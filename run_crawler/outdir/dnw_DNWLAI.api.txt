40001001	At Ndawut Abarakam imbirak inombooluk Yetut Keritut ombomini nda'narit wundi wogogwaarak inendage liiru mbanak yi~o.
40001002	At Abarakam nen Itak ndake, Itak nen Yakup ndake, Yakup nen Yekura owewologwe-awurilogwe inom ndaganake,
40001003	ndi, at Yekura nogo nen kwe Tamat paga Peret Tera imbirak ndaganake, at Peret nen Ketoron ndake, Ketoron nen Aram ndake,
40001004	Aram nen Aminarap ndake, Aminarap nen Nakaton ndake, Nakaton nen Talomo ndake
40001005	ndi, Talomo nen kwe Arakap kolage nagagerik, Mbowat ndake, at Mbowat nen kwe Urut kolage nagagerik, Obet ndake, Obet nen Itayi ndake,
40001006	ndi, Itayi nen aap endagembogut Ndawut nogo ndake, eerit wundi wogogwaarak. Ti'nuk, at Ndawut nogo nen aap Uriya akwe nogo wagangge nagagerik, Talomo ndake,
40001007	Talomo nen Erekabeyam ndake, Erekabeyam nen Abiya ndake, Abiya nen Ata ndake,
40001008	Ata nen Yotapat ndake, Yotapat nen Yoram ndake, Yoram nen Utiya ndake,
40001009	Utiya nen Yotam ndake, Yotam nen Akat ndake, Akat nen Kitikiya ndake,
40001010	Kitikiya nen Manate ndake, Manate nen Amon ndake, Amon nen Yotiya ndake,
40001011	ndi, it aakumi Iterali o Mbaben wogoret nogogwaarak eyom paga at Yotiya nogo nen Yoyakin awuri inom ndaganake, eerit wundi wogogwaarak.
40001012	It aakumi Iterali o Mbaben wogoret nogogwaarak wonogo logonet, at Yoyakin nen Teyalitiyen ndake, Teyalitiyen nen Terubaben ndake,
40001013	Terubaben nen Abikut ndake, Abikut nen Eliyakim ndake, Eliyakim nen Atot ndake,
40001014	Atot nen Tarok ndake, Tarok nen Akim ndake, Akim nen Eliyut ndake,
40001015	Eliyut nen Eleyatat ndake, Eleyatat nen Matan ndake, Matan nen Yakup ndake,
40001016	Yakup nen Yutup kwe Mariya ogonggelo nogo ndake, ndi, kwe Mariya nen nit Keritut yogo monggoorak Yetut nogo ndake, eerit wundi wogogwaarak ti aret~o.
40001017	Ti kenok, aap Abarakam nda'nagagerak kuli paga nen nok, Ndawut nda'nagagerak kuli paga, aap inombomini ineebe 14 aret nda'narit wundi wogwe, ndi, at Ndawut nda'nagagerak kuli paga nen nok, aakumi Iterali mendek o Mbaben wogoret nogogwaarak kuli nogo paga inombomini ineebe 14 aret nda'narit wundi wogwe, ndi, aakumi Iterali mendek o Mbaben wogoret nogogwaarak kuli paga nen nok, Keritut nda'nagagerak kuli paga inombomini ineebe 14 aret nda'narit wundi wogwe, eereegwaarak ti aret.
40001018	At Yetut Keritut nda'nagagerak nogo ti, yogop aret nda'nagagerak. Agalo Mariya aap Yutup nen miireegerak imbirak awo lambungga'lek kagak, Aberiniki nen eeppereegerak paga kwe nogo abila agagerak kin age mbareegi,
40001019	ogonggelo Yutup nogo, iniki abu koonak me, at nen mbake logonet, "Nakwe yi, aakumi nggwok inenggaanom paga endage maluk eerogo puurak, neebi~o," yinuk, "Kote mbo pikit," mbareegerak.
40001020	"Mbo pi ilik, lek a?" yinuk, iniki awo koongge nogo yege me, abi paga Ala yonggo nappiya wage menggerak malayikat mendek ambi at owagam wage nagagerik, yoge logonet, "Kat Yutup Ndawut ombooluk yi wae. Kwe Mariya abila agaarak nogo ti, Aberiniki paga aret abila agaarak me, keebi mbarugun~o. Kat kakwe ti aret kolet~o.
40001021	At aagaluk aap aret ndarigin~o. Ndi, ndake kenok, owe-awot inomaluk nogo at nen lek eerogo punuk, inagap ndarigin me, endage Yetut aret toonenu~o," yinuk, yoge kagagerak.
40001022	-
40001023	Ti yoge kagagerak nogo ti, aap Ala yoge kagak yoraga nen yorage logonet, "At kolaga aap kigin waka'lek nogo abila age logomenggerik, aagaluk aap aret ndarigin~o. Ndi, ndake kenok, at endage Imanuwen aret yogo logogun~o," yinuk, yoragagerak nogo, a'me lik yuwak nduk, yoge kagagerak. Endage Imanuwen nogo ti, nit ninoone paga, "Ala Ninom Wonage~o," yogo monggoorak.
40001024	Ndi, at Yutup nogo yege nogo eenik age nagagerik, at malayikat nen, "Ndogop eeru~o," yoreegerak nogo ndak-ndak akwe Mariya aret kolagagerak.
40001025	Kolagagerak kwe, aagaluk awo ndaka'lek kagak, pigagangga'lek aret wonagagerak. Ti'nuk, kwe nogo aagaluk ndake mbareegi, at Yutup nen endage Yetut aret tooneegerak.
40002001	Aap Keroret endagembogut wonage kagak, Yetut o Yureya tini Mbe'lekem aret nda'nagagerak wonage me, it aap wone mbiningga oonegen lagi wage menggim nen o Yerutalem wogo nogogwaarik, kin waganggo logonet,
40002002	"Aap Yakuri inowe endagembogut nda'nagaarak nogo eebe ngge~o? Oonegen lagi wage menggim nen at elaaluguragan wunggerak ninigen kogo nogoorik, ayuk wurogo alut eeruwok nduk wogo~o."
40002003	Yinuk, kin waganggo mbareegwa, aap endagembogut Keroret nogo, aruk konembunuk, agabiti nen aganak nugege mbareegi, it aakumi o Yerutalem menggaarak abok aret inom inaganak wareegerak.
40002004	Wake mbareegi, at Keroret nogo nen it Yakuri mendek inogobamini Ala unde inoweewi inom, it Ala wone liiru mbanak unde inom, abok aret kuwak eeppiige nagagerik, "At Ala nen leenogo mippereegerak Mesias nogo, o nggeeme nda'narigin liiru mbanak kogo monggotak~o?" yinuk,
40002005	-
40002006	kin wogiige mbareegi, it nen, "At aap Ala yoge kagak yoraga nogo nen ari logonet, It Yekura wonogo menggam tini Mbe'lekem kat yi wae. Kat paga nen aap wone unde ndomba ndegeninako mengga kwak An napuri aakumi Iterali mendek ndegeninake logowak nduk, ambi mi'narigin me, It aap Yekura inawi kota yo'nggok enggela'me kat yaga'lelo Mbe'lekem ti mbuuluk me, meek kombariyak lek~o, yinuk, yereegerak liiru mbaneegerak ndak-ndak, at Keritut nogo o Yureya tini Mbe'lekem time aret nda'narigin mbako~o," yinuk, yoreegwaarak.
40002007	Yogo mbareegwa, at Keroret nogo nen it aap wone mbiningga mbawok aret wiiragagerak wogo mbareegwa, yorage logonet, "Mandenom laaluguragan tena'me agaarak kogotak? Liirogon yo'ninip~o," yinuk, kin wogiige nagagerik,
40002008	o Mbe'lekem nappiige logonet, "Kit elege nogo kinigen pippak kwaari nanip~o. Ndi, eebe kwaakkogo logomonggotik kenok, an kunduk, ayuk wurogo alut eeri woraakit nduk, yo'niri wa'nu~o," yoragagerak.
40002009	Aap endagembogut yoragagerak nogo inaruk konembunuk, tu paga nogo logonet, "Ie! Laaluguragan oonegen wundi wage menggim time kogoorak nogo, nage yi kaanip~o," yinuk, yogwe iigak, aa'nduk nage nagagerik, elege ndarak nogo wonage me irimbaga taati aret puk ari nagagerak.
40002010	Ndi, it nen laaluguragan nogo inigen kogo nogogwaarik, iniki ale'nggen nggwok mbarit nogogwaarak.
40002011	Nogo nogogwaarik, oome unggunuk, elege nogo agalo Mariya imbirak iigo nogogwaarik, ineebe tebe yinuk, elege nogo ayuk wureegwaarak. Ayuk wuko nogogwaarik, inamendek obeelom lombok mbuti emas inom, yibinggami inom, eyo mur amburu inom, kilirogo wogoreegwaarak.
40002012	Wogo'nuk, nogo yugwi me, at Ala nen, "Aap Keroret wonage me tu kiniyok paga nagup~o," inabi paga kurumbi yorage mbareegi, it nogo tu alik paga iname nogogwaarak.
40002013	Iname nogwe iigak, Yutup abi paga Ala yonggo nappiya wage menggerak malayikat ambi nen at owagam wage nagagerik, yoge logonet, "At Keroret nen elege yi wariyak nduk kwaari woraagin me, mi'na'nuk, elege yi agalo imbirak wogoret o Metit time kole nanip~o. Namonggotak time wonogwe me, an awo yokkira waga'lek neenok, o taati aret logonu~o," yinuk, yoge kagagerak.
40002014	Abi paga yoge mbareegi, at Yutup nogo oonikiya aret mi'na'nuk, elege nogo agalo imbirak wogoret o Metit nage nagagerik,
40002015	at Keroret nogo awo kangga'lek kenok, time aret puk wonogogwaarak. Ti eereegwaarak nogo ti, Ala yoge kagak yoraga nen yorage logonet, "Naput o Metit time nen woraawak nduk, wiireegirak~o," yinuk, yereegerak, yoragagerak nogo, a'me lik yuwak nduk, eereegwaarak.
40002016	At Keroret nogo nen, "It aap wone mbiningga nogo nambokan laganggaarak iigi~o," yinuk, anini wu agan nage logonet, it aap wone mbiningga nen, "Laaluguragan o ti eyom paga aret kin age kogoorak~o," yinuk, liirogon yoreegwaarak me, at awuri nen o Mbe'lekem enaagan-ambokan nogome wologwe mbuulogwe ndarak iigak, tahun mbere aago inom, eeka'lek inom, tigitogon inoorit nawak nduk, nappiyareegerak.
40002017	Ti eereegerak nogo ti, at Ala yoge kagak yoraga Yeremiya nogo nen ari logonet,
40002018	"O Arama time iniki abu puru aago logonet, leenggu maake, Oone nggwok paga ai-au ari, Eeke konenggoorak nogo ti, Kwe Araken aagalogwe ineebe lek agaarak me, An le mbannaburak mondok neebi~o, mbake logonet, inale ari ti aret~o," yinuk, wone yereegerak, yoragagerak nogo, o ti eyom aret a'me lik yereegerak.
40002019	Ti'nuk, at Yutup nogo awo o Metit time wonage me, aap Keroret nogo kangge mbareegi, ne ambi paga Yutup abi kage logonet, Ala yonggo nappiya wage menggerak malayikat ambi nen at owagam wage nagagerik, yoge logonet,
40002020	"It aap elege wariyak nduk, kwaarit nagaarak nogo muk kambit nagaarak me, kat mi'na'nuk elege nogo agalo imbirak wogoret aakumi Iterali iname nak~o."
40002021	Abi paga yoge mbareegi, mi'na'nuk, elege nogo agalo imbirak wogoret aap Iterali iname wagagerak.
40002022	Ndi, "At Arikilut ogoba Keroret obaane'me at aret o Yureya aap endagembogut aga~o," yinuk, yogwe nogo, at Yutup aruk konengge nagagerik, time noorak agabiti mbake me, "O Yureya time nagun~o," yinuk, abi paga yoge mbareegi, o Nggalileya time aret nagagerak.
40002023	Nage nagagerik, o tini endage Nataret aret puk ari nagagerak. Ti nagagerak nogo ti, it Ala yorage kagak yoraga nogo nen, "At aap Nataret mendek aret yogo logogun~o," yinuk, yereegwaarak nogo, a'me aret agagerak.
40003001	O ti eyom paga Yiime Wuppiiga Yaya nogo nen o Yureya karume aakumi lek me nage nagagerik, aakumi yorage logonet,
40003002	"At mbogut paga mendek abu'me pinagarak nogo panggo yi wagaarak me, kit kiniki koombunuk, kinomaluk mbo pinip~o," yinuk, yorage nagagerak. At yorage nagagerak ti,
40003003	at Ala yoge kagak yoraga Yetaya nogo nen yorage logonet, "Aap ambi karume aakumi lek me kuum ari logonet, Ninogoba Ala woroorak tu ogobakkigirogo yakwi, Ndi, at nage logorak tu koonogo yakwi, Eeko logonip~o, Yinuk, agan wage kaamunggup~o," yinuk, yoragagerak nogo ti, at Yaya aret wagagerak~o.
40003004	At Yaya nogo, ayum ti, unta eeruwak paga ogobakkigirogo yikkolage, ndi, agabolo poorogo agabee'le yikkolage, eeppunuk logonet, at ambi ti, yibila inom, nggiin amburu inom, nengge nagagerak.
40003005	Nogome wonage me, it aakumi o Yerutalem nen, o Yureya abok aret nen, yi Yoraran yibagan-enebagan abok aret nen, at owagam wogo nagaatik,
40003006	inomaluk paganggwi iinok, at Yaya nen yi Yoraran inikime wuppiige nagagerak.
40003007	Wuppiige me, aap Pariti mendek inom, aap Taruki mendek inom, ambik aret, "Yiime wuppinanuwak~o," yinuk, at owagam wogwe iige nagagerik, it nogo yorage logonet, "Waalo aakumi inooka kuwak eerak pogom kit aret~o. Ala anini eeppinani wage nogo, eeppinagage kero, mbaganiyak kurumbi ta nen yokkiragaarak?
40003008	Kiniki koombunuk kinomaluk mbo pogotak kenok, eyo anggen obeelom mendek yi'nage menggi kwak, kit togop ndak-ndak aret eeko logonip~o.
40003009	Kinikime nen, Ninombo ti, Abarakam me, nit obeelom aret~o, yinuk, mbakwi ti mage~o. At Ala nen, Yugum yi, Abarakam ombowologwe aret a'nip~o, yinuk, yorage kenok, ariyak op aret iigak, kit mban iya lek me, nonggop nduk yogo ogotik?
40003010	Ye eyo alom muk kundugu agaarak me, yi eyo ndi eyo anggen obeelom mendek yege lek kenok, muurogo kani kunik me mambigin~o.
40003011	Kit kiniki koombunuk, kinomaluk mbo pugwi kiinok, yiime wuppinagage minggirak aret kwe, at ambi nambo'me woraagin nogo perak, Aberiniki inom, kani inom, kinoba pinagi woraagin me, at aap nggwok aret~o. Ndi, an mbuuluk me, an nen at iyogogut nggerenak piiniyak meek~o.
40003012	Gandum anggen ndegeniyak nduk, tenggap at eenggime porogo wonage me, ndegengge menggim abu ndegembunuk, eebe kenok, kuwak eerogo tilaabaga pege, ndi, ameneno kenok, kani noguk ariilik wunuk mban ari menggim nappege, eerigin~o," yinuk, yoragagerak.
40003013	Yorage nagagerik, nogome wonage me, at Yetut nogo, "Yaya nen yiime wuppanuwak," mba'nuk, o Nggalileya nen Yaya yi Yoraran aa'nggi paga wonage me, ka wage mbareegi,
40003014	Yaya nen oone non nggaruk togon yoge logonet, "Kat nen an yiime wuppaniyak op kwe, an nowagam wagan~o."
40003015	Yoge mbareegi, at Yetut nen, "Nit togop eekwi paga Ala nen obeelom lombok eeko logorak mbareegerak nogo, abok aret a'me lik yuwak nduk, eeriyak me, E, yu~o," yoge mbareegi, "E~o," yereegerak.
40003016	"E~o," yinuk, yiime wuppege mbareegi, Yetut yiime nen awo wundi wage kagak, mbogut keyaappege mbareegi, Aberiniki towe puume pogom wiga agan Yetut oba nabi wage kagagerak.
40003017	Kage mbareegi, mbogut paga nen oone ari logonet, "Napuluk niniki kunik lombok at yi aret me, niniki ale'nggen ee'nake kagi~o," yinuk, ari kagagerak.
40004001	Kage mbareegi, ti'nuk, Ibilit nen Yetut abut mbanuwak nduk, Aberiniki nen Yetut wonok karume aakumi lek me nagagerak.
40004002	Nagagerak wonage logonet, nogo 40 yege kagak, liingge-kii'me mbi nengga'lek wonagagerak me, mbi abu eereegerak.
40004003	Mbi abu eereegerak wonage me, at aakumi iniki nggagangge menggerak nogo nen wage nagagerik, Yetut yoge logonet, "Kat Ala aput keenok, yugum yi, mbi aruwak nduk, yoru nda!"
40004004	Yoge mbareegi, at Yetut nen, "Ala nen ari logonet, Aakumi mbi mban nunggwi iinok, ineenik logogun lek~o. Ala ari menggerak wone abok aret waganggwi kenok perak, mondok ineenik aret logogun~o, yinuk, yereegerak liiru mbanak wonage~o."
40004005	Yoge mbareegi, at Ibilit nen Yetut wonok o kota Ala ake leenak menggim nogome nage nagagerik, Ala awi wurik kirin paga pi lagangge nagagerik,
40004006	yoge logonet, "At Ala yonggo nappiya wage menggerak malayikat nogo, Karum logowak nduk, wone lengganogo yoramenggerak wogo logomenggaarik, Yugum paga kowak kalok yi wangge keyo, Ineenggi ndoonak paga enaani wambi namunggun~o, yinuk, Ala yereegerak liiru mbanak wonage me, kat Ala aput abet aret keenok, wu'mbo wambu nda!"
40004007	Yoge mbareegi, Yetut nen, "Ala nen ari logonet, Kinogoba Ala an nabut mbanggwi mage~o, yinuk, yereegerak liiru mbanak ti wonage mban~o!"
40004008	Yoge mbareegi, at Ibilit nogo nen Yetut wonok puurom mondok nggorek paga lagangge nagagerik, nggween paga yime yi aap ndi aap inendagembogut inabu'me piigo menggam mondok obeelom aret me, aakumi, "Wi!" ugwi nogo abok aret titigege nagagerik, yoge logonet,
40004009	"Kat nabu'me tebe yinuk, nayuk wuke keenok, yi abok aret wokkirigin~o."
40004010	Yoge mbareegi, Yetut nen at yoge logonet, "An kinogoba Ala mban nayuk wuko logonet, nalut eekwi, an ari neenok mban liippunuk, eerit nogwe, eeko logonip~o, yinuk, Ala yereegerak liiru mbanak wonage me, kat Ibilit yi, nak~o."
40004011	Yoge mbareegi, Ibilit nogo nen Yetut teppunuk, mbagangge kagak, it malayikat nogo nen Yetut iniki eyak wappi wogogwaarak.
40004012	Yaya keele maa'nuk wonok nogogwaarak Yetut aruk konengge nagagerik, o Nggalileya nagagerak.
40004013	Nage nagagerik, o kota Nataret nogome teppunuk, o Kaperenawum yi yenggenak aa'nggi paga it aap Tebulon mendek inom, Natali mendek inom, iname nogome aret puk a nagagerak.
40004014	-
40004016	Ti nagagerak nogo ti, at Ala yoge kagak yoraga Yetaya nen ari logonet, "It aakumi Tebulon mendek inom, Natali mendek inom, iname niyo Yoraran enebagan tu niyo yenggenak paga nogo menggam, it endekem konenggulik mendek iname o Nggalileya time menggaarak nogo ti, O apit me menggaarak kwe, o eya nggwok lombok inigen kogogwaarak~o. Ndi, it kanggwi inoba wigak yereegerak kanggo menggam wonogwe nogo, Eya lombok inoba pindanogo piyareegerak~o," yinuk, yereegerak nogo a'me lik yuwak nduk, time aret nagagerak.
40004017	Nage nagagerik, Yetut nen, "At mbogut paga mendek abu'me pinagarak panggo yi wagaarak me, kiniki koombunuk, kinomaluk mbo pinip~o," yinuk, wone aa'nduk lombok yoranet nagagerak ti aret.
40004018	Aap oweeluk-awuluk Timon endage Peterut toonak nogo, awot Andereyat imbirak ikan waganggo menggaarak me, at Yetut yi yenggenak Nggalileya aa'nggi paga nage logonet, ikan waawok nduk, yum ikan wagangga nogo yiime wuppugwi enegen iyareegerak.
40004019	Enegen iige nagagerik, "Wologwe yi wae. Ikan waganggo monggotak ti kokwak, aakumi wogonabit nugu logorak mamungginabikit nduk, ninom nawok nen woraanip~o."
40004020	Yorage mbareegi, yum ikan waganggo menggaarak nogo mbo punuk, inom nogogwaarak.
40004021	Inom nogo logonet, Tebereyut apuri mbere Yakobut Yaya oweeluk-awuluk aret me, inogoba Tebereyut inom yiiro paga logonet, yum ikan waganggo menggaarak ogobakkigikwi enegen iige nagagerik, "Ninom nawok~o," yoragagerak.
40004022	Awo yorage kagak, yiiro inom, inogoba inom, teppunuk, Yetut inom nogogwaarak.
40004023	At Yetut o Nggalileya yengget-wangget abok aret nege logonet, it tamban eeko menggam wone mamunirage, obeelom wone at mbogut paga mendek abu'me piyoorak wone nogo, aakumi yorage, yi kugi ndi kugi andi kunik mendek inom, ineebe andi-pandi aago inom, obeelom eeginake, eerit nege nagagerak.
40004024	Eerit nege wone nogo, o Tiriya time abok aret wiganinuk nage nagagerak me, aap kugi warak apit aret andi alitak lombok kunik mendek inom, inoba andi-pandi aago inom, kugi inikime lik yegetak mendek inom, kugi ineenggi-iniyok puk-puk eeko logonet, kanggwi-ineenik ogwe, eeko menggaarak mendek inom, ineenggi-iniyok nggilik-nggelok aago inom, abok aret wogoret at owagam wogo mbareegwa, at Yetut nen obeelom eeginake nagagerak.
40004025	Eeginake mbareegi, aakumi ambik o Nggalileya nen, Ndekapolit nen, Yerutalem nen, Yureya nen, yi Yoraran enebagan nen, ambik aret at inom nogogwaarak.
40005001	Aakumi ambik inom nogwe nogo Yetut enegen iinok, puurom paga lagangge nagagerik, kwi'na'nuk wonage me, it at oone wagangga nogo owagam nogogwaarak.
40005002	Nogo mbareegwa, wone mamunirage logonet,
40005003	"It aakumi iniki tebenak menggaarak nogo ti, At mbogut paga mendek abu'me piyoorak it aret me, Iniki ale'nggen aret mbako logowak~o.
40005004	It aakumi iniki puru aago menggaarak nogo ti, Ala nen iniki eyak wappiyaagin me, Iniki ale'nggen aret mbako logowak~o.
40005005	It aakumi iniki yanggonak menggaarak nogo ti, Ineyate Ala nen, Wokkiraagin~o, yinuk, abok yoragagerak nogo aret kolaagun me, Iniki ale'nggen aret mbako logowak~o.
40005006	It aakumi inagi-inambi abu aganake menggerak nogo pogom obeelom lombok eeko logorak uugwe mbako menggaarak nogo ti, It iniki mbakwi ndak-ndak a'me aret arit nage kogo logogun me, Iniki ale'nggen aret mbako logowak~o.
40005007	It aakumi inoreewi inabuwa nen eeppiigo menggaarak nogo ti, Ala nen it kunduk inabuwa nen eeppiyaagin me, Iniki ale'nggen aret mbako logowak~o.
40005008	It aakumi iniki kikak naka'lek obeelom mban menggaarak nogo ti, Ala inigen kaagun aret me, Iniki ale'nggen aret mbako logowak~o.
40005009	It aakumi inom ogoorak me, lambumbiigo menggaarak nogo ti, At Ala nen, Kit an napuri aret~o, yoraagin me, Iniki ale'nggen aret mbako logowak~o.
40005010	It obeelom lombok eekwi iinok, aakumi nen piyak- payak aganako menggaarak nogo ti, At mbogut paga mendek abu'me piyoorak it aret me, Iniki ale'nggen aret mbako logowak~o.
40005011	-
40005012	Kit awo lek kiigak, it aa'nduk Ala nen yorage kagak yoraga nogo piyak-payak aganako nogogwaarak pogom, kit togon, an wo'nakotak paga aakumi nen miyuk-meya eerogo pinagagwi, piyak-payak eekkinakwi, inoone pilit lombok kinoba pinagagwi, eekwi iinok, kiniki ale'nggen aret mbako logonu~o. Kinake aago mbogut paga ambik wonage me, kiniki ale'nggen logonet, keyage wako logonip~o," yinuk, yoragagerak.
40005013	Wone ambinom yorage logonet, "O nggween paga yime mayu andi warak wurik pogom ti, kit aret kwe, mayu andi lek wurik kenok, nonggop agago andi warak eerogo puurak mbakop? Andi wonage nen, ambi eeriyak op aret kwe, andi lek kenok, mbo pegaatak me, aakumi inigen kogo nagaatik, Yi abe lek me, yinuk, iniyok paga pelenogo nappit nogo menggaarak aret~o.
40005014	It o nggween paga menggaarak inenggela'me eya eeginako monggotak kit aret~o. Ndi, o kota puurom paga wonage kenok ti, kumaarak wonageelik~o.
40005015	Aakumi nen ndi wuninogo punuk, togolowak abu'me kiraappugulik mban. Ata, wuninogo punuk, tiyarogon tena'me aret pegaatak me, it oome wonogwe nogo abok eya paga menggaarak~o.
40005016	It aakumi nen kit obeelom eekwi inigen kiigo logomenggaarik, kinogoba mbogut paga mendek wogoppuwak nduk, kit nen togop aret aakumi inenggaanom paga ndi pogom eya aago logonip~o," yinuk, yoragagerak.
40005017	Wone ambinom yorage logonet, "An nogo Ala wone yugu Muta liiru mbaneegerak inom, it aap Ala nen yorage kagak yoraga inoone inom, taganikit nduk wagagirak mbarugup~o. An it inoone ti, taganikit nduk, woroolik. Ata, a'me lik yuwak nduk, aret wagagirak~o.
40005018	Mbogut-nggween awo lek aga'lek kagak, Ala wone yugu Muta liiru mbaneegerak ando mbuuriluk ambi awo a'me lik yega'lek kagak, lek arigin lek~o. Ata, mondok ndak-ndak aret arigin~o, yinuk, abet aret yokkiragi~o.
40005019	Ala nen, Yogop ee'nu, ndogop ee'nu, yereegerak wone nogo, aap ambi nen, Yi mbuuluk me, iya lek~o, yinuk, taganogo punuk, wone alik mamunirage kenok, aap ti, at mbogut paga mendek abu'me piige menggim at endage abu lek tebenak aret logogin~o. Ndi, aap ambi nen wone ti, woppunuk, liirogon eerit nage, ndi, liirogon mamunirage, eeke kenok perak, at mbogut paga mendek abu'me piige menggim endage warak mondok tiyanak aret logogin~o.
40005020	It Ala wone liiru mbanak unde inom, aap Pariti mendek inom, obeelom eeko menggaarak ti, kit togop ndak-ndak mban eekwi kiinok, at mbogut paga mendek abu'me piige menggim unggwi namunggup lek~o. Ata, it mbuuluk negen eeko menggaarak kagak, kit nggwok togon eekwi kiinok perak, unggwi noorak op aret yokkiragi~o," yoragagerak.
40005021	"Ala nen yoge kagak Muta nen it ninombomini o maan wonogogwaarak nogo yorage logonet, Aap wariyak mage~o. Ndi, ta nen aap ambi wake kenok, owak loonogo, Onggo pu~o, yinuk, yoriyak aret~o, yinuk, yoragagerak nogo, muk koneneegutak kwe,
40005022	yogondak an nen yokkirage logonet, Kit kinoreewi kinanini mban inoba piigwi kiinok perak, kinowak loonogo, Maluk eekotak onggo pinip~o, yokkirogwe iyaamunggup~o, yinuk, yokkiragi~o. Kit ambi nen kinore ambi yogo logonet, Kat abu meek keegi~o, yinuk, alom lek kagak yogwi kiinok ti, maluk aret yumunggup me, kinowak loonuwak nduk, it aap wone amburu mbanggo menggaarak wonogwe me, wokkiren nagun aret~o. Kat abu wi yunduurak aret~o, yogwi kiinok ti, kani omoonuk wunuk mban ari menggim time mambinagagun aret~o.
40005023	Ti kenok, kit nen Ala wogoriyak mendek wonok Ala ake pogo menggam pi nawok nduk, eeko logonet, kinore ambi nen maluk eeppinagage kiniki abe'nage kenok,
40005024	Ala wogoriyak mendek nogo awo wogoga'lek Ala ake pogo menggam taati punuk, aa'nduk kinore nogo kinom lambuni nanuk, wogo logomonggotik, at Ala wogoriyak mendek nogo at ake puurak op~o.
40005025	Aap kinom ogoorak wonage nogo nen aap owak loongga owagam pinagi nage, ti'nuk, aap owak loongga nen aap ineegin warak inowagam pinagi nage, ti'nuk, aap ineegin warak nogo nen aap keele maarogo mambiigo menggam mambinagagwi, eekwi iyo, kit aap kinom ogoorak wonage nogo, tu paga awo kinom nogo logonet, mbet-mbet paganogo kinom kiniki lambunenu~o.
40005026	Keele maarogo piigo menggam mambinagagwi iinok, at kinom ogoorak wonage nogo nen, Onggo ndogop puurak~o, yinuk, yokkiramenggerak nogo abu tigitogon pega'lek kagak, time nen wumbinagagin mondok lek aret~o, yinuk, abet aret yokkiragi," yoragagerak.
40005027	Wone ambinom yorage logonet, "Ala yoge kagak Muta nen yorage logonet, Mbabi eeriyak mage~o, yinuk, yoragagerak nogo muk kinaruk koneneegutak kwe,
40005028	an nen perak, Yi aap ndi aap kumi inigen pegiigo nagaatik, iniki nengge kenok ti, muk inikime nen wukaarak aret, yokkiragi~o.
40005029	Kineebe abeenok lek age kenok ti, op negen kwe, kineebe apit aret kani omoonuk wunuk mban ari menggim mbo nappinagarak ti, maluk me, kinigen peenok abe'nggan maluk eeriyak eekkinake kenok, kilirogo mbo nappuurak~o.
40005030	Kineebe abeenok lek age kenok ti, op negen kwe, kineebe apit kagak kani omoonuk wunuk mban ari menggim unggwi noorak ti maluk me, kineenggi peenok abe'nggan maluk eeriyak eekkinake kenok, mbanogo mbo nappuurak~o," yinuk, yoragagerak.
40005031	Wone ambinom yorage logonet, "Aap ambi akwe mbo pege kenok, Kwe yi mbo pigirak~o, yinuk, liiru mbanogo kwe nogo wogoriyak aret~o, yinuk, yereegwaarak kwe,
40005032	an nen perak, Aap ambi akwe aap alik nen wuka'lek kagak mbo pege kenok, kwe nogo aap alik ambi nen kundugume wuruwak nduk eeppege me, maluk eeke ti aret~o. Ndi, aap ambi nen kwe mbo pegetak nogo wagangge kenok ti, kwe kundugume kagak aret wagangge me, maluk eeke ti aret~o," yinuk, yoragagerak.
40005033	Wone ambinom yorage logonet, "Ala endage kumbunuk, kinoone pilit-pilit yoroorak mage~o. At enggaanom paga, Ndogop eerugun~o, yinuk, Ala endage kumbunuk yogotak nogo ndak-ndak aret eeko logonip~o, yinuk, o maan aakumi yorogo nogogwaarak kit muk kinaruk koneneegutak kwe,
40005034	an nen perak, Kit kinoone yogo logonet, Yi mendek ndi mendek endage kumbunuk, yokkiragi~o, yinuk, yoroorak ti abu mage~o. Mbogut ti, Ala wone lengganogo yorage menggim me, mbogut endage kumbunuk, yorogwe,
40005035	ndi, nggween yi, Ala iyok pege menggim me, nggween endage kumbunuk yorogwe, ndi, o Yerutalem ti, aap nggwok endagembogut wonage menggim me, kota Yerutalem endage kumbunuk, yorogwe, eeriyak mage~o, yinuk, yokkiragi~o.
40005036	Kit kineeruwak mili age, laambu age, eeke nogo ti, at Ala nen mban eeke menggerak me, kinanobak endage kumbunuk yoroorak ti kunduk mage mban.
40005037	Eeriyak mbakwi kenok, Eeruwok~o, yogwe, ndi, eeriyak lek mbakwi kenok, Eeriyak nineebi~o, yogwe, eeko logonip~o. Ambi inom nabenogo yuurak eekkinake nogo ti, at maluk eeke menggerak nogo nen aret yuurak, yokkirage me, yugup~o, yinuk, yokkiragi~o," yoragagerak.
40005038	Wone ambinom yorage logonet, "Kinigen ndaganogo pinagagwi iinok, onggo it inigen aret ndaganogo piigwi, ndi, kineyak langgunogo pinagagwi iinok, onggo it ineyak aret langgunogo piigwi, eeko logonip~o, yinuk, yogo nogogwaarak nogo kit muk kinaruk koneneegutak kwe,
40005039	an nen perak, Maluk eeppinagagwi iinok, onggo inooriyak mage~o. Kinagandin peenok abe'nggan kinookwi iinok, peenok inom kinooruwak nduk, wogoraanip~o.
40005040	Kit ambi eerumonggotak paga kinowak loombunuk, Onggo kinayum agi yirika abe ti, wogoraanip~o, yokkirogwe iinok, kinarogwiyum inom aret wogoraamunggup~o.
40005041	Aap ambi nen oone omaawi paga, Tu koorok taati pani nanip~o, yokkirage kenok, kit nen tu nda aret nappi nanu~o.
40005042	Aap ambi nen, Ti mendek wo'ninip~o, yokkirage kenok, aret wogo'nip~o. Ndi, Kinamendek luulu ambi wo'ninip~o, yokkirage kenok, kineebi nen kina nomo yugup~o, yinuk, yokkiragi~o," yoragagerak.
40005043	Yetut nen wone ambinom yorage logonet, "It kinom monggotak kiniki kunik eeginakwi, ndi, kinom ogoorak monggotak kenok ti, kinanini agaket eeppiigwi, eeko logonip~o, yinuk, yogo nogogwaarak nogo kit muk kinaruk koneneegutak kwe,
40005044	-
40005045	kinogoba mbogut paga mendek nogo nen oonegen unde logonet, it aakumi abu maluk mendek inom, obeelom mendek inom, iniki koonak menggaarak inom, iniki koonak lek menggaarak inom, abok aret inabuwa nen obeelom eeppiige logonet, inambi op aruwak nduk, o kibi wogorage, o mayu wogorage, eeke menggerak me, kinogoba mbogut paga mendek apuri arubagip nduk, it kinom ogoorak monggotak nogo kiniki kunik eeginakwi, ndi, it piyak-payak eekkinako menggaarak nogo, inake tamban eekwi, eeko logonip~o, yinuk, yokkiragi~o.
40005046	It aap iniki kunik eekkinakwi nogo mban kiniki kunik eeginakwi kiinok, ti paga onggo ambi koloorak mbakop? It o unde inake wu kuwak eeko menggaarak nogo nen eeko menggaarak nogo mendek mban eekwi me, kit onggo koloorak lek aret mbako logonip~o.
40005047	Ndi, kit kinoreewi mban keyage warogo wogonakwi kiinok, it aakumi endekem konenggulik mendek inom, yi aakumi ndi aakumi inom, abok aret it mendek mban inom kunik eeko menggaarak nogo ndak-ndak eekwi me, Nit iya, mbariyak lek~o.
40005048	Kit kinogoba mbogut paga mendek abu obeelom lombok menggerak nogo ndak-ndak, kit abu obeelom togop aret logonip~o," yinuk, yoragagerak.
40006001	Yorage nagagerik, Yetut nen wone ambinom yorage logonet, "Aakumi nen inigen niyaawak~o, yinuk, inenggaanom paga aakumi obeelom eeppiinet nugwi kiyo, liippogo logonip~o. Togop eerumonggotak kenok, kinogoba mbogut paga mendek nen onggo wokkiraagin lek~o.
40006002	It aap iniki laakot logonet, eekwi nogo ti, Aakumi nen, Nit iya, ninombaruwak~o, yinuk, tamban eeko menggam inom, tu paga inom, Togop eekoorak~o, yinuk, yoranet nugu menggaarak me, kinamendek aakumi ineenggi lek mendek wogorogo logonet, it eeko mengga kwak, kit togop eerugup~o. It aap togop eekwi paga aakumi nen wiirogwe nogo onggo ti aret kologo menggaarak~o, yinuk, abet aret yokkiragi~o.
40006003	Kit perak, kinamendek aakumi ineenggi lek mendek wogorogo logonet, An nageerok aakumi ndogop wogoragarak~o, yinuk, it kinom wonogwe nogo mbininogo yoraagup~o.
40006004	Ata, aakumi inenggaanom lek me, kumaarogo wogorogo logonip~o. Ndi, kote kumaarogo wogorogwe kiinok, kinogoba kote eekwi enegen kage menggerak nogo nen onggo wokkiraagin aret~o, yinuk, yokkiragi~o," yoragagerak.
40006005	Wone ambinom yorage logonet, "It aap iniki laakot logonet, eekwi nogo nen, Aakumi inigen niyaawak~o, yinuk, tamban eeko me-nggam inom, tu nggwok nandogon-kandogon paga inom, taati mi'ndak logonet, tamban eeriyak inikilom mbako mengga kwak, kit tamban togop eeko logogup~o. It aap togop eekwi paga aakumi nen wiirogwe nogo, onggo ti aret kologo menggaarak~o, yinuk, abet aret yokkiragi~o.
40006006	Kit nen tamban eeriyak mbakwi kiinok, kiname unggwogo logomonggotik, tu nappunuk, kinogoba nobara'me menggerak nogo nggino yogo logonip~o. Ndi, nggino yogwi kiinok, at kote eekwi enegen kage menggerak nogo nen onggo wokkiraagin~o.
40006007	It aap endekem konenggulik mendek nen, Ninoone nggorek yogwi paga aruk konenigin, mba'nuk, inoone nambi-namberak yogo mengga kwak, kit tamban eeko logonet togop eeko logogup~o.
40006008	Kit kinamendek lek kenok uugwe mbakwi nogo ti, awo nggino yoga'lek kiigak, kinogoba muk eenu me, it aap ti yogo mengga kwak, kit togop yorugup~o.
40006009	Ata, kit tamban yogop aret eeko logonip~o. Ninogoba mbogut paga mendek ao. Kat kendage abu abe alik leenak menggendak me, tiyappagago ogoorik~o.
40006010	Nit kat kabu'me logowok nduk, eeppinani mok~o. Mbogut paga kat kiniki mbake menggendak eeko mengga kwak, Nit nggween paga yime togop aret eeko logowok nduk, eeppinanu~o.
40006011	Yogondak ninambi noorak ndak-ndak wo'niret~o.
40006012	Ndi, it aap nit maluk eerogo pinanugwi nogo, ninami eerogo piigo monggo kwak, Kat nen nit ninomaluk lek eerogo pinanu~o.
40006013	Ninabut mbanuwak nduk, pinani nagun~o. Ndi, at abu maluk mendek nogo nen maluk ee'ninake kero, ninagap ndaru~o. (Kabu'me piinok menggenom arum wonage, Komaawi ambik lombok wonage, Kat mondok tiyanak wonage, Eerak menggendak me, Yogondak inom, peebi inom, lek arigin lek mondok-mondok aret logogin~o. Amin.) yinuk, yogo logonip~o.
40006014	Kit nen aakumi inomaluk kinami eerogo piigwi kiinok, kinogoba mbogut paga mendek kunduk, kit kinomaluk abu lek eerogo pinagagin~o.
40006015	Ndi, kit nen aakumi inomaluk kinami eerogo piigwi lek kiinok perak, kinogoba nen kit kinomaluk lek eerogo pinagagin mondok lek~o," yinuk, yoragagerak.
40006016	Yetut nen wone ambinom yorage logonet, "Kit mbi nengga'lek kinambe mage negen logonet, tamban eekwi kiinok ti, it aap iniki laakot logonet, eekwi nogo nen, Nit mbi nengga'lek ninambe mage negen logonet, tamban eekwi niyaawak~o, yinuk, inete ogum warak eekkologo mengga kwak, kit togop logonet, tamban eeko logogup~o. It aap togop eekwi paga aakumi wiirogwe nogo, it onggo ti aret kologo menggaarak~o, yinuk, abet aret yokkiragi~o.
40006017	-
40006018	Kit perak, mbi nengga'lek kinambe mage negen logonet, tamban eeriyak mbakwi kiinok, aakumi inigen kiiga'lek kinogoba nobara'me menggerak mban enegen kiyaawak nduk, ngguu'mo wakwi, kineeruwak mbininggwi, eeppunuk, tamban eeko logonip~o. Ti eekwi kiinok, kinogoba kote eekwi enegen kage menggerak nogo nen onggo wokkiraagin~o," yinuk, yoragagerak.
40006019	Wone ambinom yorage logonet, "Nggween paga yime kit kinamendek yininuwo nibingge, yi'mbaani kungge, it aap yogoot wagangga nen tu kuurogo kinamendek wa unggwogwe, eeko menggam yime kinamendek kuwak eerogo pako logogup~o.
40006020	Ata, yininuwo nibingge, yi'mbaani kungge, it aap yogoot wagangga nen tu kuurogo kinamendek wa unggwogwe, eekulik menggim mbogut paga time kinamendek kuwak eerogo nappako logonip~o.
40006021	Kinamendek kuwak eerak wonage me, kiniki kunduk time aret logogin~o," yinuk, yoragagerak.
40006022	Yorage nagagerik, ambinom yorage logonet, "Kineebe ndi wuninik pogom eya ti, kinigen aret~o. Ndi, kit kinigen obeelom wonage kenok, kineebe abok aret eya aago logomunggup kwe,
40006023	kinigen maluk wonage kenok perak, kineebe abok aret o apit aago pogom logomunggup~o. Ti kenok, eya kinikime wonage nogo lek age logonet, o apit age kenok ti, kineebe mondok iya tit yumaak aago logorak me, liippinip~o," yinuk, yoragagerak.
40006024	Yorage nagagerik, ambinom yorage logonet, "Aap ambi nen ogobamini mbere inayeloman a'nuk, inake eeke logorak meek~o. Imbirak inake eerit nage kenok, ambi eebi ombake logonet, ambi iniki kunik ombake, ndi, ambi nen eeriyak yoge nogo, yanggorogon eeke logonet, ambi nen eeriyak yoge nogo eebi ombake, eerigin~o. Kit nen Ala inom, nggween paga mendek kineenggi warak eekkologwe nogo inom, imbirak lambumbunuk, mugurok noorak ti meek~o.
40006025	Ti kenok, kit nen, Nineenik logorak nduk, ninagi-ninambi nano namun? Ndi, nineebe op logorak nduk, ninayum nano yikkolamun? yinuk, kiniki koonggo logonet, kiniki piirik logogup~o, yinuk, yokkiragi~o. Nonggo monggotak ti iya, ndi, kineenik logorak ti, meek mbakop? Ndi, yikkologo monggotak ti iya, ndi, kineebe op logorak ti, meek, mbako logonet, kiniki piirik ogotik? Lek~o.
40006026	Towe mbogut paga nugu menggaarak ti, pegiyaanip~o. It nen awi yakkologwe, ndi, anggen mbanogo wolombakwi, eekulik kwe, kit kinogoba mbogut paga mendek nen aret inambi wogorage menggerak kit kineenggo'lek me, yogo ogotik? Towe ti, iniki kundugu lek negen kagak, wogorage menggerak kwe, kit perak, iniki kundugu lombok logonet, wokkiraagin lek nduk yogo ogotik?
40006027	Kit ambi kambuurak eyom panggoni wagaarak kagak, we kiniki koonit nugwi paga, Neenik ambinom logonuk kambikit, mbarumonggotak ndak-ndak age kaamunggup mbakop?
40006028	-
40006029	Togop lek kagak, nonggop nduk kinagabolo paga yikkoloorak mendek mban kiniki piirik ogotik? Waambi anggen karume lagangge menggerak nogo liippinip~o. At Talomo aap nggwok abu abe mban kenok, aakumi, Wi, ugo nogogwaarak nogo kwe, at ti meek~o. Waambi ti perak, yabu wagangge, ligi laangge, eekeelik kwe, Ala nen unde wake kagak, anggen mondok abe kigirikwe yege menggerak me nduk yokkiragi~o.
40006030	Iri'ngga-kale'ngga endekem mendek yogondak ki lagangge, ndi, ko'lu tekkani pugwi iinok, nengge, eeke menggerak kwe, at Ala nen enete abe eerogo pege menggerak me, at nen iri'ngga nogo mbuuluk eeppege, ndi, kit aap kiniki Ala liirogon abet ombaka'lek mendek yi, mondok iya negen eeppinagage, eerigin lek mbakop?
40006031	Lek~o. Eerigin aret me, kiniki piirik logonet, Ninagi-ninambi nano namun? Ndi, ninayum nano yikkolamun? yinuk, ti mban kiniki koonit nugwi ti mage~o.
40006032	It aakumi endekem mendek nogo nen ti mendek abok aret kwaarit nugu menggaarak kwe, Nit ti mendek lek~o, yinuk, uugwe mbakwi nogo kit kinogoba mbogut paga mendek eenu menggerak~o.
40006033	Kit aa'nduk kinogoba abu'me pinagarak, Ao, mbakwi, ndi, at obeelom lombok eeke logorak mbake nogo, kit ndak-ndak eeko logorak miikwi, eeko logonip~o. Togop eekwi kiinok, kit nen, Ti mendek lek me, uugwe mbakwi nogo inom abok aret oba lunogo wokkirage kaamunggup~o.
40006034	Ko'lu eeriyak kagak, yogondak kiniki piirik logogup~o. Ko'lu eeriyak mendek nogo ti, ko'lu aret kiniki kooniyak~o. Yogondak eeriyak kiniki kooniyak nogo ti, aaninggin mondok iya me, ko'lu eeriyak inom kiniki aberiyak ti mage~o," yinuk, yoragagerak.
40007001	Yorage nagagerik, ambinom yorage logonet, "Ala nen perak togon, Kit maluk eekotak~o, yinuk, yokkirage kero, kit nen aap ambi eeremenggerak paga, Kat maluk eekendak~o, yinuk, kinoone omaawi paga perak togon yoriyak mage~o.
40007002	Kit maluk eekotak~o, yinuk, kinoone omaawi paga perak togon yorogwe kiinok, Ala nen kit togop aret yokkirage kaamunggup~o. Wakkagak nogo paga wakkaanuk aakumi wogorogo monggotak nogo ndak-ndak wakkaanuk wokkirage kaamunggup~o.
40007003	Eyo obate mbanak kinigen me milinik wonage maloppega'lek logonet, kit kinore enegen anggup nonggop nduk maloppogo ogotik?
40007004	Ndi, eyo obate mbanak kit kinigen me worekkaga'lek logonet, kinore nogo, Kenegen anggup worekkeya~o, yinuk, nonggop togon yoriyak mbakop?
40007005	Aap pilit pugungga kit aret~o. Eyo obate mbanak kinigen me milinik wonage nogo, aa'nduk mbo nappunuk, kinore enegen anggup worekkoorak tena'me kaamunggup~o.
40007006	Nggeewo nen melak togon ineyak mbangginakwi iyo, Ala ake leenak abe mendek nogo wogoraagup~o. Ndi, wam iniyok aan lebenogo pit nogwe iyo, wu kirin negen wam wonogwe me, inenggela'me mbo nappugup~o," yinuk, yoragagerak.
40007007	-
40007008	Yorage nagagerik, ambinom yorage logonet, "It aakumi nggino yorogwe iinok, wogorogwe, kwaakwi iinok, kwaakkologwe, Tu paa'niyet, yorogwe iinok, paariigwi, eeko menggaarak me, nggino yogwi kiinok, wokkirage, kwaakwi kiinok, kwaakkirage, Tu paa'niyet~o, yogwi kiinok, paakkiige, eeke kaabagip nduk, kit nen nggino yogwi, kwaarit nugwi, Tu paa'niyet, yogwi, eeko logonip~o.
40007009	Kinapuluk ambi nen, Mbi wo'niru~o, yokkirage kenok, yugum aret wogoriyak mbakop?
40007010	Ndi, Ikan ambi wo'niru~o, yokkirage kenok, waalo aret wogoriyak mbakop?
40007011	Lek~o. Kit aap maluk mendek kwe, kinapurilogwe nen yokkirogwe iinok, obeelom mendek wogorogo monggotak nogo ndak-ndak, kit kinogoba mbogut paga mendek nogo nggino yogwi kiinok, at togop aret obeelom mendek mondok iya negen wokkirage kaamunggup~o.
40007012	Kit nen, Ndogop eeppinanuwak lak ao, mbako monggotak nogo ndak-ndak aret eeppiigo logonip~o. Ala wone yugu Muta nen liiru mbaneegerak inom, it Ala nen yorage kagak yoraga inoone yugu inom, eebe ti aret me, eeko logonip~o," yinuk, yoragagerak.
40007013	Yorage nagagerik, "It aakumi kobak ari nogo menggam unggwi noorak tunggambe nggwok mbanak, ndi, tu nogo menggam kunduk mbelak aago yarak kenok, aakumi ambik tu ti paga nogo menggaarak kwe, kit perak, tunggambe mbuuluk mbanak nogo paga unggwi nogo logonip~o.
40007014	Ineenik ogo menggam unggwi noorak ti, tunggambe mbuuluk mbanak, ndi, tu nogo menggam kunduk kunik me, aakumi mbereeluk mban kwaakkologo nagaatik, unggwi nogo menggaarak~o," yinuk, yoragagerak.
40007015	Yorage nagagerik, ambinom yorage logonet, "It aap Ala wone pilit pugunogo yokkirogo menggaarak nogo nen kinambokan laganggwi iyo, tum wako logonip~o. It aap ti, inetenggen ndomba enete negen kunggo'nok kinowagam wogwe kwe, iniki ti, mba'ngge anini warak pogom wonogwe~o.
40007016	It aap ti, eerit nogo logonet, anggen yi'nage paga kineenu arumunggup~o. Kit anggur anggen nogo eyo poondo alokwi paga yugu me, waganggwi mbakop? Ndi, eyo wuli anggen nogo iri'ngga alokwi paga yugu me, mbanggwi mbakop?
40007017	Lek~o. Eyo obeelom mendek kenok ti, anggen obeelom mendek aret yege menggerak. Ndi, eyo maluk mendek kenok ti, anggen maluk mendek aret yege menggerak.
40007018	Eyo obeelom mendek ti, anggen maluk mendek yegeelik~o. Ndi, eyo maluk mendek ti, anggen obeelom mendek yegeelik mban.
40007019	Eyo anggen obeelom mendek yege lek kenok ti, muurogo kani kunik me mambogo menggaarak~o.
40007020	Togop aret me, it aap nogo eerit nogo logonet, anggen yi'nage paga kineenu arubagip nduk, yokkiragi~o," yinuk, yoragagerak.
40007021	Yorage nagagerik, wone ambinom yorage logonet, "It aakumi inoone paga nen mban, Ai, ninogoba. Ai, ninogoba. Yo'nogo menggaarak nogo abok tigitogon at mbogut paga mendek abu'me piyaagin mondok lek~o. An nogoba mbogut paga mendek iniki mbake nogo ndak-ndak eeko menggaarak kenok mban at abu'me piyaagin~o.
40007022	O ti eyom paga aakumi apit aret, Ai, ninogoba. Kat kendage paga Ala wone yorogo nogogurak nogo~o. Ai, ninogoba. Kat kendage paga kugi nggiginogo wumbiigo nogogurak nogo~o. Ai, ninogoba. Kat kendage paga eerubok mendek apit aret eeko nogogurak nogo~o.
40007023	Yo'niremenggaarak kwe, an nen it yorage logonet, Kit maluk eeko monggotak yi, an mondok neenggo'lek me, an wonage me nen mbaganinip~o, yinuk, yoraagin~o," yoragagerak.
40007024	Yorage nagagerik, ambinom yorage logonet, "Yi aap ndi aap an noone inaruk konembunuk, liirogon eeko menggaarak ti, aap iniki warak nen awi yugum paga wureegerak nogo pogom it aret.
40007025	Wuppunuk wonage me, o mayu wage, niyo nggwok wu'nuk wage, o wiya wake, eeke logonet, o wurik panggonggagak eereegerak mendek o nogo yugum paga wurik me, langgongga'lek aret wonagagerak.
40007026	Ndi, it yi aap ndi aap an noone inaruk konembunuk, liirogon eekulik kenok perak, aap iniki lek nen awi mbini paga wureegerak nogo pogom it aret~o.
40007027	Wuppunuk wonage me, o mayu wage, niyo nggwok wu'nuk wage, o wiya wake, eeke logonet, o wurik nogo panggonggagak eeke logonet, langgonogo yigirik-noonom mondok iya tit eerit nagagerak~o," yinuk, yoragagerak.
40007028	-
40007029	At Yetut nen wone yi nogo abok aret yorage mbareegi, it aakumi kuwak aago nogo at oone mamunirage inaruk konenggo nogogwaarik, "Ie! Aap yi, it Ala wone liiru mbanak unde nen yo'nirogo mengga kwak yo'nirage lek~o. Wone ti, at unde nen aret ari me, wi!" yinuk, pi wareegwaarak.
40008001	At Yetut puurom paga nen wambi wage mbareegi, it aakumi ambik at mugurok wogwe iigak,
40008002	aap ambi awin aaga'ne kunik Yetut owagam nage nagagerik, abu'me tebe yinuk, "Ai, nogoba. Kat nen obeelom ee'naburak mbake keenok, obeelom ee'naburak op aret~o."
40008003	Yoge mbareegi, at Yetut eenggi nderogon aap nogo pigagangge logonet, "Obeelom eekkaburak mbakirak me, obeelom agago pagagi~o," yinuk, awo yoge kagak, at awin aaga'ne kunik nogo lek aret a'nuk, obeelom agagerak.
40008004	Lek aret age mbareegi, Yetut nen at yoge logonet, "Aakumi abu yoraagun~o. At Ala unde nogo nen keebe pekkeyaawak nduk, owagam nak~o. An obeelom eekkakirak me, Muta nen, Ala ake ndogop puurak~o, yereegerak nogo ti, pege keyaawak nduk, pi nak~o," yinuk, yoreegerak.
40008005	Ti'nuk, at Yetut o Kaperenawum unggwi wagagerak wonage me, it aap yigin unde inowe ambi Yetut owagam wage nagagerik, nggino yoge logonet,
40008006	"Ai, nogoba. An nayeloman eenggi-iyok abu nggunanak oome windak logonet, andi nggwok yagan wake agaarik~o."
40008007	Yoge mbareegi, at Yetut nen, "An nen obeelom eeri nagin~o."
40008008	Yoge mbareegi, at aap yigin unde inowe nogo nen, "Ai, nogoba. An aap mbuuluk me, kat nen an name unggwi noorak meek~o. Ata, koone mban yemenggendak keenok, nayeloman obeelom aret arigin~o.
40008009	An kunduk, noweewi inabu'me logonet, inoone konengge, ndi, an nawuri yigin unde an nabu'me logonet, an noone konenggwi, eeko monggoorak me, an nen nawuri ambi, Nak~o, yoge neenok ti, nage, ambi, Mok~o, yoge neenok ti, wage, ndi, an nayeloman, Ti eeru~o, yoge neenok ti, eeke, eeko menggaarak~o."
40008010	Yoreegerak nogo at Yetut aruk konengge nagagerik, "Wi!" yinuk, pi wake logonet, at inom wogwe nogo yorage logonet, "It Iterali mendek inenggela'me nen aap iniki mondok iya lombok abet nombake yogop ambi an kaga'lek aret agarik~o, yinuk, abet aret yokkiragi~o.
40008011	Aakumi ambik agi-ogu nen wogo logomenggaarik, Abarakam kunduk, Itak kunduk, Yakup kunduk, inom at mbogut paga mendek abu'me piige menggim laago larak noorak nduk, kuwak ari nagun kwe,
40008012	it ando, Ala abu'me pinaniyak nit aret, mbakwi nogo perak, ineebe o apit me endekem time mbo nappiyamenggerak logonet, leenggu maakwi, ineyak nggilik maakwi, eeko logogun~o, yinuk, yokkiragi~o," yoragagerak.
40008013	Yorage nagagerik, Yetut nen aap yigin unde inowe nogo yoge logonet, "At nen, Ndogop eerigin~o, yinuk, abet nombakendak nogo ndak-ndak eeppagagin me, kame nak~o," yoge mbareegi, ayeloman nogo ne ti eyom paga aret obeelom agagerak.
40008014	At Yetut nogo Peterut ame unggwage nagagerik, owanggelo inikime kani pereegerak andi nen windak wonage enegen kage nagagerik,
40008015	eenggi pigagangge mbareegi, andi nogo lek a'nuk, kwe nogo mi'nage nagagerik, at ake eeke nagagerak.
40008016	Ti'nuk, o kiyoma age kagak, it kugi inikime lik yereegerak ineebe ambik aakumi nen wogoret, at owagam piya wogo mbareegwa, Yetut oone paga it kugi nggiginogo wumbiige, it andi kunik mendek abok aret obeelom eeginake, eereegerak.
40008017	Ti eereegerak nogo ti, at Ala nen yoge kagak yoraga Yetaya nen ari logonet, "At nen andi-pandi ee'ninake nogo wagangge, Ndi, kugi andi lombok ee'ninake nogo lek eerogo pinanege, Eereegerak~o," yinuk, yoragagerak nogo, a'me lik yuwak nduk, aakumi obeelom aganake nagagerak.
40008018	At Yetut nen it aakumi ambik at owagam ninggirik wonogwe nogo enegen iige nagagerik, it at oone waganggwi nogo yorage logonet, "Yi yenggenak enebagan wunda nawok~o," yinuk, yorage mbareegi, wunda woraawok nduk eekwi me,
40008019	aap Ala wone liiru mbanak unde menggerak ambi Yetut owagam wage nagagerik, yoge logonet, "Nogoba Ngguru wae. Kat nggeeme noorak mbake keenok, an nimbirak aret nugu logowok~o."
40008020	Yoge mbareegi, Yetut nen, "Pagi ti, enoona wonogwe, ndi, towe mbogut paga nugu menggaarak nogo, inawiina wonogwe, eeko menggaarak kwe, an aap aret nda'nagagirak yi perak, nogo yege minggim abu lek aret~o," yinuk, yoreegerak.
40008021	Yoge mbareegi, aap at oone wagangge menggerak alik ambi nen Yetut yoge logonet, "Ai, nogoba. An nogoba aa'nduk nggween taambunuk, nimbirak nawok nen, E, yo'niru~o."
40008022	Yoge mbareegi, Yetut nen, "It aakumi kambeegwaarak mendek nen inowe-inawot kanggwi nogo nggween taambiigo logowak nduk, teppiinok, an nimbirak nugu logowok~o," yinuk, yoreegerak.
40008023	Yoge nagagerik, Yetut yiiro paga unggwi nage mbareegi, at oone waganggwi nogo inom unggwi nogo nogogwaarik, wunda wogwe me,
40008024	abera'lek me o wiya nggwok yi yenggenak paga nabuninuk warit wage logonet, yi nogo kilaarak-mogonik eerogo yiiro nogo taaniyak eeke kagak, at Yetut nogo, nogo yege wonagagerak.
40008025	Nogo yege wonage me, at oone waganggwi nogo, nogo nogogwaarik, eenik eeppogo logonet, "Ninogoba! Yi ndonggonninaburak eeke me, mbet-mbet ninagap ndaru~o."
40008026	Yogo mbareegwa, Yetut nen, "Kit kiniki liirogon abet nombaka'lek monggotak yi, nonggop nduk kinagabiti yogo ogotik?" yorage nagagerik, mi'na'nuk, o wiya inom, yi kilaarak-mogonik eeke inom, mberege mbareegi, abolok abu lek puk aret agagerak.
40008027	Puk age mbareegi, it at oone waganggwi nogo nen, "Wi!" yinuk, pi wako logonet, "Wologwe. O wiya inom, yi kilaarak-mogonik eeke inom, at oone konengge menggerak yi, aap nano mendek mbakop?" yinuk, yereegwaarak.
40008028	O Nggerata time aap mbere kugi inikime unggwagagerak inanini inagaket yogwe me, aakumi inagabiti nen tu ti paga nogolik me, Yetut yi yenggenak enebagan nen wunda wage nagagerik, o time unggwage mbareegi, aap mbere nogo ndoome aakumi kanggwi iinok, piigo menggam nen Yetut ka wundi wogo nogogwaarik,
40008029	inoone nggwok paga at yogo logonet, "Ala aput wae. Kat nonggop ee'ninabikit nduk wagan? Ninooriyak eyom awo kagak, ninoorikit nduk wagandak ya?" yoreegwaarak.
40008030	O nda time wam ambik inogobak eerit ambit me nugwi me,
40008031	it kugi nogo nen Yetut yogo logonet, "Kat nen nggiginogo wumbinaniyak mbake keenok, wam ambik inikime time unggwi nawok nduk, nappinanu~o."
40008032	Inoone nabek togon Yetut yogo mbareegwa, Yetut nen, "Nanip~o," yorage mbareegi, kugi nogo aap inikime nen wundi nogo nogogwaarik, wam inikime unggwi nogo mbareegwa, wam nogo abok aret elan me nogome nen yuulu agan yiime tabu-tabu unggwit nogo mbareegwa, niyo nogo nen ndonggoninabeegerak.
40008033	Yi ndonggoninake mbareegi, it wam ndegeninako nogogwaarak nogo, kole mbaganit o kota time unggwi wogo nogogwaarik, it aap kugi inikime lik yereegwaarak obeelom eeginabeegerak inigen kogogwaarak nogo, abok aret mbininogo yorogogwaarak.
40008034	Yorogo mbareegwa, it aap o kota time menggaarak abok aret Yetut ka nogo nogogwaarik, it iname time nen wundi nawak nduk, inoone nabek togon yoreegwaarak.
40009001	Yogo mbareegwa, Yetut yiiro paga unggunuk, yi yenggenak enebaga nage nagagerik, at awi alom paga lombok unggwage mbareegi,
40009002	aap ambi eenggi-iyok nggunanak me, at nogo yege menggerak nogo paga aret eewu'nuk, Yetut owagam pi wogo mbareegwa, at Yetut nen it iniki at abet ombakwi yelok iige nagagerik, aap eenggi-iyok nggunanak nogo yoge logonet, "Naput wa! Komaluk nogo lek eerogo pagagirak me, kiniki kwi'ndak logot~o."
40009003	Yoreegerak nogo paga it Ala wone liiru mbanak unde nogo nen yogo logonet, "Ie! Aap yi, Ala miyuk-meya agago pege agaarik ubi," yinuk, yereegwaarak.
40009004	It iniki mbakwi nogo at Yetut yelok iige nagagerik, yorage logonet, "Kit nonggop nduk kinikime maluk aret koonggo ogotik?
40009005	Komaluk lek eerogo pagagi, yoriyak ti, iya ilik, Mi'na'nuk, nege logot, yoriyak ti, iya a? Kit yinip nda!
40009006	Ala nen an aap aret nda'nagagirak nogo nggween paga aakumi inomaluk lek eerogo piyoorak unde mippaneegerak kineenu arubagip nduk, yogirak me," yinuk, yorage nagagerik, aap eenggi-iyok nggunanak nogo yoge logonet, "Mi'na'nuk, kat nogo yege menggendak ndoonak ti, ko'nok, kame nak~o."
40009007	Yoge mbareegi, aap nogo mi'na'nuk, ame aret nagagerak.
40009008	Ti eereegerak nogo, it aakumi inigen kogo nogogwaarik, inagabiti a'nuk, "Ala nen it aakumi togop eeko logowak nduk, unde eerogo mippiige menggerak me, iya!" yinuk, wogoppereegwaarak.
40009009	At Yetut o time teppunuk, tu paga nage logonet, aap ambi endage Matiyut o unde inake wu kuwak eeko menggam taati kwi'ndak wonage enegen kage nagagerik, "Nimbirak nawok nduk, omok~o." Yoge mbareegi, at Matiyut nogo mi'nage nagagerik, Yetut imbirak aret nagagerak.
40009010	Imbirak nage nagagerik, at Matiyut ame unggunuk, at oone waganggwi mendek inom mbi nunggwi me, it o unde inake wu kuwak eeka mendek inom, it maluk eeka mendek inom, ambik Yetut ka unggwogo nogogwaarik, Yetut oone waganggwi inom mbi nawok nduk, kwi'na'nuk, inom mbi nunggugwaa-rak.
40009011	Inom mbi nunggwi nogo it aap Pariti mendek nen iigo nogogwaarik, Yetut oone waganggwi nogo yorogo logonet, "Kinowe ngguru yi, it aap o unde inake wu kuwak eeka mendek inom, it maluk eeka mendek inom, inom lambunik logonet, nonggop nduk mbi nengge agaarik~o?" yinuk, yorogogwaarak.
40009012	Yorogwe nogo at Yetut aruk konengge nagagerik, yorage logonet, "It kugi andi lek kenok ti, aap ndotet ka noorak mbakulik~o. Ata, andi kenok mban obeelom aganabuwak nduk, ndotet ka noorak mbako menggaarak~o.
40009013	It aap iniki abe koonak menggaarak kagak inayonggo pikit nduk, an woroolik~o. Ata, it aap maluk eeko menggaarak kenok mban inayonggo pikit nduk wagagirak me, Ala nen ari logonet, Kinandomba warogo nake panegak mban eekwi nogo ti, an uugwe lek~o. Ata, aakumi inabuwa nen obeelom eeppiigak yuurak ti perak, an, Ao, lombok mbake minggirak~o, yinuk, yereegerak liiru mbanak nogo, alom mamunggola nanip~o," yoragagerak.
40009014	Yorage nagagerik, wonage me, it Yaya oone waganggwi nogo nen Yetut owagam nogo nogogwaarik, at yogo logonet, "Nit kunduk, it aap Pariti kunduk, mbi nengga'lek ninambe mage negen logonet, tamban eeko monggoorak kwe, it kat koone waganggwi yi perak, nonggop nduk togop eekulik~o?"
40009015	Yogo mbareegwa, Yetut nen, "Aap kwe kolage me, owe-awot inom laago larak nonggo logonet, it iniki aaninggin nen puru aago logorak mbakop? Lek~o. Owe-awot wonogwe iigak, ogonggelo nogo mban wonok noorak eyom panggoni wage nogo paga perak, iniki aaninggin nen mbi nengga'lek inambe mage negen eeppunuk logogun~o.
40009016	Ndi, yum maan yugu paga ligi ngget laanogo penggaakwi kenok, ligi ngget laanak nogo wonage kagak, yum maan yugu nogo nggwok togon nibik ari menggerak me, ligi ngget laanogo yum maan yugu nogo paga penggaakulik~o.
40009017	Ndi, anggur amburu ngget mendek kambin agabolo paga yiiwak maan ogobakkigirik me tookwi kenok, kambin agabolo paga yiiwak ogobakkigirik nogo tubuk ari logonet, anggur amburu kiluk ari, ndi, yiiwak eebe telak ari, eeke menggerak me, anggur amburu ngget mendek yiiwak maan mendek nogo paga tookulik~o. Ata, anggur amburu ngget mendek yiiwak ngget ogobakkigirik me, tookwi kenok, anggur amburu inom, yiiwak inom, enaani toolak aret menggerak~o," yinuk, yoragagerak.
40009018	Yorage nagagerik, awo inom wone mbangge kagak, aap Yakuri tamban eeko menggam unde ambi wage nagagerik, Yetut abu'me tebe yinuk, yoge logonet, "Nogoba~o. An napuluk muk kanggerak kwe, eebe keenggi piga nage keenok, eenik aret arigin~o."
40009019	Yoge mbareegi, Yetut mi'na'nuk imbirak nogwe me, at Yetut oone waganggwi mendek mugurok nogogwaarak.
40009020	-
40009021	Nogwe me, kwe ambi amiya eeke kagak tahun 12 eereegerak me, Yetut tu paga nage kagak, kwe nogo at ambo'me nage nagagerik, inikime nen, "Ayum mban neenggi pigagangge neenok, obeelom ee'nabigin~o," mba'nuk, ayum irip eenggi pigaganeegerak.
40009022	Pigagangge mbareegi, at Yetut ena logurogon enegen pekkage nagagerik, "Napuluk wa! Kiniki kwi'ndak logot~o. Kat kiniki noba panggombunuk abet nombakendak paga obeelom agan~o," yinuk, yoge mbareegi, kwe nogo ti eyom paga aret obeelom agagerak.
40009023	Obeelom age mbareegi, at Yetut nogo aap Yakuri tamban eeko menggam unde nogo ame ari nage nagagerik, it time mendek nen leendawi tiyanggwi, ndi, aakumi kuwak aago nogo noone-koone yogwe, eekwi enegen iige nagagerik, yorage logonet,
40009024	"Kolaga yi, kambulik we nogo yege me, mbaganinip~o." Yoragagerak kwe, it nen at agi'ndok kambeegwaarak.
40009025	Aakumi kuwak aago nogo mugogo wumbiinok, oome unggwage nagagerik, eenggi pigagangge mbareegi, kolaga nogo mi'nagagerak.
40009026	Ndi, Yetut eereegerak nogo o time abok aret wigak yereegerak.
40009027	At Yetut o time nen nage mbareegi, aap mbere inigen mbuk me, inoone nggwok agan mugurok nogo logonet, "Ndawut ombooluk yi wae. Ninabuwa mbaru~o."
40009028	Yorit mugurok nogwe iigak, at Yetut nogo oome unggwage nagagerik, wonage me, it aap inigen mbuk nogo at owagam wogo mbareegwa, Yetut nen it yorage logonet, "An nen kit obeelom eekkinaburak kiniki abet nombako ogotik ilik, lek a?" Yorage mbareegi, it nen, "E~o, ninogoba."
40009029	Yogo mbareegwa, at Yetut eenggi inigen paga mbaaniige logonet, "Kiniki abet nombakotak nogo ndak-ndak aret eeppinagagi~o," yinuk,
40009030	yorage mbareegi, inigen obeelom aret ogogwaarak. Obeelom ogo mbareegwa, Yetut oone omaawi togon yorage logonet, "Eekkinakirak yi, aakumi abu yoraagup~o."
40009031	Yoragagerak kwe, it nogo, nogo logonet, "Yetut nen obeelom ee'ninakerak~o," yinuk, o time abok aret yoranet nogo nogogwaarak.
40009032	It aap nogo yoranet nugwi iigak, aap ambi kugi inikime unggwagagerak oone lek wonage me, Yetut owagam wonok wogo mbareegwa,
40009033	kugi nogo nggiginogo wumbege mbareegi, at oone lek wonagagerak nogo, oone warak aret agagerak. Oone warak age mbareegi, it aakumi kuwak aago nogo nen, "Wi!" yinuk, pi wako logonet, "Nit aap Iterali mendek niname yime togop ambi eekwi iigulik kwe, aap yi eeke kogo~o," yinuk, yereegwaarak kwe,
40009034	it aap Pariti mendek nen perak, "Kugi iyagalo nen yoreegerak paga at kugi aakumi inikime nen nggiginogo wumbiige menggerak~o," yinuk, agan nogo nogogwaarak.
40009035	At Yetut o tini mbuuluk me, nggwok me, yanggwagak-ndanggwagak nege logonet, it tamban eeko menggam wone mamunirage, obeelom wone at mbogut paga mendek abu'me piyoorak wone nogo aakumi yorage, it yi kugi ndi kugi andi kunik mendek inom, ineebe we andi-pandi aago inom, obeelom eeginake, eerit nege nagagerak.
40009036	Eerit nege logonet, ndomba ndegeninaka eebe lek me, mbaganit nogo logonet, ineeruwak yini'nggin-piini'nggin aago tat warit nogo mengga kwak, it aakumi ambik at mugurok nugwi nogo togop aret aago enegen iige nagagerik, inabuwa lombok mbareegerak.
40009037	Inabuwa lombok mbake nagagerik, at oone waganggwi nogo yorage logonet, "Anggen yugu ka'let agaarak kwe, mbanggo menggaarak ineebe mbereeluk me,
40009038	at anggen yugu unde menggerak nogo nen aap anggen yugu mbani noorak nappiyaawak nduk, yogo logonip~o," yinuk, yoragagerak.
40010001	At Yetut nen at oone waganggwi ineebe 12 nogo, at owagam woraawak nduk, wiiragagerak wogo mbareegwa, kugi ogole warak aakumi inikime nen nggiginogo wumbiigwi, ndi, kugi alitik-alitak aakumi andi aganabeegerak wonogwe inom, ineebe we andi-pandi aago inom, obeelom eeginakwi, eeginabit nawak nduk, at awone kiliriragagerak.
40010002	It aap 12 nappiyareegerak nogo inendage yi aret. Aa'nduk ti, Timon endage ambi Peterut toonak nogo awot Andereyat imbirak nappiige, Tebereyut aput Yakobut awot Yaya imbirak nappiige,
40010003	Piliput Mbarotolomeyut imbirak nappiige, Tomat aap o unde inake wu kuwak eeka Matiyut nogo imbirak nappiige, Alepeyut aput Yakobut Tareyut imbirak nappiige,
40010004	"Ninalik aruwok," yaga mendek ambi endage Timon, ndi, Yetut onggo mbaneegerak Yurat Ikariyot nogo imbirak nappiige, eereegerak.
40010005	At Yetut nen it aap 12 nogo nappiyaakit nduk, inaruk wake logonet, "It aakumi endekem konenggulik mendek wonogwe me, tu ti paga nogwe, ndi, it aakumi Tamariya iname kota-kota unggwogwe, eerugup~o.
40010006	Ata, it aakumi Iterali mendek ndomba kobak ogogwaarak pogom wonogwe nogo mban iya nanip~o.
40010007	Iya nogo logomonggotik, At mbogut paga mendek abu'me pinagarak nogo abu panggo yi wagaarak~o, yinuk, yorogo logomunggup~o.
40010008	It andi wonogwe iinok, obeelom eeginakwi, kanggwi iinok, ineenik agago mippiigwi, inawin aaga'ne kunik wonogwe iinok, obeelom eeginakwi, kugi inikime lik yereegwaarak kenok, nggiginogo wumbiigwi, eerit nugu logomunggup~o. Kit onggo lek we aret kologogutak me, onggo lek we aret eeginabit nugu logomunggup~o.
40010009	-
40010010	It aap yabu eeppiigwi onggo ti, inambi wogorogo menggaarak aret me, kit kinamendek wu mbuti emas inom, mbuti perak inom, mbuti tembaga inom, nggerenogo punuk, wonok nogwe, ndi, wokkirogwe iinok, yonggoliyak yum inom, kinambogoyum mbere'ndak inom, kiniyogogut yum inom, kinowaanggun inom, wonok nogwe, eerugup~o.
40010011	Ndi, kit o kota mbuuluk me, nggwok me, unggwogo logomonggotik, o time aap ambi obaabut obeelom kero, liippogo logomonggotik, ambime awo naga'lek logonet, aap ti, kinom logonuk, wundi nanu~o.
40010012	Aap iname time unggunuk, keyage warogo kinale'nggen inoba piigo logonu~o.
40010013	Ndi, it aap time inobaabut obeelom nen liirogon wokkinakwi iinok, kinale'nggen mondok inoba aret logogin~o. Ndi, inobaabut maluk iinok perak, wundi nogo logonet, kinale'nggen inoba piyamonggotak nogo, lek eerogo piinok, wundi namunggup~o.
40010014	Wokkinaka'lek logonet, kinoone inaruk konengga'lek iinok perak, iname time nen wundi nogo logonet, kiniyok paga liirubu aa'ngga eerogo mbo piinok, wundi nanu~o.
40010015	Peebi inowak looniyak eyom paga it aakumi o Torom inom, Nggomora inom, wonogogwaarak nogo mbuuluk aret inoorigin kwe, it aap o kota time mendek ti, abu nggwok togon inoorigin aret~o, yinuk, abet aret yokkiragi~o," yoragagerak.
40010016	Wone ambinom yorage logonet, "Kit ndomba kokwak yi, it aakumi nggeewo endekem mendek pogom wonogwe me, inowagam nappinagage agarik~o. Nappinagaminggirak inenggela'me logonet, waalo yimela-nimela nege menggi kwak nugu logonet, towe puume enegen waanggo pogom nugu logomunggup~o.
40010017	Aakumi nen it wone amburu mbanggo menggam pikkiren nogwe, Yakuri tamban eeko menggam nen ya'mbiran nggora eerogo kinookwi, eekkinabugun me, liippunuk, kiniki tum wako logomunggup~o.
40010018	Kit nen it aap yo'nggok inom, aap inendagembogut inom, aap endekem mendek inom, an eeke neegotak paganogo yoraabagip nduk, alom an paga inowagam wokkiren nagun~o.
40010019	Ndi, wokkiren nogwe iinok, wone yoroorak nogo ti eyom ndak-ndak kinogoba Ala koonogo yokkiraagin me, kit nen, Wone ngge yoraamun? Ndi, Wone nonggop negen koonogo yoraamun? yinuk, kiniki piirik noobok~o.
40010020	Wone yoroorak ti, kit kinoone lek~o. Ata, kinogoba Aberiniki nen wone kinikime yokkirage kagak, yorogo logomunggup~o.
40010021	Ore ambi waruwak nduk, ore ambi nen eenggi pigogo wogorage, apuluk waruwak nduk, ogoba nen eenggi pigogo wogorage, inapurilogwe nen inagalomini-inogobamini inom ogooppunuk, inooruwak nduk, yorogwe, eerugun~o.
40010022	Aakumi abok aret alom an paga ineebi lombok kinombaremenggaarak kwe, kiniki kwi'ndak nu'lek wonogwe kiigak, o age yobok ari wage paga kinagap ndarigin~o.
40010023	O kota ambime nen piyak-payak eekkinakwi iinok, kole mbaganit o kota alik ambime namunggup~o. Kole mbaganit aap Iterali iname kota-kota ando awo unggwit naga'lek kiigak, an aap aret nda'nagagirak nogo, woraagin aret~o, yinuk, abet aret yokkiragi~o.
40010024	At wone mamuniraga nogo tebenak kagak, at oone wagangga nogo tiyanak menggaarak lek~o. Ndi, ogoba tebenak kagak, ayeloman tiyanak menggerak ti kunduk, lek mban kwe,
40010025	at wone wagangga ambi nen at wone mamunega nogo imbirak ndak-ndak age kenok perak, op aret~o. Ndi, ayeloman nogo nen ogoba nogo imbirak ndak-ndak age kenok ti, op mban~o. Aap inowe o unde endage, Mbeletebut~o, yogwi iinok, at awuri ti, abunuk yorogo logogun~o," yinuk, yoragagerak.
40010026	Wone ambinom yorage logonet, "Ti kenok, yi eekwi ndi eekwi nobarak wonage kenok ti, tena'me aret age, ndi, kumaarak wonage kenok ti, pagak ari, eerigin me, it aap ti, kinagabiti inombarugup~o.
40010027	An nen oonikiya negen kote kumaarogo yokkirage nogo ti, kit nggwok paga o eya paga yorogwe, ndi, yagakop wone paga yogwe konenggwi nogo ti, o kirin paga laganuk, kuum-keek paga paganogo yorogwe, eeko logonu~o.
40010028	It aakumi nen kinagabolo kinooko logonet, kiniki inom kinoorugun lek me, kinagabolo mban kinooko menggaarak nogo paga kinagabiti inombarugup~o. Ata, kinagabolo inom, kiniki inom, lek eerogo kani omoonuk wunuk mban ari menggim time pinagarak unde nogo perak, mondok kinagabiti mbako logonip~o.
40010029	Rupiah mbuuluk ambit nogo paga towe yiluwe mbere lambuk togon kunggo monggotak nogo lek a? Kunggo monggotak aret kwe, kinogoba, E, mbaka'lek kagak, ambi nggween paga wambigin mondok lek~o.
40010030	Ala nen kineeruwak abok aret eenggi lingginik wonage~o.
40010031	Towe yiluwe mbuulogwe apit-apat ti, iniki kundugu lek negen, ndi, kit perak, iniki kundugu nggwok lombok kinombake me, kinagabiti mbarugup~o," yinuk, yoragagerak.
40010032	"Kit nen aakumi inenggaanom paga, Yetut ti, ninowe aret~o, yinuk, paganggwi kiinok, an kunduk, nogoba mbogut paga mendek enggaanom paga, It aap yi, an nawuri aret~o, yinuk, paganigin kwe,
40010033	kit nen aakumi inenggaanom paga, Yetut ti, nineenggo'lek aret~o, yogwe kiinok perak, an kunduk, nogoba mbogut paga mendek enggaanom paga, It aakumi yi, an neenggo'lek aret, yigin~o," yinuk, yoragagerak.
40010034	-
40010035	Wone ambinom yorage logonet, "O nggween paga yime aakumi iniki ugun lambunik logorak eep-piyaakit nduk wagagirak mbarugup~o. An nen lambunik logorak eeppiyaakit nduk, woroolik~o. Ata, Aap ogoba inom, kwe agalo inom, enggelo imbirak inom, ogoorogo piige neenok, wim nggaganuwak nduk, aret wagagirak~o.
40010036	It aap wim nggaganggwi nogo ti, inawi ambit me mendek nen aret eekwi iyaamunggup~o.
40010037	An kineebi negen nombako logonet, kinagalo a, kinogoba a, kiniki kunik eekwi kiinok ti, an ninom logorak meek aret~o. Ndi, an kineebi negen nombako logonet, kinapuluk wulaga a, kolaga a, kiniki kunik eekwi kiinok kunduk, an ninom logorak meek mban aret~o.
40010038	Kit kinagayo karo-karo nabembinagarak nogo, ko'nok ninom noorak mbaka'lek kiinok ti, an ninom logorak meek aret~o.
40010039	Kineebe kinili eekkolamonggotak kenok, kineebe kobak aret arumunggup~o. Ndi, an nendage nggwok aruwak nduk, kineebe wondet eerogo patit namonggotak kenok perak, kinili aago aret logomunggup~o," yinuk, yoragagerak.
40010040	" It aakumi nen kit wokkinakwi iinok ti, an aret wo'nakwi, ndi, an wo'nakwi iinok ti, at nappani wagagerak nogo aret waganggwi, eeko menggaarak.
40010041	Kit nen, Aap yi, Ala nen yoge kagak yo'niraga me, yinuk, aap ti, waganggwi kiinok ti, it aap Ala nen yoge kagak, yoraga onggo waagun nogo ndak-ndak aret kolaamunggup~o. Ndi, Aap yi, iniki abe koonak mendek me, yinuk, aap ti waganggwi kiinok ti, it iniki abe koonak mendek onggo waagun nogo ndak-ndak aret kolaamunggup~o.
40010042	Ndi, kit nen, Yetut oone waganggwi me, yinuk, wologwe mbuulogwe yi mendek ambi, niyo miin toologo wogogwi kiinok ti, onggo kolaamunggup lek ti lek~o. Kolaamunggup aret~o, yinuk, abet aret yokkiragi~o," yoragagerak.
40011001	At Yetut nen it at oone waganggwi 12 nogo, "Ndogop eeko logonip~o," yoraanuk, o time nen aakumi inawi kota-kota lombok wone mamunirage, aakumi obeelom wone yorage, eerit nagagerak.
40011002	At Yiime Wuppiiga Yaya nogo keele maarogo piigo menggam logonet, Keritut eerit nage nogo aruk konengge nagagerik, at oone waganggwi mendek nen Yetut kin waawak nduk, owagam nappiyareegerak
40011003	Yetut owagam nogo nogogwaarik, yogo logonet, "At woroorak yugu nogo kat aret wagandak ilik, peebi aap alik ambi woraagin nduk, tokkogo logomun a?"
40011004	Yogo mbareegwa, Yetut nen, "Agan nugwi kinaruk konenggwi yi inom, kinigen kogwe yi inom, Yaya yori nanip~o.
40011005	Inigen mbuk mendek inigen obeelom ogwe, inendop maluk mendek tu op nogwe, inawin aaga'ne kunik mendek lek ogwe, inaruk logu mendek inaruk konenggwi, kanggaatak ineenik agago mippiige, ndi, inamendek lek nogo obeelom wone yorage, eeke kogotak yi, yori nanip~o.
40011006	Ndi, kit an eeke minggirak paga kineebi nombakulik kiinok ti, kiniki ale'nggen aret logomunggup~o," yinuk, yoragagerak.
40011007	Yorage mbareegi, it nogo iniyok paga wogwe iigak, Yetut nen it aakumi kuwak aago nogo Yaya eeke abok yorage logonet, "Kit nano mendek kaawok nduk, karume aakumi lek me nogotak? Piinde nogo o wiya nen nage-wage eeke kaawok nduk, nogotak ya?
40011008	Nano mendek kaawok nduk nogotak? Aap ambi yum kigirikwe yirik kaawok nduk, nogotak ya? Wologwe! Yum kigirikwe mban yikwi ti, aap inendagembogut iname time mban yiko menggaarak~o.
40011009	Ndi, nonggop nduk nogotak? Aap Ala nen yorage kagak yoraga mendek ambi kaawok nduk, nogotak mbakop? Wologwe! Kit kogotak nogo ti, Ala nen yorage kagak yoraga mendek aret kwe, it ti, tebenak iigak, at ti perak, mondok tiyanak lombok aret kogotak~o, yinuk, yokkiragi~o.
40011010	Ala nen ari logonet, Kat noorak tu yarogo pagawak nduk, an nen nayonggo aa'nduk nappege neyaamunggun~o, yinuk, yo'nereegerak liiru mbanak nogo ti, at Yaya aret nduk yereegerak~o.
40011011	At Yiime Wuppiiga Yaya endage warak lombok nda'nagagerak kokwak, it kumi inaagalogwe togop ti, ambi ndaganakulik kwe, at mbogut paga mendek abu'me piige menggim inendage lek abu tebenak wonogwe nogo ti, Yaya tiyanak kagak at irimbaga lombok aret logogun~o, yinuk, abet aret yokkiragi~o.
40011012	At Yiime Wuppiiga Yaya nogo nen wone yokkirage nagagerak eyom paga nen nok, yogondak kuli, at mbogut paga mendek abu'me piige menggim tebenogo pugwi, ndi, aakumi inoone omaawi paga nen unde eekkolaawok nduk, wakkogwe, eeko menggaarak~o.
40011013	Yaya awo waga'lek kagak, Ala wone yugu liiru mbanak nogo pekkenok, ineenu ogwe, it Ala yorage kagak yoraga nen yorogwe, eeko nogogwaarak paga o peebi eeriyak lombok wone pagak yereegerak nogo
40011014	kinikime woorak mbakwi kiinok, at Eliya woroorak nogo ti, eebe Yaya aret kaamunggup~o.
40011015	Kinaruk wonage kenok ti, liirogon aret konenggo logonip~o.
40011016	Ndi, it aakumi o yogondak wonogwe yi, nano paga wakka~o. Lek~o! It wologwe-mbuulogwe aakumi kuwak eeko menggam yine kunit it mban-mban wone onggo-onggo agan nugu logonet,
40011017	Nit ndawi tiyanggirogoorak kwe, kit eebe wakwi lek. Ndi, leendawi tiyanggirogoorak kwe, kit le yogwe lek, agan nugwi nogo pogom kit togop aret agan nugwi kiigi~o.
40011018	At Yaya nogo nen mbi inom, anggur amburu inom, nenggeelik wagagerak me, kit nen, Kugi inikime unggwegerak~o, yinuk, yogo monggotak.
40011019	Ndi, an aap aret nda'nagagirak nogo, mbi inom, anggur amburu inom, nenet wagarak me, kit nen yogo logonet, At mbi inom, anggur amburu inom, ugun lagap mban agan nege, it o unde inake wu kuwak eeka inom, it aap maluk eeka inom, iniki kunik eeginake, eeke yi, kaanip~o, yinuk, yo'nogo monggotak kwe, Ala iniki warak nen koonit nage nogo ti, it eeko menggaarak abok aret eekwi paga obeelom aret kogo logogun~o," yinuk, yoragagerak.
40011020	Yorage nagagerik, at nen eerubok mendek apit aret eerit nage nagagim wonogo menggaarak nogo nen it iniki koombunuk, inomaluk mbo puulik me, Yetut nen it mberirage logonet,
40011021	"Kit aakumi Koratim mendek yi, kinabuwa~o. Kit Mbetayira mendek kunduk, kinabuwa~o. Eerubok mendek kit kiname time eeke kogotak nogo, o Tut Tiron time eeke logonetak en, it aakumi time mendek maan togon inayum maluk yikkologwe, purok inagabolo paga yikut eerogo pakwi, eeko logonet, inomaluk muk mbo penetak~o.
40011022	Peebi kinowak looniyak eyom paga it aakumi o Tut Tiron mendek nogo, aaninggin mbuuluk negen eeppiige logonet, kit perak, aani-nggin mondok nggwok lombok eep-pinagagin me, kinabuwa~o, yinuk, yokkiragi~o.
40011023	Ndi, kit aakumi Kaperenawum mendek yi, Nit mbogut paga nagawan me, tiyappinanigin~o, yinuk, yogo ogotik? Mondok lek~o. Eerubok mendek kit kiname eeke kogotak nogo, o Torom time eeke logonetak en, o eebe nogo lek eeppega'lek, o yogondak kuli yi paga logonetak kwe, eeke inigen kaga'lek me, inomaluk mbo pega'lek wonogo mbareegwa, Ala nen lek eerogo piyareegerak nogo ndak-ndak, kit kunduk lek eerogo pinagagin lek nduk yogo ogotik? Lek~o. Ala nen it aap kambunuk nogo menggam time aret mondok wuppinanigin, mbako logonip~o.
40011024	Peebi kinowak looniyak eyom paga it o Torom wonogogwaarak nogo aaninggin mbuuluk negen eeppiige logonet, kit perak, aaninggin mondok nggwok lombok aret eeppinagagin~o, yinuk, yokkiragi~o," yoragagerak.
40011025	O ti eyom paga Yetut nen at ogoba yoge logonet, "Mbogut-nggween unde nogoba wa! Kat eeriyak yi nogo, it aap iniki warak inom, iniki ngget inom, ineenu ogwe iyo, nobappunuk, it elege-aabologwe kwak mban paganogo yoragagindak me, wa!
40011026	Yi eereegindak nogo ti, kinikilom mba'nuk eereegindak me, kat nogoba wa, yokkigi~o."
40011027	Yoge nagagerik, ambinom yora-ge logonet, "An nogoba nen yi mendek ndi mendek abok aret an unde logokit nduk, eeppaneegerak. Ndi, Ala aput yi ti, it aakumi mondok ineenggo'lek nogoba alik mban eenu menggerak. Ndi, nogoba ti, aakumi mondok ineenggo'lek at aput an nalik mban neenu minggirak. Ala aput an lombok nen, It aakumi nogoba ineenu aruwak nduk, paganogo yoraakit, mba'nuk, yorage neenok mban ineenu ogo menggaarak.
40011028	Kit wone yugu eerit nugwi paga kiniki aaninggin wonage, anggon-panggon eekkinake, eeke yi, an nen kiniki yanggongginabikit nduk, nowagam wa'nip~o.
40011029	-
40011030	An nayum yonggolak kinomba langgumbinagage, ndi, luurik-maarak eerogo kinoba pinagage, eeke ti, aaninggin lek teeluk aret me, an nayum yonggolak kinomba ko'nok, noba yanggonak niniki tebenak logonet, eeke minggirak nogo mamunggolaanip~o. Aaninggin kagak mamunggologwe kiinok, eerit nogo logonet, Niniki yanggo yigi, yinuk, yogo logomunggup~o," yoragagerak.
40012001	O ti eyom paga Yetut at oone waganggwi inom, it Yakuri tamban eekwi paga gandum awi yarak me nogo logonet, at oone waganggwi nogo mbi abu eeginake mbareegi, gandum anggen mbanogo nenet nogogwaarak.
40012002	Nenet nogwe it aap Pariti mendek nen inigen iigo nogogwaarik, Yetut yogo logonet, "Tamban eekwi paga yi eekak ndi eekak eeriyak mage yugu kagak, it kat koone waganggwi mendek nen ugun eekwi yi iyet~o."
40012003	Yogo mbareegwa, Yetut nen, "At Ndawut inom nogwe nogo mbi abu aganake mbareegi, eereegwaarak nogo, Ala wone liiru mbanak paga pekkaga'lek ogotik?
40012004	At Ndawut nogo nen Ala awi wurik me unggwage nagagerik, roti Ala ake pugu nogo, at kunduk, at inom nogogwaarak nogo kunduk, Noorak lek, Ala unde inalik mban nonggo logorak yugu kagak aret nunggugwaarak~o.
40012005	Ndi, Tamban eekwi paga puk logorak, yugu kagak, it Ala unde nogo nen tamban eekwi paga Ala awi wurik me yabu eeko menggaarak kwe, Ala nen, Kit maluk~o, yinuk, yoraga'lek we teppiige nogo, Ala wone yugu liiru mbanak malenggo logonet, pekkaga'lek ogotik?
40012006	Ala awi wurik nogo ti, meek negen, ndi, ambi yime kinom wonage nogo ti, abu iya aret kwe, kit liippega'lek kiinok, yokkiragi~o.
40012007	Ala nen ari logonet, Kambin-ndomba warogo nake panegak mban eekwi nogo ti, an uugwe lek~o. Ata, aakumi inabuwa nen obeelom eeppiigak yuurak ti perak, Ao, lombok mbake minggirak~o, yinuk, yereegerak wone nogo alom kit kineenu a'netak en, it ugun wonogwe nogo, Maluk eekaarak~o, yinuk, kinoone inoba piyanetak lek~o.
40012008	It Yakuri tamban eekwi paga eerit nogo logorak unde nogo ti, aap aret nda'nagagirak an aret~o," yinuk, yoragagerak.
40012009	At Yetut time nen nage nagagerik, it Yakuri tamban eeko menggam unggwi nage mbareegi,
40012010	aap ambi eenggi peenok kambak time aret wonage me, it aap inoone Yetut oba puwok nduk, eegwa'me waganggo logonet, "Tamban eekwi paga aakumi andi obeelom aganaburak op aret mbaken a?"
40012011	Yogo mbareegwa, at Yetut nen, "Kinandomba ambiret me, tamban eekwi paga nggween kabunik me, wangge kenok, piyanogo nippi woroorak lek mbakop?
40012012	Ndomba ti iya, ndi, aap ti, meek me nduk yogo ogotik? Lek~o. Aakumi ti, iya lombok me, tamban eekwi paga obeelom eeginaburak ti, op aret~o!"
40012013	Yorage nagagerik, aap nogo yoge logonet, "Keenggi nggingget~o," yoge mbareegi, ngginggage nagagerik, eenggi nogo peenok ndak-ndak obeelom aret agagerak.
40012014	Obeelom age mbareegi, it Pariti mendek nogo nen wundi nogo nogogwaarik, "Nonggop eerogo waruwok~o?" yinuk, wone mbaneegwaarak.
40012015	At Yetut nogo nen it wone mbanggwi yelok iige nagagerik, o time teppunuk, nage mbareegi, aakumi ambik inom nogogwaarak me, it kugi andi abok aret obeelom eeginake nagagerik, yorage logonet,
40012016	"Aap yi nen eekerak, aakumi yoraagup~o," yinuk, inaruk wareegerak.
40012017	Ti eereegerak nogo ti, Ala nen yoge kagak yoraga Yetaya nen yorage logonet,
40012018	"An nen leenogo pateegirak nayeloman niniki kunik nale'nggen ee'nake yi kaanip~o. An Naberiniki at oba pege neenok, At nen yi aakumi ndi aakumi wone yugu nogo a'me nggelok eeko logowak nduk, yoranet nege logogin~o.
40012019	Yoranet nage logonet, aakumi inom wone warit nage, Oone nggwok paga mappiinet nage, Tu nggwok paga nage logonet, oone omaawi paga yoranet nage, Eeke logogin lek~o.
40012020	Op eekwi, maluk eekwi, onggo a'me nggelok eeppiinet nage nogo, Nggwok aruwak nduk, awo eeka'lek logonet, Nggawi owak taganak nogo at nen kalenogo pege, Ndi, keele kani kuru aago kagak wunuk ari nogo, At nen nogonogo mbo pege, Eerigin lek mban.
40012021	It aakumi inanebunu lombok nen at paga iniki lunik aret logogun~o," yinuk, yoragagerak wone nogo a'me lik yuwak nduk aret eereegerak~o.
40012022	Ti'nuk, aap ambi kugi inikime unggwagagerak enegen mbuk oone lek me, Yetut owagam wonok wogo mbareegwa, Yetut nen obeelom eeke mbareegi, aap oone lek mendek nogo oone warak age, enegen kage, eereegerak.
40012023	Eereegerak nogo it aakumi kuwak aago abok aret nen inigen kogo nogogwaarik, "Wi!" yinuk, pi wako logonet, "Aap yi, Ndawut ombooluk aret ilik, lek a?" yinuk, yereegwaarak.
40012024	Yogwe nogo ti aap Pariti mendek nen inaruk konenggo nogogwaarik, "Ia! Aap yi, kugi iyagalo Mbeletebut nogo nen yoreegerak paga mban kugi nggiginogo wumbiige menggerak kogo~o," yinuk,
40012025	mbakwi at Yetut nen yelok iige nagagerik, it yorage logonet, "Aap inowe ambi at abu'me menggaarak inom it-it ogookko'nok ma'nogwe iigak, at abu'me piige menggim omaawi lek aret arigin~o. Ndi, o kota ambi a, kunu ambi a, it-it aret ogooppunuk, mbaganggwi iinok ti, inawi ti wuum lu agan nage logogin~o.
40012026	At Ibilit nen Ibilit aret nggiginogo wumbege kenok, at aret ogookkolage me, at abu'me piige menggim nonggop togon op logorak mbakop?
40012027	Ndi, an kugi Mbeletebut yo'nege paga kugi nggiginogo wumbiige neenok, kit kinapuri ta nen yorage paga kugi nggiginogo wumbiigwi mbakop? Kit kinapuri eeko menggaarak kagak yogwe me, it nen aret kinenggali wappinagagun~o.
40012028	Ndi, an nen Ala Aberiniki nogo paga kugi nggiginogo wumbiige neenok perak, Ala abu'me pinagarak muk kinowagam aret wagaarak, mbako logonip~o.
40012029	Aap anini warak ambi awo keele maaka'lek kagak, nonggop togon at ame unggunuk, amendek ndinggo'nok wundi noorak mbakop? Keele aa'nduk maappunuk perak, amendek ndinggola ungguurak op aret~o.
40012030	An ninom lambunik wonogwe lek iinok ti, ninom ogoorak aret wonogwe~o. Ndi, an ninom kuwak eekulik nogo nen it ninom kuwak eeke minggirak nogo mappiigo menggaarak aret~o.
40012031	Ti kenok, aakumi nen maluk eekwi inom, Ala miyuk-meya eerogo pugwi inom, inomaluk ti, Ala nen lek eerogo piyoorak op aret kwe, inoone maluk Aberiniki miyuk-meya eerogo pugwi iinok perak, inomaluk ti, Ala nen lek eerogo piyaagin mondok lek~o, yinuk, yokkiragi~o.
40012032	Kit an aap aret nda'nagagirak nogo, kinoone miyuk-meya eerogo panugwi kiinok, kinomaluk ti, Ala nen lek eerogo pinagarak kwe, Aberiniki miyuk-meya eerogo pugwi kiinok perak, Ala nen o yogondak inom, peebi inom, kinomaluk ti, lek eerogo pinagagin lek~o. Mondok itok kunik aret logogin~o," yinuk, yoragagerak.
40012033	Yetut nen wone ambinom yorage logonet, "Eyo anggen obeelom yugu kogwe kenok ti, Ero obeelom paga aret yegerak, mbakwi, ndi, eyo anggen maluk yugu kogwe kenok ti, Ero maluk paga aret yegerak, mbakwi, eeko logonip~o. Eyo ti, anggen yi'nage nogo paga kineenu arumunggup~o.
40012034	Waalo aakumi inooka kuwak eerak pogom kit aret~o. Ninikime uum kilu-kilu wungge logonet, ninambe paga yogo monggoorak me, kit abu maluk logonet, kinoone paga nonggop togon wone obeelom yuurak? Meek~o.
40012035	Aap obeelom mendek nogo ti, inikime obeelom mendek yugu paga obeelom aret eeke menggerak. Ndi, aap maluk mendek nogo ti, inikime maluk mendek yugu paga maluk aret eeke menggerak.
40012036	Aakumi inoone liippaka'lek logonet, agan nugu menggaarak nogo abok aret peebi inowak looninaburak eyom paga wone onggo paganogo yorugun aret me,
40012037	Ala nen kinowak loongge logonet, Kat obeelom~o. Kat maluk~o, yokkiraagin nogo ti, kinoone yumonggotak paga mban eerigin~o," yinuk, yoragagerak.
40012038	Yorage mbareegi, it aap Ala wone liiru mbanak unde ando inom, aap Pariti mendek ando inom, nen Yetut yogo logonet, "Ngguru wae. Nit nineenu ariyak mendek ambi eeke keyaawi~o."
40012039	Yogo mbareegwa, at Yetut nen it yorage logonet, "Kit aakumi yogondak wonogwe yi, Ala mbo pogo nogogutik, maluk lombok eerit nugu logonet, Nineenu ariyak mendek eeke keyaawi~o, yinuk, yo'nugwi kwe, an nen alik ambi eeke neyaamunggup lek~o. Ata, at Ala yoge kagak yoraga Yunut nogo nen ineenu ariyak mendek eereegerak nogo mban eeke neyaamunggup~o.
40012040	At Yunut nogo, ikan nggwok inikime yonggolak kagak, nogo mbere yinuk, ko'lu kilirogo wumbereegerak nogo kokwak, an aap aret nda'nagagirak yi, nggween abu'na wonage logominggirik, nogo mbere yippunuk, ko'lu neenik a'nuk, mi'narigin~o.
40012041	At Yunut ti, aap mbuuluk negen logonet, it aakumi Niniwe mendek wone yorage mbareegi, iniki koombunuk, inomaluk mbo pereegwaarak kwe, at ambi yime wonage yi perak, aap abu nggwok aret me, wone yokkirage nogo konembunuk, kinomaluk mbo puurak op aret kagak, kinogogumbuk wonogwe me, peebi aakumi inowak looniyak eyom paga it aap o Niniwe mendek nogo nen mi'na'nuk, kit yogondak wonogwe yi, Kinenggali~o, yinuk, yokkirogwe iyaamunggup~o.
40012042	Kwe nggwok o ame pa'nggwe nen at Talomo iniki warak logonet, wone koongge menggerak nogo, aruk konenikit nduk wagagerak kwe, at Talomo ti, aap mbuuluk negen. Ndi, at ambi yime wonage yi perak, abu nggwok aret kagak, kit at oone konengga'lek wonogwe me, peebi aakumi inowak looniyak eyom paga at kwe nggwok nogo nen mi'na'nuk, kit yogondak wonogwe yi, Kinenggali~o, yinuk, yokkirage kaamunggup~o," yinuk, yoragagerak.
40012043	Wone ambinom yorage logonet, "Kugi ogole warak mendek aap inikime nen wungge nagaatik, Nggeeme yonggonggola? yinuk, niyo ero lek me kwaarit negetak-negetak yonggonggolaawam lek kenok,
40012044	Name wundi nagagim nogome niyokan yungguninuk unggwi naakit~o, yinuk, unggwi wage nagaatik, awi wuum nogome liirubu koorak ndigik-ndegek aago kenok,
40012045	wundi nage nagaatik, at maluk aret kwe, kugi mondok maluk mendek ineebe 7 kuwak eeppiinok, wogoret iyok paga unggwi wage nagaatik, nogome inom aret menggerak me, aap nogo aa'nduk kugi ambiret inikime wonage me mbuuluk op wonagagerak kwe, peebi apit yagabit arit unggwogwe iinok, aap nogo abu maluk aret logogin~o, yinuk, kit aap yogondak wonogwe maluk lombok eerit nugwi yi, togop aret eekkinake kaamunggup~o," yinuk, yoragagerak.
40012046	At Yetut nen it aakumi kuwak aago nogo, wone awo yorage wonage me, at agalo inom, awurilogwe inom, wogo nogogwaarik, at inom wone mbanuwok nduk, endekem wonogogwaarak.
40012047	Wonogo mbareegwa, aap ambi nen, "Ngguru wae. Kagalo-kawurilogwe kinom wone mbanenok nduk, wagaarak endekem wonogo agaarik~o."
40012048	Yoge mbareegi, at Yetut nen, "An nagalo-nawurilogwe ti, taani mbaken~o?"
40012049	Yoge nagagerik, it at oone waganggwi nogo eenggi titik irage logonet, "Lek~o. An nagalo-nawurilogwe ti, it yi aret~o.
40012050	Yi aap ndi aap an nogoba mbogut paga mendek iniki mbake ndak-ndak eeko menggaarak kenok ti, nagalo-nawurilogwe it aret~o," yinuk, yoragagerak.
40013001	O ti eyom paga at Yetut oome nen wundi nage nagagerik, yi yenggenak aa'nggi paga kwi'nagagerak.
40013002	Kwi'nagagerak wonage me, yi aakumi ndi aakumi ambik aago at owagam kuwak ari wogogwaarak me, yiiro paga unggunuk, kwi'nage nagagerik, it aakumi kuwak aago nogo yi aa'nggi paga taati iigak,
40013003	at Yetut nen yi wone ndi wone apit aret eegu laarogo yoragagerak. Yorage logonet, "Aap awi yumbungge menggerak nen awi yumbunikit nduk nage nagagerik,
40013004	yumbunit nage kagak, ando tu paga wambit nagagerak. Tu paga wambit nagagerak nogo ti, towe wogo logonet, abok aret nenet nogogwaarak.
40013005	Ando yugum eeri paga nggween ameneno mbuuluk mban wonage me, wambit nagagerak. Yugum eeri paga wambit nagagerak nogo ti, mbilaneegerak mendek, nggween ameneno mbuuluk me,
40013006	omanggen yaka'lek kagak, mo nen teebat age nagagerik, mbuk agagerak.
40013007	Ndi, ando iri'ngga alok-palok me wambit nagagerak. Iri'ngga alok-palok me wambit nagagerak nogo ti, mbilaneegerak kwe, alok nogo lagangge logonet, mbanogo wurabeegerak.
40013008	Ndi, ando nggween mili paga wambit nagagerak. Nggween mili paga wambit nagagerak eebe lagangge nagagerik, anggen nggwok yi'nage logonet, ero ando anggen 30 yege, ando anggen 60 yege, ando anggen 100 yege, eerit nagagerak."
40013009	Yorage nagagerik, "Kinaruk wonage kenok, liirogon aret konenggo logonip~o," yinuk, yoragagerak.
40013010	Yorage mbareegi, it Yetut oone waganggwi nogo, wogo nogogwaarik, at yogo logonet, "Nonggop nduk wone eegu laarogo yoragandak~o?"
40013011	Yogo mbareegwa, at Yetut nen, "Kit aap yi, mbogut paga mendek abu'me pinagarak wone at inikime lubuk wonagagerak nogo, kineenu arubagip nduk, Ala nen kilikkiroorak mbareegerak kwe, it aap ti perak, kiliriroorak mbarulik~o.
40013012	Kit kinamendek wonage kenok ti, ambinom oba lunogo wokkiramenggerak me, ambik aret arigin~o. Ndi, kinamendek lek kenok ti, kinamendek mbuuluk porogo wonogwe nogo aret ndinogo kolage kaamunggup~o.
40013013	It aakumi ti, inigen kogwe kwe, yelok kogwe, Ndi, inaruk konenggwi kwe, liippunuk waganggwi, Eeka'lek me, wone eegu laarogo negen yorage minggirak~o.
40013014	-
40013015	At Ala nen yoge kagak yoraga Yetaya nen ari logonet, It aakumi yi, inigen kogwe, inaruk konenggwi, Iniki liippatinuk yunggup melak eekwi, Eekwi iinok, An nen obeelom eeginake neyo, Ninogogumbuk ogwe, ninaruk logu ogwe, ninigen kubuk nogwe, eeruwok~o, yinuk, miikkolagaarak me, Inaruk konenggak mban eeremenggaarak kwe, liippatugun lek~o. Ndi, inigen kagak mban eeremenggaarak kwe, yelok kaagun lek~o, yinuk, yoragagerak nogo, a'me lik yuwak nduk, wone eegu laarogo mban yorage minggirak~o.
40013016	Kit perak, kinigen kogwe, kinaruk konenggwi, eeko monggotak me, kiniki ale'nggen aret mbako logonip~o.
40013017	Kit kinigen kogwe nogo, Ala nen yorage kagak yoraga inom, iniki abe koonak wonogogwaarak inom, it apit nen, Ninigen kaawok lak ao, mbako nogogwaarak kwe, kaga'lek aret wonogogwaarak~o. Ndi, kit kinaruk konenggwi nogo, it togon, Nit ninaruk konenuwok lak ao, mbako nogogwaarak kwe, konengga'lek aret wonogogwaarak~o, yinuk, abet aret yokkiragi~o," yoragagerak.
40013018	Yorage nagagerik, at Yetut nen, "Aap awi yumbunit nagagerak wone eegu laarogo yokkiragarak nogo alom liirogon yokkirage me, kinaruk konenggo logonip~o.
40013019	Awi tu paga wambit nagagerak nogo ti, it aakumi Ala abu'me piyoorak wone inaruk konembunuk, liippega'lek iinok, at abu maluk lombok nogo nen wage nagaatik, wone it inikime yarak nogo ndininuk nage menggerak aret.
40013020	Ndi, awi yugum eeri paga wambit nagagerak nogo ti, it Ala wone inaruk konembunuk, iniki ale'nggen paga mbet-mbet waganggo nagaatik,
40013021	wone nogo ti, inikime omanggen yaka'lek me, ne ambit logonuk, wone waganggwi nogo paga aaninggin-paaninggin eerogo piigwi, piyak-payak eeginakwi, eekwi iinok, Wone yi nineebi~o, yinuk, mbo pugwi nogo aret~o.
40013022	Ndi, iri'ngga alok-palok me wambit nagagerak nogo ti, it wone inaruk konenggwi kwe, nggween paga mendek mban iniki aberit nugwi, inamendek lek ariyak kagak, inikilom mbarit nugwi, eekwi nogo paga nen Ala wone waganeegwaarak nogo mbanogo wuppugwi me, anggen abe yegeelik nogo aret~o.
40013023	Ndi, nggween mili paga wambit nagagerak nogo ti, it wone inaruk konenggo nagaatik, liippunuk, eekwi paga anggen yi'nage logonet, ero ambi 30 yege, ambi 60 yege, ambi 100 yege, eeko menggaarak nogo aret~o," yoragagerak.
40013024	Yorage nagagerik, Yetut nen wone ambi eegu laarogo yorage logonet, "At mbogut paga mendek abu'me piyoorak nogo ti, aap ambi awi obeelom mendek eyabu me yareegerak nogo pogom aret~o.
40013025	Yake mbareegi, it aakumi ugun nogo yugwi iigak, at imbirak ogoorak menggerak nogo nen wage nagagerik, gandum awi yarak enggela'me nogome iri'ngga maluk mendek yumbunogo punuk, mbaganeegerak.
40013026	Mbagangge kagak, gandum awi yarak nogo mbilangge nagagerik, anggen yi'nage kagak, iri'ngga maluk mendek enggela'me yumbuneegerak nogo kin agagerak.
40013027	Kin age mbareegi, aap eyabu unde ayeloman nogo, at owagam wogo nogogwaarik, yogo logonet, Ninogoba wae. Iri'ngga awi obeelom mendek mban keyabu me yakendak nogo lek a? Iri'ngga maluk mendek enggela'me wunggerak ti, ngga nen wunggerak?
40013028	Yogo mbareegwa, aap nogo nen, Lek~o. At nimbirak ogoorak nogo nen aret yumbunggerak kagi~o. Yorage mbareegi, ayeloman mini nen, Nit nogo logomonggoorik, iri'ngga maluk mendek enggela'me wunggerak nogo ti, kinogo wumbuurak op mbaken ilik, lek a?
40013029	Yogo mbareegwa, at nen, Lek~o. Iri'ngga maluk mendek kinogo wumbogo logonet, gandum inom kinogo wumbukwak me, mage~o.
40013030	Anggen mbaniyak eyom awo me, imbirak lagangge logowak nduk, teppinip~o. Ndi, anggen mbaniyak eyom panggoni wage kenok perak, an nen it anggen mbanggo menggaarak nogo yorage logonet, Iri'ngga maluk mendek ti, kani nawak nen aa'nduk kinogo keele maakwi, ndi, gandum kenok kuwak eerogo an pege minggim time pugwi, eeko logowak nduk, yoraagin, yoragagerak~o," yinuk, yoragagerak.
40013031	Yorage nagagerik, wone ambinom eegu laarogo yorage logonet, "At mbogut paga mendek abu'me piyoorak nogo ti, aap ambi nen kulok anggen waganogo eyabume yumbuneegerak nogo pogom aret~o.
40013032	Yi mendek ndi mendek anggen nggwok negen. Ndi, kulok anggen ti, abu mbuuluk aret kwe, yakwi iinok, tirak-wa'nggit negen iri'ngga alik-alik ti, mbuulogwe negen kwe, kulok nogo perak, eyo nggwok aret wiganggetak me, yi towe ndi towe mbogut paga nugu menggaarak mendek abok aret wogo nagaatik, inawi kulok nogo eno'mbak paga wuri unggwogo menggaarak~o," yoragagerak.
40013033	Yorage nagagerik, wone ambi eegu laarogo yorage logonet, "At mbogut paga abu'me piyoorak nogo ti, roti piike menggerak nogo pogom aret me, kwe ambi nen roti piike menggerak nogo waganogo gandum anggen yigirik ambik pugume kilirogo wuppunuk, inom nombongge kenok, abok aret piike menggerak~o," yoragagerak.
40013034	At Yetut nen it aakumi kuwak ogwe iinok, wone yorage nagagerak nogo abok aret wone abe liirogon ambi yorage logolik. Ata, eegu laarogo mban yorage nagagerak.
40013035	Ti yorage nagagerak nogo ti, Ala yoge kagak yoraga nogo nen, "An wone yokkirage logonet, eegu laarogo mban yokkirage, Ndi, o yi wakkagagerak eyom paga nen nobarak mban wonagagerak nogo aret yokkirage, Eeke logogin~o," yinuk, yereegerak, yoragagerak nogo, a'me lik yereegerak.
40013036	Ti'nuk, it aakumi kuwak aago nogo teppiinok, oome unggwi nagagerak wonage me, at oone waganggwi nogo Yetut owagam wogo nogogwaarik, at yogo logonet, "Wone iri'ngga maluk mendek yabu me laganeegerak wone eegu laarogo yoragandak nogo mbinuk-mbenak yo'niret~o."
40013037	Yogo mbareegwa, Yetut nen, "Aap awi obeelom mendek yareegerak nogo ti, aap aret nda'nagagirak an aret~o.
40013038	Ndi, yabu eeke menggim nogo ti, o yime aret~o. Awi obeelom mendek nogo ti, it aakumi Ala abu'me menggaarak nogo aret. Ndi, iri'ngga maluk mendek ti, at abu maluk mendek apuri nogo aret.
40013039	At aap imbirak ogoorak logonet, awi maluk mendek yumbuneegerak nogo ti, Ibilit aret. Anggen mbaniyak eyom nogo ti, o age yobok aret. Ndi, it anggen mbanggo menggaarak nogo ti, it malayikat nogo aret me,
40013040	it aakumi nen iri'ngga maluk mendek kenok, kuwak eerogo kani kunggwi nogo pogom ti, o age yobok paga eeriyak nogo aret.
40013041	An aap aret nda'nagagirak nogo nen it malayikat nogo nappiya wage neenok, wogo logomenggaarik, it Ala abu'me piige menggim logonet, aakumi maluk eeruwak nduk, inikime manabit nogo menggaarak ineebe inom, yi aap ndi aap maluk eeko menggaarak ineebe inom, kuwak eerogo
40013042	kani kunik me mambiyamenggaarak time logonet, leenggu maakwi, ineyak nggilik maakwi, eeko logogun~o.
40013043	Ndi, it iniki abe koonak menggaarak nogo perak, inogoba abu'me logonet, inoba oonegen pogom pinda yogo logogun~o. Kinaruk wonage kenok, liirogon aret konenggo logonip~o," yinuk, yoragagerak.
40013044	Yorage nagagerik, ambi yorage logonet, "At mbogut paga mendek abu'me piyoorak nogo ti, iri'ngga onggo nggwok nogo mendek yabu eerak me taanak nogo pogom aret~o. Aap ambi kwaakkolage nagagerik, obaane'me taambunuk, iniki ale'nggen nen at amindik-amendek tigitogon kungge nagagerik, wu kunik nogo paga yabu eerak nogo aret onggo kunggolagagerak~o," yinuk, yoragagerak.
40013045	Yorage nagagerik, ambi yorage logonet, "At mbogut paga abu'me piyoorak nogo ti, aap yi mendek ndi mendek onggo kunggolage menggerak ambi nen wu abu obeelom kero, kwaarit nege logonet,
40013046	wu kirin negen ambi kwaarogo punuk, nage nagagerik, amindik-amendek abok aret kumbunuk, ti'nuk, wu nogo paga wu kirin nogo onggo kunggola wagagerak nogo pogom aret~o," yinuk, yoragagerak.
40013047	Yorage nagagerik, ambi yorage logonet, "At mbogut paga abu'me piyoorak nogo ti, ikan waawok nduk, yum yi yenggenak me wuppogo mbareegwa, yi ikan ndi ikan yonggo'nari wogogwaarak nogo pogom aret~o.
40013048	Ikan nogo yum abu yagabit eerogo yonggo'nari unggwogwe iinok, aap ikan wagangga nen niikkenok, yi ambet paga pi wunggo nogogwaarik, kwi'na'nuk, ikan abe kenok, togolowa'na yonggoppakwi, ndi, maluk kenok, mbo nappugwi, eereegwaarak~o.
40013049	O age yobok paga togop aret eerigin~o. It malayikat nogo, wundi wogo logomenggaarik, aakumi iniki maluk nogo, it aakumi iniki abe koonak menggaarak inenggela'me nen leenogo
40013050	kani kunik me mambiyamenggaarak time logonet, leenggu maakwi, ineyak nggilik maakwi, eeko logogun~o," yinuk, yoragagerak.
40013051	Yorage nagagerik, Yetut nen, "Wone ti, abok aret liippogop a?" Yorage mbareegi, it nen, "E~o, abu aret liippogoorak~o."
40013052	Yogo mbareegwa, at Yetut nen, "Ti kenok, it Ala wone liiru mbanak unde abok aret at mbogut paga abu'me piyoorak wone nogo waganggwi iinok ti, aap inowe ambi nen awuri yabu eeko logowak nduk, amendek iniki kunik ngget mendek inom, maan mendek inom, pege menggim nen waganogo wumbege menggerak nogo pogom aret~o," yinuk, yoragagerak.
40013053	At Yetut wone eegu laarak nogo, abok aret yorage nagagerik, o ti mbo punuk,
40013054	at ame wonagagim nogome wage nagagerik, it Yakuri tamban eeko menggam nogome logonet, wone mamunirage mbareegi, "Wi," yinuk, pi wako logonet, "Wone ngga nen wagangge nagagerik, iniki warak negen ari, eerubok mendek eeke, eeke agaarik mbakop?
40013055	At yi, o wuka aput nogo lek a? At agalo endage Mariya aret nogo lek? Ndi, at awuri ti, Yakobut inom, Yutup inom, Timon inom, Yurat inom, nogo lek a?
40013056	At awurilogwe komologwe kunduk, abok nit ninom wonogwe nogo lek a? Ninom wonogwe aret kwe, yi wone ndi wone yi, abok aret ngga nen wagangge nagagerik, ari agaarik mbakop?"
40013057	Yogo logonet, at Yetut nogo ineebi mbareegwaarak. Ineebi mbako mbareegwa, at Yetut nen it yorage logonet, "Ala nen yorage kagak yoraga nogo, yi awi ndi awi wone yoranet nugwi me, tiyappiinok, inoone waganggo menggaarak kwe, inawi alom paga inowe-inawot inenggela'me logonet, yorogwe iinok perak, tiyappiinok, inoone waganggulik~o," yinuk, yoragagerak.
40013058	Ndi, it aap Nataret mendek nen Yetut abet ombaka'lek wonogo mbareegwa, o time eerubok mendek ambitak mban eeke nagagerak.
40014001	Ne ti eyom paga aap o Nggalileya unde mippereegwaarak Keroret nen Yetut eerit nage nogo, aruk konengge nagagerik,
40014002	at awuri inom eeka nogo yorage logonet, "Aap Yiime Wuppiiga Yaya nogo, kanggo menggam nen eenik a'nuk, mi'nage nagagerik, eerubok mendek eerit nage yi aret kagi~o," yoragagerak.
40014003	-
40014005	At Keroret nogo nen at awuluk Piliput akweeluk kagak, kwe Keroriyat nogo wagangge mbareegi, at Yaya nen Keroret yoge logonet, "Kwe ti, woorak lek yugu kagak waganggendak me, kimbirak logorak mondok mage~o." Yogak mban eeke mbareegi, Keroret nogo nen, "Yaya warikit," mba'nuk, pigogo keele maarogo mambiigo menggam mambereegerak kwe, it aakumi nen, "Yaya ti, Ala nen yoge kagak yoraga mendek aret~o," yogwe aruk konengge nagagerik, agabiti agagerak.
40014006	Agabiti age nagagerik, puk wonage me, at Keroret nda'nagagerak eyom ari wage mbareegi, kwe Keroriyat aagaluk inenggela'me time kwirabik-kwirabok ari logonet, Keroret iniki ale'nggen eeppege mbareegi,
40014007	at Keroret nen ombo owak mbangge logonet, "Nano mendek ambi nggino yo'nege keenok, ti aret wokkirigin~o."
40014008	Yoge mbareegi, agalo nen wone aagaluk inikime muk pereegerak me, kolaga nogo nen, "Aap Yiime Wuppiiga Yaya anobak tenggap paga ndoonogo wo'niri mok~o."
40014009	Yoge mbareegi, aap endagembogut Keroret nogo abuwa nen iniki abu maluk agagerak kwe, it laago lakome wogogwaarak inenggaanom paga ombo owak mbaneegerak me, agabiti nen, "Yo'negerak nogo aret eeri nak~o," yinuk, aap ambi nen Yaya anobak mbanogo wogori woraawak nduk, nappereegerak.
40014010	Nappereegerak keele maarogo mambiigo menggam unggwi nanuk, Yaya enggaanok mbanogo
40014011	tenggap paga ndoonogo wonok wage nagagerik, kolaga nogo wogoge mbareegi, kolaga nen wonok agalo iri nagagerak. At Keroret nen Yaya eenik agagerak awuri inom eeka yoragagerak nogo ti, ti eereegwaarak kenok yoragagerak.
40014012	Ndi, at Keroret nogo nen Yaya wake mbareegi, it Yaya oone waganggwi nogo nen wogo nogogwaarik, eebe warak nogo waganogo nggween taambunuk, Yetut yori nogogwaarak.
40014013	At Keroret nen Yaya wareegerak, Yetut aruk konengge nagagerik, "O yime mbo punuk, aakumi lek me, ambime na~o," yinuk, yiiro paga unggwi nage nagagerik, awo nage kagak, it aakumi nen, "Yetut nogo yiiro paga nage~o," yogwe inaruk konenggo nogogwaarik, iname lombok nen tu nggween paga Yetut noorak mbareegim nogome inaa'nduk nogogwaarak wonogwe me,
40014014	at Yetut yiiro paga nen wundi nage logonet, aakumi ambik kuwak aago enegen iige nagagerik, inabuwa lombok mbake logonet, it kugi andi warak inenggela'me nogogwaarak nogo obeelom eeginabeegerak.
40014015	Obeelom eeginake kagak, o kiip age mbareegi, at Yetut oone waganggwi nogo at owagam wogo nogogwaarik, yogo logonet, "O wurik yime abu lek~o. Ndi, oonegen kunduk, muk kilu yuurak eeke me, aakumi ambik kuwak aago yi, aakumi iname time inambi onggo mbanogo na nawak nduk, nappiyet~o."
40014016	Yogo mbareegwa, at Yetut nen, "It nappiyoorak lek~o. Inambi nawak nduk, kit nen aret wogoraanip~o."
40014017	Yorage mbareegi, it nen, "Nit yime we roti 5, ndi, ikan mbere mban porogo wonogwe~o."
40014018	Yogo mbareegwa, Yetut nen, "Ti aret wo'niri wa'nip~o."
40014019	Yinuk, aakumi ambik nogo, "Iri'ngga paga kwi'na'nip~o," yorage nagagerik, kwi'nogo mbareegwa, at Yetut nen roti 5 inom, ndi, ikan mbere inom, woppunuk, ena mbogut paga ni'nage nagagerik, "Nogoba Ala wa," yinuk, roti nogo karerogo at oone waganggwi nogo wogorage mbareegi, it nen aakumi kuwak aago nogo tumburirogogwaarak.
40014020	Tumburirogo mbareegwa, it aakumi nogo abok aret nonggo nogogwaarik, ndonggoppiyareegerak. Ndonggoppiige mbareegi, roti inom, ikan inom, ando ndiinogo pereegwaarak nogo ti, mbirim yum 12 eno korok togon aret yonggologo pereegwaarak.
40014021	It roti nunggugwaarak nogo ti, kumi inom, elege mbuulogwe inom, ineebe ti, linggininabulik kwe, aap mban ineebe ti, lima ribu aret wogorogogwaarak.
40014022	Roti nonggo mbareegwa, Yetut nen at oone waganggwi nogo yiiro paga unggwi nanuk, inaa'nduk yi enebagan nen wunda nawak nduk yorage, ndi, it aakumi kuwak aago nogo iname nappiige, eereegerak.
40014023	Eeke nagagerik, nogwe iigak, at alik tamban eerikit nduk, puurom paga laganeegerak wonage kagak, o kiip agagerak.
40014024	O kiip age mbareegi, puurom time alik aret wonage kagak, at oone waganggwi nogo, yi yenggenak oolo muundak ari wogwe me, o wiya inaamenggwe nen mban warit nage logonet, yi kilaarak-mogonik eerogo yiiro nogo punggagak eeke logonet, yiiro tebeninaburak eeke me,
40014025	at Yetut nogo o kilim nagake kagak yi yenggenak ogombaga inowagam wage
40014026	inigen kogo nogogwaarik, inaganak wake logonet, inagabiti nen, "Ie! Kugi aret ubi!" yinuk, kwa yereegwaarak.
40014027	Kwa yogo mbareegwa, at Yetut nen, "Kinogut li~o." Yorage nagagerik, "An neebe aret me, kinagabiti yugup~o."
40014028	Yorage mbareegi, at Peterut nogo nen, "Ai, nogoba. Kat aret kenok, an yi ogombaga kowagam woraakit nduk, yo'niru~o."
40014029	Yoge mbareegi, "Mok~o," yoreegerak. "Mok~o," yoge mbareegi, at Peterut nogo yiiro paga nen wungge nagagerik, yi ogombaga iyok pit Yetut owagam nagagerak.
40014030	Nage logonet, o wiya wake nogo enegen kage nagagerik, agabiti a'nuk, yi inikime yobok togon wambuurak eeke mbareegi, oone kwa ari logonet, "Ie, nogoba. Pi'nabi mok ubi!"
40014031	Yoge mbareegi, Yetut eenggi nggerok togon pigagangge logonet, "Kat kiniki liirogon abet nombaka'lek yi, nonggop nduk kiniki mbere wonage agandik?"
40014032	Yoge nagagerik, imbirak yiiro paga unggwogo mbareegwa, o wiya nogo abolok lek aret agagerak.
40014033	Lek aret age mbareegi, it yiiro paga wonogogwaarak nogo nen Yetut ayuk wuko logonet, "Kat Ala aput abet aret keego~o," yinuk, yoreegwaarak.
40014034	Yogo nogogwaarik, yi enebagan nen wunda woraanuk, o Nggenetaret ari wogogwaarak.
40014035	Wogo mbareegwa, it aap time mendek nen Yetut yelok kogo nogogwaarik, o tini lombok yoranet nogo mbareegwa, aakumi andi warak abok aret wogoret, Yetut owagam piya wogogwaarak.
40014036	Piya wogogwaarak nogo nen we ayum abo mban ineenggi pigaawok nduk, nggino yogo nagaatik, pigaganggwi iinok, it abok aret obeelom ogo nogogwaarak.
40015001	Ti'nuk, aap Pariti mendek ando inom, Ala wone liiru mbanak unde ando inom, o Yerutalem nen Yetut owagam nogo nogogwaarik, Yetut yogo logonet,
40015002	"Kat koone waganggwi yi, nonggop nduk ninombomini eeko nogogwaarak wandek eekwi nogo taganogo mbo punuk, ineenggi kooka'lek logonet, mbi nonggo menggaarak?"
40015003	Yogo mbareegwa, Yetut nen, "Ndi, kit togon nonggop nduk Ala nen, Yogop ee'nu, ndogop ee'nu, yereegerak wone nogo taganogo mbo punuk, kinombomini eeko nogogwaarak wandek nogo eeko monggotak?
40015004	At Ala nen, Kinagalo-kinogoba inoone liirogon konenggo logonet, inayuk wuko logonip~o. Ndi, kinagalo-kinogoba inoone taganggwi kiinok ti, kambumunggup aret~o, yinuk, yereegerak kwe,
40015005	aap ambi nen agalo a, ogoba a, yoge logonet, Namendek wokkiriyak mbakirak nogo ti, muk Ala wogogirak me, yinuk,
40015006	ogoba ayuk wurogo wogoga'lek kagak, kit nen, Ti op aret eekendak~o, yogo monggotak ti paga Ala nen, Yogop ee'nu, ndogop ee'nu, yereegerak wone nogo, taganogo punuk, kit kinombomini eeko nogogwaarak wandek nogo tiyappugwi kiigi~o.
40015007	Kit kiniki laakot logonet yogo monggotak yi wae. Ala nen yoge kagak yoraga Yetaya nen ari logonet,
40015008	It aakumi yi, inambe paga nen an wogoppanugwi kwe, Iniki perak, ninom ogoorak aret wonogwe~o.
40015009	It mamunirogo menggaarak ti, aakumi inoone yugu kagak, mamunirogo menggaarak me, Aanom warogo aret nalut ee'nako agaarik~o, yinuk, yereegerak, nogo ti, kit yi eekwi kiinok aret yereegerak kagi~o," yoragagerak.
40015010	Yorage nagagerik, Yetut nen aakumi kuwak aago nogo wiiragagerak wogo mbareegwa, yorage logonet, "Kinaruk konembunuk, liippogo logonip~o.
40015011	Nonggo monggotak ti paga maluk eekkinakeelik~o. Ata, kinambe me nen wunggetak nogo paga mban maluk eekkinake menggerak~o."
40015012	Yorage mbareegi, at oone waganggwi nogo, wogo nogogwaarik, at yogo logonet, "Wone yoragandak nogo ti, it aap Pariti inaruk konembunuk, ineebi kombakwi iigendak a, lek a?"
40015013	Yogo mbareegwa, Yetut nen, "Iri'ngga-kale'ngga awi an nogoba mbogut paga mendek nen yarulik kenok ti, mondok kinigin aret~o.
40015014	It aap inigen mbuk mban-mban ineenggi pit-pit aago nogwe iinok ti, it imbirak aret yigeebu wambugun me, inigen mbuk logonet, tu niigiigwi iinok ti, inobaalombok me, teppiyaanip~o."
40015015	Yorage mbareegi, at Peterut nen, "Wone eegu laarak yagandak nogo ti, mbinuk-mbenak yo'niret~o."
40015016	Yoge mbareegi, at Yetut nen, "Kit kunduk awo kiniki liippega'lek logonet, yo'nogo ogotik?
40015017	Yi mendek ndi mendek nenggaatak inaanogume wangge nagaatik, mbo pi nogo menggaarak nogo kit kineenggo'lek a?
40015018	Ndi, kinoone yogo monggotak nogo ti, kinikime nen aret wungge nagaatik, maluk eekkinake menggerak~o.
40015019	Kinikime maluk eeriyak koonggwi inom, aap wakwi inom, kumi kundugume wurinakwi inom, komologwe tawe wurinakwi inom, yogoot waganggwi inom, pilit wone inoba piigwi inom, miyuk-meya eerogo piigwi inom, nogo ti, kinikime nen aret wungge menggerak me,
40015020	kinikime nen wunggetak nogo paga maluk eekkinake menggerak~o. Kineenggi kooka'lek logonet, mbi nunggwi ti paga nen maluk eekkinakeelik aret~o," yinuk, yoragagerak.
40015021	At Yetut o time teppunuk, o Tirut Tiron nagagerak.
40015022	Nage mbareegi, kwe Kanan mendek ambi o time nen wundi wage nagagerik, oone nggwok paga at yoge logonet, "Ai, nogoba, Ndawut ombooluk wae! An naagaluk kolaga kugi inikime unggwage nagagerik, abu maluk eeppereegerak me, nabuwa mbaru~o."
40015023	Yoreegerak kwe, at Yetut onggo wone ambiriluk ambi yorulik puk wonage kagak, at oone waganggwi nogo nen Yetut owagam wogo nogogwaarik, at yogo logonet, "Kwe yi, oone nggwok agan mu'niret wage me, nggarurogon nappu ubi!"
40015024	Yogo mbareegwa, Yetut nogo nen, "It aap Iterali mendek ndomba kobak ogogwaarak pogom wonogwe nogo mban iya nawak~o, yinuk, at Ala nen nappani wagagerak~o."
40015025	Yorage mbareegi, kwe nogo wage nagagerik, ayuk wurogo alut eeke logonet, "Ai, nogoba. Obeelom eeppanu ubi."
40015026	Yoge mbareegi, Yetut nen, "It elege-aabologwe inambi ineenggi me ndinogo nggeewo wogorogolik~o."
40015027	Yoge mbareegi, kwe nogo nen, "Aret kwe, nogoba~o. At nggeewo unde nogo nen ambi nengge kagak, anggen yumbu-yumbu abu'me wanggetak ti, it nggeewo aret nonggo menggaarak nogo~o," yoreegerak.
40015028	Yoge mbareegi, Yetut nen, "Kwe yi wae. Kat abet nombakendak nogo ti, mondok iya lombok me, kiniki mbakendak nogo ndak-ndak aret eekkaki~o," yoge kagak, ti eyom aret aagaluk andi nogo mondok lek aret agagerak.
40015029	At Yetut nogo o time mbo punuk, tu o Nggalileya yi yenggenak ambet paga wage nagagerik, puurom paga lagi nanuk, time kwi'nagagerak.
40015030	Kwi'nagagerak wonage me, it aakumi ambik nen Yetut owagam wogo nogogwaarik, inendop maluk mendek inom, inigen mbuk mendek inom, ineenggi-iniyok nggilik-nggelok aago mendek inom, inoone lek mendek inom, ando kugi andi alik mendek eeginabeegerak nogo inom, wogoret, Yetut abu'me piigo mbareegwa, at nen obeelom eeginabeegerak.
40015031	Eeginake mbareegi, inoone lek mendek inoone yogwe, ineenggi-iniyok nggilik-nggelok aago mendek obeelom ogwe, inendop maluk mendek tu nogwe, inigen mbuk mendek inigen kogwe, eekwi it aakumi kuwak aago nogo nen inigen iigo nogogwaarik, "Wi," yinuk, pi wako logonet, aap Iterali inogoba Ala nogo wogoppereegwaarak.
40015032	Ala wogoppogo mbareegwa, Yetut nen at oone waganggwi nogo wiiragagerak wogo mbareegwa, yorage logonet, "Wologwe wae. It aakumi ambik yi, ninom nogo kenagan yogo logonet, inambi abu lek agaarak me, inabuwa mbaki~o. Mbi nengga'lek tu paga nogo logonet, inambuluk piyoorak me, mbi abu kagak, an nen iname nappiyoorak meek~o."
40015033	Yorage mbareegi, at Yetut oone waganggwi nogo nen, "O yime aakumi inawi wurik lek me, it aakumi ambik kuwak aago yogop yi, inambi ndak nawak nduk, mbi nggeeme kwaari noorak mbaken~o?"
40015034	Yogo mbareegwa, Yetut nen, "Kit roti mande porogo ogotik?" Yorage mbareegi, it nen, "Lek~o. We roti 7, ndi, ikan mbuulogwe mbereeret mban inom porogo ogoorik~o."
40015035	Yogo mbareegwa, aakumi ambik kuwak aago nogo nggween paga kwi'naruwak nduk, yorage nagagerik,
40015036	roti 7 inom,ikan inom, eenggi me wagangge nagagerik, "Ala wa!" yinuk, karerogo at oone waganggwi nogo wogorage mbareegi, it nen aakumi ambik kuwak aago nogo tumburirogogwaarak.
40015037	Tumburirogogwaarak nogo nonggo nogogwaarik, ndonggoppiige mbareegi, roti inom, ikan inom, ando ndiinogo pereegwaarak nogo ti, mbirim yum 7 aret eno korok togon yonggologo pereegwaarak.
40015038	Ndi, it roti nunggugwaarak nogo ti, kumi inom, elege mbuulogwe inom, ineebe linggininabulik kwe, aap inalik mban ineebe ti, empat ribu aret wonogogwaarak.
40015039	Ndi, at Yetut nen it aakumi ambik kuwak aago nogo iname nappiige nagagerik, yiiro paga unggunuk, wunda wage nagagerik, o Magaran aret ari wagagerak.
40016001	Wage mbareegi, it aap Pariti mendek inom, aap Taruki mendek inom, Yetut ka nogo nogogwaarik, abut mbanuwok nduk yogo logonet, "Nineenu ariyak mbogut paga mendek ambi eeke keyaawi~o."
40016002	Yogo mbareegwa, Yetut nen, "O kiyoma mbogut paga nduguk maa'ngga eeke kenok, kit nen, O kibi arikit nduk, eeke kagi, yinuk, yogwe,
40016003	ndi, o kuubondendok mbogut paga ogum eeke kenok, kit nen, Yogondak o mayu nggwok woraakit nduk, eeke kagi, yinuk, yogwe, eeko monggotak~o. Mbogut etenggen eeke yomboonggo nogootik, Ndogop eeke kaagun~o, yinuk, yogo monggotak kwe, o yogondak ariyak age ti, kineenu ariyak age kwe, yomboombunuk, Ti ndogop aret eerikit nduk eeke kogo~o, yinuk, yuurak meek aret kiigi~o.
40016004	Kit aakumi o yogondak wonogwe nogo nen Ala mbo pogo nogootik, maluk lombok eerit nugwi yi, Nineenu ariyak mendek ambi eeke keyaawi~o, yo'nugwi kwe, kineenu ariyak nduk, alik ambi eeke neyaamunggup lek~o. Ata, at Ala yoge kagak yoraga Yunut nogo nen ineenu ariyak mendek eereegerak nogo mban eeke neyaamunggup~o," yinuk, yorage nagagerik, it aap nogo mbo piinok nagagerak.
40016005	It Yetut oone waganggwi nogo, yi wunda nogo nogogwaarik, roti inami a'nuk nogogwaarak me,
40016006	Yetut nen it nogo yorage logonet, "It aap Pariti mendek inom, aap Taruki mendek inom, inoone ti, roti piike menggerak nogo kokwak aret me, waganggwi kiyo, kiniki tum wako logonip~o."
40016007	Yorage mbareegi, it nogo ambi yagak ambi yagak yogo logonet, "Roti wonok woroolik kenok yo'nirage kogo~o," yinuk, yogwe
40016008	at Yetut yelok iige nagagerik, "Kit kiniki liirogon abet nombaka'lek yi, roti lek kenok nonggop nduk kiniki piirik logonet, wone yogo ogotik?
40016009	-
40016010	Roti 5 kwe, aap ineebe lima ribu tumburirogo nogotik, mbirim yum mande yonggologo pogotak nogo inom, ndi, roti 7 nogo aap ineebe empat ribu tumburirogo nogotik, mbirim yum mande yonggologo pogotak nogo inom, abeka'lek ogotik? Alom ti nduk eekerak, kagi, mba'nuk, ti kunduk, liippanega'lek logonet, yogo ogotik?
40016011	Yi abe roti yinuk, yo'nirage lek~o. Ata, it aap Pariti aap Taruki inom inoone nogo ti, roti piike menggerak nogo kokwak aret me, waganggwi niyo, niniki tum wako logowok nduk yo'nirage~o, yinuk, yuurak op aret kwe, nonggop nduk liippega'lek ogotik?"
40016012	Yoragagerak ti paga it nen, "At Yetut ari ti, roti piiruwak nduk pogo menggaarak nogo mendek kenok, yo'nirage lek~o. Ata, it aap Pariti aap Taruki inom nen inoone mamunirogo menggaarak nogo waganggwi niyo, niniki tum wako logowok nduk, yo'nirage kogo~o," yinuk, mbareegwaarak.
40016013	At Yetut o Kayitareya Pilipi unggwi nanuk, time nege logonet, at oone waganggwi nogo yorage, "Wologwe! An aap aret nda'nagagirak yi, it aakumi nen ta nomba'nuk yogo agaarik?"
40016014	Yorage mbareegi, it nen at yogo logonet, "It ando nen, Yiime Wuppiiga Yaya aret, yogwe, it ando nen, Eliya aret, yogwe, ndi, it ando nen, At Yeremiya ilik, aap Ala nen yoge kagak yoraga mendek ambi a? yinuk, yogwe, eeko agaarik~o."
40016015	Yogo mbareegwa, "Ndi, kit perak, an ta nomba'nuk yogo ogotik?"
40016016	Yorage mbareegi, at Timon Peterut nen, "At eenik menggerak Ala aput Mesias nogo kat aret~o."
40016017	Yoge mbareegi, Yetut nen, "Yunut aput Timon nore wa. Aakumi nen paganogo yokkirulik~o. Ata, an nogoba mbogut paga mendek nen aret paganogo yokkegerak me, kiniki ale'nggen aret mbake logot~o.
40016018	Kat Peterut aret me, yugum ti paga an napuri kuwak eeppiinok, o pogom wukkolaminggirak me, kanggwi alom nen an napuri nogo tebenogo piyaagin mondok lek~o.
40016019	At mbogut paga mendek abu'me piige menggim tu kunci nogo kat aret wokkiriminggirak me, kat nen nggween paga yime, Eeriyak mage~o, ari keenok ti, mbogut paga kunduk eeriyak lek aret kaamunggun~o. Ndi, kat nen nggween paga yime, Eeriyak op~o, ari keenok ti, mbogut paga kunduk eeriyak aret kaamunggun~o, yinuk, yokkigi~o."
40016020	Yoge nagagerik, "An Keritut neegotak nogo aakumi abu yoraagup~o," yinuk, at oone waganggwi nogo inaruk wareegerak.
40016021	Inaruk wareegerak ti eyom paga nen at Yetut nogo at oone waganggwi yorage logonet, "An o Yerutalem time noorak agaarak me mondok nage agarik~o. Nage neenok, It aap inanggok inom, it Ala unde inoweewi inom, it Ala wone liiru mbanak unde inom, nen noba aaninggin-paaninggin agago paninuk, noorugun~o. Nooko mbaremengga, nogo mbere yippunuk, ko'lu Ala nen neenik agago mippanigin~o," yinuk, paganogo yoragagerak.
40016022	Yorage mbareegi, at Peterut nen Yetut nomorogon wonok nage nagagerik, mberege logonet, "Mage~o. Togop eekkaburak mondok lek~o, nogoba."
40016023	Yoge mbareegi, at Yetut ena logurogon pekkage logonet, Peterut yoge, "Kat Ibilit negen ari yi, Ala iniki mbake nogo eeriyak mba'nuk ari lek~o. Ata, aakumi iniki mbakwi nogo eeriyak mbake logonet, an non mbambanege me, mondok nak~o," yoreegerak.
40016024	Yoge nagagerik, Yetut nen it at oone waganggwi nogo yorage logonet, "Kit an ninom nugu logorak mbakwi kenok, yi eekak ndi eekak eeriyak mbakwi nogo mbo punuk, eyo karo-karo paga nabembinagarak nogo ko'nok, ninom aret nugu logowok~o.
40016025	Kineebe kinili yikkolamonggotak kenok, kineebe kobak aret arumunggup~o. Ndi, an nendage tiya yuwak nduk kineebe wondet eerogo patit namonggotak kenok, kineebe kinili aago aret logomunggup~o.
40016026	Kit yi awi ndi awi abok aret unde eekkologo logomonggotik, kineebe kobak arumonggotak kenok, ti paga nano eekkoloorak nduk agan nogo logomunggup mbakop? Kineebe kobak arumonggotak kenok, obaane'me nano patiyak?
40016027	An aap aret nda'nagagirak yi, an nogoba amindik-amendek li'luk eekko'nok, malayikat ninom wogo logomonggoorik, yi aap ndi aap eeko menggaarak onggo ndak-ndak aret wogora woraagun~o.
40016028	Kit ando yime wonogwe nogo nen an aap aret nda'nagagirak yi, it aakumi nabu'me piya woroorak nogo awo kinigen neega'lek kiigak, kambumunggup mondok lek~o, yinuk, abet aret yokkiragi~o," yoragagerak.
40017001	Yorage nagagerik, ti'nuk, nogo 6 yippunuk, ko'lu at Yetut nen Peterut inom, Yakobut inom, ndi, Yakobut awot Yaya inom, wogoret puurom ambi nggorek paga lagi nage nagagerik, inalik time wonogwe me,
40017002	inenggaanom paga at eebe alik negen age logonet, enete oonegen pogom pindanggage, ndi, ayum o eya pogom laambu lombok age, eeke kagak,
40017003	it Muta Eliya imbirak Yetut inom wone mbanggwi mban inigen iyareegwaarak.
40017004	Wone mbanggwi iigo nogogwaarik, at Peterut nen Yetut yoge logonet, "Nogoba wae. Nit yime wonogwe ti, obeelom aret me, kit logobagip nduk, an nen ooliya kenagan ambi kat, ambi Muta, ndi, ambi Eliya, wurogo pinagarak op aret mbaken ilik, lek a?"
40017005	Wone awo yoge kagak, ameraakot abinak mendek nobappiya wage kagak, enggela'me nen oone ambi yorage logonet, "An naput niniki kunik nale'nggen ee'nake nogo yi aret me, at oone kinaruk liirogon konenggo logonip~o."
40017006	Yorage nogo it Yetut oone waganggwi inaruk konenggo nogogwaarik, inagabiti ambik ogo logonet, inete wanduk nggween paga wambeegwaarak.
40017007	Wanggo nogogwaarik, wonogwe me, at Yetut wage nagagerik, ineebe eenggi piginake logonet, "Kinagabiti lek aret mi'na'nip~o."
40017008	Yorage mbareegi, inuut pila yogo nogogwaarik, it nogo inom lek at Yetut alik mban wonage inigen kogogwaarak.
40017009	Puurom paga nen wambi wogo logonet, Yetut nen, "An aap aret nda'nagagirak yi, kambunuk nogo menggam nen awo mippanega'lek kagak, eeke kinigen neegotak nogo aakumi abu yoraagup~o," yinuk, inaruk wareegerak.
40017010	Inaruk wake mbareegi, at oone waganggwi nogo nen Yetut kin wokkogo logonet, "Ti kenok, it Ala wone liiru mbanak unde nogo nen, At Eliya aa'nduk woraagin~o, yinuk, yogo menggaarak nogo ti, nonggop nduk yogo menggaarak?"
40017011	Yinuk, kin wokkogo mbareegwa, at nen, "Eliya aa'nduk wage logomenggerik, yi eekwi ndi eekwi ndegeni woraagin~o, yogwe nogo ti, abet aret yogwe kwe,
40017012	Eliya nogo muk wage mbareegi, it aakumi at yelok kaga'lek logonet, iniki mba'nuk aret eeppereegwaarak nogo ndak-ndak, an aap aret nda'nagagirak nogo noba aaninggin-paaninggin agago panugun~o, yinuk, yokkiragi~o."
40017013	Yorage mbareegi, at oone waganggwi nogo nen, "Yetut nen wone yo'nirage yi, aap Yiime Wuppiiga Yaya aret nduk, yo'nirage~o," yinuk, iniki liippereegwaarak.
40017014	Liippogo nogogwaarik, aakumi kuwak aago inowagam wambi wogo mbareegwa, aap ambi Yetut owagam nage nagagerik, abu'me tebe yinuk, yoge logonet,
40017015	-
40017016	"Nogoba wae. An napuluk kugi andi nggwok eeke nagagerik, eenggi-iyok puk-puk ege logonet, kulinik-kalinik kani kunik me mambege, kulinik-kalinik yiime mambege, eeke menggerak me, an nen wonok it kat koone waganggwi inowagam wagarak kwe, it nen obeelom eeriyak abu meek iigirak me, kat nen nabuwa mbake logonet, naput yi obeelom eeru~o."
40017017	Yoge mbareegi, at Yetut nen, "Wologwe! Kit aakumi yogondak wonogwe kiniki noba panggombunuk, abet nombaka'lek lambek nugu monggotak yi, an ne mande ninom logonuk name nagin kwe? Ne mande niniki yanggo yinuk, kit ninom logogin kwe? Wulaga ti, wonok wa'nip~o."
40017018	Yinuk, yoragagerak wonok wogo mbareegwa, at Yetut nen kugi nogo mberege mbareegi, kugi nogo wulaga inikime nen wundi nage kagak, wulaga nogo ti eyom obeelom aret agagerak.
40017019	Obeelom age mbareegi, Yetut alik wonage me at oone waganggwi nogo at owagam wogo nogogwaarik, "Nit nonggop nduk kugi nggiginogo wumbuurak meek wonogoorak?"
40017020	Yogo mbareegwa, at nen, "Kiniki liirogon abet nombaka'lek nogo paga eeriyak meek aret wonogotak~o. Kit kiniki abet nombakwi nogo kulok anggen pogom logonetak en, puurom yi yogo logonet, Yime nen tayo yi nage keyaagin~o, yogwi kiinok, tayo yi nage kaanetak~o. Kiniki mondok abet nombakwi kiinok, kit eeriyak mbakwi nogo ambi eeriyak meek ti lek abok aret eeko logomunggup~o. (
40017021	Kugi togop ti, we nggiginogo wumbiigulik~o. Ata, kinambe mage negen logonet, tamban mban eekwi kiinok ti, nggiginogo wumbiyoorak op aret me, nduk yokkiragi~o," yinuk, yoragagerak.)
40017022	O Nggalileya time kuwak eeko nogogwaarik, Yetut nen at oone waganggwi nogo yorage logonet, "An aap aret nda'nagagirak yi, it aakumi nen nooruwak nduk, an neebe pigogo wogorage kenok,
40017023	nooko mbaremengga, nogo mbere yippunuk, ko'lu Ala nen neenik agago mippanigin~o." Yorage mbareegi, at oone waganggwi nogo iniki abu maluk ogogwaarak.
40017024	Ti'nuk, at Yetut inom, at oone waganggwi inom, o Kaperenawum wogo mbareegwa, it Ala awi wurik ake wu kuwak eeko menggaarak nogo, at Peterut owagam wogo nogogwaarik, at yogo logonet, "At mamunggirage menggerak nogo nen Ala awi wurik ake wu pege menggerak ilik, lek a?"
40017025	Yogo mbareegwa, Peterut nen, "Lek~o. Pege menggerak aret~o." Yorage nagagerik, oome unggwage mbareegi, at Yetut nen Peterut aa'nduk yoge logonet, "Timon wae. It aap inendagembogut o nggween paga yime menggaarak nogo it unde menggam unggwi wogwe iinok, Onggo pinip~o, yorogwe nogo ti, it inapuri yorogwe a, aap inambik yorogwe a, nonggop mbaken~o?"
40017026	Yoge mbareegi, Peterut nen, "Aap inambik aret yorogo menggaarak~o."
40017027	Yoge mbareegi, Yetut nen, "Ti kenok, inapuri ti pugulik we aret menggaarak kwe, nit pega'lek niinok ineebi ninombakwi iyo, kat yi yenggenak me nage logomenggendik, ikan keele mbo mambunuk, ikan ambi aa'nduk wa'nage kenok, ambe paganogo punuk, wu ambe me wonage nogo wagangge logomenggendik, peenok an nake pege, ndi, peenok kat kake pege, eeri woraamunggun~o," yinuk, yoreegerak.
40018001	O ti eyom paga at oone waganggwi nogo nen Yetut owagam wogo nogogwaarik, yogo logonet, "At mbogut paga mendek abu'me piige menggim mondok nggwok lombok logorak ta~o?"
40018002	Yogo mbareegwa, Yetut nen elege ambi wiireegerak wage mbareegi, inenggela'me mippunuk, it yorage logonet,
40018003	"Kit aap yi, kiniki koonggwi ti, lek eerogo punuk, elege mbuulogwe yogop yi arumunggup lek kenok, at mbogut paga mendek abu'me piige menggim unggwi namunggup mondok lek~o, yinuk, abet aret yokkiragi~o.
40018004	Aap ambi nen elege yi pogom iniki tebeppake kenok ti, at mbogut paga mendek abu'me piige menggim mondok nggwok lombok at aret logogin~o.
40018005	Ndi, aap ambi nen, An Yetut oone wagangge minggirak mendek aret~o, yinuk, elege yogop mendek ambi wagangge kenok ti, an aret wo'nake~o," yinuk, yoragagerak.
40018006	Wone ambinom yorage logonet, "It aakumi nen elege-aabologwe iniki an noba panggombunuk abet nombako menggaarak yi, maluk eeruwak nduk, inikime manabi wagaatak paga maluk eekwi iinok ti, yugum nggwok gandum yigika waganogo aap ti enggaanok me keele yilinogo punuk, yi yenggenak laut alobok ambik me mbo mambuurak op~o.
40018007	Kit o nggween paga yime maluk eerumunggup nduk, eekkinake ti, wonage aret me, kinabuwa~o. Maluk eeriyak eekkinake nogo ti, logogin aret kwe, it aap nen kit maluk eerumunggup nduk eekkinakwi iinok perak, inabuwa~o.
40018008	Kineenggi-kiniyok imbirak wonage kagak, kani omoonuk wunuk mban ari menggim time mbo nappinagarak ti, abu maluk aret me, kineenggi ilik, kiniyok a, nogo paga maluk eeriyak eekkinake kenok, mbanogo nappinip~o. Mbanogo nappunuk, kineenggi ilik, kiniyok a, peenok mbanak kagak, ineenik eeginake menggim unggwi noorak ti, op~o.
40018009	Ndi, kinigen imbirak wonage kagak, kani omoonuk wunuk mban ari menggim time mbo nappinagarak ti, abu maluk me, kinigen paga maluk eeriyak eekkinake kenok, ambi kilirogo mbo nappinip~o. Kilirogo mbo nappunuk, kinigen peenok lek kagak ineenik eeginake menggim noorak op aret~o," yinuk, yoragagerak.
40018010	-
40018011	Yorage nagagerik, ambinom yorage logonet, "It elege-aabologwe inarum wako menggaarak malayikat nogo nen an nogoba mbogut paga mendek enggaanom paga mondok-mondok paganogo yogo menggaarak me, kit nen elege-aabologwe yi, meek inombakwi kiyo, kiniki liippogo logonip~o.
40018012	Kit nonggop mbako ogotik? Aap ambi andomba ineebe 100 wonage kwe, ambiret kobak age kenok, ndomba ando 99 nogo, elan me iri'ngga nenet nunggwi iigak, ambiret kobak aremenggerak nogo, kwaari nagin lek mbakop? Lek~o. Kwaari nagin aret~o.
40018013	Ndi, kwaake kenok ti, ndomba 99 kobak arulik nogo paga iniki ale'nggen mbuuluk negen mbake logonet, ambiret kobak aremenggerak kwaarigin nogo paga ale'nggen nggwok lombok mbake menggerak nogo lek a? Mbake menggerak aret me nduk, yokkiragi~o.
40018014	Togop me, kinogoba mbogut paga mendek nogo nen it elege-aabologwe yi, ambiriluk ambi kobak ariyak abu eebi mbake menggerak~o," yinuk, yoragagerak.
40018015	Yorage nagagerik, ambinom yorage logonet, "Kinore ambi nen maluk eeppinagage kenok, owagam nogo logomonggotik, Togop eeppinanggendak~o, yinuk, kinom kinalik aret wone mbanumunggup~o. Ndi, wone mbanumonggotak nogo aruk liirogon konengge kenok, kinom ogoorak wonogotak kwe, lambunik aret logomunggup~o.
40018016	Ndi, aruk liirogon konengga'lek kenok perak, Aap mbere-kenagan inaruk iigak yogwi iinok, Abet aret, mbako menggaarak me, aap ambit a, mbere a, wogoret, kinom yori nanu~o.
40018017	Ndi, it aap ti, kinom yorumonggotak aruk liirogon konengga'lek mbo pege kenok, it Ala apuri apit kuwak eeppiinok, yoruwak nduk, yoraanu~o. Ndi, Ala apuri kuwak aago inoone kunduk konengga'lek kenok, it aap abet mbaka'lek endekem mendek ilik, it aap o unde inake wu kuwak eeka mendek a, nogo pogom, At aret, mba'nuk mbo punu~o," yinuk, yoragagerak.
40018018	Wone ambinom yorage logonet, "Kit nen nggween paga yime ambi, Eeriyak mage~o, yogwe kiinok ti, mbogut paga kunduk, eeriyak lek aret kaamunggup~o. Ndi, kit nen nggween paga yime ambi, Eeriyak op~o, yogwe kiinok ti, mbogut paga kunduk, eeriyak aret kaamunggup~o, yinuk, abet aret yokkiragi~o.
40018019	-
40018020	Ndi, ambi yi yokkira~o. Aap mbere ilik, kenagan a, Nit Yetut oone waganggwi mendek aret~o, yinuk, kuwak eekwi kiinok, an kinenggela'me taati ninom aret logogin me, kit o nggween paga yime kinore ambi kimbirak kiniki ambit a'nuk, Ndogop eeppinanu~o, yinuk, Ala nggino yogwi kiinok, an nogoba mbogut paga mendek nen eeppinagage aret kaamunggup~o," yinuk, yoragagerak.
40018021	Yorage mbareegi, at Peterut nen Yetut owagam wage nagagerik, yoge logonet, "Nogoba wae. An nore ne mande paga maluk eeppanege kenok, an nen at omaluk nami eerogo puurak~o? Ne 7 kuli ilik, ne mande a?"
40018022	Yoge mbareegi, Yetut nen, "Ne 7 kuli mban lek~o. Ata, aakumi apit ineenggi nonggop lingginubok lombok aret maluk eeppagagwi iinok, kami eerogo pege logonok nduk, yokkigi~o.
40018023	Togop me, at mbogut paga mendek abu'me piige menggim nogo ti, aap endagembogut ambi ayeloman mini awu wogoragagerak nogo obaane'me, Wo'niruwak, yinuk, wiiragagerak nogo pogom aret~o.
40018024	Wiiragagerak nogo, ambi aa'nduk wage mbareegi, Nawu sepuluh ribu talenta wokkigirak nogo obaane'me wo'niru~o, yoreegerak kwe,
40018025	awu lek me, wogoriyak meek aret age mbareegi, aap nggwok nogo nen awuri yorage logonet, Aap yi eebe inom, akwe-apuri inom, amindik-amendek inom, abok aret aakumi kunggolaawak nduk, wogorogo logomonggotik, onggo wu wokkiramenggaarak nogo, an nawu wogoreegirak obaane'me an aret wo'niri wa'nu~o.
40018026	Yorage at ayeloman nogo aruk konembunuk, aap nogo abu'me enete wanduk ngginnage logonet, Ai, nogoba~o. Nawu wonage kenok abok aret wokkirigin me, kiniki yanggo yinuk puk aru~o.
40018027	Yoge mbareegi, ogoba nogo nen at ayeloman nogo abuwa mbake logonet, Obaane'me wo'niriyak neebi aret~o, yinuk, teppereegerak.
40018028	Teppereegerak kwe, ayeloman nogo endekem wundi nage nagagerik, oreeluk ambi at anomat wu mbuuluk we 100 dinar wogoreegerak nogo kage nagagerik, enggaanok nggeremborogo logonet, Nawu wokkigirak nogo obaane'me wo'niru~o.
40018029	Oone omaawi yoge mbareegi, aap nogo nen abu'me tebe yinuk, oone nabek togon yoge logonet, Ai. Nawu wonage kenok abok aret wokkirigin me, yanggo yinuk puk aru~o.
40018030	Yoreegerak kwe, aap nogo nen, Lek~o. Nawu obaane'me wo'nege kenok perak, keele piinogo pagarak~o, yinuk, keele maarogo mambiigo menggam mambereegerak.
40018031	Keele maarogo mambiigo menggam mambereegerak nogo, oreewi nen inigen kogo nogogwaarik, iniki abu maluk a'nuk, aap eereegerak nogo inogoba mbininogo yori nogogwaarak.
40018032	Yori nogo mbareegwa, inogoba nogo nen aap nogo wiireegerak wage mbareegi, yoge logonet, Kat aap maluk lombok eeke yi, koone nabek togon yo'nege mbaken, nanomat mbanak we aret teppagagirak kwe,
40018033	an nen kat kabuwa mbakirak pogom koreeluk abuwa mbakembok eekendak ti, nonggop nduk eekendak~o?
40018034	Nawu obaane'me wo'nega'lek keegak, mondok-mondok yawi kooko logowak~o, yinuk, anini nen it yawi unde menggaarak nogo wogoragagerak~o," yinuk, yoragagerak.
40018035	Yoge nagagerik, "Kit kinoreewi maluk eeppinagagwi nogo, kinalitak lombok abet aret kinami eerogo piigwi lek kiinok, an nogoba mbogut paga mendek nen kit togop aret eekkinabigin~o," yinuk, yoragagerak.
40019001	At Yetut nen wone nogo abok yorage nagagerik, o Nggalileya teppunuk, tu yi Yoraran enebagan nen o Yureya unggwi wagagerak.
40019002	Unggwi wage mbareegi, aakumi ambik mugurok nogo mbareegwa, andi kenok, obeelom eeginabeegerak.
40019003	Obeelom eeginake me, it aap Pariti mendek ando nogo nogogwaarik, Yetut abut mbanuwok nduk, at yogo logonet, "Alom ndogop eekwi iinok, aap nen inakuwi mbo piyoorak op~o, yinuk, wone yugu Muta liiru mbaneegerak ambi wonage a, lek a?"
40019004	-
40019005	Yogo mbareegwa, Yetut nen, "At o aa'nduk togon yi mendek ndi mendek wakkage logonet, aap wakkage, kwe wakkage, eerogo piige nagagerik, ari logonet, Togop me, aap nen agalo-ogoba teppiinok, akweeluk imbirak lambunna'nuk, it ineebe mbere kwe, ambit aret arugun~o, yinuk, yereegerak liiru mbanak nogo, kit pekkaga'lek monggotak ya?
40019006	Ti yoragagerak paga ineebe mbere lek ambit aret logowak nduk, Ala nen aret lambumbiige me, at Ala nen lambunogo piige nogo ti, aakumi nen ponggonogo piyoorak mage~o."
40019007	Yorage mbareegi, it nogo nen Yetut yogo logonet, "Ti kenok, at Muta nen, Aap akwe mbo puurak nduk liiru mbanogo wogoge logomenggerik, mbo puurak aret~o, yoragagerak ti, nonggop nduk yoragagerak?"
40019008	Yogo mbareegwa, at Yetut nen, "Lek~o. Kiniki laakot kiinok, at Muta nen kinakuwi mbo piyoorak op aret, yereegerak ti, o maan aa'nduk togon togop eeka'lek wonogogwaarak kwe, yereegerak~o.
40019009	Ndi, kinakuwi aap nen wurinaka'lek iigak, mbo piinok, alik ambi wogonakwi kiinok ti, mbabi eekwi aret~o."
40019010	Yorage mbareegi, it Yetut oone waganggwi nogo nen at yogo logonet, "Aap inakuwi warak nen togop eekwi kenok, kumi alik wogonaka'lek mondok tawe aret logorak kogo~o."
40019011	Yogo mbareegwa, at Yetut nen, "Aakumi abok aret wone yi waagun lek~o. Ata, Ala nen, Woorak, kooneegerak mban aret waagun~o.
40019012	Aap ando inagalo inikime nen inakuwi wogonaburak lek, iniitok ndarak wonogwe~o. Ndi, ando aakumi nen eeginabeegwaarak paga inakuwi wogonaka'lek aret menggaarak~o. Ndi, it ando yogo logonet, Nit nen aakumi at mbogut paga mendek abu'me piigo logorak me, ninakuwi wogonaburak lek~o, yinuk, miikkologwe paga inakuwi wogonaka'lek aret wonogwe me, wone yi woorak kenok, wanip~o," yinuk, yoragagerak.
40019013	Ti'nuk, it aakumi nen at Yetut elege-aabologwe eenggi inanobak tebembiinok, tamban eeginabuwak nduk, wogoret at owagam wogo mbareegwa, at oone waganggwi nen aakumi nogo mberirogogwaarak.
40019014	Mberirogo mbareegwa, at Yetut nen it yorage logonet, "At mbogut paga mendek abu'me logorak ti, it elege-aabologwe yogop yi kokwak aret me, an nowagam woraawam non mbambiigwi ti, mage~o. Op aret yoraanip~o."
40019015	Yorage nagagerik, eenggi inanobak paga tebembiinok, o alik me nagagerak.
40019016	At Yetut tu paga nage me, aap ambi imbirak lambungge nagagerik, Yetut yoge logonet, "Ngguru wae. Neenik mondok mendek kolaakit nduk obeelom mendek ngge eeri?"
40019017	Yoge mbareegi, Yetut nen, "At ambiret mban obeelom menggerak nogo kagak, nonggop nduk, Obeelom mendek ngge eeri, yinuk, an kin wo'neege agandik? Keenik mondok mendek kolaakit, mbake keenok, Yogop ee'nu, ndogop ee'nu, wone yugu nogo aret mondok ndak-ndak eeke logot~o."
40019018	Yoge mbareegi, aap nogo nen, "Wone eebe ngge eeke logorak nduk yo'negen~o?" Yoge mbareegi, Yetut nen, "Aap wariyak mage~o. Kumi ugun wuri-naburak mage~o. Yi mendek ndi mendek yogoot kiraariyak mage~o. Pilit wone aakumi inoba piyoorak mage~o.
40019019	Kinagalo-kinogoba inayuk wuko logonet, inoone liirogon konenggo logonip~o. Kit kineebe kiniki kunik eekkologo monggotak pogom, kinom monggotak togop aret kiniki kunik aganako logonip~o."
40019020	Yoge mbareegi, aap tawe nogo nen, "Wone ti, abok aret liirogon eeke minggirak kwe, ambiriluk ambi ngge eeka'lek neenok, yagan~o?"
40019021	Yoge mbareegi, Yetut nen, "Wulaga. An aap abu obeelom lombok logokit, mbake keenok, kamendek abok aret onggo mbangge logomenggendik, it inamendek lek nogo tumburira nak~o. Tumburira nage keenok, kamendek abe mendek mbogut paga aret kolaamunggun~o. Ti abu eeke logomenggendik perak, nimbirak nugu logowok nduk wa'nu~o."
40019022	Yoge nogo aruk konengge nagagerik, amendek ambik me, iniki puru agan ame nagagerak.
40019023	Nage kagak, Yetut nen at oone waganggwi nogo yorage logonet, "Aap eenggi warak kenok, at mbogut paga mendek abu'me piige menggim unggwi noorak meek negen aret kagi~o, yinuk, abet aret yokkiragi~o.
40019024	Ndi, ambi yi yokkira. Unta eeruwak paga keeleluwi laanak nggwok kagak, liiru eno mbuuluk pelenak me unggwi noorak op negen kwe, aap eenggi warak kenok perak, Ala abu'me piige menggim unggwi noorak ti, meek negen aret~o."
40019025	Yorage nogo it at oone waganggwi inaruk konenggo nogogwaarik, inagabiti ambik ogo logonet, "Ti kenok, taani inagap ndariyak~o?"
40019026	Yogo mbareegwa, at Yetut nogo enegen pegiige logonet, "Ti eeriyak nogo, it aakumi nen eeriyak meek aret kwe, Ala nen perak, yi mendek ndi mendek abok aret eeriyak op mban aret~o."
40019027	Yorage mbareegi, at Peterut nen, "Nit yi mendek ndi mendek abok aret mbo punuk, kat ninom nugwi me, nano mendek kolamun a?"
40019028	Yoge mbareegi, Yetut nen, "Kit an ninom nugu monggoorak yi, peebi o mbogut-nggween ngget ogobakkigike eyom paga, an aap aret nda'nagagirak nogo, tiyanak lombok wone lengganinake minggim wonage neegak, kit kunduk wone lengganinako logowam 12 nogome logonet, aap Iterali inanebunu 12 nogo inowak looninako logomunggup~o.
40019029	An nendage nggwok aruwak nduk, kinagalo-kinogoba inom, kinowe-kinawot inom, kinaaganapuri inom, kinawi wurik inom, kineyabu aago inom, mbo pugwi kiinok, obaane'me kalo logonogo wokkirage logomenggerik, mondok-mondok kineenik logobagip nduk, eekkinabigin~o.
40019030	Aap ambik inaa'nduk mendek nogo ti, peebi arugun, ndi, peebi mendek nogo ti, inaa'nduk arugun~o, yinuk, abet aret yokkiragi~o," yoragagerak.
40020001	Yetut nen wone ambinom yorage logonet, "At mbogut paga mendek abu'me piige menggim nogo ti, aap ambi nggween unde nen at eyabu eeppiyaawak nduk, o kuubondendok aakumi kwaarinabi wundeegerak nogo pogom aret~o.
40020002	Nage nagagerik, aakumi kwaarogo eyabume nappiige logonet, Ne ambit paga eekwi kiinok, onggo wu ambiret wokkiroorak op ilik? Yorage mbareegi, Op aret~o, yogo mbareegwa, eyabu me nappiyareegerak.
40020003	Nappiyareegerak eekwi iigak, at peebi o mo mbigarogon wundi nage nagagerik, aap ando kunggo menggam we ugun wonogwe enegen iige nagagerik,
40020004	Wologwe. Kit kunduk, an neyabu eekwi me, kinom eeri nanip~o. Eeri nogwe kiinok, onggo ti, eerumonggotak pekkagak ndak-ndak aret wokkiraagin~o, yorage mbareegi, nogogwaarak.
40020005	Ti'nuk, o liingge inom, kiyoma inom, wungge nagagerik, togop mban yorage, nappiige, eereegerak.
40020006	Ti'nuk, oonegen kiluk yikit nduk eeke kagak, wundi nanuk, aap ando we wonogwe enegen iige nagagerik, Wologwe. Kit o kubondendok nen nok, kiyoma kuli yabu eeka'lek nonggop nduk yime we puk mban ogotik?
40020007	Yorage mbareegi, it nen, Yabu eeriyak nduk, ambi yo'niroolik me, we aret ogoorik~o. Yogo mbareegwa, aap nogo nen, Kit kunduk, an neyabu eekwi me time kinom eeri nanip~o.
40020008	Yorage nagagerik, ti'nuk, o kiip age mbareegi, at eyabu unde nogo nen at ayeloman eyabu lengganinaka nogo yoge logonet, It aap yabu eekwi nogo wiirage logomenggendik, wogwe iinok, it peebi unggwagaarak nogo onggo inaa'nduk wogorage, ndi, inaa'nduk unggwagaarak nogo onggo peebi wogorage, eeru~o.
40020009	Yoge mbareegi, it oonegen kiluk yikit nduk eeke kagak peebi yabu eeri unggwogogwaarak nogo, wogo mbareegwa, wu ambitak-ambitak wogorage,
40020010	ti'nuk, it inaa'nduk unggwogogwaarak nogo nen, Nit ta, nggwok aret kolaagun~o, mbarit wogogwaarak kwe, it kunduk, wu ambitak-ambitak wogorage,
40020011	eeke mbareegi, kologo nogogwaarik, aap eyabu unde nogo inanini eeppogo logonet, inoone mumun paga at yogwi,
40020012	It peebi unggwagaarak yi, we mbuuluk aret eekaarak. Ndi, nit perak, mo andi paga yabu ta'li laarak nggwok eekoorak kwe, kat nen, Inom ndak-ndak eekaarak, mba'nuk onggo ninom ndak-ndak wo'niragandak yi, meek aret keego~o.
40020013	Yogo mbareegwa, at eyabu unde nen aap it mendek ambi yoge logonet, Wulaga wae. Yabu ne ambit eekwi niinok, onggo wu ambit wo'niroorak op aret~o, yinuk, yogotak nogo ndak-ndak eekirak me, an maluk eekkinakirak lek~o.
40020014	An niniki nen it peebi unggwagaarak nogo, kat wokkigirak ndak-ndak wogoraakit mbakirak me, kawu wokkigirak ti aret ko'nok nak~o.
40020015	An namendek paga niniki mba'nuk eeriyak mage nduk yagan ya? Ndi, an inabuwa nen wogorage neenok, kat kanini nen yo'negen ya? yinuk, yoreegerak.
40020016	Togop me, it peebi mendek nogo ti, inaa'nduk ogwe, ndi, inaa'nduk mendek nogo ti, peebi ogwe, eerugun~o," yinuk, yoragagerak.
40020017	Ti'nuk, Yetut at oone waganggwi 12 nogo inom o Yerutalem wogo logonet, inalik eeppiinok yorage logonet,
40020018	"Wologwe wae. Nit o Yerutalem aret nogo ogoorik~o. Time unggwi namonggoorak me, an aap aret nda'nagagirak nogo, neebe pigogo, it Ala unde inoweewi inom, it Ala wone liiru mbanak unde inom, wogorage kenok, it aap nogo nen nooruwak nduk, wone mbanugun~o.
40020019	Wone mbambunuk, it aap endekem konenggulik mendek nen nenggali wakwi, ya'mbiran nggora eerogo nookwi, neebe eyo karo-karo paga nabenogo panugwi, ee'nabuwak nduk, wogoraagun~o. Wogorogwe iinok, nooko mbaremengga, nogo mbere yippunuk, ko'lu Ala nen neenik agago mippanigin~o," yinuk, yoragagerak.
40020020	Yorage mbareegi, at Tebereyut apuri inagalo nogo aagalogwe inom Yetut owagam wogo nogogwaarik, abu'me tebe yinuk, kwe nogo nen Yetut yoge logonet, "An ambi ngginogiri~o."
40020021	Yoge mbareegi, at Yetut nen, "Kat kiniki mbakendak yu~o." Yoge mbareegi, kwe nogo nen, "An naagalogwe mbere yi, kat kabu'me piyaawam time kat keebe peenok-peenok logorak yoraanok nduk, yokkigi~o."
40020022	Yoge mbareegi, at Yetut nen, "Kit nggino yo'nugwi ti, kineenggo'lek logonet, nggino yo'nogo ogotik~o. An nagi toolak nagin nogo ti, kit noorak op mbakop?" Yorage mbareegi, it nen, "E~o. Nit noorak op aret~o."
40020023	Yogo mbareegwa, Yetut nen, "An nagi toolak kit noorak op aret kwe, neebe peenok-peenok pinagarak ti perak, an nen eeppinagarak lek~o. Nogoba nen punogo piyareegerak nogo mban aret piyaagin~o."
40020024	Yoragagerak it ando 10 nogo nen inaruk konenggo nogogwaarik, it owe-awot imbirak nogo inanini agaket eeginabeegwaarak.
40020025	Eeginako mbareegwa, at Yetut nen wiiragagerak wogo mbareegwa, yorage logonet, "It aakumi endekem mendek inarum menggaarak ti, inoone omaawi paga lengganinakwi, ndi, it inogobamini aap nggwok nen inapuri eerit nugu logowak nduk, inoone omaawi paga yorogwe, eeko menggaarak kineenu kwe,
40020026	-
40020028	kit togop lek~o. An aap aret nda'nagagirak yi, kit nen nake eeko logobagip nduk, woroolik~o. Ata, an nen kit kinake eeke, ndi, kit aakumi apit an kinake kambiminggirak paga kinonggo mbambunuk, wondet eerogo pinagage, eerikit nduk wagagirak nogo ndak-ndak, kit ambi, An noreewi inenggela'me nen aap nggwok logokit, mbake kenok ti, at kinayeloman aret age, ndi, kit ambi, An naa'nduk tiyanak logokit, mbake kenok ti, at kinabu'me logonet, kinake eeke, eeko logowak~o," yinuk, yoragagerak.
40020029	Yetut at oone waganggwi inom o Yeriko nen wundi wogo mbareegwa, aakumi ambik mugurok wogwe iigak,
40020030	aap mbere inigen mbuk tu nggwok ambet paga kwi'ndak logonet, "Yetut tu yi paga wage," inaruk konenggo nogogwaarik, inoone nggwok togon yogo logonet, "Ninogoba wae. Kat Ndawut ombooluk yi, ninabuwa mbaru~o," yinuk, yogwi iigak,
40020031	it aakumi nen aap nogo inoone puk aruwak nduk, mberirogogwaarak kwe, kagak, abunuk inoone nggwok nabenak mban yogo logonet, "Ninogoba wae. Kat Ndawut ombooluk yi, ninabuwa mbaru~o."
40020032	Yogwi nogo at Yetut aruk konengge nagagerik, yungguk togon puk a'nuk, yorage logonet, "Nonggop eekkinaburak mba'nuk yogo ogotik~o?"
40020033	Yorage mbareegi, it nen, "Ai, ninogoba. Ninigen mbuk yi, obeelom ee'ninabenok nduk, yokkogo~o."
40020034	Yogo mbareegwa, at Yetut nen inabuwa mbake nagagerik, inigen eenggi awo mbaaniige kagak, inigen nogo pagak yogo nogogwaarik, Yetut inom wogogwaarak.
40021001	It Yetut inom wogogwaarak nogo, o Yerutalem panggo yi wogo logonet, o Mbetapage puurom Tayitun paga ari wogo nogogwaarik, nogome logonet, Yetut nen at oone waganggwi mbere nappiige logonet,
40021002	"O yaga'lelo irukuna time nanip~o. O time awo mbo unggwi nanuk, keledai keeleluwi mbarenak aagaluk imbirak wonogwe iigo logomonggotik, piinogo wogoret niri wa'nu~o.
40021003	Ndi, aap ambi nen, Kit nonggop nduk eeko ogotik? yokkirage kenok, kit nen yogo logonet, Ninogoba keledai lek me, Wa nanip~o, yo'nirage mbaki, wa wogo~o, yogwi kiinok, at nen, Ti kenok, mbet-mbet wonok nanip~o, yokkirage kenok, wonok woraamunggup~o," yinuk, eerogo nappiyareegerak.
40021004	-
40021005	Ti eerogo nappiyareegerak nogo ti, at Ala nen yoge kagak yoraga nogo nen ari logonet, "Kinowe endagembogut keledai amborowak paga kwi'ndak kinowagam wage~o. At iniki yanggonak logonet, yokkirage menggerak nogo, Keledai aagaluk amborowak paga kwi'na'nuk, wage ti kaanip~o, yinuk, O Tiyon aagalogwe nogo yoraanip~o," yinuk, yoragagerak nogo a'me lik yuwak nduk, eerogo nappiyareegerak.
40021006	Eerogo nappiige mbareegi, at Yetut oone waganggwi nogo, nogo nogogwaarik, Yetut yoragagerak nogo ndak-ndak aret eeko logonet,
40021007	keledai aagaluk imbirak wogoret wogo nogogwaarik, inayum keledai amborowak paga ndoombogo mbareegwa, Yetut ti paga kwi'nagagerak.
40021008	It aakumi nggwok kuwak aago ando nen inayum tu nggwok paga mbiganogo ndoombit wogwe, ndi, it ando nen eyo engga kalenogo tu nggwok paga ndoombit wogwe,
40021009	eeko mbareegwa, nogo paga wage kagak, it ando inaa'nduk wogwe, it ando ambo'me wogwe, eeko logonet, "Ndawut ombooluk yi, Otana, yuwok~o. Ninogoba Ala endage paga wage yi, wogoppuwok~o. It mbogut irimbaga menggaarak kunduk, Otana, yuwak~o," yinuk, keekok agan wogogwaarak.
40021010	Agan wogwe iigak, at Yetut o Yerutalem unggwage mbareegi, it o kota time menggerak abok aret noone-koone yogo logonet, "Ie! Wologwe! Aap yi ta mbakop?"
40021011	Yogo mbareegwa, it aakumi kuwak aago nogo nen, "Aap yi, Ala nen yoge kagak yo'niraga o Nggalileya awi Nataret mendek Yetut nogo aret~o," yinuk, yorogogwaarak.
40021012	At Yetut nogo nen Ala awi wurik me unggwage nagagerik, it Ala awi wurik me time at ambi ageerok at ambi onggo kunggolagak eekwi nogo mugogo wumbiige, it wu onggo-onggo eeko menggaarak inageyo ndoonak inom, it towe puume onggo mbanggo menggaarak inageyo kwi'ndak menggaarak inom, a'nggan nggininogo wuppege, eeke nagagerik,
40021013	it yorage logonet, "Ala nen, An nawi wurik ti, tamban eeko menggam aret yogo logowak~o, yinuk, yereegerak liiru mbaneegerak kwe, kit perak, o yi aap yogoot woppunuk, kumaa'nari unggwogo menggam eerogo pugwi kiigi~o," yinuk, yoragagerak.
40021014	Yorage nagagerik, it inigen mbuk mendek inom, inendop maluk mendek inom, Ala awi wurik me Yetut owagam wogo mbareegwa, at nen obeelom eeginabeegerak.
40021015	Obeelom eeginake mbareegi, it Ala unde inoweewi inom, it Ala wone liiru mbanak unde inom, nogo nen at Yetut yi iya tit, ndi iya tit, eeke inom, ndi, it wologwe mbuulogwe nen Ala awi wurik awoore'nggam time ina'mit yogo logonet, "Ndawut ombooluk Otana yuwok~o," yogwe wonogwe nogo inom, inigen iigo nogogwaarik, inanini agaket yogo logonet,
40021016	"It wologwe yi yogwe nogo, kat karuk konengge agandik a?" Yogo mbareegwa, at Yetut nen, "E~o. Naruk konengge agarik~o. It elege awo ngget ndarak inom, elege awo inelak nunggwi inom, nen kendage tiyappagago logowak nduk, koonogo piyareegindak~o, yinuk, yereegerak Ala wone liiru mbanak nogo, kit pekkaga'lek ogotik ya?"
40021017	Yorage nagagerik, it aap nogo teppiinok, o kota nggwok time nen wundi nage nagagerik, o Mbayitani aret nogo yi nagagerak.
40021018	Nogo yinuk, ko'lu o weege mbareegi, at Yetut iyok paga o kota nggwok Yerutalem nogome wage logonet, mbi abu eeke mbareegi,
40021019	eyo wuli ambi tu paga wonage enegen kage nagagerik, alome panggo yi nanuk, eyo nogo anggen yugu lek we engga mban wonage kage nagagerik, eyo eebe nogo yoge logonet, "Kat eyo yi, kanggen abu yega'lek aret logomunggun~o." Yoge mbareegi, eyo wuli nogo, o ti eyom aret mbuk agagerak.
40021020	Mbuk age it Yetut oone waganggwi nogo inigen kogo nogogwaarik, "Wi," yinuk, pi wako logonet, "Eyo wuli yi, nonggop togon mbet-mbet mbuk aga?"
40021021	Yogo mbareegwa, at Yetut nen, "Kit kiniki mbere lek ambit aret logonet, Ala abet mbakwi kiinok, an eyo wuli yi eekirak yogobi mban eeko logomunggup lek~o. Ata, kit nen puurom yi kunduk, yogo logonet, Aan wogonogo yi yenggenak me lebennari nage keyaagin~o, yogwi kiinok, ndak-ndak aret eeke kaamunggup~o.
40021022	Kit tamban eeko logonet, Ndogop aret eeke keyane, yinuk, mbakwi nogo abok aret kiniki abet mba'nuk Ala nggino yogwi kiinok ti, eeppinagage aret kaamunggup~o, yinuk, abet aret yokkiragi~o," yoragagerak.
40021023	At Yetut nogo Ala awi wurik me unggwage nagagerik, aakumi mamunirage kagak, it Ala unde inoweewi inom, aakumi inoweewi inom, Yetut owagam wogo nogogwaarik, at yogo logonet, "Kat yi eekak ndi eekak eeke yi ti, ta oone paga eeke menggendak? Ta nen yokkereegerak paga eeke menggendak?"
40021024	Yogo mbareegwa, Yetut nen, "An kunduk, wone ambi kin wokkiyaminggirak onggo yo'nugwi kiinok, an eerit nage yi, ta oone paga eeke minggirak nogo ti, paganogo yokkiraagin~o."
40021025	Yorage nagagerik, it yorage logonet, "At Yiime Wuppiiga Yaya nogo ti, ta nen yoreegerak paga wuppiige nagagerak? Mbogut paga nen yoreegerak paga wuppiige nagagerak a, aakumi nen yoreegwaarak paga wuppiige nagagerak a? Kit yinip nda!" Yorage mbareegi, it-it wone mbanggo logonet, "Nit nen, Mbogut paga nen yoreegerak paga yiime wuppiige nagagerak~o, yogwi niinok, at nen, Ndi, ti kenok, kit kiniki at abet mbaka'lek nonggop nduk wonogotak, yinuk, yo'niraagin~o.
40021026	Ndi, nit nen, Aakumi nen yoreegwaarak paga yiime wuppiige nagagerak~o, yogwi niinok, it aakumi abok aret, At Yaya ti, Ala nen yoge kagak yoraga mendek aret~o, yogwe me, ninagabiti~o," yinuk,
40021027	Yetut yogo logonet, "Nit nineenggo'lek~o," yoreegwaarak. Yogo mbareegwa, at nen, "Ndi, ti kenok, an kunduk, an eeke yi, ta nen yo'nereegerak paga eeke minggirak ti, yokkiraagin lek~o," yinuk, yoragagerak.
40021028	Yorage nagagerik, ambinom yorage logonet, "An wone yi yokkirage neegak, kit nonggop mbarumunggup~o? Aap ambi apuri wologwe mbere me, ogoba nen manggu ndarak nogo owagam nage nagagerik, yoge logonet, Naput wae. Kat yogondak neyabu eeppanege logot~o.
40021029	Yoge mbareegi, aput manggu nogo nen, E~o, nogoba, yoreegerak kwe, eeri noolik puk agagerak.
40021030	Ti'nuk, ogoba nogo nen awot ambo'me mendek nogo owagam nage nagagerik, togop aret yoge mbareegi, at nen, Neebi~o, yoreegerak kwe, ti'nuk, iniki yunggu yinuk, eeri nagagerak.
40021031	-
40021032	Inogoba eeriyak iniki mbareegerak nogo apuri mbere me, ambi ta nen eereegerak mbakop?" Yorage mbareegi, it nen, "Lek~o. At peebi mendek nogo nen aret eereegerak kogo~o." Yogo mbareegwa, at Yetut nen, "It aakumi mondok ineenik logorak mbakwi iinok, obeelom eerit nugu logorak Ala mbake wone nogo, at Yaya nen mamunggira wagagerak kwe, kit nen, Yi abet aret yo'nirage, mbaka'lek kiigak, it o unde inake wu kuwak eeka inom, kumi terak wurinaka inom, nogo nen mban abet mbareegwaarak. Ndi, it aret abet mbareegwaarak kinigen iigo nogotik, Ao, nit kunduk, ninomaluk mbo punuk, abet mbaruwok~o, yuurak op aret kwe, mbo punuk, abet mbaka'lek wonogwe me, kit awo Ala abu'me unggwi naga'lek kiigak, it o unde inake wu kuwak eeka inom, kumi terak wurinaka inom, inaa'nduk aret unggwi nogo agaarik~o, yinuk, abet aret yokkiragi~o," yoragagerak.
40021033	Yorage nagagerik, ambinom yorage logonet, "Wone eegu laarak ambi yokkirage me, kinaruk liirogon konenggo logonip~o. Aap ambi nggween unde nen anggur awi yappunuk, yagat wuke, amburu mburunogo wuraburak tenggap mendaake, ndi, tum wakak eyo tiyarogon ndoongge, eeke nagagerik, anggen mbanak nogo ando it kologwe, ando at wogogwi, eeko logowak nduk, aap at eyabu aago me arum piinok, o alik me nagagerak.
40021034	Nage nagagerik, time logonet, anggur anggen yugu nogo mbaniyak eyom panggo ari kagak, Anggen mbanak an wo'niriyak nogo, wo'niri woraawak~o, yinuk, at nagagim arum wonogwe nogome awuri inowagam nappiya wagagerak.
40021035	Nappiya wage mbareegi, it at awi yareegerak arum wonogwe nogo nen at awuri nogo pippiinok, ambi yawi wakwi, ambi mondok miin wakwi, ambi yugum toguurit wakwi, eeginabeegwaarak.
40021036	Eeginako mbareegwa, aa'nduk at awuri mbereeret nappiya wagagerak kwe, ti'nuk, apit togon nappiya wagagerak nogo wogo mbareegwa, it kunduk, togop aret eeginabeegwaarak.
40021037	Eeginako mbareegwa, peebi aap nogo nen, Napuluk yi perak, ayuk wuko logonet, keyage warogo waagun~o, yinuk, aput lombok aret nappi wagagerak.
40021038	Aput nappi wagagerak nogo, at awi yareegerak tum wonogwe nogo nen inigen kogo nogogwaarik, it-it wone mbanggo logonet, Eyate koloorak yi aret me, mondok wappunuk, eyate nit aret kolaawok~o.
40021039	Yogo nogogwaarik, eebe pigogo anggur awi yarak me nen yagat endekem wumbogo nogogwaarik, mondok wareegwaarak.
40021040	Togop eereegwaarak me, inogoba nggween unde nogo wage kenok, it at eyabu yareegerak arum wonogwe nogo, nonggop eeginabigin mbakop?"
40021041	Yorage mbareegi, it nogo nen, "Lek~o! Inogoba wage kenok, it aap maluk lombok nogo ti, mondok lek eerogo inooppiinok, inobaane'me awi yareegerak arum logonet, anggen mbaniyak eyom paga anggen mbanogo wogogo logowak nduk, aap alik mippiyaagin~o," yinuk, yoreegwaarak.
40021042	Yogo mbareegwa, Yetut nen, "It yugum paga o wuka nen O wuko logonet, yugum ambi mbo pereegwaarak nogo, Yugum ogowa ndoonnaga~o. At ninogoba nen aret eereegerak me, Mondok iya lombok eereegerak kogo nogoorik, Pi wako ogoorik~o, yinuk, yereegerak liiru mbanak nogo kit pekkaga'lek ogotik ya?
40021043	Ti kenok, kit Ala abu'me pinagarak aret wonogogutak kwe, pinagagin lek~o. Kinobaane'me it aakumi anggen mbanogo wogogo logorak nogo mendek aret at abu'me piyaagin~o.
40021044	It aakumi yugum ti paga ngginnari wogwe iinok, ineebe kalenak-pugunik eerogo wambugun kwe, yugum ti nen abut loguk togon aakumi inoba ngginnari wangge kenok perak, ineebe mondok yigirik-noonom eerogo piige logonet, liirubu aa'ngga pogom eerogo piyaagin~o," yinuk, yoragagerak.
40021045	It Ala unde inoweewi inom, aap Pariti inom, nogo nen at Yetut wone eegu laarogo yorage nogo inaruk konenggo nogogwaarik, "Nit niinok ari~o," yinuk, yelok kogo nogogwaarik,
40021046	pigaawok nduk, eereegwaarak mendek, aakumi ambik nen, "Aap yi, Ala nen yoge kagak yo'niraga nogo mendek at aret kogo~o," yinuk, yogwe me, inagabiti nen puk ogogwaarak.
40022001	At Yetut nen wone eegu laarogo ambi yorage logonet,
40022002	"At mbogut paga mendek abu'me piige menggim nogo ti, aap endagembogut ambi aput akwe kolage me laago lareegerak nogo pogom aret~o.
40022003	Larak nogo pelaarogo punuk, it laago noorak yoragagerak nogo, na woraawak nduk, ayeloman mini nappiyareegerak kwe, it nen, Nineebi~o, yinuk, puk ogogwaarak.
40022004	Puk ogo mbareegwa, at aap nogo nen, Nerapi inom, nerapi-lembu amok warak lombok inom, warogo lake nagarik, noorak nduk yi mendek ndi mendek abu pipuk eerogo pigirak me, ninom noorak yoragarak nogo, mbet-mbet woraawak nduk, yora nanip~o, yinuk, ayeloman mini alik ambi yonggo nappiyareegerak.
40022005	Yonggo nappiyareegerak yora nogo mbareegwa, it aap nogo nen liikot-laakot yogo logonet, it ando yabu eeri nogwe, it ando yi mendek ndi mendek onggo kero, awone warit nugwi, eereegwaarak.
40022006	Ndi, it ando nen perak, at ayeloman mini yonggo nappiyareegerak nogo, ineebe pigogo inenggali wappiinok, inooreegwaarak.
40022007	Inookaarak yogwe at aap endagembogut nogo aruk konengge nagagerik, anini nen awuri yigin unde nogo nappiige mbareegi, ayeloman mini inooreegwaarak nogo inoorogo piigwi, inawi kani pugwi, eeri nogogwaarak.
40022008	Eekwi iigak, at aap nogo nen ayeloman mini yorage logonet, Naput akwe kolage me, laago abu larogo pigirak kwe, it inayonggo pigirak nogo, Nineebi, mbakaarak paga it na woroorak mondok lek aret mbakirak me,
40022009	kit nen tu andogon-andogon nogo logomonggotik, aakumi wogwe iinok, laago larak na woraawak nduk, yoraanu~o.
40022010	Yorage mbareegi, at ayeloman mini nogo nen tu nggwok paga yi aap ndi aap op-maluk abok aret wogwe inigen iigo nogogwaarik, kuwak eeppiinok, ineebe apit wogoret wogogwaarak me, laago lareegim nogome o yagabit agagerak.
40022011	Laago nawok nduk, o yagabit ari unggwogogwaarak wonogwe me, aap endagembogut nogo nen enegen yambeninabi unggwage nagagerik, kumi lambumbiigo logonet, laago noorak nduk, inayum yikkologo menggaarak nogo mendek aap ambi yirik lek kage nagagerik,
40022012	yoge logonet, Wulaga. Laago nunggo logonet, yum yiko menggaarak nogo mendek kat yirik lek nonggop nduk yime unggwi wagandak? Yoge mbareegi, aap nogo oone lek puk agagerak.
40022013	Oone lek puk age mbareegi, aap endagembogut nogo nen awuri yorage logonet, Aap yi, eenggi-iyok keele maarogo endekenggwe o apit me leenggu maakwi, ineyak nggilik maakwi, eeko menggam time wumbinip, yoragagerak~o.
40022014	Aakumi ambik inayonggo piige menggerak kwe, mbuuluk mban miirogo leeninake menggerak kagi~o," yinuk, yoragagerak.
40022015	Ti'nuk, it aap Pariti mendek nen Yetut oone ambi yemenggerak paga yilunogo punuk, waruwok nduk, it mban-mban wone mbani nogogwaarak.
40022016	Wone mbanggo nogogwaarik, it inoone waganggwi ando inom, it Keroriyan mendek inom, Yetut owagam nappiya wogogwaarak wogo nogogwaarik, Yetut yogo logonet, "Ngguru wae. Kat nen, Aap ambi iya, ndi, ambi meek, mbake logonet, ninete liippinaninuk yo'nirageelik, nit eekwi paga Ala ari menggerak wone mondok pagak togon yo'nirage menggendak nineenu me,
40022017	aap o unde endagembogut Kayitat ake wu puurak op a, mage a? Kat kiniki nonggop mbaken?"
40022018	Yogo mbareegwa, at Yetut nen it wone maluk lombok koonggwi yelok iige nagagerik, yorage, "Kit kiniki laakot logonet, yogo monggotak yi, nonggop nduk, At yemenggerak paga yilinogo puwok, mba'nuk, yo'nogo ogotik?
40022019	It o unde inake wu puurak mendek nenegen kaakit nduk, titi'ninip~o." Yorage mbareegi, wu nogo wogori wogo mbareegwa,
40022020	at Yetut nen, "Enete ogobakkigirik inom, endage liiru mbanak inom, yi ta mbakop?"
40022021	Yorage mbareegi, it nen, "Lek~o. Ti Kayitat aret~o." Yogo mbareegwa, at nen, "Ti kenok, Kayitat amendek ti, Kayitat aret wogogwi, ndi, Ala amendek ti, Ala aret wogogwi, eeko logonip~o."
40022022	Yoragagerak nogo inaruk konembunuk, "Wi," yinuk, pi wako nogogwaarik, Yetut teppunuk, mbaganeegwaarak.
40022023	It aap Pariti nogo Yetut teppunuk, mbaganggo mbareegwa, "Aakumi kanggwi ineenik a'nuk, mi'narugun lek~o," yogo menggaarak aap Taruki ando nen ne ti eyom paga Yetut eegwa'me waawok nduk owagam wogo nogogwaarik, at yogo logonet,
40022024	"Ngguru wae. At Muta nen, Aap ambi akwe woppunuk, apuluk ndaka'lek kagak kangge kenok, owe obaane'me apuri ndagaruwak nduk, awot nen at owe nanu nogo aret kolaawak~o, yinuk, yo'niragagerak.
40022025	Togop me, niname yime aap ambi apuri ineebe 7 ndarak me, at manggu ndarak nogo nen kwe wagangge nagagerik, apuluk ndaka'lek kagak kangge mbareegi, awot at ambo'me mendek nen waganeegerak.
40022026	Wagangge nagagerik, togop aret aput ndaka'lek aret kangge mbareegi, awot at ambo'me mendek inom, ti'nuk, at awuri 6 abok aret inom togop mban waganggwi, kanggwi, eeko mbareegwa,
40022027	peebi kwe nogo aret kambeegerak.
40022028	It aap ineebe 7 nen kwe ambiret waganeegwaarak me, aakumi kambit nogo menggaarak ineenik agago mippiyoorak eyom nogo paga kwe nogo aap ta akwe arigin mbaken~o?"
40022029	Yogo mbareegwa, at Yetut nen, "Ala wone liiru mbanak inom, Ala omaawi inom, kit liippega'lek logonet, wone ti, alik lombok yogwe kiigi~o.
40022030	Aakumi kanggwi ineenik agago mippiyoorak eyom paga aap nen kumi wogonakwi, kumi nen aap wogonakwi, eeka'lek it malayikat nogo pogom aret logogun~o.
40022031	-
40022032	Ndi, it aakumi kanggwi ineenik agago mippiyaagin nogo ti, Ala nen ari logonet, Abarakam inom, Itak inom, Yakup inom, inogoba Ala ti, an aret~o, yinuk, kit aret yokkiragagerak liiru mbanak nogo, pekkaga'lek ogotik ya? At Ala ti, aakumi kambunuk lek agaatak inogoba lek~o. Ata, aakumi ineenik menggaarak inogoba aret mbako logonip~o," yinuk, yoragagerak.
40022033	Yorage mbareegi, it aakumi ambik kuwak aago at mamunirage nagagerak nogo inaruk konenggo nogogwaarik, "Wi," yinuk, pi wareegwaarak.
40022034	It aap Pariti mendek nen Yetut aap Taruki inoone taganeegerak inaruk konenggo nogogwaarik, kuwak eeppunuk,
40022035	aap it mendek ambi Ala wone liiru mbanak unde nen Yetut abut mbanikit nduk, kin wokkage logonet,
40022036	"Ngguru wae. At Ala nen, Yogop ee'nu, ndogop ee'nu, yereegerak Muta liiru mbaneegerak nogo, wone alom ambi iya lombok ti, ngge kagandak~o?"
40022037	Yoge mbareegi, Yetut nen, "Kiniki paga inom, kineebe paga inom, koonggwi alom paga inom, abok aret kinogoba Ala mban kiniki kunik eeko logonip~o.
40022038	Wone iyagalo iya lombok ti aret,
40022039	ndi, wone ore ambi ti, ndak-ndak yi aret~o. Kit kineebe kiniki kunik eekkologo monggotak nogo pogom, kinom monggotak togop aret kiniki kunik aganako logonip~o.
40022040	Ala nen, Yogop ee'nu, ndogop ee'nu, yereegerak liiru mbanak wone inom, ndi, it aap Ala nen yorage kagak yorogo nogogwaarak wone inom, ti wone alom mbere yagarak ti paga mban panggonak wonage~o," yinuk, yoragagerak.
40022041	Yorage mbareegi, it aap Pariti nogo inom kuwak aago wonogwe me, Yetut nen kin wogiige logonet,
40022042	"Ala nen leenogo mippereegerak Mesias nogo ti, kit nen nonggop mbakop? At ta ombooluk mbakop?" Yorage mbareegi, it nen, "Mesias ti, Ndawut ombooluk aret mbako~o."
40022043	-
40022044	Yogo mbareegwa, at Yetut nen, "Ndi, ti kenok, at Ndawut nen ari logonet, Aliku Ala nen an nogoba Ala yoge logonet, Nogoba~o. It kinom wim mbanak mendek nogo, Aan lebenogo kabu'me piiga'lek neegak, Neenggi abe'nggan kwi'nari mok, yoreegerak~o. At Aberiniki Ndawut inikime lik ari mbareegi, yoreegerak nogo ti, nonggop togon, Nogoba~o, yoreegerak mbakop?
40022045	At Ndawut nogo nen, Nogoba~o, yoreegerak kwe, nonggop togon at ombooluk aret logorak mbakop?"
40022046	Yorage mbareegi, wone onggo abu nonggop yorubok age mbareegi, ne ti eyom paga nen peebi wone ambinom kin wakkoorak inagabiti ogogwaarak.
40023001	Ti'nuk, at Yetut nen it aakumi ambik kuwak aago inom, at oone waganggwi inom, yorage logonet,
40023002	"It Ala wone liiru mbanak unde inom, aap Pariti mendek inom, nen, Muta yorage nagagerak obaane'me nit aret yorogo logowok~o, yinuk, yogwe me,
40023003	it nen, Yogop ee'nu, ndogop ee'nu, yokkirogwe iinok, liippunuk, eeko logorak op aret kwe, it eeka'lek logonet, yokkirogo menggaarak nogo ti, maluk aret me, kit togop eeko logogup~o.
40023004	It nen aaninggin ambik waganogo aakumi inuum paga piinok, luwi aago nugwi iigak, yeenggwaaroorak mbaka'lek inigen pengge agan mbaganggo menggaarak.
40023005	It yi mendek ndi mendek eekwi abok aret nogo ti, Aakumi inigen niyaawak~o, yinuk, eerit nugu logonet, kiwone mbanak yonggolak inenggaawak paga nabenogo keele maakwi, inayum o'lu paga nggagik-nggogok eerak pugunogo wuppunuk tamban eekwi, eeko menggaarak.
40023006	Ndi, laago lako logonet, it aap yo'nggok kero kwi'nogo menggam mban kwi'nogwe, it aap Yakuri tamban eeko menggam oolo me kwi'nogwe,
40023007	yi mendek ndi mendek onggo kunggo menggam, Nit mban keyage wappinanuwak, mbakwi, aakumi nen, Ngguru wa, yinuk, yo'niroorak mbakwi, eeko logorak inikilom mbako menggaarak kwe,
40023008	kit perak, mamunggirage minggirak an nalik aret~o. Ndi, kit nore-kore lombok wonogwe me, aakumi nen, Ngguru wae, yokkiroorak lek~o.
40023009	Kit kinogoba mbogut paga mendek ambit aret me, it aap nggween paga yime mendek ambi, Nogoba~o, yinuk, yoriyak mage~o.
40023010	Wone lengganogo yokkirage minggirak ambit an Keritut aret me, aakumi nen, Wone lengganinaka~o, yokkiroorak lek mban~o.
40023011	Aap kinenggela'me ambi mondok nggwok logorak mbake kenok, at ti, kinayeloman aret logowak~o.
40023012	Kit kiniki tiyappakwi kiinok, tebembinagage, ndi, kiniki tebeppakwi kiinok, tiyappinagage, eeke kaamunggup~o," yinuk, yoragagerak.
40023013	Wone ambinom yorage logonet, "Kit Ala wone liiru mbanak unde aap Pariti kinom kiniki laakot logonet, eeko monggotak yi, aakumi at mbogut paga mendek abu'me unggwogwe iyo, tu narogo wumbiigwi, kit unggwaga'lek logonet, it unggwi woroorak mbakwi nogo, tu non mbanogo piigwi, eeko monggotak me, kinabuwa~o! (
40023014	Kit Ala wone liiru mbanak unde Pariti kinom kiniki laakot logonet, eeko monggotak yi, it kumi nanu inamendek tigippiinet nugwi, ndi, kit maluk eekwi ti, kin age kero tamban nggorek eerit nugwi, eeko monggotak me, kinabuwa~o. Peebi onggo aaninggin mondok iya lombok kinoba kwippinagage kaamunggup~o.)
40023015	Kit Ala wone liiru mbanak unde Pariti kinom kiniki laakot logonet, eeko monggotak yi, aap ambiriluk kinoone wagangge logowak nduk, yi awi ndi awi kwaarit nugwi, aakumi inawi wanggerit nugwi, eeko nogootik, kinoone wagangge kenok, kit kani omoonuk wunuk mban ari menggim unggwi namunggup nduk, eeko logonet, at perak, maluk nggwok lombok eekko'nok kinom unggwi nawak nduk, eeppogo monggotak me, kinabuwa~o!
40023016	Kinigen mbuk logonet, aakumi tu nigiigo monggotak yi, kit nen yogo logonet, Ninoone abet mbaruwak nduk, Ala awi wurik endage kunogo aakumi yorogwe niinok ti, we aret agan nugwi kwe, mbuti emas Ala awi wurik me nabenak wonage nogo endage kunogo aakumi yorogwe niinok ti perak, ninoone yogwe nogo mondok-mondok eeko logorak nduk, yogwe me, ti iya~o, yinuk, yogo monggotak me, kinabuwa~o!
40023017	Kiniki lek kinigen mbuk yi, kit nen mbuti emas iya ilik, mbuti emas Ala awi wurik me pi unggwogwe paga Ala ake leennage menggerak me, awi wurik ti, iya a?
40023018	Kit yogo monggotak ambi yi~o. Ala ake warogo kani kunggo menggam endage kunogo aakumi yorogwe niinok ti, we aret yogwe kwe, Ala ake kani kunggo menggam pugu endage kunogo aakumi yorogwe niinok ti perak, yogwe nogo mondok-mondok logorak nduk yogwe me, iya~o, yinuk, yogo monggotak me, kinabuwa~o!
40023019	Kinigen mbuk yi, Ala ake pugu ti, iya ilik, Ala ake pugu nogo kani kunggo menggam kani kuni wage paga Ala ake leennage menggerak me, kani kunggo menggam ti, iya a?
40023020	Togop me, kit Ala ake warogo kani kunggo menggam endage kunogo yorogwe kiinok ti, eebe ogobakkigirik inom, yi mendek ndi mendek time pugu nogo inom, lambuk togon endage kunogo aret yorogwe,
40023021	ndi, Ala awi wurik endage kunogo yorogwe kiinok ti, o eebe wurik inom, at time menggerak Ala eebe nogo inom, lambuk togon endage kunogo aret yorogwe,
40023022	ndi, kit nen mbogut endage kunogo yorogwe kiinok ti, at Ala wone lengganinake menggim inom, at eebe time kwi'ndak menggerak Ala inom, lambuk togon endage kunogo aret yorogwe, eeko monggotak me, yokkiragi~o.
40023023	Kit Ala wone liiru mbanak unde aap Pariti kinom kiniki laakot logonet, eeko monggotak yi, wone a'me mban koonggwi, aakumi inabuwa nen eeppiinet nugwi, kiniki liirogon eekwi, eekwi ti, Ala wone lengganak alom nggwok ti aret kagak, eeka'lek mbo punuk, we liboongga logwe, yibiingga logwe, kiinde logwe, ando we mbuuluk nibinogo Ala ake pogo monggotak nogo mban eeko monggotak me, kinabuwa! Wone alom nggwok nogo eeko logonet, mbuulogwe-mbaalogwe ti inom nabenogo eeriyak me eeko monggotak~o.
40023024	Kit kinigen mbuk logonet, aakumi tu nigiigo monggotak yi, niyo nonggo logonet, laami mbuulogwe kinambe me unggwage kenok, kilirogo mbo nappogo monggotak kwe, tapi niyowa'na yonggolak kagak niyo nunggwi kenok, luk togon kinikime wangge menggerak kiigi~o.
40023025	Kit Ala wone liiru mbanak unde aap Pariti kinom kiniki laakot logonet, eeko monggotak yi, aakumi inamendek yumbu-lambu agago kologo monggotak inom, An mban kola, mbako monggotak inom, nogo ti, kinagiiwa'na kunduk, kinarengga'na kunduk, tookologo monggo'nom time eno korok aago kagak, agabolo endekem mban kooko monggotak me, kinabuwa~o.
40023026	Kit aap Pariti kinigen mbuk yi, kinagiiwak akenggwe aa'nduk kookkologwe kiinok, endekem inom koorak aret kaamunggup~o.
40023027	Kit Ala wone liiru mbanak unde aap Pariti kinom kiniki laakot logonet, eeko monggotak yi, aap kanggaatak nggween taambiigo menggam ineebe pili agaatak inowak nggininik nggween abu'na kagak obaga awi abe laambu wurik menggi kwak monggotak me, kinabuwa~o.
40023028	It aakumi nen kineebe pekkiigo logonet, Aap obeelom, kinombakwi kwe, kiniki laakot logonet, eeko monggotak inom, yi maluk ndi maluk eeko monggotak inom, kinikime yagabit aago wonage kagi~o," yinuk, yoragagerak.
40023029	Wone ambinom yorage logonet, "Kit Ala wone liiru mbanak unde aap Pariti kinom kiniki laakot logonet, eeko monggotak yi, kit nen it maan Ala nen yorage kagak yoraga nogo inowak pereegwam ogobakkigikwi, ndi, it aap maan iniki abe koonak nogo inowak paga inabiriiwak ogobakkigirogo mippiigwi, eeko logonet,
40023030	Ninombomini nen aap Ala yorage kagak yoraga inooreegwaarak nogo ti, ineenik wonogogwaarak ti eyom paga nit ninom logonetak en, aap nogo inoo'netak lek~o,
40023031	yogwe nogo paga, it Ala yorage kagak yoraga inooreegwaarak inombowologwe nogo, Nit aret ogoorik~o, yinuk, paganggo monggotak me, kinabuwa~o.
40023032	Kinombomini ineenggi ando pereegwaarak nogo, kit nen age yobok togon aret eeko logonip~o.
40023033	Kit waalo muuru nogo mendek awi wiganak yi, Ala nen owak loonogo kani omoonuk wunuk mban ari menggim time nappinagage kenok, nonggop togon kole mbaganumunggup~o? Abu meek aret~o.
40023034	Ti kenok, an nen it aap Ala nen yorage kagak yoraga inom, aap iniki warak mendek inom, aap Ala wone liiru mbanak unde inom, kinowagam nappiya woraminggirak ando eyo karo-karo paga nabenogo inookwi, ando kit tamban eeko monggo'nom time ya'mbiran nggora eerogo inookwi, ando muguret-magaret eerogo mappiigwi, eeginabumunggup~o.
40023035	Ti paga at Kaben iniki koonak kagak amiya wambeegerak kuli nen nok, aap Mbakariya aput Takariya nogo, Ala awi wurik me ake warogo kani kunggo menggam oolo time wareegutak kuli, it aap iniki abe koonak menggaarak inamiya nggween paga yime wambit nagagerak nogo, abok aret kit kinoba luurik aret logogin~o.
40023036	Kit aakumi yogondak wonogwe yi, wone yi abok aret aaninggin kit kinoba aret logogin~o, yinuk, abet aret yokkiragi~o," yinuk, yoragagerak.
40023037	Wone ambinom yorage logonet, "Kat kota Yerutalem ao! Kota Yerutalem ao! Kat nen it Ala yorage kagak yokkiraga nogo inooke, it aap Ala nen yonggo nappiya wage kenok, yugum paga toguurit-tagaarit eerogo inooke, eeke menggendak me, ao. An ta, towe ayam iyagalo nen oo'nuwe a'naabit abu'me tebembiirogo menggi kwak, kaagalogwe kuwak eeppiyaakit lak ao, mbakitak kwe, Neebi, ari menggendak nogo~o.
40023038	Teppagaminggirak me, kame yi, we o wogo aret logogin~o.
40023039	Kat nen, At nogoba endage paga wage yi, wogoppuwok~o, yinuk, awo yaga'lek logonet, an neega'lek aret logomunggun~o, yinuk, abet aret yokkigi~o," yoragagerak.
40024001	At Yetut Ala awi wurik me nen wundi nage kagak, at oone waganggwi nogo Ala awi taati wurik nogo titigiruwok nduk, Yetut owagam wogo mbareegwa,
40024002	at Yetut nen it yorage logonet, "O yayi wurik wonage abok aret kinigen kogwe ilik lek a? Yugum ambi oba lu'luk aago logorak lek~o. Abu tigitogon langgunogo nappugun~o, yinuk, abet aret yokkiragi~o," yoragagerak.
40024003	Ti'nuk, puurom Tayitun paga lagangge nagagerik, alik taati kwi'ndak wonage me, at oone waganggwi nogo owagam ka nogo nogogwaarik, at yogo logonet, "Togop arigin~o, yo'niragandak nogo, mandenom arigin~o? Ndi, kat woroorak inom, o age yobok ariyak inom, panggoni wage kenok, nineenu ariyak mendek nano eeke kaagun? Yo'niret~o."
40024004	-
40024005	Yogo mbareegwa, at Yetut nen it yorage logonet, "It aakumi ambik nen an nendage kunit wogo logonet, Keritut ti, an aret~o, yinuk, aakumi ambik iniki nomoninabugun me, kit togon kiniki nomongginakwi iyo, tum wako logonip~o.
40024006	Wim nggaganggwi, wim nambukwi, eekwi abok kinaruk konenggo logomonggotak kwe, kiniki lek arubok~o. Ti arit woramenggerak kwe, Yi age yobok ari wage logonet eeke, mbarubok~o.
40024007	Aakumi inanebunu ndegek wim nambukwi, aap endagembogut ambi awuri nen aap endagembogut ambi awuri inom wim nambukwi, eekwi iigak, o yi awi ndi awi mbi noogelo age, mi nggwok nuk ari, eerigin ti,
40024008	it kumi elege ndaruwok nduk aa'nduk enegen paganak yagan wako mengga kwak, togop ndak-ndak aa'nduk kinoba aaninggin-paaninggin eeppinagage kaamunggup~o.
40024009	O ti eyom paga it aakumi nen pigogo kinoba andi-pandi eeppinaganuk, kinooruwak nduk, wogorogwe, kit an noone waganggotak paga, it aakumi inanebunu lombok nen inanini agaket kinombakwi, eerugun~o.
40024010	Ti eyom paga aap ambik ineebi nomba'nuk abe wone mbo pugwi, at ambi nen at ambi wariyak abok mbangge, at ambi nen at ambi anini agaket ombake, eerugun~o.
40024011	Ndi, aap ambik wogo logomenggaarik, we piliret, Ala nen yo'nege ambi yokkira~o, yinuk, aakumi ambik iniki nomoninabugun~o.
40024012	It aakumi nen Ala wone taganogo mbo punuk, maluk lombok eekwi ti, nggwok arigin me, aakumi ambik iniki aganggen paga Ala wone mugurok nogo logomenggaarak kwe, iniki miin age logonet, anggon aret aganabigin~o.
40024013	Togop aret arit wage kagak kwe, kiniki kwi'ndak nu'lek kiigak, o age yobok yi wage kenok, kinagap ndarigin~o.
40024014	Ala abu'me piyoorak obeelom wone yi, aakumi anebunu lombok ineenu aruwak nduk, yi awi ndi awi abok aret abu paganogo yoranet nogwe kiinok perak, o age yobok aret arigin~o," yinuk, yoragagerak.
40024015	Kit liiru mbanak pekkogwe yi, kiniki liippinip~o. "At Ala nen yoge kagak yoraga Ndaniyen nogo nen, ari logonet, maluk eerogo puurak mendek ogole warak lombok woraagin~o, yinuk, abok yereegerak nogo, Ala ake leenak menggim taati mi'nari wage kinigen kamonggotak ti eyom paga,
40024016	-
40024018	it o Yureya iname ugun wonogwe nogo nen inamendek tilaabaga kola laganggwi, ineyabu me wonogwe nogo nen inayum iname kola wogwe, eerugwaarik~o. Ata, time nen aret kole mbaganit puurom paga kumaa'nari nawak~o.
40024019	O ti eyom paga it kumi inabila inom, inaagalogwe awo inelak kuninakwi inom, ti perak, inabuwa~o.
40024020	It kole mbaganiyak nogo, o mayu tit kunik eeke paga ilik, tamban eekwi paga a? age kero, tamban mban eeko logowak~o.
40024021	At Ala yi mendek ndi mendek wakkagagerak kuli nen nok, yogondak kuli aakumi inoba aaninggin-paaninggin eeppiigo nogogwaarak nogo ti we mbuuluk negen aret eeppiigo nogogwaarak. Yogondak kunduk, mbuuluk aret eeppiigwi kwe, o ti eyom paga inoba aaninggin-paaninggin alik tam warak lombok eeppiigwi iyaagun~o.
40024022	Aaninggin-paaninggin inoba piyoorak eyom nogo ti, Ala nen kuli panggoppi woraagin lek kenok, aakumi inagap ndarigin lek abok aret inoorigin me, at Ala nen at apuri miirogo leeninabeegerak mendek nogo inookwi iyo, kuli pigin aret~o.
40024023	Ti eyom paga, aap ambi nen, Keritut nogo, yi kaanip~o, yokkirage, ndi, ambi nen, Keritut nogo, ti kaanip~o, yokkirogwe, eekwi iinok, kiniki abet aret mbarubok~o.
40024024	It ando nen we piliret, Keritut nogo an aret~o, ndi, Ala nen yo'nege kagak yokkiraga mendek ti, an aret~o, yinuk, agan wogo logomenggaarik, it aakumi ugun iniki nomoninakwi, ndi, it Ala apuri miirogo leeninabeegerak nogo, iniki nomoninaburak op kaamun ilik? yinuk, nomoninakwi, eeruwok nduk, inagabiti warak mendek inom, eerubok mendek inom, eeremenggaarak kwe, it agan woraagun ti, kiniki abet mbarubok~o.
40024025	Ti eeriyak ti, awo eeka'lek kagak wone yi paganogo yokkirage me, kiniki liippinip~o.
40024026	O karume aakumi lek me wonage~o, yokkirogwe iinok, pekka nogwe, Oome aken time agaarik~o, yokkirogwe iinok, abet mba'nuk pekka unggwogwe, eerubok~o.
40024027	Oonegen wundi wage menggim nen o yabok pindanggegetak abinak o eneeri-ambut nok, woreni nage menggi kwak, an aap aret nda'nagagirak woroorak nogo togop aret arigin~o.
40024028	Wam pili agaatak wonage me nogome aret towe enggaanggum nengga ninggiko menggaarak~o," yinuk, yoragagerak.
40024029	Wone ambinom yorage logonet, "Kineebe aaninggin-paaninggin eeppinagago mbaremengga, Oonegen apit age, tut abinak lek age, Laaluguragan mbogut paga nen nggaru-nggaru nggween paga wambit wage, It mbogut oolo yime inomaawi menggaarak nogo, inaganak nugirage, Eerigin~o.
40024030	Eeke mbaremenggi, ne ti eyom paga an aap aret nda'nagagirak woroorak ineenu ariyak mendek ambi mbogut paga time eeke kenok, it aakumi nggween paga inanebunu lombok nen leenggu maakwi iigak, an aap aret nda'nagagirak nogo nobanggi-nobangge li'luk eekko'nok, nomaawi warak logonet, mbogut paga ndugwi enggela'me wage neyaagun~o.
40024031	Ndi, oone nggwok eeka trompet nogo oone eeke kenok, it nayeloman mini malayikat nogo nappiya wage neenok, wogo logomenggaarik, an napuri miirogo leeninabeegirak o agi-ogu nen, aru-ogwe nen ilin-unggut wonogwe nogo abok aret kuwak eerogo piya woraagun~o," yinuk, yoragagerak.
40024032	Yorage nagagerik, ambi yorage logonet, "Eyo wuli anggup larikit nduk eeke menggerak nogo kiniki wakkaanip~o. Eno'mbak paga agarip wungge nagaatik, anggup lake kenok, O kiniyak muk panggo yegerak kagi~o, yogo monggotak nogo pogom,
40024033	Togop eerigin~o, yinuk, yokkiragarak yi, eeke kinigen kogo logomonggotik, E! Koorok panggo yegerak me, wage aret kogo~o, yinuk, mbarumunggup~o.
40024034	Kit yogondak wonogwe yi, awo lek aga'lek kiigak eeriyak abok yokkiragarak nogo, tigitogon a'me lik ari kaamunggup~o, yinuk, abet aret yokkiragi~o.
40024035	Mbogut-nggween yi, lek arigin aret kwe, an noone ti perak, lek arigin lek mondok aret logogin~o," yoragagerak.
40024036	Wone ambinom yorage logonet, "An aap aret nda'nagagirak yi, o ndi eyom paga woroorak inom, oonegen mande paga woroorak inom, nogo aakumi abu ineenggo'lek aret~o. It mbogut paga menggaarak malayikat kunduk, ineenggo'lek aret. Ndi, an Ala aput kunduk, neenggo'lek mban aret~o. An nogoba perak, alik eenu menggerak~o.
40024037	It aakumi aap Nu wonage kagak eeko nogogwaarak nogo pogom, an aap aret nda'nagagirak woroorak eyom paga togop aret arigin~o.
40024038	Niyo nggwok ne ambit kilak togon awo yenggenit lagangga'lek kagak, it aakumi nen mbi nunggwi, amburu nunggwi, aap nen kumi kologwe, kumi nen aap kologwe, eerit nugwi tit iigak, at Nu yiiro wurik me unggwagagerak.
40024039	Unggwage mbareegi, it aakumi nen, Ndogop arigin, mbaka'lek, iniki we ugun kobak iigak, yi nggwok ne ambit kilak togon yenggenit lagangge logonet, ineebe apit yi ndonggoninabeegerak nogo pogom, an aap aret nda'nagagirak woroorak eyom paga togop aret eeginabi woraagin~o.
40024040	O ti eyom paga aap mbere imbirak yabu eekwi me, ambi wagangge, ambi teppege, eeke kaamunggup~o.
40024041	Ndi, kumi mbere imbirak mbi worakwi me, ambi wagangge, ambi teppege, eeke kaamunggup.
40024042	Togop me, kinogoba an nogo, o ngge eyom paga woroorak kineenggo'lek me, kiniki tum wako logonip~o.
40024043	At aap awi unde nen, Yogoot iyagalo ne ndi eyom paga woraagin, eenu a'netak en, tu paappunuk, amendek kiraari unggwage kero, nogo yega'lek mondok-mondok tum wake logonetak~o, yinuk, kineenu a'nip~o.
40024044	Togop me, an aap aret nda'nagagirak yi, kit nen, Ne ndi eyom woroorak, mbaka'lek kiigak, woraagin aret me, kit mondok pipuk-papuk aago logonip~o," yinuk, yoragagerak.
40024045	Wone ambinom yorage logonet, "Ti kenok, aap nggwok ayeloman ambi nen at ogoba apuri inarum logonet, inambi noorak wogorage logowak nduk, mippereegerak iniki warak yabu li'lak eeke menggerak nogo ta~o?
40024046	Ogoba nen ayeloman togop eeke me ka wage kenok, ayeloman iniki ale'nggen arigin~o.
40024047	Ogoba nen at amendek abok aret ayeloman nogo unde logowak nduk, mippigin~o, yinuk, abet aret yokkiragi~o.
40024048	Ndi, aap ayeloman nogo ti, obaabut abu maluk me, Nogoba elaambirik, logonuk woraagin, mbaki~o, yinuk,
40024049	ogoba ayeloman mini at oreewi ando nogo yawi inooke, it amburu nenok, kumili aganaka mendek inom lambunik logonet, yi mendek ndi mendek ugun lagap mban nenet nege, amburu nengge, eeke kenok perak, nonggop~o?
40024050	Lek~o! Aap ayeloman nogo nen, Nogoba ne ndi eyom paga woraagin~o, ndi, Oonegen ndi paga woraagin~o, mbaka'lek ugun kobak kagak wage logomenggerik,
40024051	ayeloman nogo eebe nibik-nobak eerogo it aakumi iniki laakot logonet, eeko menggaarak piige menggim nogome mambemenggerak logonet, leenggu maake, eyak nggilik maake, eeke logogin mbaki~o," yinuk, yoragagerak.
40025001	Wone ambinom yorage logonet, "An wage logominggirik, at mbogut paga mendek abu'me piyoorak ti, komologwe ineebe 10 inelampu wuninik ko'nok aap kwe kolage nogo wage me, ka wundi nogogwaarak pogom aret~o.
40025002	It komologwe ka wundi nogogwaarak nogo ti, ineebe 5 iniki lek, ndi, ineebe 5 iniki warak me,
40025003	it komologwe iniki lek nogo nen inelampu yigani o'lu iluk toolak wonok nogogwaarak kwe, lek age kenok tooliyak ambi wonok noolik~o.
40025004	Ndi, it iniki warak nogo nen perak, inelampu paga yigani tookkologwe, ndi, lek age kenok tooliyak ambi inom kologwe, ee'nuk wundi nogogwaarak.
40025005	Wundi nogo nogogwaarik, kwe kolage nogo waga'lek elaambirik mbareegi, it komologwe nogo, nogolumok aganake mbareegi, nogo yereegwaarak.
40025006	Ndi, nogo iniki mbere eeke paga aap ambi nen oone nggwok paga ari logonet, Aap kwe kolage nogo wage yi aret me, wa'nip~o.
40025007	Ari mbareegi, it komologwe nogo abok aret mi'nogo nogogwaarik, inelampu keele nogo ogobakkigiko logonet,
40025008	it iniki lek mendek nogo nen it iniki warak mendek yorogo logonet, Ninayigani abu lek age nagaarik, noguk ari me, kit kinayigani ambi wo'niraanip~o.
40025009	Yorogo mbareegwa, it komologwe iniki warak mendek nogo nen, Lek~o. Ando mogonogo kit wokkirogwe, nit kologwe, eerugun kenok ti, lek arigin me, kit nen it onggo kunggo menggaarak nogo, inoona kunggola nanip~o.
40025010	Yorogo mbareegwa, kunggola nogwe iigak, at kwe kolage nogo wage nagagerik, it pipuk eereegwaarak nogo inom laago larak noorak nduk, oome unggunuk, tu nareegerak.
40025011	Tu nappunuk wonogwe me, it komologwe ando nogo wogo nogogwaarik, Ai, ninogoba. Tu paa'niyet~o,
40025012	yogo mbareegwa, at kwe kolage nogo nen it yorage logonet, Kit an neenggo'lek me, mbaganinip~o, yinuk, abet aret yokkiragi, yoragagerak~o," yinuk, at Yetut nen at oone waganggwi nogo yoragagerak.
40025013	Yorage nagagerik, at Yetut nen, "O ndi eyom paga woroorak inom, oonegen mande paga woroorak inom, nogo kit kineenggo'lek me, kiniki tum wako logonip~o," yinuk, yoragagerak.
40025014	Yetut nen wone ambinom yorage logonet, "An woraagin nogo ti, aap ambi o ambi me noorak nduk eeke logonet, at ayeloman wiirage mbareegi, wogogwaarak me, amindik-amendek unde logowak nduk, wogoragagerak nogo pogom aret~o.
40025015	It eeko logorak ineraambe yelok maloppiige nagagerik, aap ambi wu 5 juta wogoge, aap ambi wu 2 juta wogoge, ndi, aap ambi wu 1 juta wogoge, eeppege nagagerik, o ambi me nagagerak.
40025016	Nage kagak, at wu 5 juta kolagagerak nogo nen yi mendek ndi mendek kunit nage logonet, wu 5 juta ambinom nabenggolage,
40025017	ndi, at wu 2 juta kolagagerak nogo nen togop aret wu 2 juta ambinom nabenggolage,
40025018	ndi, at wu 1 juta kolagagerak nogo nen perak, ame nage nagagerik, nggween kabunogo ogoba awu nogo kumaappege, eereegwaarak.
40025019	Eeppunuk, nogo apit yippunuk wonogwe me, inogoba nogo iyok paga wage nagagerik, Nawu nogo paga it mande nabenggolagaarak kaamun? yinuk, wiirage mbareegi,
40025020	at wu 5 juta kolagagerak nogo aa'nduk owagam wage nagagerik, Nogoba wa. Kat nen wu 5 juta aret wo'nereegindak kwe, wu 5 juta ambinom nabenggolagarak~o.
40025021	Yoge mbareegi, ogoba nogo nen, Naput wa. Kat nayeloman liirogon obeelom eeke menggendak yi, mondok op aret eekendak~o. Kamendek mbuuluk paga liippunuk unde wonagandak me, nggwok apit unde logonok nduk, mippagaminggirak logonet, an kogoba nale'nggen kage minggirak nimbirak ndak-ndak kage logonok nduk, mok~o.
40025022	Yoge mbareegi, at wu 2 juta kolagagerak nogo wage nagagerik, Nogoba wa. Kat nen wu 2 juta wo'nereegindak nogo kwe, 2 juta ambinom nabenggolagarak yi ket~o.
40025023	Yoge mbareegi, ogoba nogo nen, Naput wa. Kat nayeloman liirogon obeelom eeke menggendak yi, mondok op aret eekendak~o. Kamendek mbuuluk paga liippunuk unde wonagandak me, nggwok apit unde logonok nduk, mippagaminggirak logonet, an kogoba nale'nggen kage minggirak nogo nimbirak ndak-ndak kage logonok nduk, mok~o.
40025024	Yoge mbareegi, at wu 1 juta kolagagerak nogo wage nagagerik, Nogoba wa. Kat kogogumbuk logonet, awi yarulik kwe, anggen mbangge, ndi, anggen yumbunulik kwe, kuwak eeke, eeke menggendak neenu me,
40025025	nagabiti nen nage nagagirik, kawu 1 juta wo'nereegindak nogo nggween kabunogo kumaappereegirak wonagaarak me, wonok wagarak yi, kawu unde kolet~o.
40025026	Yoge mbareegi, ogoba nogo nen, Kat nayeloman eeriyak yokkege, Neebi, mbake logonet, maluk lombok eeke menggendak yi, an awi yarulik kwe, anggen mbangge, ndi, awi yumbunulik kwe, kuwak eeke, eeke minggirak keenu me,
40025027	an wage neenok, nawu inom, porogo logomenggaarak onggo inom, wa woraakit nen, it aakumi inawu nggwok aruwak nduk, eeko menggaarak nogo wogoragagimbok wonagagindak~o.
40025028	Yoge nagagerik, awuri yorage logonet, Aap yi, togop eekerak me, wu 1 juta nogo at eenggime nen ndinogo, at 10 juta kolegerak nogo wogo'nip~o.
40025029	Kit kinamendek wonage kenok, ambinom lunogo wokkiramenggerak me, kilu-kilu wundigin~o. Ndi, kinamendek lek kenok, mbuuluk porogo wonogwe nogo aret ndinogo kolage kaamunggup~o.
40025030	An nayeloman obeelom eeriyak kobak wonage yi, endekem o apit me leenggu maakwi, ineyak nggilik maakwi, eeko menggam time wumbinip, yoragagerak~o," yinuk, Yetut nen at oone waganggwi nogo yoragagerak.
40025031	Yetut wone ambinom yorage logonet, "An aap aret nda'nagagirak nobanggi-nobangge li'luk eekko'nok, it malayikat abok aret ninom wage logominggirik, an wone lengganinake minggim tiyanak nogome neegak,
40025032	it malayikat nogo nen aakumi inanebunu lombok an nowagam kuwak eeppiigo mbaremengga, aap ndomba ndegeninaka nen kambin-ndomba leenogo piige menggi kwak, an togop aret leenogo piyaagin~o.
40025033	Leenogo piige logonet, it ndomba mendek kenok ti, neenggi abe'nggan piige, ndi, kambin mendek kenok ti, neenggi kwaare'nggan piige, eerigin~o.
40025034	-
40025036	Eeke logominggirik, an nendagembogut aret me, it aakumi neenggi abe'nggan piyaminggirak nogo yorage logonet, An nogoba ale'nggen kinoba pinagi~o. An mbi abu me, kit nen mbi wo'nugwi, yi abu me, yi too'niri nogwe, aap nggiru me, wo'nakwi, nayum yirik lek me, yum yippanugwi, andi warak me, pe'neya wogwe, an keele maarak me, kit neya wogwe, eeko nogogutak me, an nogoba nen o mbogut nggween awo wakkaga'lek kagak, kit aap nggwok kinendagembogut logobagip nduk, punogo pinagareegerak nogo ndak-ndak, kit mondok tiyanak logobagip nduk, wa'nip~o.
40025037	-
40025039	Yorage mbariminggi, it iniki abe koonak menggaarak nogo nen an yo'nogo logonet, Ai, ninogoba. Kat mbi abu eekkake me, mbi wokkugwi, yi abu eekkake me, tookkiri nogwe, aap nggiru me, wokkakwi, kayum yirik lek me, yippagagwi, ndi, kat andi warak keele maarak wonage me, pekkeya nogwe, eeko nogotak yo'niragandak nogo, mandenom eekkabeegurak me, yagan~o.
40025040	Yo'nogo mbaremengga, an nendagembogut nogo nen it nogo yorage logonet, Lek~o. Kit nen an nawuri maluk-malak eeginabeegutak nogo ti, an aret ee'nabeegutak~o, yinuk, abet aret yokkiragi, yoraagin~o.
40025041	-
40025043	Yorage logominggirik, ti'nuk, it neenggi kwaare'nggan piyaminggirak nogo yorage logonet, Kit Ala nen pulunogo pinagareegerak yi, an mbi abu ee'nake me, mbi wo'nugwi, yi abu ee'nake me, yi too'niri nogwe, aap nggiru me, wo'nakwi, nayum yirik lek me, nayum yippanugwi, andi warak keele maarak me, pe'neya nogwe, ee'nako logolik me, yime nen wundi nogo logomonggotik, at Ibilit inom, at awuri apit inom, kani omoonuk wunuk mban ari menggim an nogoba nen ogobakkigirogo piyareegim nogome aret nanip~o, yinuk, yoraagin~o.
40025044	Yorage mbariminggi, it nen an yo'nogo logonet, Ai, ninogoba. Mbi abu eekkake, yi abu eekkake, aap nggiru nage, kayum yirik lek nege, andi warak keele maarak wonage, eeke keegak, mandenom ninigen keego nogogurik, yeenggwaagirulik teppagareegurak me yagan~o?
40025045	Yo'nogo mbaremengga, an nen it yorage logonet, Lek~o. Kit nen it aap maluk-malak mendek yi, togop eeginaka'lek wonogogutak nogo ti, an aret ee'naka'lek wonogogutak~o, yinuk,
40025046	yorage logominggirik, it aap nogo, inomaluk onggo mondok-mondok yagan wako logowak nduk, nappiyaagin kwe, it iniki abe koonak menggaarak nogo perak, ineenik mondok-mondok logowak nduk, eeginabigin~o, yinuk, yoraagin," yoragagerak.
40026001	At Yetut wone ti abok aret yorage nagagerik, it at oone waganggwi nogo yorage logonet,
40026002	"Nogo mbere yippunuk, laago Obaga Mbo Nagagerak lariyak kineenu me, lakwi eyom paga an aap aret nda'nagagirak yi, eyo karo-karo paga nabembanuwak nduk, neebe pigogo aakumi wogoraagin~o," yinuk, yoragagerak.
40026003	Yorage kagak, it Ala unde inoweewi inom, aakumi inogobamini inom, aap Ala unde inowe nggwok endage Kayapat awoore'nggam time kuwak eeko nogogwaarik,
40026004	at Yetut kote aret pippunuk, waruwok nduk, inom wone mbanggo logonet,
40026005	"At ili yogo logonet, wat-wat yogwe iyo, laago lakwi paga pigoorak mage~o," yinuk, yereegwaarak.
40026006	At Yetut o Mbetaniya aap Timon awin aaga'ne kunik wonagagerak nogo ame wonage me,
40026007	kwe ambi iri'ngga narwastu amburu onggo abu nggwok pogo menggaarak mendek nogo, yiiwak yugum mendaarak paga toolak wonok Yetut owagam wage nagagerik, at Yetut mbi nengge kagak, anobak paga kilippereegerak.
40026008	-
40026009	Kilippege nogo, it Yetut oone waganggwi inigen kogo nogogwaarik, inanini nen mberogo logonet, "Amburu yi paga onggo wu nggwok kumbunuk, aakumi inamendek lek wogoroorak op kagak, nonggop nduk aanom warogo eekerak?"
40026010	Yogwe nogo Yetut yelok iige nagagerik, it yorage logonet, "Kwe yi nen abu obeelom ee'nakerak me, nonggop nduk, mberogo ogotik?
40026011	It inamendek lek ti, kinom mondok logomunggup kwe, an perak, kit ninom mondok logogin lek~o.
40026012	Kwe yi nen amburu noba kilippanegerak nogo ti, an kangge neenok, neebe ndoome mambaniyak nogo nduk pipuk eerogo panegerak me, teppinip~o.
40026013	Obeelom wone wonok yi awi ndi awi yoranet nugu logonet, kwe yi ee'nakerak nogo, aberak logowak nduk, yoranet nugu logogun~o, yinuk, abet aret yokkiragi~o," yoragagerak.
40026014	Yorage mbareegi, it aap 12 mendek ambi endage Yurat Ikariyot nogo nen it aap Ala unde inoweewi inowagam nage nagagerik, yorage logonet,
40026015	"Yetut nogo yi~o, yokkirage neenok, onggo ngge wo'nirumunggup~o?" yinuk, yorage mbareegi, onggo wu mbuti perak anggen 30 wogoreegwaarak.
40026016	Wogoreegwaarak ti eyom paga nen at Yurat nogo, "O ngge eyom paga, Eebe nogo yi~o, yoroorak nanonggwan age kaamun?" yinuk, enegen wagangge nagagerak.
40026017	Laago Roti Piika'lek Mendek lappunuk, ne aa'nduk noorak eyom paga, it Yetut oone waganggwi nogo nen Yetut owagam wogo nogogwaarik, at yogo logonet, "Laago Obaga Mbo Nagagerak noorak nggeeme pipuk eerogo pagagwi a nawi~o?"
40026018	Yogo mbareegwa, Yetut nen, "Kit o kota time unggwogo logomonggotik, aap time mendek ambi yogo logonet, At Ngguru nen, An eeppaniyak koonak nogo, muk panggo yi wagaarak me, it noone waganggwi ninom kat kame time laago Obaga Mbo Nagagerak larogo nawok~o, yinuk, yegerak, yoret~o."
40026019	Yorage mbareegi, it at oone waganggwi nogo at Yetut lengganinabeegerak nogo ndak-ndak eeko logonet, laago Obaga Mbo Nagagerak nogo pipuk eerogo pugwi a nogogwaarak.
40026020	O kiip age mbareegi, Yetut at oone waganggwi 12 nogo inom nogo nogogwaarik, kwi'na'nuk,
40026021	mbi nonggo logonet, at Yetut nen, "Aap kit mendek ambi nen nooruwak nduk aakumi yoraagin, kagi, yinuk, abet aret yokkiragi~o."
40026022	Yorage mbareegi, iniki abu puru yogo nogogwaarik, inalik nen ambi yogak eeko logonet, "Ai, nogoba. An aret ilik, lek a?"
40026023	Yogo mbareegwa, Yetut nen, "At nimbirak nineenggi tenggap me tamonogo nunggwi yi nen aret neebe nooruwak nduk, yoraagin~o.
40026024	An aap aret nda'nagagirak yi, an eeriminggirak nabok wone liiru mbanak ndak-ndak eeri nagin kwe, at aap it aakumi neebe nooruwak nduk yoramenggerak ti perak, abuwa~o. At nda'nariyak lek mendek aret nda'nagagerak~o."
40026025	Yorage mbareegi, at Yurat Yetut eebe waruwak nduk yoramenggerak nogo nen Yetut yoge logonet, "Ai, Ngguru. An aret ilik?" Yoge mbareegi, Yetut nen, "Kat nen aret yikkolagan~o," yoreegerak.
40026026	Yoge nagagerik, mbi nonggo logonet, at Yetut nen roti eenggime wagangge nagagerik, "Nogoba Ala wa," yinuk, karerogo, at oone waganggwi nogo wogorage logonet, "Roti yi, an neebe aret me, waganogo nanip~o."
40026027	-
40026028	Yorage nagagerik, amburu yiiwa'na toolak nogo eenggime waganogo, "Nogoba Ala wa," yinuk, wogorage logonet, "Kit aap ambik kinomaluk lek eerogo pinaganuk, Ala kinom lambumbinagarak wone abok yokkirage yi, kit abet mbarubagip nduk, namiya kilirik aret me, kit abok aret nanip~o.
40026029	Ndi, an ta, o yogondak yi kuli paga nen nok, peebi an nogoba abu'me piige menggim logonet, anggur amburu ngget mendek ninom noorak eyom ari waga'lek kagak, an anggur amburu yi, nengga'lek aret logogin, yokkiragi~o," yoragagerak.
40026030	Yorage nagagerik, ndawi wappunuk, wundi nogo nogogwaarik, puurom Tayitun paga lagi nogogwaarak.
40026031	Puurom Tayitun paga lagi nogo logonet, at Yetut nen, "An nen aap ndomba ndegeninaka wake neenok, Ndomba kombogonak nogo mondok kole ma'narugun~o, yinuk, Ala yereegerak liiru mbanak me, kit abok aret oonikiya yi paga, Aap ti, nineenggo'lek~o, yinuk, teppaninuk, kole mbaganumunggup~o.
40026032	An neenik agago mippanege kenok perak, kit naga'lek kiigak, an naa'nduk o Nggalileya time nagin~o," yoragagerak.
40026033	Yorage mbareegi, at Peterut nogo nen, "Lek~o. It abok aret, Yetut nineenggo'lek~o, yinuk, teppaganuk mbaganggwi iigak kwe, an nalik perak, teppaganuk mbaganigin mondok lek~o."
40026034	Yoge mbareegi, at Yetut nen, "Yogondak oonikiya yi paga ayam oone awo yaga'lek kagak, kat ne kenagan paga, Yetut ti, neenggo'lek, yumunggun~o, yinuk, abet aret yokkigi~o."
40026035	Yoge mbareegi, at Peterut nen, "An nimbirak kambuurak kenok, kambuurak aret me, Yetut neenggo'lek ti perak, an yigin abu lek~o." Yoge mbareegi, it at oone waganggwi nogo abok aret togop mban yoreegwaarak.
40026036	Ti'nuk, Yetut at oone waganggwi nogo inom o endage Nggetemani ari nogo nogogwaarik, Yetut nen at oone waganggwi nogo yorage logonet, "An iru time tamban eeri nage me, kit yayi logonip~o."
40026037	Yorage nagagerik, Peterut inom, at Tebereyut apuri mbere nogo inom, wogoret nage nagagerik, iniki puru ari logonet, aaninggin lombok agagerak.
40026038	Age nagagerik, "Wologwe wae. An niniki puru ari logonet, kambuurak ee'nake me, kit yime logonet, tum wakwi, ndi, an togon tum wakkola nage, eeruwok~o."
40026039	Yoraanuk, nirurogon nage nagagerik, enete wanduk togon nggween paga ngginna'nuk, Ala yoge logonet, "Ai, nogoba. An ee'naburak yiiwa'na toolak kwak yi, noorak lek teppaniyak op mbake keenok, teppanu~o. Ndi, lek kenok, an niniki mbake eerigin ti lek~o. Ata, kat kiniki mbake aret eerigin~o," yinuk, tamban eereegerak.
40026040	Tamban eeke nagagerik, at oone waganggwi nogo inowagam wagagerak. Wage nagagerik, nogo yugwi enegen iige nagagerik, Peterut yoge logonet. "Wulaga. Kit ne ambiriluk ninom tum wako logorak meek kenok nogo yogo ogotik?
40026041	Niniki nen obeelom eeriyak mbakwi kwe, nineebe nen eeriyak meek ee'ninake menggerak me, maluk eeriyak kinikime nggagani wage kero, tum wako logonet, tamban eeko logonip~o."
40026042	Yoge nagagerik, ne ambi teppiinok nage nagagerik, Ala yoge logonet, "Ai, nogoba. An ee'naburak amburu toolak kwak yi, nengga'lek me teppaniyak meek kenok, kat kiniki mbake aret eerigin~o," yinuk, tamban eereegerak.
40026043	Tamban eeppunuk, iyok paga wage nagagerik, it aap nogo, nogo yuurak eeginake mbareegi, nogo yugwi iyareegerak.
40026044	Nogo yugwi iigak, teppiinok, nage nagagerik, aa'nduk ne mbere paga Ala yoreegerak nogo, peebi ne ambinom tamban eeke logonet, togop aret yoreegerak.
40026045	Tamban eeppunuk, it at oone waganggwi nogo inowagam wage nagagerik, "Kit yonggonggologo logonet, nogo mban yogo logorak mbako ogotik ya? It maluk eeko menggaarak nen an aap aret nda'nagagirak neebe nooruwak nduk wogoroorak eyom muk panggo yi wagaarak yi kaanip~o.
40026046	At neebe nooruwak nduk, nonggo mbanggerak nogo muk koorok wage yi aret me, nawok nduk, mi'na'nip~o," yinuk, yoragagerak.
40026047	At Yetut awo yorage kagak, it Ala unde inoweewi inom, it aakumi inogobamini inom, nen aap ambi aago paloowi waganggwi, mbim mbanak waganggwi, ee'nuk, Yetut wa nawak nduk, nappiyareegwaarak nogo it aap 12 mendek yendennagagerak Yurat nogo inom aret nogogwaarak.
40026048	Ndi, at Yetut eebe waruwak nduk, onggo mbaneegerak nogo nen, aa'nduk inom wone mbangge logonet, "Yelok kaabagip nduk, an nen at ambi kambugege neenok, Aap nogo ti aret, mba'nuk, piganu~o," yinuk, wone inom mbaneegerak me,
40026049	at nogo nok-nok Yetut owagam nage nagagerik, "Nogoba ngguru wa," yinuk, kambugereegerak.
40026050	Kambugege mbareegi, at Yetut nen, "Wulaga! Kat eerikit nduk wagandak nogo eeru~o." Yoge mbareegi, it aap nogo kok nogo logonet, Yetut pigaganeegwaarak.
40026051	Pigaganggo mbareegwa, Yetut inom menggaarak aap ambi nen paloowi nggigik togon agago aap Ala unde inowe nggwok ayeloman nogo aruk tabok togon nappereegerak.
40026052	Tabonogo nappege mbareegi, at Yetut nen, "It aap paloowi paga inookwi iinok, it nen onggo paloowi paga aret inooko menggaarak me, kobaloowi ti, awiina yonggolu~o.
40026053	An nili yuwak nduk, yogondak yi paga it malayikat apit ineebe 12 aago wo'niruwak nduk, an nogoba nggino yoriyak meek mbaken?
40026054	Nggino yoriyak op aret kwe, yoge neenok, Togop eeriyak, Ala wone liiru mbanak nogo nonggop togon a'me lik yuurak mbaken? A'me lik yuwak nduk, an yoga'lek aret agarik~o."
40026055	Yoge nagagerik, ne ti paga at Yetut nen it aap wogogwaarak nogo yorage logonet, "Aap yogoot wagangga piginabi nogo mengga kwak, an togop aret pi'nabuwok nduk, tege wooluwak inom, yawi mbanak inom, wonok wogotak ya? Ko'lu-kii'me Ala awi wurik me mamunggirage neegak, pi'naka'lek wonogotak kwe,
40026056	it Ala yorage kagak yoraga nen liiru mbaneegwaarak nogo a'me lik yuwak nduk, an ee'nabi wogotak me, op aret~o." Yorage mbareegi, at oone waganggwi nogo nen Yetut teppunuk, kole mbaganeegwaarak.
40026057	Kole mbaganggo mbareegwa, it Yetut pigaganeegwaarak nogo nen eebe wonok aap Ala unde inowe nggwok Kayapat owagam it aap Ala wone liiru mbanak unde inom, it Yakuri inogobamini inom, kuwak eerak wonogwe me, nogogwaarak.
40026058	Nogwe iigak, at Peterut nogo inambo'me yanabek at Ala unde inowe nggwok nogo awoore'nggam panggo yi nage nagagerik, unggwi na'nuk, "Nonggop eeppugwi iyaamun?" yinuk, at Ala unde inowe nggwok nogo awuri inenggela'me inom aret kwi'nagagerak.
40026059	Kwi'ndak wonage kagak, it Ala unde inoweewi inom, it wone amburu mbanggo menggaarak abok aret inom, "At Yetut waruwok nduk, taani nen pilit wone at oba pugwi iyaamun?" yinuk,
40026060	aap ambik nen pilit wone oba lenggenugun ta'lek wogogwaarak kwe, alom kwaaka'lek aret wonogwe me, ti'nuk, peebi aap mbere wogo nogogwaarik, yorogo logonet,
40026061	"Aap yi nen, An Ala awi wurik minogo punuk, obaane'me wuke neegak, nogo mbere aret yumunggup, yereegerak~o."
40026062	Yorogo mbareegwa, at Ala unde inowe nggwok nogo, mi'nage nagagerik, Yetut yoge logonet, "It aap yi, wone yagandak koba pagagwi me, onggo ambi yoraamunggun a, lek a?"
40026063	Yoreegerak kwe, at Yetut nogo oone lek puk wonagagerak. Puk aret wonage mbareegi, at Ala unde inowe nggwok nen, "Kat Keritut Ala aput kenok, paganogo yo'niraanok nduk, at Ala eenik menggerak endage kumbunuk yokkigi~o."
40026064	Yoge mbareegi, at Yetut nen, "Yagandak ti aret~o. Togop me, kit abok aret an ambi yokkira~o. O yogondak yi kuli paga nen an aap aret nda'nagagirak yi, at Omaawi Lombok Menggerak eenggi abe'nggan kwi'ndak wonage logominggirik, mbogut paga ndugwi enggela'me wambi wage neyaamunggup~o, yinuk, yokkiragi~o."
40026065	Yorage mbareegi, at Ala unde inowe nggwok nogo nen ayum mondok nggoguk togon eerogo nappege logonet, "Wologwe! Ala miyuk-meya eerogo pege yi kagak, wone ambi ngge inom yo'niraawak nduk, tokkogo ogotik? At yegerak abu konenggotak me,
40026066	nonggop eeruwi mbakop?" Yorage mbareegi, it nen, "Mondok wariyak aret~o."
40026067	Yogo nogogwaarik, woori enete me lenggenggogwe, ineenggi lingginik paga wakwi, ndi, ando ineenggi telak wakwi, eeko logonet,
40026068	"Wulaga Keritut wae. Ta nen kooke kagan? Yu nda!" yinuk, yogo nogogwaarak.
40026069	Yogwi iigak, at Peterut nogo oore'nggam taati kwi'ndak wonage me, kolaga inayeloman ambi wage nagagerik, "Kat kunduk, at Yetut o Nggalileya mendek kimbirak nege menggendak keegi~o."
40026070	Yoge mbareegi, at Peterut it abok inenggaanom paga, "Kat yagandak ti, an neenggo'lek ubi!"
40026071	Yoge nagagerik, tu unggwogo menggam ari wungge mbareegi, kolaga ambi nen Peterut enegen kage nagagerik, it time wonogwe nogo yorage logonet, "Aap yi nogo Yetut Nataret mendek imbirak menggerak aret~o."
40026072	Yorage mbareegi, at Peterut ambinom ari logonet, "An aap ti, mondok neenggo'lek abet aret yokkigi~o," yinuk, ombo owak mbaneegerak.
40026073	Mbangge nagagerik, nogome wonage me, ti'nuk, it ugun taati mi'ndak wonogwe nogo nen Peterut yogo logonet, "Koone ari ti paga kat it mendek abet aret yelok keego~o."
40026074	Yogo mbareegwa, "An aap ti, abu neenggo'lek me, nombo owak~o," yinuk, ombo owak awo mbangge kagak, ayam oone aret yereegerak.
40026075	Ayam oone ari mbareegi, at Yetut nen, "Ayam oone awo yaga'lek kagak, kat ne kenagan paga, Yetut ti, an neenggo'lek, yumunggun~o," yinuk, yoreegerak nogo, at Peterut iniki abe'nage mbareegi, wundi nanuk, iniki puru ari logonet, le nggwok yereegerak.
40027001	O weege mbareegi, it Ala unde inoweewi abok inom, it aakumi inogobamini inom, Yetut wariyak wone amburu mbambunuk,
40027002	eebe keele maarogo at o unde gubernur endage Pilatut nogo wonok iri nogogwaarak.
40027003	Ndi, aakumi nen Yetut waruwak nduk, onggo mbaneegerak at Yurat nogo nen it wone amburu mbangga nen Yetut wariyak kooneegwaarak nogo kage nagagerik, iniki wakko'nok, wu mbuti perak anggen 30 nogo wonok, iyok paga it aap Ala unde inoweewi inom, it aap inanggok inom, inowagam pi wage nagagerik,
40027004	"Ai. At maluk eerulik kagak, an nen warubagip nduk, onggo mbanggirak me, maluk aret eekirak~o." Yorage mbareegi, it nen, "Wone ti, nit ninoba agaarak mbaken? Ti kat kobaalombok aret~o."
40027005	Yogo mbareegwa, at Yurat nen wu mbuti perak nogo Ala awi wurik me time yubunik-telenak eerogo mambege nagagerik, wundi nanuk, enggaanok keele yilunggola nage nagagerik, kambeegerak.
40027006	Kangge mbareegi, it Ala unde inoweewi nogo nen wu mbuti perak nogo waganggo nogogwaarik, "Wu yi, aap amiya paga onggo mbanak aret me, Ala ake wu pogo menggam taati puurak mage~o, yinuk, liiru mbanak me,
40027007	it aap nggiru kanggwi iinok, nggween taambiigo logowok nduk, aap nggween mendek paga togolowak ogobakkigike menggim nogome aret wu mbuti perak yi paga onggo mbanuwok~o," yinuk, koombunuk, nggween nogo onggo mbaneegwaarak.
40027008	Nggween ti, aakumi inamiya kilirik paga onggo kunik me, endage, "Aap Amiya Wundeegim aret~o," yinuk, yogo nogogwaarak me, yogondak awo yogwe aret wonogwe~o.
40027009	-
40027010	Ti eereegwaarak nogo ti, Ala yoge kagak yoraga Yeremiya nen ari logonet, "It aakumi Iterali mendek nen, At eebe onggo ti, wu mbuti perak anggen 30 puurak op~o, yogogwaarak nogo aret waganogo at ninogoba Ala nen yo'nereegerak ndak-ndak, aap nggween mendek togolowak ogobakkigike menggim onggo mbanggologogwaarak~o," yinuk, yoragagerak nogo, ne ti eyom paga aret a'me lik yereegerak.
40027011	At Yetut nogo aap o unde gubernur owagam mi'nari wage mbareegi, at gubernur nogo nen eegwa'me wagangge logonet, "Yakuri inowe kendagembogut kat aret ilik?" Yoge mbareegi, at Yetut nen, "Ti kat nen aret yagan~o."
40027012	Yoreegerak kwe, it aap Ala unde inoweewi inom, aap inanggok inom, nen wone at oba lenggenogo pugwi iigak, at onggo ambi abu yoroolik puk aret wonagagerak.
40027013	Puk aret wonage mbareegi, at Pilatut nen, "Yi wone ndi wone koba lenggenogo pagagwi yi, kat konengga'lek agandik?"
40027014	Yoreegerak kwe, onggo yoraga'lek puk aret mbareegi, at gubernur nogo nen, "Aap yi iya kagi," yinuk, pi wareegerak.
40027015	Ndi, it aap Yakuri laago lako logonet, kuwak eeko menggaarak nogo nen, "Aap keele maarak ambi ti, piinogo wo'niret~o," yogwi iinok, at gubernur nogo nen piinogo wogorage nagagerak me,
40027016	ti eyom paga aap maluk nggwok eerit nage nagagerak paga endage ineenu ogogwaarak Mbarabat nogo, keele maarak wonage me,
40027017	-
40027018	it aakumi kuwak eeko mbareegwa, at Pilatut nen, "Nit eeruwok lak, at mban eerit nage yi nineebi a," yinuk, at Yetut wonok wogwe yelok iige nagagerik, it yorage logonet, "Kit kiniki nen ta piinogo wokkiroorak mbakop? At Mbarabat ilik, Yetut endage Keritut yogwe nogo piinogo wokkiroorak a?" yoragagerak.
40027019	Yorage nagagerik, owak looninake menggim taati kwi'na'nuk, wonage me, aap ambi wage nagagerik, Pilatut yoge logonet, "Pilatut wae. Kat kakwe nogo, oonikiya yi paga abi kage logonet, Aap ti iniki abu koonak kagak maluk eeppugwi, kage nagarik, niniki aaninggin ambik agaarak me, nore nen maluk eeppege kero, yori nak~o, yo'nege mbaki, yokkiri wagi~o," yoreegerak.
40027020	Nogo yoge kagak, it Ala unde inoweewi inom, aap inanggok inom, nogo nen it aap kuwak aago nogo yorogo logonet, "Mbarabat keele piinogo teppege logonet, Yetut wariyak wo'niraawak nduk, Pilatut yo'nip~o," yinuk, wone inikime manabit nogogwaarak.
40027021	Inikime manabit nogwe at gubernur nogo iige nagagerik, "Aap mbere me, ambi ta piinogo teppuurak mbakop?" Yorage mbareegi, it nen, "Mbarabat aret~o."
40027022	Yogo mbareegwa, at Pilatut nen, "Ndi, ti kenok, at Yetut endage Keritut yogwe yi, an nonggop eerogo pi~o?" Yorage mbareegi, it abok nen at yogo logonet, "Eyo karo-karo paga nabenogo puurak aret~o."
40027023	Yogo mbareegwa, at nen, "At maluk ngge eekerak paga yogop~o?" yoragagerak kwe, "Lek~o. Eyo karo-karo paga nabenogo puurak aret," yinuk, abunuk inoone nggwok paga ya-mba yogogwaarak.
40027024	Yogo mbareegwa, at Pilatut nen, "An noone we aanom warogo ari, ndi, nawone-kawone yogo logonet, maluk nggwok eeriyak age, eeke," kage nagagerik, niyo toolak waganogo it aap kuwak aago inenggaanom paga eenggi kooke logonet, "Aap yi, amiya an noba arigin lek~o. Kit kinoba aret logogin me, kinobaalombok aret koonggo logonip~o," yinuk, yoragagerak.
40027025	Yorage mbareegi, it aakumi abok aret inoone wonggok togon yogo logonet, "At amiya ti, nit ninapuri-ninombowologwe ninom ninoba logorak op aret~o."
40027026	Yogo mbareegwa, at Mbarabat nogo keele piinogo teppereegerak kwe, Yetut perak, ya'mbiran wappunuk, eyo karo-karo paga nabenogo puwak nduk, wogoragagerak.
40027027	Wogorage mbareegi, it gubernur awuri yigin unde nogo nen at Yetut wonok wone amburu mbanggo menggam unggwogo nogogwaarik, ineebe abok aret Yetut eebe ninggippunuk, wonogo logonet,
40027028	ayum nggooppunuk, yum alik maa'ngga warak yippugwi,
40027029	alok komaarogo anobak paga yippugwi, mbim obate mbanak eenggi abe'nggan wogogwi, eeppogo nogogwaarik, ineebe at abu'me tebe yinuk, agi'ndok kanggo logonet, "Wa! It aap Yakuri inowe kendagembogut kat aret me, wa. Ninogoba wa," yinuk,
40027030	woori lengga eerogo pugwi, mbim obate mbanak eenggi me nogo ndimbunuk anobak me tela eerogo wakwi, eeppunuk,
40027031	miyuk-meya eerogo pogo nogogwaarik, yum maa'ngga warak nogo nggooppunuk, at ayum nogo yippogo nogogwaarik, eyo karo-karo paga nabembuwok nduk, wonok wundi nogogwaarak.
40027032	Wundi nogwe me, aap o Kirene mendek endage Timon inikiigun wage me, inom lambunggo nogogwaarik, inoone omaawi paga, "Eyo karo-karo aago yi, piyaninuk nak~o."
40027033	Yogo nogogwaarik, o endage it inoone paga, "Nggonggota~o," yogo menggam nogome ari nogogwaarak. Ndi, o ti, nit ninoone paga, Anobak Yelenak~o, yogo monggoorak.
40027034	Ndi, time nogo nogogwaarik, anggur amburu inom, ambiki ale mendek inom, nenggelak-kenggelak agago punuk noorak nduk, wogoreegwaarak mendek, ombat wakkage nagagerik, noorak eebi mbareegerak.
40027035	It nen Yetut eebe nogo eyo karo-karo aago paga nabembunuk, "Ambogoyum ta koloorak kaamun?" yinuk, yugum anggen nggween paga mbo wuppegak eeko logonet, ayum nogo ambi kolagak eeko nogogwaarak.
40027036	Eeko nogogwaarik, taati kwi'na'nuk logonet, Yetut arum wonogogwaarak.
40027037	Wonogo logonet, "Aap Yakuri inowe endagembogut Yetut yi aret~o," yinuk, oba lenggeneegwaarak wone nogo liiru mbanogo Yetut anobak irimbaga eyo nogo paga nabembereegwaarak.
40027038	Ndi, aap yogoot iyagalo mbere Yetut eebe peenok-peenok eyo alik paga nabenogo piyareegwaarak.
40027039	Nabembiigo mbareegwa, it aakumi ando nogwe-wogwe nogo inuut walok yogo logonet, "Keyik!
40027040	An Ala awi wurik minogo punuk, obaane'me wuke neegak, nogo mbere yigin, yagandak nogo, kat Ala aput aret keenok, kagap ndakko'nok wambi mok ubi."
40027041	Yogo mbareegwa, it Ala unde inoweewi inom, it Ala wone liiru mbanak unde inom, it aap inanggok inom, Yetut miyuk-meya eerogo pogo logonet,
40027042	"At nen aakumi inagap ndaganake nagaarak kwe, at eebe agap ndakkoloorak meek yi kogop a? Aap Iterali inowe endagembogut aret me, yogondak eyo paga nen wambi wage kenok perak, nit abet ombarugun~o.
40027043	Iniki Ala oba panggonak logonet, An Ala aput aret~o, ari nagaarak me, Ala nen inikilom ombake kenok, agap ndaruwak~o," yinuk, yereegwaarak.
40027044	Ndi, it aap yogoot iyagalo Yetut inom eyo karo-karo aago paga nabembiyareegwaarak nogo kunduk, Yetut enggali wappogo logonet, togop aret yoreegwaarak.
40027045	Yogo mbareegwa, o liingge oonegen 12 kuli paga nen nok, oonegen 3 kuli ari nage kagak, o time apit aago aret wonagagerak.
40027046	Ndi, oonegen 3 negen ari nage mbareegi, at Yetut oone nggwok paga ari logonet, "Eloyi, Eloyi, lama tabatani! " yoreegerak. Yoreegerak nogo ti, nit ninoone paga, "Nogoba Ala~o. Nogoba Ala~o. Nonggop nduk an teppanegen~o?" yinuk, yoreegerak.
40027047	Yoge mbareegi, it time wonogogwaarak ando nen Yetut oone ari inaruk konembogo nogogwaarik, "Aap yi, Eliya wiige agaarik~o," yinuk,
40027048	yogo mbareegwa, aap it mendek ambi puu'nuk nage nagagerik, ta'mbit tiroguk leenogo anggur amburu aleegwi mendek tamombunuk, nawak nduk, yigirok paga kunogo wogoge mbareegi,
40027049	it ando nen, "Eliya nen agap ndari wage kaawam me, puk~o."
40027050	Yogo mbareegwa, at Yetut nen ambinom kwa ari logonet, iniki woronggo'nok kambeegerak.
40027051	Iniki woronggo'nok abu kangge mbareegi, yum Ala awi wurik me akenggwe tugunik wonagagerak nogo, agi nen oolo muundak nggoguk yi wambi wage, nggween nuk ari, yugum puut-puut abok langgu-langgu wambi wage, eeke logonet,
40027052	it aakumi kanggaatak ineebe mambiigo menggam nogome tu kuu'narit nage mbareegi, Ala apuri kambeegwaarak nogo ambik ineenik a'nuk, mi'narit nogo nogogwaarik,
40027053	ndoome nen wundit wogogwaarak. Ndi, at Yetut eenik a'nuk, mi'nage mbareegi, it nogo o kota Ala ake leenak menggim nogome unggwogo mbareegwa, aakumi ambik nen inigen iyareegwaarak.
40027054	Ndi, at yigin unde inowe inom, it Yetut arum wonogogwaarak inom, nogo nen mi nuk ari, ndi, yi eekak ndi eekak eeke, eeke nogo inigen kogo nogogwaarik, inagabiti ambik age mbareegi, "At yi, Ala aput abet aret kogo~o," yinuk, yereegwaarak.
40027055	Ndi, it kumi ambik o Nggalileya nen Yetut ake eerit inom wogogwaarak nogo nen Yetut eyo paga nabenak wonage nda nen inigen nakkogogwaarak.
40027056	Inigen nakkogogwaarak nogo ti, at Mariya Magaralena inom, it Yakobut Yutup imbirak inagalo Mariya inom, at Tebereyut apuri inagalo inom, kumi ando inom, ti nen aret inigen nakkogogwaarak.
40027057	O kiip age mbareegi, aap eenggi warak Arimateya mendek ambi endage Yutup, Yetut oone wagangge nagagerak me,
40027058	Pilatut owagam wage nagagerik, "Yetut warak eebe wo'niru~o," yinuk, ngginooge mbareegi, at Pilatut nen wogoruwak nduk, yoragagerak.
40027059	Wogogo mbareegwa, at Yutup nogo nen Yetut eebe wagangge nagagerik, mbogoyum yawenak abu koorak tabak paga perenogo,
40027060	ndoome yugum eno nendaarogo pateegim mambege nagagerik, yugum tabak nggwok laganogo tungga nappunuk, nagagerak.
40027061	Ndi, at Mariya Magaralena, kwe Mariya ambi nogo imbirak aap warak pereegwam nogome engga lolo kwi'ndak wonogogwaarak.
40027062	It aap Yakuri tamban eeriyak nduk, pipuk eeppogo nogogwaarik, nogo yippunuk, ko'lu ti paga it aap Ala unde inoweewi inom, aap Pariti inom, kuwak eeppunuk, Pilatut owagam wogo nogogwaarik, at yogo logonet,
40027063	"Ninogoba wae. At aakumi nomoninake menggerak nogo nen awo eenik logonet, Nogo mbere yippunuk, mi'narigin~o, yereegerak nogo nineenu me,
40027064	at oone waganggwi nogo nen wogo logomenggaarik, eebe kote woppunuk, aakumi yorogo logonet, Kambunuk nogo menggam nen eenik a'nuk mi'nagaarak~o, yinuk, yorogwe iinok, at Yetut aa'nduk aakumi iniki nomoninabeegerak ti, mbuuluk negen, ndi, it at oone waganggwi nogo nen nggwok togon nomoninakwi iyo, kat nen Yetut warak eebe pegam nogome ne kenagan kuli paga tum wako logowak nduk, kawuri yoret~o."
40027065	Yogo mbareegwa, at Pilatut nen, "Kinake tum wako logorak ineebe yi aret me, it nen tum wako logorak nogo kinobaalombok koombunuk, yoraanip~o."
40027066	Yorage mbareegi, nogo nogogwaarik, "Yugum narak worekkagaarak kaamun ilik?" yinuk, wa'mbok punuk, it yigin unde nogo nen aap warak pereegwam nogome tum wako logowak nduk, piinok, nogogwaarak.
40028001	It Yakuri tamban eeppunuk, ko'lu tamban eekak yuurak ne iyaalok warennagagerak Hari Minggu paga kuubondendok at Mariya Magaralena kunduk, kwe ambi endage Mariya kunduk, imbirak Yetut eebe pereegwam nogome inigen pekkaawok nduk, wogogwaarak.
40028002	Wogwe iigak, Ala yonggo nappiya wage menggerak malayikat ambi mbogut paga nen wambi wage nagagerik, yugum tu narak nogo laganogo nappunuk, ti paga awo kwi'nage kagak, o mi nggwok nuk yereegerak.
40028003	Malayikat nogo enete abinak o yabok pogom pindanggage, ayum abinak yanggwi pogom lan agago pege, eeke me,
40028004	it tum wako nogogwaarak nogo inagabiti nen inaganak nugirage logonet, aap kanggaatak pogom nugu'lek aago puk ogogwaarak.
40028005	Ndi, at malayikat nogo nen it kumi nogo yorage logonet, "Kit nen aap Yetut eyo paga nabenogo pegaarak nogo kaawok nduk, wogotak kiigirak me, kinagabiti mbarugup~o.
40028006	At nen yokkirage nagaarak nogo ndak-ndak aret eenik a'nuk mi'nagaarak me, eebe yime lek~o. Kinogoba windak wonagam mban kinigen kaabagip nduk, wa'nip~o.
40028007	Pekka wogo logomonggotik, Yetut nogo aap kambunuk nogo menggam nen eenik a'nuk, mi'nage nagaarik, o Nggalileya aa'nduk nagaarak wonage me, ka namunggup~o, yinuk, at malayikat nen abet aret yegerak me, yokkira wogo~o, yinuk, at oone waganggwi nogo mbet-mbet yora nanip~o."
40028008	Yorage mbareegi, it kumi nogo ndoome pekka unggwogo nogogwaarik, wundi nanuk, inagabiti aganabeegerak kwe, iniki ale'nggen mbakak, puu'nuk it Yetut oone waganggwi nogo yora nogwe me,
40028009	Yetut inom aabuk ogo nogogwaarik, it yorage logonet, "Niriwi wa," yorage mbareegi, it kumi nogo owagam panggo yi nogo nogogwaarik, iyok ineenggi pippunuk, ayuk wurogo alut eereegwaarak.
40028010	Eeko mbareegwa, Yetut nen, "Kinagabiti yugup~o. An o Nggalileya nage me, time nawuri neya nawak nduk, yora nanip~o," yinuk, yoragagerak.
40028011	Yorage mbareegi, it kumi nogo nogwe iigak, it tum wako nogogwaarak ando o kota nogome unggwi nogo nogogwaarik, eeke kogogwaarak nogo abok aret it Ala unde inoweewi mbinuk-mbenak yorogogwaarak.
40028012	Yorogo mbareegwa, it nogo aap inanggok inom kuwak eeko nogogwaarik, wone amburu mbambunuk, it aap yigin unde tum wako nogogwaarak nogo wu mbuti perak ambik lombok wogorogo logonet,
40028013	"Nit oonikiya nogo yugwi niigak, it Yetut oone waganggwi nogo nen wogo nagaarik, Yetut eebe wonok wunggaarak~o, yinuk, ti mban yoranet nugu logonu~o.
40028014	Ndi, wone yi agaarak nogo at gubernur aruk konengge logomenggerik, aaninggin kinoba pinagage kero, nit ninom wone mbanugun~o."
40028015	Yorogo mbareegwa, it yigin unde nogo nen mbuti wu nogo kologo nogogwaarik, it Ala unde inoweewi nen yorogogwaarak nogo ndak-ndak aret agan nogogwaarak. Ndi, wone nogo ti, aap Yakuri iname lombok wigannagagerak me, yogondak awo aret yogo agaarik~o.
40028016	At Yetut oone waganggwi ineebe 11 nogo, o Nggalileya puurom ambi paga lagi noorak Yetut nen yoragagim nogome aret lagi nogo nogogwaarik, wonogwe me,
40028017	Yetut iya wage inigen kogo nogogwaarik, ayuk wurogo alut eekwi iigak, it ando nen iniki yungguppegak yogwe wonogwe me,
40028018	Yetut nogo inowagam panggo yi wage nagagerik, yorage logonet, "Ala nen mbogut paga inom, nggween paga inom, an unde logokit nduk, awone abok aret kili'nereegerak me,
40028019	kit nen yi aakumi ndi aakumi inanebunu lombok an noone waganggo logowak nduk, eerogo piinet nogo logonet, nogoba Ala endage paga, aput an nendage paga, Aberiniki endage paga, yiime wuppiigwi,
40028020	yi wone ndi wone yokkirage nagarak nogo ndak-ndak eeko logowak nduk, mamunirogwe, eerit nugu logomunggup~o. Ndi, yogondak kuli nen nok, age yobok kuli paga an mbo pinagagin lek mondok-mondok ninom aret logogin~o," yinuk, yoragagerak.
41001001	At Yetut Keritut Ala aput eerit nage nagagerak obeelom wone aa'nduk lombok wareneegerak nogo yi aret~o.
41001002	At Ala yorage kagak yoraga Yetaya nen yorage logonet, "Kat noorak tu yaruwak nduk, An nen yonggo aa'nduk nappege neyaamunggun~o.
41001003	Aap ambi karume aakumi lek me kuum ari logonet, Ninogoba woroorak tu ogobakkigirogo yakwi, Ndi, at nage logorak tu koonogo yakwi, Eeko logonip~o, Yinuk, agan wage kaamunggup~o," yinuk, yoragagerak nogo liiru mbaneegerak~o.
41001004	Liiru mbaneegerak nogo ndak-ndak, aap Yiime Wuppiiga Yaya nogo karume aakumi lek me nage nagagerik, aakumi yorage logonet, "Kinomaluk lek eerogo pinagawak nduk, maluk eeko monggotak ti, kiniki koombunuk, mbo pinip~o. Ti mbo pugwi kiinok perak, yiime wuppinagagarak~o," yinuk, yorage nagagerak.
41001005	Yorage nogome wonage me, it yi aakumi ndi aakumi o Yureya nen, kota Yerutalem nen, abok aret at Yaya owagam nogo nogogwaarik, inomaluk paganggo mbareegwa, yi Yoraran paga niyome wuppiige nagagerak.
41001006	'$F'At Yaya nogo unta eeruwak wiirogo ayum ogobakkigirogo yikkolage, agabolo poorogo agabee'le yikkolage, eeppunuk logonet, at ambi ti, yibila inom, nggiin amburu inom, nengge nagagerak.
41001007	At nen wone yorage nagagerak nogo yi aret, "At peebi nambokan woraagin ti, aap nggwok aret~o. Ndi, an we mbuuluk me, at iyogogut nggerenak tebe yinuk, piiniyak meek~o.
41001008	An nen we yiime wuppinagage minggirak kwe, at nen perak, Aberiniki kinoba wuppinagi woraagin~o," yinuk, yorage nagagerak.
41001009	Yorage wonage me, at Yetut o Nggalileya tini Nataret nen wagagerak. Wage mbareegi, at Yaya nen yi Yoraran paga yiime wuppereegerak.
41001010	Wuppege mbareegi, wundi wage kagak, mbogut keyaake mbareegi, Aberiniki towe puume pogom wiga agan at Yetut oba nabi wage kagagerak.
41001011	Kage mbareegi, mbogut paga nen oone ari logonet, "Kat naput niniki kunik aret me, nale'nggen ee'nake keegi~o," yoge kagagerak.
41001012	Yoge mbareegi, Aberiniki nen at Yetut karume aakumi lek me time nawak nduk, eeppege mbareegi, nagagerak.
41001013	Karume nagagerak wonage me, at Ibilit nen Yetut abut mbangge kagak, nogo 40 yereegerak. Ndiimbu-nggwiya nugu menggam wonage me, it malayikat nen wogo nogogwaarik, iniki eyak wappereegwaarak.
41001014	At Yaya nogo keele maarogo mambiigo menggam mambogo mbareegwa, at Yetut nogo o Nggalileya nagagerak. Nage nagagerik, Ala wone obeelom wone nogo yoranet nege logonet,
41001015	"Ala eeriyak kooneegerak nogo eyom abu panggo yegerak~o. At abu'me pinagarak nogo panggo yi wagaarak me, kiniki koombunuk, kinomaluk mbo pogo logomonggotik, obeelom wone yokkirage yi, abet mbako logonip~o," yinuk, yoranet nege nagagerak.
41001016	Yoranet nege nagagerik, niyo Nggalileya yenggenak aa'nggi paga nage logonet, at Timon awot Andereyat imbirak ikan waganggo menggaarak me, ikan waawok nduk, yum ikan waganggo menggaarak nogo yiime mbo wuppugwi enegen iyareegerak.
41001017	Mbo wuppugwi enegen iige nagagerik, yorage logonet, "Ikan waganggo monggotak ti kwak, aakumi wogonabit nugu logorak mamunggiraakit nduk ninom nawok~o,"
41001018	awo yorage kagak, yum ikan waganggo menggaarak nogo mbo punuk, inom nogogwaarak.
41001019	Inom koorok time aret ari nanuk, at Tebereyut apuri Yakobut awot Yaya imbirak inogoba inom yiiro paga logonet, yum ikan waganggo menggaarak nogo ogobakkigikwi enegen iyareegerak.
41001020	Enegen iige nagagerik, "Ninom nawok~o," yinuk, perak togon yorage mbareegi, inogoba Tebereyut it aap onggo kolaawok nduk eeka nogo inom yiiro paga taati mbo piinok, Yetut inom nogogwaarak.
41001021	It nogo inom nogo nogogwaarik, o Kaperenawum unggwi nogogwaarak. Unggwi nogo nogogwaarik, Yetut nen it Yakuri tamban eekwi paga it tamban eeko menggam nogome unggwage nagagerik, wone mamuniragagerak.
41001022	It at oone mamunirage inaruk konenggo nogogwaarik, "Ie! Aap yi, it Ala wone liiru mbanak unde nen yo'nirogo mengga kwak yo'nirage lek~o. Wone ti, at unde nen aret ari me, Wi!" yinuk, pi wareegwaarak.
41001023	At wone mamunirage kagak, aap ambi kugi ogole warak inikime unggwagagerak it tamban eeko menggam wonage nogo nen,
41001024	kwa kunik ari logonet, "Kat Yetut Nataret mendek yi, nonggop ee'ninabikit nduk wagan? Nit lek eerogo pinanikit nduk wagan ilik? Kat Ala aput maluk eekeelik alik leenak menggendak nogo keebe an neenu aret~o."
41001025	Yoge mbareegi, Yetut nen at mberege logonet, "Koone puk a'nuk, wundi nak~o."
41001026	Yoge mbareegi, kugi ogole warak aap inikime unggwagagerak nogo nen eebe nuk eeke, kwa yuwak nduk eeppege, eeke nagagerik, nggigik togon wundeegerak.
41001027	Wungge mbareegi, it abok nen, "Ia!" yinuk, inagabiti ambik age nagagerik, ambi nen yagak, ambi nen yagak yogo logonet, "Wologwe! Nonggop eerogo wumbigi? Wone alik ngget mamunik paga oone omaawi yoge kenok, wunggi ilik? Oone omaawi paga kugi ogole warak mendek, Wundi nanip, yorage kenok, konembunuk aret wunggo menggaarak yi, ia!" yinuk, yereegwaarak.
41001028	Yogo nogogwaarik, eereegerak wone nogo o Nggalileya enaaganambokan nogome mbet-mbet aret wigak yereegerak.
41001029	It Yakuri tamban eeko menggam nogome nen wundi nogo nogogwaarik, Yaya Yakobut imbirak Timon Andereyat iname nogome inom unggwi nogogwaarak.
41001030	Unggwi nogo mbareegwa, at Peterut owanggelo inikime kani pereegerak andi windak wonage me, "Kwe andi yogop agaarik~o," yinuk, Yetut yoreegwaarak.
41001031	Yogo mbareegwa, owagam nage nagagerik, eenggi pigogo mippege mbareegi, andi nogo lek age nagagerik, kwe nogo nen inake eeke nagagerak.
41001032	Kiyoma-kiyoma oonegen kilu yi nage kagak, it kugi andi inom, it kugi inikime lik yereegerak inom, abok aret wogoren Yetut owagam piya wogogwaarak.
41001033	Piya wogo nogogwaarik, it aakumi o kota time mendek abok aret tungga paga kuwak ari wogo mbareegwa,
41001034	at Yetut nen it aakumi yi kugi ndi kugi kunik nogo abok aret obeelom eeginake, kugi inikime lik yereegerak kenok ambik nggiginogo wumbiige, eeke kenok, it kugi nogo at Yetut eebe ineenu me. at Yetut nen, "Kinoone yuurak lek~o," yinuk, yorage mbareegi, inoone puk a'nuk aret wundit nogogwaarak.
41001035	O kilim nagabikit nduk apit eeke kagak, Yetut eenik a'nuk wundi nage nagagerik, aakumi ineebe lek me time tamban eeri nagagerak.
41001036	Tamban eeke nogome wonage kagak, at Timon oreewi inom nen kwaarit nogo nogogwaarik, at eebe kwaakkogogwaarak.
41001037	Eebe kwaakkogo nogogwaarik, at yogo logonet, "It aakumi abok aret kat keebe kwaakkabit nugu agaarik~o," yinuk, yoreegwaarak.
41001038	Yogo mbareegwa, at Yetut nen, "O tini koorok time kunduk yora naakit nduk wagarak me, nawok~o,"
41001039	yorage nagagerik, o Nggalileya abok aret it Yakuri tamban eeko menggam wone yorage, kugi inikime unggwagagerak kenok, nggiginogo wumbiige, eerit nege nagagerak.
41001040	Eerit nege me, aap awin aaga'ne kunik ambi at Yetut owagam wage nagagerik, abu'me tebe yinuk, ngginooge logonet, "Kat nen obeelom ee'naburak mbake keenok, obeelom ee'naburak op aret~o."
41001041	Yoge mbareegi, at Yetut nen aap nogo abuwa mba'nuk, eenggi nderogon pigagangge nagagerik, "An obeelom eekkaburak mbakirak me, obeelom agago pagagi~o," yinuk,
41001042	awo yoge kagak, awin aaga'ne kunik nogo lek age nagagerik, eebe obeelom agagerak.
41001043	-
41001044	Obeelom age mbareegi, oone panggok togon yoge logonet, "Eekkakirak yi, aakumi abu yoraagun~o. Aap Ala unde nogo nen keebe keyaawak nduk, owagam nak~o. An obeelom eekkakirak me, at Muta nen, Ala ake ndogop eerogo puurak~o, yinuk, yereegerak nogo, pege keyaawak nduk pi nak~o," yinuk, aruk warogo nappereegerak.
41001045	Aruk warogo nappereegerak kwe, oome nogome nen wungge nagagerik, at eeppereegerak wone nogo abok aret yi awi ndi awi paganogo yoranet nege nagagerak. Yoranet nege nagagerak ti paga at Yetut nogo aakumi inenggaanom tena'me nege logorak meek age mbareegi, aakumi ineebe lek me time aret wonage me, aakumi yi awi ndi awi nen at owagam kuwak ari wagak mban eeko nogogwaarak.
41002001	Nogome wonagagerik, ti'nuk, o Kaperenawum wagagerak me, "Ame wagaarak wonage~o," yogwe iinok,
41002002	aakumi ambik kuwak ari wogo nogogwaarik, o nogome yagabit aago tu ngga'nggi paga lunik wonogwe iigak, wone yorage nagagerak.
41002003	Wone yorage wonage me, aap ambi eenggi-iyok nggunanak me, aap 4 nen eewu'nuk, at owagam wonok pi woraawok nduk eereegwaarak mendek
41002004	oome time Yetut aakumi inom yagabit aago wonogwe me, unggwi noorak meek age mbareegi, wonok o kirin paga laganggo nogogwaarik, at Yetut wonage me ndak-ndak pelan ndenenogo punuk, aap nogo eyo ndoonak windak menggerak nogo paga windak kagak enaani wuppereegwaarak.
41002005	Wuppogo mbareegwa, at Yetut nen it inikime at oba abet mba'nuk wonok wogwe yelok iige nagagerik, aap eenggi-iyok nggunanak nogo yoge logonet, "Naput wae. Komaluk nogo lek eerogo pagagi~o," yoreegerak.
41002006	Yoge mbareegi, it Ala wone liiru mbanak unde ando time kwi'ndak wonogwe nogo inikime nen,
41002007	"Aap yi, nonggop nduk togop yigi mbakop? Nit maluk eekwi lek eerogo pinanege menggerak nogo, at Ala nen mban eeke nogo lek a? Togop aret kwe, Ala miyuk-meya agago pege yi, wologwe!"
41002008	It iniki togop mbakwi at Yetut nen yelok iige nagagerik, it yorage logonet, "Kit nonggop nduk kiniki togop mbako ogotik?
41002009	Aap eenggi-iyok nggunanak yi, Kat komaluk lek eerogo pagagi~o, yoriyak ti, iya a? Kagare'ngga ndoonak nogo yege menggendak ko'nok nak~o, yoriyak ti, iya a? Kit yinip nda!
41002010	Ala nen an aap aret nda'nagagirak nogo nggween paga yime aakumi inomaluk lek eerogo piyoorak unde mippaneegerak kineenu arubagip nduk, aap yi yogirak me," yinuk, yorage nagagerik, aap eenggi-iyok nggunanak nogo yoge logonet,
41002011	"Mi'na'nuk, kat nogo yege menggendak kagare'ngga ndoonak nogo ti, ko'nok kame nanok nduk yokkigi~o."
41002012	Awo yoge kagak, mi'nage nagagerik, agare'ngga ndoonak nogo yege menggerak nogo ko'nok, it abok inenggaanom paga endekem wungge mbareegi, it aakumi abok nogo nen, "Yogop eekwi nit ambi abu ninigen kogolik mendek aret eekerak yi, wi!" yinuk, at Ala wogoppogo logonet, pi wareegwaarak.
41002013	Ti'nuk, ne ambi paga at Yetut yi yenggenak aa'nggi paga nage me, aakumi abok at owagam wagak mban eekwi iinok, wone mamunirage nagagerak.
41002014	Wone mamunirage nagagerik, tu paga nage logonet, at Alepeyut aput Lewi nogo, it o unde inake wu kuwak eeko menggam kwi'ndak wonage enegen kagagerak. Enegen kage nagagerik, "Nimbirak nawok nduk, omok~o," yoge mbareegi, mi'nage nagagerik, Yetut imbirak nagagerak.
41002015	Ti'nuk, at Lewi ame nogome Yetut mbi nengge me, it o unde inake wu kuwak eeka inom, it maluk eeka inom, ineebe ambik at Yetut oone konenuwok nduk, inom wogogwaarak nogo Yetut inom lambunik logonet, mbi nunggwi me,
41002016	it aap Pariti mendek Ala liiru mbanak unde ando nogo nen it maluk eeka inom, it o unde inake wu kuwak eeka inom, Yetut inom aret mbi nunggwi inigen iigo nogogwaarik, at oone waganggwi nogo yorogo logonet, "It o unde inake wu kuwak eeka inom, it maluk eeka inom, nonggop nduk at Yetut inom lambunik logonet, mbi nengge agaarik~o?" yorogogwaarak.
41002017	Yorogwe nogo at Yetut aruk konengge nagagerik, it yorage logonet, "It kugi andi lek kenok ti, aap ndotet ka noorak mbakulik~o. Ata, andi kenok mban obeelom eeginabuwak nduk ndotet ka noorak mbako menggaarak~o. It aap iniki abe koonak menggaarak kagak, inayonggo pikit nduk woroolik~o. Ata, it aap maluk eeko menggaarak kenok mban inayonggo pikit nduk wagagirak~o," yoragagerak.
41002018	Ne ambi paga it Yaya oone waganggwi inom, it Pariti mendek nogo inom, mbi nengga'lek inambe mage negen logonet, tamban eekwi iigak, it aakumi Yetut owagam wogo nogogwaarik, at yogo logonet, "It Yaya oone waganggwi inom, it Pariti mendek inoone waganggwi inom, mbi nengga'lek inambe mage negen logonet, tamban eekwi iigak kwe, kat koone waganggwi ti perak, nonggop nduk togop eeka'lek agaarik~o?"
41002019	Yogo mbareegwa, at Yetut nen, "Aap kwe kolage me, owe-awot inom laago lako logonet, inambe mage negen puk logorak op mbakop? Lek~o. Ogonggelo inom logonet, laago larak noorak op~o.
41002020	Peebi owe-awot wonogwe iigak, ogonggelo nogo mban wonok noorak eyom panggo yi wage nogo paga perak, mbi nengga'lek inambe mage negen aret logogun~o.
41002021	Yum maan yugu paga ligi ngget laanogo penggaakwi kenok, ligi ngget laanak nogo wonage kagak, yum maan yugu nogo nggwok togon nibik ari menggerak me, ligi ngget laanogo yum maan yugu nogo paga penggaakulik~o. Togop penggaakwi kiinok, ngget yugu nabenak nogo enaani wonage kagak maan yugu nogo nggwok togon aret nibik ari menggerak~o.
41002022	Ndi, anggur amburu ngget mendek kambin agabolo paga yiiwak maan ogobakkigirik me tookwi kenok, amburu ngget mendek nen yiiwak maan mendek nogo tubunogo mappege logonet, anggur amburu inom, yiiwak inom lek arigin me, anggur amburu ngget mendek kambin agabolo paga yiiwak maan ogobakkigirik nogo paga tookulik~o. Ata, anggur amburu ngget mendek ti, kambin agabolo paga yiiwak ngget ogobakkigirik me aret tooko menggaarak~o," yinuk, yoragagerak.
41002023	Ti'nuk, ne ambi paga it Yakuri tamban eekwi paga at Yetut oone waganggwi inom gandum awi yarak me nogo logonet, at oone waganggwi nogo nen gandum warit nogogwaarak.
41002024	Warit nogwe me, it aap Pariti mendek nogo nen at yogo logonet, "Yetut wae. Ala nen, Tamban eekwi paga togop eeriyak mage, yugu kagak, it kat koone waganggwi mendek nen ugun eekwi yi, pegiyet~o."
41002025	Yogo mbareegwa, at Yetut nen, "At Ndawut awuri inom mbi lek me, mbi abu logonet, eereegwaarak nogo, Ala wone liiru mbanak paga kinigen liippega'lek me yogo ogotik?
41002026	Ala unde inowe nggwok Abiyatat wonage eyom paga at Ndawut nogo, Ala awi wurik me unggwage nagagerik, roti Ala ake pugu nogo it weelek noorak lek, Ala unde kenok mban nonggo logorak~o, yugu kagak, at nengge nagagerik, it inom wonogogwaarak nogo wogorage mbareegi, it abok aret nunggugwaarak nogo~o," yinuk, yoragagerak.
41002027	Yorage nagagerik, ambinom yorage logonet, "Ala nen, Nogo 6 yinuk, ko'lu yonggonggologo logorak~o, yinuk, aakumi wakkoolik~o. Ata, aakumi aa'nduk wakkage nagagerik, ti'nuk, Nogo 6 yinuk, ko'lu yonggonggologo logorak~o, yinuk, koonogo pereegerak me,
41002028	it Yakuri tamban eekwi paga eeko logorak unde ti, aap aret nda'nagagirak an aret~o," yoragagerak.
41003001	Ti'nuk, at Yetut nogo it Yakuri tamban eeko menggam unggwi nage nagagerik, aap eenggi peenok kambak negen wonage kagagerak.
41003002	Kage kagak, it aakumi nogome nen, "Tamban eekwi paga aap yi obeelom eeke kaamun a, lek a?" yinuk, inoone at oba puwok nduk, inigen pippak ugo nogogwaarak.
41003003	Inigen pippak ugwi iigak, at Yetut nogo nen aap eenggi kambak nogo yoge logonet, "Mi'nage logomenggendik, oolo yayi mok~o."
41003004	Yoge nagagerik, it nogo yorage logonet, "Tamban eekwi paga obeelom eeginaburak ti, op ilik, maluk eeginaburak ti, op a? Aakumi ineebe inili yuurak ti, op ilik, inooriyak ti, op a? Wone yugu liiru mbanak nogo nonggop mbanak~o?" yoragagerak kwe, inoone lek aret puk ogogwaarak.
41003005	"Inogogun laakot yi, ai!" yinuk, at enegen abi inoorit nage nagagerik, aap eenggi kambak nogo yoge logonet, "Keenggi nggingget~o," yoge mbareegi, ngginggage nagagerik, eenggi obeelom aret agagerak.
41003006	Obeelom age mbareegi, it Pariti mendek nogo wundi nogo nogogwaarik, it Keroriyan mendek inom kuwak eeppunuk, "Nonggop eerogo waruwi~o?" yinuk, wone mbaneegwaarak.
41003007	-
41003012	It aakumi ambik obeelom eeginabit nage me, it kugi andi kunik nogo nen Yetut ineenggi pigaawok nduk, panggo agan owagam wogwe iinok, obeelom eeginake, ndi, kugi inikime unggwagagerak wonogwe nogo nen Yetut inigen kogo nogogwaarik, "Ala aput kat aret~o," yinuk, kwa yogo logonet, tebe-tebe nogo nagaatik, wundi nogo mbareegwa, at Yetut nen it kugi nogo yorage logonet, "Kinigen yelok neegotak me, aakumi yoraagup~o," yinuk, oone omaawi paga inaruk wake, eerit nagagerak. Eerit nage yogwe nogo inaruk konembogo nogogwaarik, aakumi ambik o Nggalileya nen, Yureya nen, o Yerutalem nen, Irumeya nen, niyo Yoraran ene paga nen, o Tirut Tiron yi awi ndi awi time nen, abok aret at ambokan mugurok nogwe iinok, at Yetut oone waganggwi nogo inom yi yenggenak aa'nggi paga nogogwaarak kwe, kagak, muguren nogo mbareegwa, at Yetut nen, "It aakumi ambik yagabit ee'nakwi me, yiiro pipuk eerogo panggoppi woraanip~o," yinuk, at oone waganggwi nogo yoragagerak.
41003013	At Yetut nogo puurom lagangge nagagerik, nogome logonet, at inom nege logorak iniki koonogo pereegerak nogo woraawak nduk wiirage mbareegi, owagam kuwak ari wogogwaarak.
41003014	Kuwak ari wogo mbareegwa, it aap ineebe 12 leenogo piige nagagerik, inendage Nappiigak toonogo piinok, wone yorage logonet, "Ninom nugu logowok nduk leenogo pinagagirak me, kit nen obeelom wone yoranet nugwi,
41003015	nawone kilikkiraminggirak paga kugi inikime lik yemenggerak kenok nggiginogo wumbiigwi, eeko logobagip nduk nappinagagin~o," yinuk, leenogo mippiyareegerak.
41003016	Ineebe 12 leenogo mippiyareegerak nogo yi aret. At Timon endage peebi toonak Peterut nogo inom,
41003017	Tebereyut apuri Yakobut awuluk Yaya imbirak inendage it inoone paga Mbowanereget, ndi, nit ninoone paga Aap Oone Ngguurubu yogo monggoorak nogo inom,
41003018	Andereyat inom, Piliput inom, Mbarotolomeyut inom, Matiyut inom, Tomat inom, Alepeyut aput Yakobut inom, Tareyut inom, "Ninalik aruwok," yaga mendek ambi endage Timon inom,
41003019	ndi, Yetut onggo mbaneegerak at Yurat Ikariyot nogo inom, nogo aret leenogo mippiyareegerak.
41003020	Ti'nuk, at Yetut nogo oome unggwi nanuk, time wonage me, aakumi ambik at owagam kuwak ari wogo mbareegwa, at oone waganggwi nogo inom mbi noorak meek agagerak,
41003021	"Aakumi ambik me, mbi noorak meek~o," yogwe at owe-awot inaruk konembogo nogogwaarik, "Aap yi kumili-kumili negen agan nege yi, piga nawok~o," yinuk, piga nawok nduk eereegwaarak.
41003022	Piga nawok nduk eekwi me, it aap wone yugu liiru mbanak unde nogo o Yerutalem nen nogogwaarak nogo nen yogo logonet, "Aap yi, kugi Mbeletebut inikime unggwagagerak. Kugi iyagalo endage nogo paga it aakumi kugi inikime wonage nogo nggiginogo wumbiige menggerak~o," yinuk, yereegwaarak.
41003023	Yogo mbareegwa, at Yetut nen it aap ti, woraawak nduk wiirage nagagerik, at owagam kuwak ari wogo mbareegwa, wone eegu laarogo yorage logonet, "At Ibilit nen Ibilit aret nonggop togon nggiginogo wumbuurak mbakop?
41003024	It aap inabu'me menggaarak it-it ogooppunuk ma'nogwe kenok ti, it inabu'me piigo menggam nogo omaawi logogun lek~o.
41003025	Ndi, it kunu ambit wonogwe nogo, it-it ogooppunuk mbaganggwi iinok ti, inawi ti, wuum lu agan nage logogin~o.
41003026	Ndi, Ibilit at abu'me menggaarak inom wim nggagambunuk ogoorak wonage kenok ti, at abu'me piige menggim omaawi logogin lek, lek aret arigin me, kit yogwe ti, meek aret kiigi~o.
41003027	Aap anini warak ambi awo keele maaka'lek kagak, ame unggunuk amendek ndinggo'nok wundi noorak ti meek~o. Ata, keele aa'nduk maappunuk perak, amendek ndinggola ungguurak op~o.
41003028	Aakumi yi maluk ndi maluk eekwi inom, miyuk-meya eerogo piigwi inom, inomaluk ti, at Ala nen mbo punuk lek eerogo piyoorak op kwe,
41003029	kit Aberiniki miyuk-meya eerogo pugwi kiinok perak, at Ala nen lek eerogo pinagagin abu lek~o. Ti maluk kinoba lenggenak mondok aret logogin~o, yinuk, an wone yi, abet aret yokkirage agarik~o," yinuk, yoragagerak.
41003030	Ti yoragagerak nogo ti, it nen, "Kugi inikime unggwegerak~o," yinuk, yogwi iinok, togop aret yoragagerak.
41003031	Togop yorage wonage me, Yetut agalo inom, awurilogwe inom, wogo nogogwaarik, endekem taati mi'ndak logonet, "Yetut wundi woraawak nduk yo'nip~o," yorogogwaarak.
41003032	Yorogo mbareegwa, it aakumi ambik at owagam kuwak aago kwi'ndak wonogwe nogo nen, "Yetut wae. Kagalo inom, kawurilogwe inom, endekem logonet, Omok~o, yokkogo agaarik~o."
41003033	Yogo mbareegwa, at Yetut nogo nen, "An nagalo, nawurilogwe ti, taani mbakop?"
41003034	Yorage nagagerik, at owagam kwi'ndak wonogwe nogo enegen pegiige logonet, "Lek~o. An nagalo inom, nawurilogwe inom, it yi aret~o.
41003035	At Ala iniki mbake nogo ndak-ndak eeko menggaarak kenok ti, an nagalo inom, nawuri wologwe-komologwe inom, nogo it aret~o," yoragagerak.
41004001	Ti'nuk, ne ambi paga at Yetut niyo Nggalileya yenggenak aa'-nggi paga wone mamuniragagerak. Wone mamunirage wonage me, yi aakumi ndi aakumi ambik aago at owagam kuwak ari wogogwaarak me, it aakumi nogo niyo yenggenak aa'nggi paga taati iigak, at Yetut yiiro paga kwi'nari unggwage nagagerik logonet,
41004002	yi wone ndi wone apit aret eegu laarogo mamuniragagerak. Mamunirage logonet,
41004003	"Kinaruk logonip~o. Aap awi yumbungge menggerak nen awi yumbunikit nduk nagagerak.
41004004	Yumbunit nage kagak, ando tu paga wambit nagagerak. Tu paga wambit nagagerak nogo ti, towe wogo logonet, nenet nogogwaarak.
41004005	Ando yugum eeri paga nggween ameneno mbuuluk mban wonage me wambit nagagerak. Yugum eeri paga wambit nagagerak nogo ti, mbilaneegerak mendek, nggween ameneno mbuuluk me,
41004006	omanggen yaka'lek kagak, mo nen teebat age nagagerik, mbuk agagerak.
41004007	Ando iri'ngga alok-palok enggela'me wambit nagagerak. Iri'ngga alok-palok enggela'me wambit nagagerak nogo ti, mbilaneegerak kwe, alok nogo lagangge logonet, mbanogo wurabeegerak me, anggen yega'lek aret wonagagerak.
41004008	Ndi, ando nggween mili paga wambit nagagerak. Nggween mili paga wambit nagagerak nogo mbilambunuk, kwit agan lagangge nagagerik, anggen yi'nage logonet, ero ando anggen 30 yege, ando anggen 60 yege, ando anggen 100 yege, eerit nagagerak~o," yinuk, yoragagerak.
41004009	Yorage nagagerik, at Yetut nen, "Wologwe! Kinaruk koneniyak kenok ti, liirogon aret konenggo logonip~o," yoragagerak.
41004010	Yorage nagagerik, alik wonage me, at inom wonogwe nogo inom, it aap 12 nogo inom, it nen Yetut kin wakkogo logonet, "Kat wone eegu laarogo negen yo'niragandak nogo, liirogon yo'niret~o."
41004011	Yogo mbareegwa, at Yetut nogo nen it yorage logonet, "Ala abu'me pinagarak wone inikime lubuk wonagagerak nogo, Ala nen kilikkiroorak mbareegerak kwe, it weelek perak, yi wone ndi wone eegu laarogo mban yorage agarik~o.
41004012	It aakumi ti, iniki liippatinuk, yunggup-melak eekwi iinok, An nen inomaluk lek eerogo piige neyo, Inigen kagak mban eeremenggaarak kwe, yelok kogwe, Inaruk konenggak mban eeremenggaarak kwe, liippugwi, Eeko logokwak, an nen wone eegu laarogo mban yorage agarik~o," yoragagerak.
41004013	Yorage nagagerik, Yetut nen it yorage logonet, "Wone eegu laarogo yokkiragarak ti, alom liippogotak ilik, lek a? Liippega'lek kiinok, peebi wone eegu laarogo yokkirage neenok, nonggop togon liippumunggup mbakop?
41004014	Aap awi yumbungge menggerak nen awi yumbunit nagagerak nogo kwak ti, wone obeelom wone yoranet nugwi ti aret~o.
41004015	Awi tu paga wambit nagagerak nogo ti, it aakumi obeelom wone waganggwi kwe, at Ibilit wage nagaatik, wone inikime waganggaatak ndininuk nage menggerak nogo aret~o.
41004016	Yugum eeri paga wambit nagagerak nogo kwak ti, it aakumi obeelom wone nogo konenggo logonet, iniki ale'nggen paga waganggo nagaatak kwe,
41004017	inikime omanggen yaka'lek me, ne ambit logonuk, wone waganggwi nogo paga inoba aaninggin-paaninggin eerogo piigwi, piyak-payak eeginakwi, eekwi iinok, Wone yi, nineebi~o, yinuk, mbo pogo menggaarak nogo aret~o.
41004018	Iri'ngga alok-palok enggela'me wambit nagagerak nogo ti, it wone inaruk konenggwi kwe,
41004019	nggween paga mendek mban iniki aberit nugwi, inamendek lek ariyak kagak inikilom mbarit nugwi, yi mendek ndi mendek iniki uugwe mbarit nugwi, ti eerit nugwi paga nen, Ala wone waganeegwaarak nogo mbanogo wuppugwi me, anggen yega'lek nogo pogom aret menggaarak~o.
41004020	Ndi, nggween mili paga wambit nagagerak nogo ti, it wone konembunuk waganggaatak me, anggen yi'nage logonet, ero ando anggen 30 yege, ando anggen 60 yege, ando anggen 100 yege, eeke menggerak nogo aret~o," yoragagerak.
41004021	Yetut nen it nogo yorage logonet, "Ndi wuninogo punuk togolowak abu'me kiraappugwi, nogo yogo menggam abu'me mambugwi, eeriyak mbakop? Lek~o. Tena'me tiyarogon wuninogo pogo menggaarak nogo lek a?
41004022	Yi mendek ndi mendek kumaarak wonage ti, tena'me age, ndi, yi wone ndi wone inikime tebenak wonage ti, pagak ari, eerigin~o.
41004023	Kinaruk koneniyak kenok ti, liirogon aret konenggo logonip~o."
41004024	Yorage nagagerik, "Kit kinaruk konenggwi nogo, kiniki liippogo logonip~o. Wakkagak nogo paga wakkaanuk, aakumi wogorogo monggotak nogo ndak-ndak wakkaanuk wokkirage kaamunggup~o. Ti'nuk, ambinom lunogo wokkirage kaamunggup~o.
41004025	Kit kinamendek wonage kenok ti, ambinom oba lunogo wokkirage, ndi, kinamendek lek kenok ti, mbuuluk wonage nogo aret ndinogo kolage, eeke kaamunggup~o," yoragagerak.
41004026	Yorage nagagerik, ambinom yorage logonet, "Ala abu'me piyoorak nogo ti, aap ambi awi yumbunit nagagerak nogo kwak aret~o.
41004027	Aap nogo o kiip age kenok nogo yege, o weege kenok yi eekak ndi eekak eeke, eerit nage kagak, engga mbilangge nagaatik, ero nggwok age menggerak. Ero nogo, nonggop togon agago nggwok age menggerak at eenggo'lek aret~o.
41004028	Nggween paga yumbunik me, aburen aret wungge menggerak~o. Wungge logonet, engga mbere agago ero lagangge nagaatik, anggen yippunuk, eebe kole age menggerak.
41004029	Ndi, anggen yugu nogo, kole agaatak mbaniyak eyom age kenok perak, aap nen paloowi paga mbanit nage menggerak nogo aret~o," yoragagerak.
41004030	Ti'nuk, ambinom yorage logonet, "At Ala abu'me piyoorak nogo ti, nano paga wakka~o? At abu'me piyoorak nogo ti, wone ngge paga laarogo yokkira~o?
41004031	Lek~o. Ala abu'me piyoorak nogo ti, kulok anggen kwak aret~o. Yi mendek ndi mendek anggen ti nggwok negen, ndi, kulok anggen ti, abu mbuuluk aret kwe,
41004032	anggen yumbungge kenok, yi mendek ndi mendek yarak me lagangge ti, mbuuluk negen lagangge menggerak kwe, kulok anggen perak, mbuuluk aret kwe, lagangge logonet, ero nggwok aret kwit agan lagangge nagaatik, eno'mbak wiganggetak me, yi towe ndi towe ngguna'me time aret inawi wuri unggwogo menggaarak nogo aret~o," yoragagerak.
41004033	Yi wone ndi wone aakumi yorage nogo liippunuk waganggwi iinok, Ala wone eegu laarogo negen yorage nagagerak.
41004034	Wone eebe liirogon ambi yorage logolik~o. Ata, eegu laarogo negen mban yorage nagagerak kwe, at oone waganggwi at inom inalik logonet perak, yi wone ndi wone kenom paga paganogo yorage nagagerak.
41004035	Ne ti paga, o kiip age kagak, Yetut nen at oone waganggwi nogo yorage logonet, "Yi ene paga wunda nawok~o,"
41004036	yorage nagagerik, aakumi ambik aago nogo teppiinok, at Yetut yiiro paga kwi'nari unggwagagerak wonage me, it at oone waganggwi nogo ka unggwogo nogogwaarik, at inom aret wunda nogogwaarak. To ando inom aret wunda nogogwaarak.
41004037	Wunda nogwe me, abera'lek me o wiya nggwok nabuninuk warit wage logonet, niyo kilaarak-mogonik eerogo yiiro enoona nogome abu yenggenit lagangge logonet, yiiro taaniyak eeke mbareegi,
41004038	at Yetut nogo yiiro akom me time yum anep mbanogo punuk nogo yege me, at oone waganggwi nogo nen at eenik eeppogo nogogwaarik, yogo logonet, "Ninogoba Ngguru wae. Niyo abu ndonggonninaburak eeke kagak, kat nonggop nduk, ninabuwa mbaka'lek nogo yege agandik~o?"
41004039	Yogo mbareegwa, eenik a'nuk wiya nogo mberege nagagerik, niyo nogo, "Kabolok lek puk aru~o," yoge mbareegi, o wiya nogo abolok lek age, niyo nogo puk age, eereegerak.
41004040	Eeke mbareegi, at oone waganggwi nogo yorage logonet, "Kit nonggop nduk kinagabiti mbako ogotik? Kit kiniki an noba panggombunuk abet nombaka'lek me yogo ogotik a?"
41004041	Yorage mbareegi, it nogo inagabiti ogo nogogwaarik, ambi nen ambi yogak eeko logonet, "Ia! Aap yi, niyo inom, wiya inom, at oone konengge yi, ta mbakop?" yinuk, pi wareegwaarak.
41005001	Niyo nggwok yenggenak ene paga nen it o Nggerata mendek wonogo menggam wambi wogogwaarak.
41005002	Wambi wogo nogogwaarik, yiiro paga nen awo wundi wogo mbareegwa, aap ambi kugi kumili inikime unggwagagerak nogo kanggaatak ndoome piigo menggam nogome nen Yetut owagam nagagerak.
41005003	-
41005004	Aap nogo, kanggaatak ndoome piigo menggam nogome menggerak me, eenggi-iyok mbuti keele maakak mban eekaatak kwe, yambu-pale ari logonet, eenggi-iyok mbuti keele maarak nogo ndenenak-penenak agago nappegak mban eeke kenok, it aakumi abok en aap nogo mbuti keele maarogo punuk, iniki yanggoniyak meek kogogwaarak.
41005005	Ko'lu-kii'me aakumi kanggaatak ndoome piigo menggam inom, puut-puut inom, kwa agan nege logonet, yugum paga wakko'net nege nagagerak.
41005006	Nogome logonet, o nda nen Yetut enegen nakkage nagagerik, at owagam puu'nuk nage nagagerik, abu'me tebe yinuk,
41005007	oone nggwok paga kwa ari logonet, "Yetut wae. Kat Ala tiyanak lombok menggerak aput yi, an nonggop ee'nabikit nduk wagan~o? An koorigin lek~o, yinuk, Ala endage kumbunuk, yo'niru~o," yoreegerak.
41005008	Ti yoreegerak nogo, at Yetut nen, "Kat kugi ogole warak ti, aap inikime nen wundi nak~o," yoge kenok, yoreegerak.
41005009	Kugi nogo nen Yetut yoge mbareegi, at Yetut nen, "Kat kendage yu~o." Yoge mbareegi, "Nineebe ambik aret me, nendage Ambik~o," yinuk,
41005010	"Nogoba ao! Kugi ineebe ninikime nen nggiginogo wumbiige keenok, o yime nen endekem time nappiyoorak mage~o," yinuk, oone nabek togon Yetut yoreegerak.
41005011	Yoge mbareegi, puurom elan me time wam ambik kun eerit nugwi wonogwe me,
41005012	it kugi nogo nen, "Ai! Wam inikime time unggwi nawok nduk nappinanu~o," inoone nabek togon Yetut yogo mbareegwa,
41005013	Yetut nen, "E~o. Time aret unggwi nanip~o," yorage mbareegi, kugi aap inikime nen wundit nogo nogogwaarik, wam inikime unggwogo mbareegwa, wam apit ineebe dua ribu aret, elan me nogome nen yuulu agan yi yenggenak me unggwit nogo mbareegwa, niyo nen ndonggoninabeegerak.
41005014	Niyo ndonggoninake mbareegi, it wam ndegeninaka nogo, kole mbaganit wogo logonet, wam ndonggoninabeegerak wone nogo o kota nogome yorogwe, yaga'lelo lombok nogome yorogwe, eerit nugu mbareegwa, eereegwaarak nogo aakumi pekkaawok nduk nogogwaarak.
41005015	Yetut owagam nogo nogogwaarik, aap kugi ambik inikime lik yereegerak nogo, aap iniki age nagagerik, yum yippunuk, time aret kwi'ndak wonage kogo nogogwaarik, inagabiti agagerak.
41005016	Inagabiti age mbareegi, it inigen kogogwaarak nogo nen kugi aap inikime unggwagagerak wone inom, wam niyo ndonggoninabeegerak wone inom, mbininogo yorogogwaarak.
41005017	Yorogo mbareegwa, it aakumi nogo Yetut it iname nen wundi nawak nduk, inoone nabek togon yoreegwaarak.
41005018	Yogo mbareegwa, at Yetut yiiro paga unggwikit nduk eeke mbareegi, aap kugi inikime lik yereegerak nogo nen, "Nimbirak nawok~o," yinuk, oone nabek togon yoreegerak kwe,
41005019	at Yetut nogo nen, "Lek~o. Kat kame koreewi kinom menggendak wonogwe me nage logomenggendik, kogoba kabuwa nen eekkakerak nogo yora nak~o."
41005020	Yoge mbareegi, wage nagagerik, o endage Sepuluh Kota toonak nogome aret, "Yetut ndogop ee'nakerak~o," yinuk, mbininogo yoranet nege mbareegi, aakumi abok aret pi wareegwaarak.
41005021	At Yetut nogo yi yenggenak ene paga iyokan yiiro paga wunda nage nagagerik, niyo aa'nggi paga wonage me, aakumi ambik at owagam kuwak ari wogogwaarak. Kuwak ogo nogogwaarik, wonogwe me,
41005022	aap it Yakuri tamban eeko menggam arum menggaarak ambi endage Yayirut wage nagagerik, Yetut abu'me tebe yinuk,
41005023	abuwa warak nggo-nggo yoge logonet, "Yetut wae. An napuluk kolaga andi kambuurak eeke wonage me, kangge kero, eenik logowak nduk, keenggi pigogo obeelom eeri nanok~o." Yoge mbareegi,
41005024	imbirak aret nagagerak. Imbirak nage me, it aakumi ambik at ambokan ninggi'nuk, nogogwaarak.
41005025	Ninggi'nuk nogwe me, kwe ambi amiya eeke kagak, tahun 12 eereegerak me,
41005026	"Obeelom ee'nabuwak," mba'nuk, amendek abok aret ndotet wogorage kenok, it apit nen eekaatak kwe, andi nogo lek aga'lek abunuk nggwok eeke nagagerak.
41005027	-
41005028	At kwe nogo, Yetut nen obeelom eeginabit nege nogo aruk konembunuk, aakumi ambik inenggela'me nen ambokan panggo yi nage nagagerik, "Ayum pigagangge neenok, obeelom ee'nabigin~o," mba'nuk, ayum pigaganeegerak.
41005029	Ayum pigagangge nagagerik, amiya eeke nagagerak nogo nggaruk ari mbareegi, "Namiya eeke nagaarak nogo, yogondak perak, lek age kagi," yinuk, mbake kagak,
41005030	at Yetut nen, "Nomaawi ambi lek age kagi," mba'nuk, aakumi ninggi'nuk wogwe nogo ena logurogon pegiige logonet, "An nayum ta nen pigaganggi?"
41005031	Yorage mbareegi, at oone waganggwi nogo nen, "Aakumi ambik ninggikkeren wogwe iigendak kwe, kat nonggop nduk, Ta nen pi'nakerak~o, yinuk, ari agandik?"
41005032	Yoreegwaarak kwe, at Yetut nen, "Ta nen pi'nakerak kaamun?" yinuk, enegen yombooninake kagak,
41005033	kwe nogo nen, "Obeelom ee'nakerak kagi," mbake nagagerik, agabiti nen aganak nuk irit Yetut abu'me tebe yinuk, "An togop eekirak~o," yinuk, eereegerak nogo abok aret paganogo yoreegerak.
41005034	Paganogo yoge mbareegi, at Yetut nen, "Nawuluk~o! Kat kiniki noba panggombunuk abet nombakendak paga obeelom agan~o. Andi eekkake nagaarak nogo muk lek agaarak me, kinikiigun kame nak~o," yoreegerak.
41005035	Awo yoge kagak, aap ando it Yakuri tamban eeko menggam arum wonagagerak ame nogome nen wogo nogogwaarik, aap Yayirut nogo yogo logonet, "Kapuluk muk kanggerak me, nonggop nduk ninogoba Ngguru tu aanom warogo wonok wage agandik~o?"
41005036	Yogwi nogo at Yetut aruk koneneegerak kwe, konengga'lek negen eeppunuk, at aap it Yakuri tamban eeko menggam arum menggerak nogo yoge logonet, "Kagabiti mbarugun~o. Kiniki noba panggombunuk, abet nombake logot~o."
41005037	Yoge nagagerik, "It aakumi ugun ninom noorak lek~o," yinuk, at Peterut inom, Yakobut awuluk Yaya imbirak inom, Yetut inom inalik nogogwaarak.
41005038	Ndi, it Yakuri tamban eeko menggam arum menggerak nogo ame ari nogo nogogwaarik, aakumi noone-koone yogo logonet, leenggu maakwi, le yi-yi wo-wo yogwe, iige nagagerik,
41005039	oome unggwi nanuk, yorage logonet, "Kolaga yi, kambulik we nogo yege me, nonggop nduk noone-koone yogwe, le yogwe, eeko ogotik~o?"
41005040	Yorage mbareegi, it nogo nen at agi'ndok kambeegwaarak. Aakumi abok mugogo wumbiinok, kolaga agalo-ogoba inom, at oone waganggwi inom wogogwaarak nogo inom, wogoren, kolaga wonage me unggwi nogogwaarak.
41005041	Unggwi nogo nogogwaarik, Yetut nen kolaga nogo eenggi pippunuk yoge logonet, "Talita kum, " yoreegerak. Ti, nit ninoone paga, "Kolaga yi wae. Mi'na'nok nduk yokkigi~o," yinuk, yoreegerak.
41005042	Yoge mbareegi, at kolaga nogo mi'nage nagagerik, oome nogome nege nagagerak. Kolaga nogo ndarak kagak, tahun 12 eereegerak me, nege mbareegi, aakumi abok aret, "Ia!" yinuk, inagabiti ambik ogogwaarak.
41005043	Ndi, Yetut nen oone omaawi togon aakumi yorage logonet, "At kolaga obeelom eekirak yi, aakumi yoraagup~o," yorage nagagerik, "Mbi nawak nduk wogo'nip~o," yinuk, yoragagerak.
41006001	O time nen Yetut at oone waganggwi nogo inom at awi alom paga wogogwaarak.
41006002	Wogo nogogwaarik, Yakuri tamban eekwi paga it tamban eeko menggam unggwage nagagerik, wone mamuniragagerak. Wone awo mamunirage kagak, it at oone koneneegwaarak nogo nen, "Yi wone ndi wone yi abok aret, at ngga nen waganggerak paga ari agaarik mbakop? Aap iniki warak oone negen ari yi, wone nano wone waganggerak paga ari agaarik~o? Ndi, eerubok eeke yi, nonggop togon eeke agaarik mbakop?" yogo nogogwaarik, "Wi!" yinuk, pi wako logonet,
41006003	"At kwe Mariya aagaluk o wuka yi aret nogo lek a? At awuri Yakobut inom, Yotet inom, Yurat inom, Timon inom, nogo lek a? Ndi, at awurilogwe komologwe ninom monggoorak nogo lek a?" yinuk, at Yetut ineebi mbareegwaarak.
41006004	Ineebi mbako mbareegwa, at Yetut nen it yorage logonet, "Aap Ala nen yorage kagak yoraga ti, yi awi ndi awi wone yoranet nugwi me, tiyappiinok, inoone waganggo menggaarak kwe, inawi alom paga inowe-inawot inom, inom menggaarak mendek inom, inenggela'me logonet, yorogwe iinok perak, tiyappiinok, inoone waganggulik~o," yinuk, yoragagerak.
41006005	At ame time eerubok mendek eeriyak meek aret kagak kwe, ambitak mban kugi andi me inanobak eenggi pippiinok, obeelom eeginake nagagerak.
41006006	Ndi, at Yetut nen it iniki at oba panggombunuk abet ombaka'lek iige nagagerik, "Aakumi yi, iya!" yinuk, pi waganabeegerak. At Yetut nogo o yaga'lelo lombok yanggwagak-ndanggwagak nege logonet, wone mamuniranet nege nagagerak.
41006007	Ti'nuk, awuri 12 nogo woraawak nduk wiiragagerak wogo mbareegwa, kugi ogole warak mendek nggiginogo wumbiinet nogo logowak nduk awone kilirirage nagagerik, mbere'ndak lombok nappiyaakit nduk, yorage logonet,
41006008	"Kinambi inom, wokkirogwe iinok, yonggoliyak yum inom, kinawu mbo'mbilaana yonggolak inom, kinamindik-kinamendek wonok nagup~o. We, kinowaanggun mban ko'nok nanip~o.
41006009	Kiniyogogut yikkologwe ti op aret kwe, kineebe me mbogoyum mbere yiriyak ti perak, mage~o," yinuk, inaruk wareegerak.
41006010	Inaruk wake nagagerik, wone ambi yorage logonet, "O ambi me namonggotak me, wokkinakwi iinok, ambi me awo naga'lek logonet, o kota time kinom logomonggotik, nanu~o.
41006011	Ndi, o ambi me nen kit wokkinakwi, kinoone konenggwi, eeka'lek iinok perak, Kinobaalombok~o, yinuk, liirubu kiniyok paga lenggennaremenggerak nogo yumbunogo piinok, time nen wundi nanu~o," yinuk, nappiyareegerak.
41006012	Nappiige mbareegi, nogo nogogwaarik, yorogo logonet, "Kit maluk eeko nogotak nogo, kiniki koombunuk, mbo pinip~o," yinuk, yoranet nugu nogogwaarak.
41006013	Nugu logonet, yi kugi ndi kugi aakumi inikime lik yegetak nogo nggiginogo wumbiigwi, kugi andi kunik kenok, amburu inoba kilippiinok, obeelom eeginakwi, eeginabit nugu nogogwaarak.
41006014	Eeginabit nugu nogogwaarak nogo ti paga Yetut endage yi awi ndi awi inaruk koneneegwaarak me, aap endagembogut Keroret nogo inom aret aruk koneneegerak. It ando nen, "Yiime Wuppiiga Yaya nogo ti, kanggo menggam nen eenik a'nuk, mi'nagaarak nogo paga nen eerubok mendek eerit nage kogo~o," yogwe,
41006015	it ando nen, "Lek~o. Eliya aret~o," yogwe, ndi, it ando nen, "It maan Ala nen yorage kagak yorogo nogogwaarak nogo kwak a'nuk, yogondak at Ala yoge kagak yorage agaarik~o," yinuk, yogwe, eeko nogogwaarak.
41006016	Yogwe nogo, at Keroret aruk konembege nagagerik, "Wologwe! Yaya enggaanok mbanggirak nogo, eenik a'nuk mi'nagaarak kagi~o," yereegerak.
41006017	-
41006018	Ti yereegerak nogo ti, at Keroret nen kwe Keroriyat Piliput awot akweeluk kagak, wagangge mbareegi, at Yaya nen Keroret yoge logonet, "Kat kawot akweeluk woorak lek yugu kagak waganggendak me, kimbirak logorak mage~o," yinuk, yogak mban eeke mbareegi, Keroret nogo nen Yaya keele maaruwak nduk nappiige mbareegi, nogo nogogwaarik, pippunuk aakumi keele maarogo mambiigo menggam mambereegwaarak.
41006019	-
41006020	Mambereegwaarak me, at kwe Keroriyat nogo iniki pale agan nage logonet, "Yaya warikit," mbake kagak, at Keroret nogo nen, "Yaya nogo maluk eeka'lek iniki abe koonak aret kagi~o," yinuk, at Yaya nen wone at yoge nogo aruk konengge logonet, iniki aaninggin age kagak kwe, koneniyak inikilom mbake nagagerak me, agabiti mbake logonet, wake kero, arum wonagagerak me, Keroriyat wariyak meek agagerak.
41006021	Arum wonage me, at Keroret nda'nagagerak eyom ari wage mbareegi, at awuri kepala-kepala mippiyareegerak inom, it yigin unde inoweewi inom, it aap Nggalileya mendek inoweewi nagawan-nagawan inom, nggelak lakwi me, wogo mbareegwa, kwe Keroriyat nogo nen, "E! Yogondak perak, nanonggwan kuwak agaarak kagi," mbake kagak,
41006022	at Keroriyat aagaluk nogo unggwage nagagerik, kwirabik-kwirabok ari kenok, at Keroret oreewi inayonggo nappiyareegerak wogogwaarak nogo inom nen, "Kwe yi ari, iya!" yinuk, pi wako mbareegwa, at aap endagembogut nen kwe tawe nogo yoge logonet, "Kat nano mendek ambi uugwe mba'nuk nggino yo'nege keenok, wokkirigin~o,"
41006023	yoge nagagerik, "Kat an nano wokkiriyak mbakendak~o? O yime an unde minggirak me, Kuli ogoorogo panu~o, yo'nege keenok, an nen peenok ogoorogo pagakit~o," yinuk, ombo owak mbaneegerak.
41006024	Ombo owak mbangge mbareegi, kolaga nogo wundi nage nagagerik, agalo kin wakkage logonet, "An nano mendek wo'niruwak nduk, nggino yori na?" Yoge mbareegi, agalo nogo nen, "Yiime Wuppiiga Yaya anobak mbanggiruwak nduk yori nak~o," yoreegerak.
41006025	Yoge mbareegi, at kolaga nogo puu'nuk aap endagembogut owagam unggwi nage nagagerik, yoge logonet, "Yogondak aret at Yiime Wuppiiga Yaya nogo anobak tenggap paga ndoonogo wo'niri woraanok nduk, yokkigi."
41006026	Yoge mbareegi, aap endagembogut Keroret nogo iniki maluk agagerak kwe, it laago lakwi me wonogogwaarak inenggaanom paga ombo owak mbaneegerak me, teppunuk, eebi mbakak,
41006027	aap yigin unde ambi Yaya enggaanok mbanogo anobak wonok woraawak nduk, nappege mbareegi, nage nagagerik, keele maarogo mambiigo menggam unggwage nagagerik, enggaanok mbanogo,
41006028	anobak tenggap paga ndoonogo wonok wagagerak. Wonok wage nagagerik, kwe tawe nogo wogoge mbareegi, agalo wogoreegerak.
41006029	At Yaya oone waganggwi nogo nen Yaya enggaanok mbaneegwaarak inaruk konembunuk, nogo nogogwaarik, eebe wonok ndoome pi nogogwaarak kwe, agan nugwi nogo, Keroret konembunuk, "Eenik a'nuk, mi'nagaarak kagi," yinuk, yereegerak.
41006030	At Yetut nappiyareegerak nogo iniyok paga at Yetut owagam wogo nogogwaarik, it eerit nogo nogogwaarak wone inom, mamuniranet nogo nogogwaarak wone inom, mbininogo yoreegwaarak.
41006031	Mbininogo yogo mbareegwa, aakumi ambik at ka nogwe-wogwe eekwi me, mbi noorak meek age mbareegi, at Yetut nogo nen, "Yonggonggolaawok nduk, ninalik aakumi lek me nawok nen woraanip~o," yoragagerak.
41006032	Yorage nagagerik, inalik aret yiiro paga unggwogo nogogwaarik, aakumi lek me, nogogwaarak.
41006033	Yetut oreewi inom nogwe nogo aakumi ambik iigo nogogwaarik, o kota lombok nen it noorak mbareegwam nogome nogwe yelok iigo nogogwaarik, tu nggween paga inaru nggaruk pegak inaa'nduk time aret enaa'nari nogogwaarak.
41006034	Yetut at oone waganggwi inom yiiro paga nen yi aa'nggi paga wundi nogo nogogwaarik, ndomba ndegeninaka lek kenok, ndomba mban kuwak aago mengga kwak, it aakumi ambik togop kuwak aago wonogwe iige nagagerik, "Inabuwa," mba'nuk, yi wone ndi wone mamunirage nagagerak.
41006035	Mamunirage kagak, o abu kiip age mbareegi, at oone waganggwi nogo at owagam wogo nogogwaarik, yogo logonet, "O wurik yime abu lek~o. Ndi, o abu kiip ariyak age me,
41006036	aakumi yi, inambi onggo mbanggola nawak nduk, o tini nggwok me inom, o yaga'lelo lombok time inom, nappiyet~o."
41006037	Yoreegwaarak kwe, at Yetut nen, "Lek~o. Inambi nawak nduk, kit nen aret wogoraanip~o." Yorage mbareegi, it nen, "Nit ninawu we mbuuluk 200 dinar mban aret me, ti paga mbi kunogo magaroorak op me nduk yagan a?"
41006038	Yogo mbareegwa, at Yetut nen, "Roti mande wonage? Pekkanet nanip~o." Yorage mbareegi, pekkanet nogo nogogwaarik, "Roti we 5, ndi, ikan mbere aret wonage~o."
41006039	Yogo mbareegwa, at Yetut nen it yorage logonet, "Aap inawuri lombok iri'ngga paga taati kunu wurogo kwi'narit nawak nduk, yoraanip~o," yinuk,
41006040	yorage mbareegi, it aap aago nogo ando 100 ambi me kwi'nogwe, ando 50 ambi me kwi'nogwe, eerit nogogwaarak.
41006041	Kwi'narit nogo mbareegwa, at Yetut nogo nen roti 5 inom, ndi, ikan mbere inom woppunuk, ena mbogut paga ni'nage nagagerik, "Nogoba Ala wa!" yinuk, roti karerogo aakumi tumburiraawak nduk, at oone waganggwi nogo wogoragagerak. Wogorage nagagerik, ikan mbere waganogo abok aret nawak nduk, wogorage mbareegi, tumburirogogwaarak.
41006042	Tumburirogo mbareegwa, it abok aret nonggo nogogwaarik, ndonggoppiige mbareegi,
41006043	roti inom, ikan inom, ando ndiinogo pereegwaarak nogo, at oone waganggwi nogo nen mbirim yum 12 paga eno korok togon yonggologo pereegwaarak.
41006044	It roti nunggugwaarak nogo ti, aap ineebe lima ribu aret nunggugwaarak.
41006045	Roti nogo nonggo mbareegwa, Yetut nen it aakumi o time nen nappiyaakit nduk logonet, at oone waganggwi nogo yiiro paga unggwi nanuk, inaa'nduk o Mbetayira yi enebagan wunda nawak nduk nen oone omaawi paga yorage mbareegi,
41006046	nogwe iigak, aakumi nogo iname nappiinok, tamban eerikit nduk puurom time laganeegerak.
41006047	Nogome logonet, tamban eeke kagak, o kiip agagerak. O kiip age mbareegi, at Yetut alik puurom paga time awo wonage kagak, at oone waganggwi yiiro paga yi yenggenak oolo ari wogwe me,
41006048	o wiya inaamenggwe nen warit nage kagak yiiro nogo ogobak koonuwok nduk eekwi iyareegerak. Iige nagagerik, o kilim nagake kagak, yi ogombaga iyok pit inowagam wage nagagerik, it yiiro paga iigak, at nok-nok naakit nduk
41006049	yi ogombaga iyok pit wage inigen kogo nogogwaarik, "Yi kugi aret," mba'nuk, kwa yereegwaarak.
41006050	It abok aret at wage inigen kogo nogogwaarik, inaganak wake kagak, "Kinogut li~o," yorage nagagerik, "An neebe aret wage me, kinagabiti arugup~o."
41006051	Yorage nagagerik, yiiro paga iya unggwage mbareegi, o wiya nogo abolok lek aret agagerak. Lek age mbareegi, "Ia!" yinuk, inagabiti ambik ogo nogogwaarik, pi wareegwaarak.
41006052	Yetut nen roti karereegerak nogo, "Alom ti nduk eekerak, kogo," yinuk, iniki liippega'lek kobak wonogogwaarak me, peebi o wiya lek agagerak nogo kunduk, togop aret iniki kobak logonet, inagabiti ambik ogogwaarak.
41006053	Niyo yibagan wunda woraanuk, o Nggenetaret ari wogogwaarak. Wogo nogogwaarik, yiiro yi aa'nggi paga taa'nogo mbarenogo punuk,
41006054	endekem wundi wogo mbareegwa, it aakumi time nen at Yetut yelok kogogwaarak.
41006055	Yelok kogo nogogwaarik, o tini lombok time yonggo puu'nuk nogo nogogwaarik, kugi andi warak inagare'ngga ndoonak menggaarak nogo paga eewugeren Yetut time wonage inaruk koneneegwam nogome, piya wogo nogogwaarak.
41006056	O kota nggwok me inom, mbuuluk me inom, o yambo-ndambo time inom, nege kagak, it kugi andi warak nogo mbi onggo kunggo menggam piya wagaatak nogo nen, we ambogoyum irip pigaawok nduk nggino yogo nagaatik, pigaganggwi iinok, it abok aret obeelom ogogwaarak.
41007001	It Yerutalem nen nogogwaarak aap Pariti mendek inom, it Ala wone liiru mbanak unde ando inom, Yetut owagam kuwak ogo nogogwaarik,
41007002	Yetut oone waganggwi nogo wone yugu ndak-ndak eeka'lek logonet, ineenggi kooka'lek we ugun aret mbi nunggwi iyareegwaarak.
41007003	-
41007004	It Pariti mendek inom, it Yakuri mendek nogo inom, it abok aret inombomini nen eeko nogogwaarak wandek eeko logonet, ineenggi kooka'lek mbi nunggwi, mbi kunggo menggam nogome nen wogo nagaatik, mili lenggek ari kenok, kooka'lek logonet, mbi nunggwi, eeko logolik~o. Ti mendek abok aret inombomini wandek eeko logonet, yiiwak mbuulogwe inom, yo'nggok inom, mbutiiwak inom, kooko nogogwaarak.
41007005	Togop eeko nogogwaarak me, it Pariti mendek inom, it Ala wone liiru mbanak unde inom, nen Yetut yogo logonet, "Kat koone waganggwi yi, ninombomini eeko nogogwaarak wandek eeka'lek logonet, nonggop nduk ineenggi kooka'lek ugun aret mbi nonggo agaarik~o?"
41007006	Yogo mbareegwa, at Yetut nen yorage logonet, "It aakumi yi, inambe paga an wogoppanugwi kwe, Iniki perak, ninom ogoorak aret wonogwe~o.
41007007	It mamunirogo menggaarak ti, aakumi inoone yugu kagak, mamunirogo menggaarak me, Aanom warogo aret nalut ee'nako agarik~o, yinuk, Ala yoge kagak at Yetaya nen yoragagerak liiru mbaneegerak nogo ti, kit kiniki laakot logonet eekwi kiinok, abet aret liiru mbaneegerak~o.
41007008	At Ala nen, Yogop ee'nu, ndogop ee'nu, wone yugu nogo tebenogo punuk, kinombomini eeko nogogwaarak wandek me eeko monggotak kiigi~o," yinuk, yoragagerak.
41007009	Yorage nagagerik, ambinom yorage logonet, "Kit kinombomini eeko nogogwaarak wandek me eeko logorak mba'nuk, at Ala nen, Yogop ee'nu, ndogop ee'nu, yereegerak wone mbo pugwi yi, kit obeelom aret kiigi~o.
41007010	At Muta nen, Kinagalo-kinogoba inayuk wuko logonet, inoone liirogon konenggo logomunggup~o. Ndi, aap ambi nen agalo-ogoba kugi pulunogo piige kenok, aap ti, kambuwak nduk, mondok warogo puwak~o, yinuk, yereegerak kwe,
41007011	kit nen, Aap ambit ambi at agalo-ogoba yorage logonet, Namendek wokkiroorak mbakirak kwe, Korban, yagarak~o. Ti, Ala ake wogogirak~o, yinuk, yorage kenok,
41007012	at agalo-ogoba wogoroorak lek~o, yinuk, yogo monggotak kiigi~o.
41007013	Ti yogo monggotak nogo paga kinombomini nen eeko nogogwaarak wandek me eerit nogwe paga, Ala wone ti, taganogo mbo pogo monggotak~o. Ti eeko nogogwaarak kwak, kit togop ambik aret eerit nogo monggotak kiigi~o," yinuk, yoragagerak.
41007014	Yorage nagagerik, it aakumi ambik wiiragagerak nogo, wogo mbareegwa, yorage logonet, "Kit abok aret an wone yokkirage yi, kinaruk liirogon konembunuk, waganggo logonip~o.
41007015	Nonggo monggotak ti paga maluk eekkinakeelik~o. Ata, wone kinikime nen wunggetak ti paga maluk eekkinake menggerak~o," yinuk, yoragagerak. (
41007016	Kinaruk wonage kenok, liirogon aret konenggo logonip~o.)
41007017	Yorage nagagerik, aakumi nogo teppiinok, oome unggwage mbareegi, at oone waganggwi nogo nen, "Kat wone eegu laarogo negen yo'niragandak nogo ti, liirogon yo'niret~o."
41007018	-
41007019	Yogo mbareegwa, at nogo nen, "Kit kunduk, kiniki liippega'lek logonet, yogo ogotik? Yi mendek ndi mendek nonggo monggotak nogo ti, kinikime unggwageelik~o. We, kinaanogum me wangge nagaatik, mbo pi nogo monggotak me, yi mendek ndi mendek nonggo monggotak paga maluk eekkinakeelik yi kogo ogotik?" yoragagerak. Wone yoragagerak nogo ti, nonggo menggaarak mendek abok aret mage lek op nonggo logorak nduk yoragagerak.
41007020	Yorage nagagerik, ambinom yorage logonet, "Kinikime nen wunggetak paga maluk aret eekkinake menggerak.
41007021	Kinikime nen maluk eeriyak koonggwi, komologwe tawe ugun eeginabit nugwi, yogoot waganggwi, aap wakwi,
41007022	mbabi eekwi, aap inamendek uugwe-uugwe agan nugwi, maluk mban eekwi, inambokan laganggwi, iniki kumi paga mban lunik logonet kumili negen ugun-ugun eerit nugwi, kiniki aagi wungge, inabok mbanggwi, wogoppatit nugwi, kiniki mbanak negen eerit nugwi,
41007023	eerit nugu monggotak ti abok aret kinikime nen aret wunggetak paga mban maluk eekkinake menggerak~o," yoragagerak.
41007024	At Yetut nogo o time mbo punuk, o Tirut unggwi nagagerak. Unggwi nage nagagerik, o ambi wurik me unggwagagerak wonage logonet, "It aakumi an neegwi iyo, kumaarak logokit," mbareegerak kwe, meek agagerak.
41007025	-
41007026	Meek age mbareegi, kwe ambi eebe Yunani mendek kwe, nda'nagagim awi alom o Penitiya Tiriya mendek me, aagaluk kolaga kugi maluk mendek inikime unggwagagerak agalo nogo, Yetut wage aruk konembunuk, ne ti paga aret at owagam nage nagagerik, abu'me tebe yinuk, abuwa warak nggo-nggo logonet, "Ai, nogoba! An naagaluk kugi inikime unggwagagerak me, nggiginogo nappenok nduk, yokkigi~o," yoreegerak.
41007027	Yoge mbareegi, at Yetut nen, "It elege-aabologwe inambi ndonggorogon nawak~o. Nengga'lek iigak, inake aago ndinogo nggeewo wogoriyak ti, mage~o."
41007028	Yoge mbareegi, at kwe nogo nen, "Aret kwe, nogoba~o. Elege-aabologwe inambi nunggwi iigak, anggen yumbu-yumbu eyo ndoonak mbi nonggo menggam abu'me wanggetak ti, nggeewo aret nonggo menggaarak nogo~o."
41007029	Yoge mbareegi, Yetut nen, "Kat wone yagandak ti paga kugi kaagaluk inikime unggwagagerak nogo muk nggigik togon wunggerak me, kame nak~o."
41007030	Yoge mbareegi, ame nage nagagerik, aagaluk nogo kugi inikime wungge nagaarik, obeelom agaarak windak menggim ugun windak wonage me ka nagagerak.
41007031	Ti eeke nagagerik, at Yetut nogo o Tirut teppunuk, o Tiron unggwagak niyo Nggalileya yenggenak aa'nggi paga ari woraanuk, o Ndekapolit unggwi wagagerak.
41007032	Unggwi wagagerak wonage me, it aakumi time mendek nen aap aruk logu oone lek me wonok, at Yetut owagam pi nogo nogogwaarik, Yetut nen eenggi oba pigaawak nduk, inabuwa warak nggo-nggo logonet, yoreegwaarak.
41007033	Yogo mbareegwa, it aakumi ambik aago nogo teppiinok, at aruk logu nogo mban, "Omok~o," yo'nuk, imbirak inalik nomorogon nanuk, aruk me eenggi mambege logonet, awoori waganogo amili paga nabembege nagagerik,
41007034	ena mbogut paga ni'nage logonet, "Ai!" mbake nagagerik, "Epata~o," yoreegerak. Ti yoreegerak ti, nit ninoone paga, "Paa'naru~o," yoreegerak.
41007035	Yoge mbareegi, aruk paa'nage, oone lek nogo oone warak age, eeke nagagerik, oone abe aret yereegerak.
41007036	Oone abe ari mbareegi, at Yetut nen aakumi time wonogwe nogo inaruk wake logonet, "Aakumi abu yoraagup~o," yoragaatak kwe, kagak, oone tagambunuk, yoranet negak mban eeko nogogwaarak.
41007037	Yoranet nugwi nogo inaruk konenggo nogogwaarik, yogo logonet, "Inaruk logu nogo inaruk paarogo piige, inoone lek nogo inoone warak agago piige, eeginabit nege logonet, yi eekak ndi eekak obeelom mban eerit nege yi, Wi!" yinuk, inagabiti ogo nagaatik, pi wako nogogwaarak.
41008001	Ti eerit nage nagagerik, wonage me, aakumi ambik aago iigak, ambi aago at owagam kuwak ari wogogwaarak. Kuwak ari wogogwaarak nogo, inambi noorak lek kenok, Yetut nen at oone waganggwi nogo wiiragagerak wogo mbareegwa, yorage logonet,
41008002	"Wologo wae! It aakumi yi, ninom nogo kenagan yogo logonet, inambi abu lek agaarak me, inabuwa~o.
41008003	It ando inawi ndaanda nen wagaarak me, iname nappiige neenok, nogo logonet, mbi abu nen inambuluk pigin mbaki~o."
41008004	Yorage mbareegi, at oone waganggwi nogo nen, "Ti aret kwe, o yime aakumi inawi wurik lek me, it aakumi ambik yi, mbi ngga mendek wogoramonggoorak endak nagun mbaken?"
41008005	Yogo mbareegwa, at Yetut nen, "Kit roti mande porogo ogotik~o?" Yorage mbareegi, "Lek~o. We 7 aret porogo ogoorik~o," yoreegwaarak.
41008006	Yogo mbareegwa, at Yetut nogo nen aakumi ambik kuwak aago nogo kwi'naruwak nduk yorage nagagerik, roti 7 nogo eenggim woppunuk, "Ala wa!" yinuk, karerogo aakumi tumburiraawak nduk, at oone waganggwi nogo wogorage mbareegi, tumburirogogwaarak.
41008007	Tumburirogo mbareegwa, ikan mbuulogwe mbereeluk aret wonage me, "Ala wa!" yinuk, tamban eeke nagagerik, "Ikan yi inom tumburiraanip~o," yinuk, wogoragagerak.
41008008	Wogoragagerak tumburirogo mbareegwa, nonggo nogogwaarik, ndonggoppiyareegerak. Ndonggoppiige mbareegi, mbi karerak ando ndiinogo pereegwaarak nogo, mbirim yum 7 eno korok togon yonggologo pereegwaarak.
41008009	It nunggugwaarak nogo, aap ineebe ambik empat ribu negen aret nunggugwaarak me, iname nappiinok,
41008010	Yetut at oone waganggwi nogo inom yiiro paga unggwogo nogogwaarik, o Ndalamanuta aret wunda wogogwaarak.
41008011	O Ndalamanuta wunda wogo mbareegwa, it Pariti mendek nen at owagam nogo nogogwaarik, inom wone wako logonet, "Nineenu ariyak mbogut paga mendek ambi eeke keyaawi~o," yinuk, at eeke abut mbanuwok nduk yoreegwaarak.
41008012	Yogo mbareegwa, at Yetut nen, "Aap yi yogwe, Ao," mbake logonet, "Kit aakumi yogondak wonogwe yi, nonggop nduk, Nineenu ariyak mendek ambi eeke keyaawi, mban yo'nogo ogotik? Kineenu ariyak mendek ambi eeke neyaamunggup mondok lek~o, yinuk, abet aret yokkiragi~o."
41008013	Yorage nagagerik, it nogo teppiinok, yiiro paga unggwage nagagerik, at oone waganggwi inom wunda nogogwaarak.
41008014	At Yetut oone waganggwi nogo roti inami a'nuk, we ambit mban wonok yiiro paga nogwe me,
41008015	Yetut nen, "It aap Pariti mendek inom, at Keroret inom, inoone ti, roti piike menggerak nogo kokwak aret me, waganggwi kiyo, kiniki tum wako logonip~o," yinuk, inaruk wareegerak.
41008016	Inaruk wareegerak nogo, it-it wone mbanggo logonet, "Roti lek kenok, yo'nirage kogo~o," yogogwaarak.
41008017	It yogwe nogo at Yetut yelok iige nagagerik, "Kit nonggop nduk, roti wone yogo ogotik? Kit awo liippega'lek kobak logonet, yogo ogotik? An yokkiragarak nogo kiniki apit logonet, yogo ogotik?
41008018	-
41008019	Kit kinigen wonage kwe, kaga'lek negen logonet, yogo ogotik? Ndi, kinaruk wonage kwe, konengga'lek logonet, yogo ogotik? Roti 5 paga it aap ambik lima ribu aret kareriragagirak nogo kiniki abeka'lek logonet, yogo ogotik? Roti karerak ndiinogo pereegwaarak nogo kuwak agago mbirim yum mande eno korok togon yonggoleegutak?" Yorage mbareegi, it nogo, "Lek~o. Yum 12 aret yonggoleegurak~o."
41008020	Yogo mbareegwa, "Ndi, it aap ambik empat ribu aret roti nawak nduk, kareriragarak nonggo nagaarik, ndiinogo pegaarak nogo mbirim yum mande eno korok togon yonggokotak~o?" Yorage mbareegi, it nogo nen, "Yum 7 aret yonggokoorak~o."
41008021	Yogo mbareegwa, at nen, "Yogondak kunduk, kit awo liippega'lek logonet yogo ogotik?" yoragagerak.
41008022	Ti'nuk, o Mbetayira nogogwaarak. Nogo mbareegwa, it aakumi time nen aap enegen mbuk me at owagam wonok wogo nogogwaarik, Yetut nen at oba eenggi pigaawak nduk, inabuwa warak nggo-nggo logonet, Yetut yoreegwaarak.
41008023	Yogo mbareegwa, at Yetut nogo nen oore'nggam time nen eenggi piganok, wonok endekem wundi nage nagagerik, woori enegen me lenggembege, eebe eenggi pigagangge, eeppege nagagerik, "Yogondak yi mendek ndi mendek muk kenegen kagan a?"
41008024	Yoge mbareegi, at enegen pagak yikit nduk eeke kagak, "Aakumi negen iige kwe, eyo negen nugwi iigi~o."
41008025	Ari mbareegi, Yetut nen ambinom eenggi enegen me nobake mbareegi, aap nogo enegen abe aret pagak ari nagagerik, yi mendek ndi mendek abok aret tena'me enegen kagagerak.
41008026	Enegen obeelom age mbareegi, Yetut nen, "Oore'nggam time unggugun~o," yinuk, ame nappereegerak.
41008027	Nappege nagagerik, ti'nuk, Yetut at oone waganggwi inom o time nen o Kayitareya Pilipi o yaga'lelo lombok time yengget-wangget nugu logowok nduk, tu paga nogo logonet, Yetut nen it yorage, "It aakumi nen an ta nomba'nuk, yogo agaarik~o?"
41008028	Yorage mbareegi, it nogo nen, "It ando nen, At Yiime Wuppiiga Yaya nogo aret, yogwe, ndi, it ando nen, Eliya aret, yogwe, ndi, ando nen, Aap Ala nen yoge kagak yoraga mendek ambi aret, yogwe, eeko agaarik~o."
41008029	Yogo mbareegwa, at nen, "Ndi, kit perak, an ta nomba'nuk, yogo ogotik?" Yorage mbareegi, at Peterut nen, "Lek~o. Ala nen leenogo mippagareegerak Mesias nogo, kat aret~o," yoreegerak.
41008030	Yoge mbareegi, Yetut nen, "An nabok ti, aakumi ambi paganogo yoraagup~o," yinuk, inaruk wareegerak.
41008031	Inaruk wake nagagerik, wone yorage logonet, "An aap aret nda'nagagirak yi, mondok noba aaninggin-paaninggin agago panugun~o. It aap inanggok inom, it Ala unde inoweewi inom, it Ala wone liiru mbanak unde inom, ineebi nen nooko mbaremengga, nogo mbere yippunuk, ko'lu neenik arigin~o," yinuk,
41008032	wone paganogo yoragagerak. Paganogo yorage mbareegi, yoge logonet, at Peterut nen Yetut nomorogon wonok nage nagagerik, "Togop yugun~o," yinuk, aruk warikit nduk eeke kagak,
41008033	Yetut nen at oone waganggwi nogo ena logurogon pegiige nagagerik, Peterut mberege logonet, "Kat Ibilit yi, Ala iniki mbake nogo eeriyak mba'nuk ari lek~o. Ata, aakumi iniki mbakwi nogo eeriyak mbake menggendak me, mondok nak~o," yinuk, mberereegerak.
41008034	Mberege mbareegi, it aakumi kuwak aago inom, at oone waganggwi nogo inom, wiiragagerak wogo mbareegwa, yorage logonet, "Kit an ninom nugu logorak mbakwi kenok, kit yi eekak ndi eekak eeriyak mbakwi nogo mbo punuk, eyo karo-karo paga nabembinagarak nogo, ko'nok an ninom aret nugu logowok~o.
41008035	Kineebe kinili yikkolamonggotak kenok, kineebe kobak aret arumunggup~o. Ndi, an nendage inom, obeelom wone inom, nggwok aruwak nduk, kineebe wondet agago patit namonggotak kenok perak, kineebe kinili aago aret logomunggup~o.
41008036	Kit yi awi ndi awi abok aret unde eekkologo logomonggotik, kineebe kobak arumonggotak kenok, ti paga nano eekkoloorak nduk agan nugu logomunggup mbakop?
41008037	Kineebe kobak arumonggotak kenok, obaane'me nano patiyak~o?
41008038	It aakumi abok yi, Ala mbo punuk, maluk mban eerit nugu menggaarak kinom aret logonet, aakumi kinagabiti nen an noone mbo punuk, naana'le mbangga'lek logomonggotak kenok, an aap aret nda'nagagirak yi, peebi an nogoba amindik-amendek li'luk ee'nuk, at ake eeko logorak leenogo piyareegirak malayikat nogo, ninom wogo logomonggoorik, an kunduk, aakumi nagabiti nen kinaana'le mbanigin lek~o," yinuk, yoragagerak.
41009001	Yorage nagagerik, ambinom yorage logonet, "Kit aakumi ando yime wonogwe nogo, at Ala oone omaawi paga lengganinake logonet, aakumi at abu'me piya wage kinigen kaga'lek kiigak, kambumunggup mondok lek~o, yinuk, abet aret yokkiragi~o," yoragagerak.
41009002	Ti'nuk, nogo 6 yippunuk, ko'lu Yetut nen at Peterut togon, Yaya togon, Yakobut togon, wogoren puurom ambi nggorek paga lagi nage nagagerik, inalik time wonogwe me, inigen iigak, at enete alik lombok agagerak.
41009003	Enete alik lombok age nagagerik, ambogoyum laambu abinak ndelenak-welenak eereegerak. It mbogoyum laambu abinak aruwak nduk kooko mengga kwak ti lek~o. Ata, abinak abu alik negen laambu lombok age mbareegi,
41009004	it Eliya Muta imbirak Yetut inom lambumbunuk, wone mbanggwi iyareegwaarak.
41009005	Wone mbanggwi iigo nogogwaarik, at Peterut nogo nen Yetut yoge logonet, "Nogoba Ngguru wae! Nit yime wonogwe yi, obeelom aret me, kit logorak nduk, ooliya kenagan, ambi kat, ambi Muta, ambi Eliya, wurogo pinagawi~o," yoreegerak.
41009006	It nogo nen, "Ia!" yinuk, inagabiti ambik age mbareegi, nonggop yuubok kenok, togop yoreegerak.
41009007	Yoge mbareegi, ameraakot nobappiya wage nagagerik, enggela'me nogome nen oone ambi ari logonet, "An naput niniki kunik yi aret me, at oone kinaruk liirogon konenggo logonip~o," yinuk, ari koneneegwaarak.
41009008	Ari konembunuk, inigen penggek togon pekkogo nogogwaarik, yinip-panip it lek ogwe iigak, Yetut alik mban wonage inigen kogogwaarak.
41009009	Puurom paga nen wambi wogo logonet, at Yetut nen, "An aap aret nda'nagagirak yi, kambunuk nogo menggam nen awo neenik a'nuk mi'naga'lek neegak, eeke kinigen neegotak nogo aakumi abu yorogo logogup~o."
41009010	Yorage mbareegi, eeke kogogwaarak nogo aakumi yoroolik kwe, inalik logonet perak, "At kambunuk nogo menggam nen eenik arigin~o, yo'niragaarak yi, nonggop togon yigi mbakop?" yinuk,
41009011	wone mbanggo nogogwaarik, Yetut kin wokkogo logonet, "It Ala wone liiru mbanak unde nogo nen, At Eliya aa'nduk aret woraagin~o, yinuk, yogo menggaarak nogo ti, nonggop nduk yogo menggaarak~o?"
41009012	Kin wokkogo mbareegwa, at nen, "Eliya aa'nduk aret wage logomenggerik, yi eekwi ndi eekwi ndegeni woraagin~o, yogwe nogo ti, abet aret yogwe kwe, an aap aret nda'nagagirak nogo noba aaninggin-paaninggin agago panugwi, miyuk-meya eerogo panugwi, eeriyak liiru mbaneegerak nogo ti, nonggop nduk mbaneegerak mbakop?
41009013	Lek~o. At Eliya nogo ti, muk wagagerak ninom logonet kwe, At eeppuurak, wone liiru mbaneegerak nogo ndak-ndak aakumi nen it iniki mba'nuk aret at eeppereegwaarak~o, yinuk, yokkirage agarik~o," yoragagerak.
41009014	At oone waganggwi ando piinok laganeegwaarak nogo inowagam wambi wogo nogogwaarik, aakumi ambik kuwak aago iigak, it Ala wone liiru mbanak unde nogo inom wone wakwi iyareegwaarak.
41009015	Ndi, it aakumi abok aret at Yetut wage inigen kogo nogogwaarik, "Ie!" yinuk, ale'nggen mbako nogogwaarik, puu'nuk, at owagam keyage wappi nogo mbareegwa,
41009016	at Yetut nen, "It aap ti, kinom nano wone wako ogotik~o?"
41009017	Yorage mbareegi, aakumi ambik kuwak aago nogo aap ambi nen at yoge logonet, "Nogoba Ngguru wae! An naput kugi inikime unggwage nagagerik, oone lek eerogo pereegerak me, kowagam wonok wagi~o.
41009018	Kugi inikime lik yi wage kenok, anobak yimbik-ngginnagak eeke, ambe wulilan nggelo agan nage logonet, eyak nggilik maake, eeke nagaatik, nggi'nggak eekkolage menggerak me, kat koone waganggwi nogo nen kugi nggiginogo wumbuwak nduk yoragarak mendek, it nen wumbuurak meek iigirak~o."
41009019	Yoge mbareegi, at Yetut nen, "Kit aakumi yogondak wonogwe kiniki noba panggombunuk abet nombaka'lek nugu monggotak yi, wologwe! An ne mande ninom logonuk, name nagin kwe? Ne mande niniki yanggo yinuk kit ninom logogin kwe?" yorage nagagerik, "Wulaga ti, wonok wa'nip~o."
41009020	Yorage mbareegi, wulaga nogo at owagam wonok wogo mbareegwa, kugi at inikime wonage nogo nen Yetut kage nagagerik, wulaga nogo eenggi-iyok puk-puk ige logonet, piyanogo nggween paga nggimbege nagagerik, lagak-mbagak eeke logonet, ambe me awoori lagap-lagap eereegerak.
41009021	Ambe me awoori lagap-lagap eeke me, Yetut nen, "At togop eeke kagak, ne mande wonagagerak~o?" Ogoba yoge mbareegi, ogoba nogo nen, "Wulaga yi, mbuuluk paga nen mondok itok aret eeke menggerak~o.
41009022	Kugi yi, oba age logonet, ne ambi paga kani kunik me mambege, ne ambi paga yiime mambege, eeke menggerak me, kat nen yi eekak ndi eekak abok aret eeriyak op mbake kenok, ninabuwa mba'nuk, obeelom eerogo pinanu ubi!"
41009023	Yoge mbareegi, at Yetut nogo nen, "Eeriyak op mbake keenok, eeriyak~o, yo'negendak ti, aakumi abet mbakwi paga nen ambi eeriyak mbakwi kenok, eeriyak lek ti lek. Eeriyak aret~o," yoreegerak.
41009024	Awo yoge kagak, wulaga ogoba nogo nen, "Niniki abet mbake kwe, ambinom abet mbarikit nduk eeppanu~o," yinuk, oone nggwok togon aret yoreegerak.
41009025	Yoge mbareegi, Yetut eeke me, aakumi kuwak ari wogwe nogo Yetut enegen iige nagagerik, kugi nogo mberege logonet, "Aakumi inaruk logu eeginake, wi eeginake, eeke menggendak kat kugi yi, wundi nak~o. Wundi nage logomenggendik, ti'nuk, peebi unggwi woroorak abu mage yokkigi~o," yinuk, yoreegerak.
41009026	Yoge mbareegi, kugi nogo kwa ari nagagerik, wulaga nogo eenggi-iyok puk-puk ige logonet, wundi nagagerak. Wundi nage kagak, wulaga nogo kambak negen aago wonage kenok, it aakumi ambik nogome nen, "Kanggerak~o," yinuk,
41009027	yereegwaarak kwe, at Yetut nen eenggi pigogo mippege mbareegi, mi'nagagerak.
41009028	Mi'nage mbareegi, Yetut nogo oome unggwagagerak wonage me, at oone waganggwi inom inalik logonet, "Nit nonggop nduk kugi ti, nggiginogo wumbuurak meek wonogoorak?"
41009029	Yogo mbareegwa, at nogo nen, "Kugi togop mendek ti, we alik ambi paga eeriyak lek~o. Ata, inake tamban eekwi paga mban nggiginogo wumbiigo menggaarak~o," yoragagerak.
41009030	-
41009031	O time nen wundi wogo nogogwaarik, o Nggalileya unggwi wogogwaarak. Unggwi wogo nogogwaarik, at oone waganggwi nogo wone mamunirage logonet, "An aap aret nda'nagagirak yi, it aakumi nen nooruwak nduk, neebe pigogo wogorage kenok, nooko mbaremengga, nogo mbere yippunuk, neenik arigin~o," yinuk, wone ti mendek mamunirawam me, at o Nggalileya unggwi wagagerak aakumi ineenu ogwe iyo, eebi mbareegerak.
41009032	Wone yoragagerak nogo, it kobak logonet kwe, kin woorak inagabiti nen puk aret ogogwaarak.
41009033	Ti'nuk, o Kaperenawum wogogwaarak. Wogo nogogwaarik, oome unggunuk, Yetut nen at oone waganggwi nogo yorage logonet, "Kit tu paga wogo logonet, nano wone agan wogotak~o?"
41009034	Yoragagerak kwe, it tu paga wogo logonet, "An iya, kat iya?" agan wogogwaarak me, inoone lek aret puk ogogwaarak.
41009035	Puk ogo mbareegwa, Yetut kwi'na'nuk, at oone waganggwi 12 nogo wiiragagerak wogo mbareegwa, yorage logonet, "Aap ambit ambi, an aap nggwok logokit~o, mbake kenok, at aakumi abok inabu'me logonet, inayeloman aret logowak~o."
41009036	Yorage nagagerik, elege ambi waganogo it inenggela'me pi wa'nuk, ogome wagangge nagagerik, it yorage logonet,
41009037	"Aap ambit ambi, An Yetut oone wagangge minggirak me, yinuk, elege-aabologwe yogobi ambi wagangge kenok ti, an aret wo'nake, ndi, an mban wo'nake lek~o. Ata, at nappani wagagerak nogo inom aret wagangge, eeke menggerak~o," yinuk, yoragagerak.
41009038	Ti'nuk, at Yaya nen, "Nogoba Ngguru wae! Aap ambi kugi inikime unggwagagerak wonage me, aap ambi nen kat kendage kumbunuk nggiginogo wumbiige ninigen kogo nogoorik, at ninom nugulik me, Mage, yogoorak~o."
41009039	Yogo mbareegwa, at Yetut nen, "An nendage agago eerubok mendek eeppunuk, ti'nuk, oone maluk yo'nirigin lek me, Mage, yoriyak ti, mage~o.
41009040	It ninom ogoorak lek kenok ti, nit mendek aret~o.
41009041	Aap ambit ambi nen, Keritut apuri aret~o, yinuk, niyo tookkirage kenok ti, at onggo kolaagin lek ti lek~o. Kolaagin aret~o, yinuk, abet aret yokkiragi~o," yoragagerak.
41009042	Yorage nagagerik, ambinom yorage logonet, "It aakumi nen elege-aabologwe iniki noba panggombunuk abet nombako menggaarak yi, maluk eeruwak nduk inikime manabi wagaatak paga maluk eekwi iinok ti, yugum nggwok gandum yigika waganogo aap ti, enggaanok me keele yilinogo yi yenggenak laut inikime mambuurak op~o.
41009043	Kineenggi imbirak wonage kagak, kani omoonuk wunuk mban ari menggim time unggwi noorak ti maluk aret me, kineenggi paga maluk eeriyak eekkinake kenok, peenok mbanogo pinip~o. Mbanogo punuk, peenok mbanak kagak mondok ineenik menggam time unggwi noorak perak, op~o. (
41009044	O time kani noguk ari, ndi, waalo kangge, eekeelik~o.)
41009045	Kiniyok imbirak wonage kagak, kani omoonuk wunuk mban ari menggim time mbo pinagarak ti, maluk aret me, kiniyok paga maluk eeriyak eekkinake kenok, peenok mbanogo pinip~o. Mbanogo punuk, peenok mbanak kagak tiyo'luk agan mondok ineenik menggam time unggwi noorak perak, op~o. (
41009046	O time kani noguk ari, ndi, waalo kangge, eekeelik~o.)
41009047	Kinigen peenok imbirak wonage kagak, kani omoonuk wunuk mban ari menggim time mbo pinagarak ti, maluk aret me, kinigen paga maluk eeriyak eekkinake kenok, peenok kilirogo pinip~o. Kilirogo punuk, peenok paga mban at Ala abu'me unggwi noorak perak, op~o.
41009048	Anggolenggen kangga'lek nugut-tiyak mban ari, kani noguk ari lek mondok wunuk mban ari, eeke menggim time nappinagarak ti meek~o.
41009049	Ikan mayu kak eerogo punuk kani paga wolombogo mengga kwak, kit togop aret eerogo pinagage logogin~o.
41009050	Mayu ti, obeelom aret kwe, andi lek wurik kenok, nonggop togon eerogo andi warak eeriyak~o? Kit mayu andi warak pogom aakumi inenggela'me logonet, kinom lambunik aret logonip~o," yinuk, yoragagerak.
41010001	Yorage nagagerik, o time teppunuk, tu yi Yoraran enebaga nen o Yureya unggwi wagagerak. Unggwi wage mbareegi, aakumi ambik at owagam kuwak ari nogo mbareegwa, at wone mamunirage menggi kwak aret mamuniragagerak.
41010002	Mamunirage me, it Pariti mendek ando at owagam wogo nogogwaarik, abut mbanuwok nduk yogo logonet, "Aap nen inakuwi mbo piyoorak op~o, yinuk, Ala yereegerak Muta nen liiru mbaneegerak ambi wonage ilik, lek a?"
41010003	Yogo mbareegwa, Yetut nen, "At Muta nen wone nonggop yokkiragagerak~o?"
41010004	Yorage mbareegi, it nogo nen, "At Muta nen ari logonet, Kwe mbo pigi~o, yinuk, liiru mbanogo punuk nen mban mbo puurak op~o, yinuk, yereegerak~o."
41010005	Yogo mbareegwa, at Yetut nen, "Kinogogun laakot kiinok, Muta nen wone ti, liiru mbanggiragagerak kwe,
41010006	at Ala nen o aa'nduk yi mendek ndi mendek wakkage logonet, aap wakkage, kwe wakkage, eerogo piige nagagerik,
41010007	ari logonet, Togop me, aap nen agalo-ogoba teppiinok, akweeluk imbirak lambunna'nuk,
41010008	ineebe mbere kwe, ambit aret arugun~o,
41010009	yinuk, yereegerak me, at Ala nen lambumbiige nogo ti, aakumi nen ponggonogo piyoorak mage~o," yoragagerak.
41010010	Yorage nagagerik, oome unggwage mbareegi, at oone waganggwi nogo nen wone yoragagerak nogo, ambinom eegwa'me waganeegwaarak.
41010011	Eegwa'me waganggo mbareegwa, Yetut nen it yorage logonet, "Aap ambi nen kwe mbo punuk, kwe alik ambi wagangge kenok, akweeluk aa'nduk mendek nogo mbabi agago mbo pege~o.
41010012	Ndi, kwe nen ogonggelo mbo punuk, aap alik wagangge kenok, kwe ti mbabi aret eeke~o," yoragagerak.
41010013	Elege-aabologwe Yetut eenggi piginabuwak nduk, at owagam wogoren wogo mbareegwa, at oone waganggwi nogo nen aakumi mberirogogwaarak.
41010014	Mberirogwe nogo Yetut iige nagagerik, anini ambik age logonet, "Ala abu'me logorak ti, it elege-aabologwe yogop yi kwak aret me, an nowagam woraawam non mbambiigwi ti mage~o. Op aret, yoraanip~o.
41010015	It elege-aabologwe Ala abu'me logorak nduk unggwi nogo mengga kwak, kit togop unggwi naga'lek kiinok ti, unggwi namunggup lek~o, yinuk, abet aret yokkirage agarik~o."
41010016	Yorage nagagerik, elege-aabologwe waganogo ogome piya wa'nuk, eenggi inoba piinok, ale'nggen inoba piyareegerak.
41010017	Ti'nuk, at Yetut tu nggwok paga woraakit nduk eeke mbareegi, aap ambi at owagam puu'nuk wage nagagerik, abu'me tebe yinuk, yoge logonet, "Nogoba Ngguru wae. Kat obeelom mban menggendak me, an neenik mondok logokit nduk, nonggop eeri~o?"
41010018	Yoge mbareegi, at Yetut nogo nen, "Aap ambi obeelom menggerak abu lek~o. Ata, Ala alik mban obeelom menggerak me, nonggop nduk, Kat obeelom mban menggendak, yo'negen~o?"
41010019	Yoge nagagerik, "Yogop ee'nu, ndogop ee'nu, yereegerak wone yugu nogo ti, Aap wariyak mage~o. Kumi ugun wurinaburak mage~o. Yi mendek ndi mendek yogoot kiraariyak mage~o. Pilit wone aakumi inoba piyoorak mage~o. Aap wi-wi eeginaburak mage~o. Kinagalo-kinogoba inayuk wuko logonet, inoone liirogon konenggo logonip~o, yereegerak wone nogo kat keenu aret~o."
41010020	Yoge mbareegi, at nogo nen, "Nogoba Ngguru~o. Wone ti abok aret an wulaga mbuuluk paga nen liirogon eeke minggirak aret~o."
41010021	Yoge mbareegi, at Yetut ena nomorogon enegen pekkage nagagerik, abuwa mbake logonet, "Wone ti abok aret eeke menggendak kwe, ambiriluk perak, awo eeka'lek keegirak nogo yokkiri~o. Kat kamindik-kamendek onggo nggerembunuk, it aap inamendek lek kenok tumburira nak~o. Tumburira nage keenok, kamendek abe mendek mbogut paga time kolaamunggun~o. Ti eeke logomenggendik, nimbirak nugu logowok nduk wa'nu~o,"
41010022	yoge mbareegi, aap nogo amendek ambik unde wonage me, iniki nomok togon nage logonet, iniki puru agan ame nagagerak.
41010023	Nage kagak, Yetut nogo ena logurogon at oone waganggwi nogo pegiige nagagerik, yorage logonet, "It aap ineenggi warak iinok, Ala abu'me piige menggim unggwi noorak meek negen kagi~o," yoragagerak.
41010024	Yoragagerak nogo paga at oone waganggwi nogo, "Wi!" yinuk, pi wako mbareegwa, at Yetut nen, "Nawuri~o. At Ala abu'me piige menggim unggwi noorak meek negen kagi~o.
41010025	Unta eeruwak paga keeleluwi laanak nggwok kagak liiru eno mbuuluk pelenak me unggwi noorak op negen kwe, aap eenggi warak kenok perak, Ala abu'me piige menggim unggwi noorak ti, meek negen aret kagi~o."
41010026	Yorage mbareegi, at oone waganggwi nogo abunuk inagabiti ambik a'nuk it-it yogo logonet, "Ti kenok, taani inagap ndariyak~o?"
41010027	Yogo mbareegwa, at Yetut nen enegen pegiige logonet, "Ti eeriyak nogo, it aakumi nen eeriyak meek kwe, Ala nen eeriyak perak, op~o. At Ala nen yi mendek ndi mendek abok aret eeriyak op mban aret~o."
41010028	Yorage mbareegi, at Peterut nen, "Ndi, nit ninamindik-ninamendek abok mbo punuk, kat ninom aret nugu logowok nduk, wogoorak nogora?"
41010029	Yoge mbareegi, at Yetut nen, "An nabuwa nen obeelom wone nggwok aruwak nduk, kinagalo-kinogoba inom, kinowe-kinawot inom, kinapurilogwe inom, kinawi wurik inom, kineyabu aago inom, abok aret mbo pugwi kiinok,
41010030	aakumi nen piyakkinakwi tit iigak kwe, o yogondak mbo pumonggotak obaane'me kinagalomini inom, kinowe-kinawot inom, kinapurilogwe inom, kinawi wurik inom, kineyabu aago inom, apit aret 100 lombok oba lunogo wokkirage, ndi, peebi ee'ninabi woroorak eyom nogo paga kineenik mondok-mondok logomunggup nduk, eerogo pinagage, eerigin~o.
41010031	Aakumi ambik inaa'nduk mendek nogo ti, peebi arugun. Ndi, peebi mendek nogo ti, inaa'nduk arugun~o," yinuk, yoragagerak.
41010032	O time nen o Yerutalem tu paga wogo logonet, at Yetut aa'nduk wage mbareegi, it at oone waganggwi nogo nen, "Nonggop ee'ninabemengga?" yinuk, inagabiti nen iniki piirik wogwe iigak, peebi, it aakumi inambokan wogogwaarak nogo nen inagabiti mbarit wogogwaarak. Inagabiti mbarit wogwe me, at Yetut nen it aap 12 nogo nomorogon wogoren nage nagagerik, "An peebi ndogop eeppanugun~o," yinuk, wone nogo yorage logonet,
41010033	"Wologo wae. Nit o Yerutalem nogo ogoorik~o. Time unggwi namonggoorak me, an aap aret nda'nagagirak nogo neebe pigogo, it aap Ala unde inoweewi inom, it Ala wone liiru mbanak unde inom, wogorage kenok, nooruwak nduk wone mbambunuk, it aap endekem konenggulik mendek wogoraagun~o.
41010034	Wogorogo mbaremengga, nenggali wakwi, inowoori noba lenggenogo panugwi, yawi paga nookwi, eeppaninuk, mondok noorugun~o. Nooko mbaremengga, nogo mbere yippunuk, ko'lu neenik arigin~o," yoragagerak.
41010035	Yorage mbareegi, wonogwe me, at Tebereyut apuri Yakobut Yaya imbirak nen Yetut owagam wogo nogogwaarik, at yogo logonet, "Ngguru wae. Nit niniki koonogo punuk, yokkugwi niinok, eeppinanenok nduk wogo~o."
41010036	Yogo mbareegwa, Yetut nen, "At ndogop eeppinanuwak, mba'nuk, wogotak nogo ngge?"
41010037	Yorage mbareegi, it nogo nen, "Kat peebi kamendek li'luk eekko'nok wage keenok, kat keraaninu peenok-peenok kwippinanenok nduk yokkogo," yoreegwaarak.
41010038	Yogo mbareegwa, at Yetut nen, "Kit yo'nugwi ti, kineenggo'lek logonet, yo'nogo ogotik. An nagi toolak nagin ti, kit noorak op mbakop? Aakumi yiime wuppiigwi kwak an ambi eeppanugun ti, kit eeppinagarak op mbakop?"
41010039	Yorage mbareegi, it nogo nen, "E~o. Nit eeppinaniyak op aret~o." Yogo mbareegwa, at Yetut nen, "An nagi toolak noorak nogo ninom aret nunggwi, ndi, yiime wuppiigwi kwak, an eeppaniyak nogo ninom eeppinanugwi, eerugun kwe,
41010040	neebe peenok-peenok logorak ti perak, an nen yokkiroorak meek~o. At punogo piyareegerak nogo nen mban aret eeppiyaagin~o," yinuk, yoragagerak.
41010041	Yorage it ando 10 nogo konenggo nogogwaarik, Yakobut Yaya imbirak inanini agaket eeppiyareegwaarak.
41010042	Eeppiigwi iigak, Yetut nen it abok wiiragagerak wogo mbareegwa, yorage logonet, "It aap endekem mendek inarum logowak nduk mippiigo menggaarak nogo ti, inoone omaawi paga lengganinakwi, ndi, inogobamini aap nggwok nen eerit nugu logowak nduk, inoone omaawi yorogwe, eeko menggaarak kineenu kwe,
41010043	-
41010045	kit perak, togop lek~o. An aap aret nda'nagagirak yi, kit nen an nake eeko logobagip nduk woroolik~o. Ata, an nen kit kinake eeke, ndi, kit aakumi apit kinake kambiminggirak paga kinonggo mbambunuk, wondet agago pinagage, eerikit nduk, wagagirak me, kit ambi, An noreewi inenggela'me aap nggwok arikit, mbake kenok, at kinayeloman age, ndi, kit ambi nen, An nalik nggwok tiyanak logokit, mbake kenok, at ti, kit abok kinabu'me logonet, kinake eeke, eeko logowak~o," yinuk, yoragagerak.
41010046	Wone nogo yorage nagagerik, o Yeriko ari wogogwaarak. Yetut at oone waganggwi nogo inom, it aakumi ambik kuwak ogogwaarak nogo inom, o Yeriko nogome nen endekem wundi wogwe me, at Timeyut aput Mbaratimeyut enegen mbuk me, tu nggwok ambet paga kwi'ndak ambe nggino ari wonage logonet,
41010047	Yetut Nataret mendek wage aruk konengge nagagerik, "Yetut wae. Kat Ndawut ombooluk yi, an nabuwa mbaru~o," yinuk, oone nggwok togon yoreegerak.
41010048	Yoge mbareegi, it aakumi nogo nen oone puk aruwak nduk, mberereegwaarak kwe, kagak, abunuk oone nggwok nabenak mban ari logonet, "Kat Ndawut ombooluk yi, nabuwa mbaru~o."
41010049	Yogak mban ari mbareegi, at Yetut nogo yungguk togon puk age nagagerik, "Wi'nip~o," yorage mbareegi, it nen aap enegen mbuk nogo wiigo logonet, "Kat wiigege me, Nagabiti, yugun~o. Mi'na'nuk nak~o."
41010050	Yogo mbareegwa, pilak togon mi'nage nagagerik, ambogoyum endekem nggwe nggoorogo mbo nappegak Yetut owagam aret nagagerak.
41010051	At owagam nage mbareegi, at Yetut nen, "An kat nonggop eekkaburak mba'nuk ari agandik?" Yoge mbareegi, at enegen mbuk nogo nen, "Nogoba Ngguru~o. Nenegen obeelom ee'nabenok nduk yokkigi~o."
41010052	Yoge mbareegi, at Yetut nen, "Kiniki an noba panggombunuk abet mbakendak nogo paga kenegen obeelom agaarak me, kame nak~o." Awo yoge kagak, enegen mbuk nogo pagak ari nagagerik, Yetut inom tu nggwok paga wogogwaarak.
41011001	At Yetut inom wogogwaarak nogo, o Yerutalem unggwi woraawok nduk puut Tayitun eegwa'me o tini Mbetapage inom, Mbetaniya inom, panggo yi wogo nogogwaarik, at oone waganggwi mendek mbere nappiyaakit nduk
41011002	yorage logonet, "O yaga'lelo irukuna time nanip~o. Time awo mbo unggwi nogo logonet, keledai awooluk aakumi amborowak paga kwi'naga'lek keele mbarenak aret kinigen kaamunggup~o. Kogo logomonggotik, ti aret piinogo wonok wa'nu~o.
41011003	Wonok wogwe me, aap ambi time nen, Kit nonggop nduk keledai ti, piinggo ogotik~o? yokkirage kenok, kit nen at yogo logonet, Ninogoba keledai lek kenok, Wa nanip~o, yo'niragaarak me, wonok nogo logomonggoorik, obaane'me pi woraagun~o, yinuk, yo'nu~o."
41011004	Yorage mbareegi, it nogo, nogo nogogwaarik, keledai awooluk tu nggwok unggwogo menggam taati keeleluwi mbarenak inigen kogo nogogwaarik, piinggo mbareegwa,
41011005	it aakumi weelek time wonogwe nogo nen, "Kit keledai awooluk mbarenak ti, nonggop eeriyak nduk piinggo ogotik~o?"
41011006	Yorogo mbareegwa, it nogo nen, "At Yetut nen togop yoranu~o," yoragagerak nogo aret yorogo mbareegwa, it nen, "E~o. Wonok nanip~o," yorogo mbareegwa, wonok wogogwaarak.
41011007	Keledai nogo wonok Yetut owagam wogo nogogwaarik, inayum nggoorogo keledai amborowak paga lenggembogo mbareegwa, at Yetut nogo ti paga kwi'nagagerak.
41011008	Kwi'nage mbareegi, it aakumi ambik inayum mbiganogo tu nggwok paga ndoonit wogwe, it ando nen eyoongga yabu penaame nen kalenogo ndoonit wogwe, eeppunuk,
41011009	at nogo wage kagak, it ando inaa'nduk wogwe, ando ambokan wogwe, eerit wogo logonet, "Otana~o! At ninogoba Ala endage paga wage yi, wogoppuwok~o.
41011010	Ninombo Ndawut abu'me pinanikit nduk wage me, wogoppuwok~o. It mbogut irimbaga menggaarak kunduk, Otana, yuwak~o," yinuk, ina'mit agan wogogwaarak.
41011011	Ina'mit agan wogwe iigak, Yetut o Yerutalem unggwi wage nagagerik, Ala awi wurik me unggwagagerak. Unggwi nanuk, yi mendek ndi mendek enegen yomboonit nege nagagerik, o kiip arikit nduk eeke kagak, at oone waganggwi aap 12 nogo inom o Mbetaniya nogogwaarak.
41011012	Nogo yippunuk, ko'lu o Mbetaniya nen tu paga wogo logonet, Yetut mbi abu eereegerak.
41011013	Mbi abu eeke mbareegi, at Yetut nogo nda nen eyo wuli ambi engga mili lubu ari enegen nakkage nagagerik, "Eyo nogo anggen yugu ilik, lek a?" yinuk, alome panggorogon pekka nage nagagerik, anggen yuurak eyom awo ari waga'lek me, engga mban enegen kagagerak.
41011014	Engga mban enegen kage nagagerik, eyo eebe nogo yoge logonet, "Kat kanggen aakumi ambi nonggo logogun mondok lek~o," yoreegerak. Ndi, yoge nogo, at oone waganggwi inaruk koneneegwaarak.
41011015	At Yetut oone waganggwi inom o Yerutalem ari wogo nogogwaarik, at Yetut nogo Ala awi wurik me unggwage nagagerik, it aakumi Ala awi wurik me nogome yi mendek ndi mendek onggo mbanggwi, onggo kologwe, eekwi nogo mugogo wumbiige logonet, it wu onggo-onggo eeko menggaarak inageyo ndoonak inom, it towe puume onggo inoba pogo menggaarak inageyo kwi'ndak menggaarak nogo inom, a'nggan nggininogo wuppereegerak.
41011016	Wuppege nagagerik, it yorage logonet, "Kit Ala awi wurik oore'nggam yime yi mendek ndi mendek wonok yinggwi-unggwogwe eerugup~o,"
41011017	yorage nagagerik, wone mamunirage logonet, "At Ala nen, An nawi wurik ti, yi aakumi ndi aakumi inanebunu lombok nen tamban eeko menggam yi aret, yogo logowak~o, yinuk, yereegerak liiru mbaneegerak nogo lek a? Liiru mbaneegerak aret kwe, kit perak, o yi, aap yogoot woppunuk kiraa'nari nogo menggam eerogo pugwi kiigi~o," yinuk, yoragagerak.
41011018	Yorage mbareegi, it Ala unde inoweewi inom, it Ala wone liiru mbanak unde inom, nogo nen wone yoragagerak nogo inaruk konenggo nogogwaarik, "Nonggop eerogo waruwok~o?" yinuk, abok mbaneegwaarak kwe, it aakumi abok kuwak aago nogo, wone mamunirage paga pi wako mbareegwa, at pigoorak inagabiti nen puk ogogwaarak.
41011019	Ndi, o kiip age mbareegi, Yetut at oone waganggwi inom o kota time nen wundi nogogwaarak.
41011020	Wundi nogo nogogwaarik, taati nogo yinuk, ko'lu kuuben tu paga nogo logonet, eyo wuli nogo omanggen inom abok aret mbuk agagerak kogogwaarak.
41011021	Kogo nogogwaarik, Peterut nen eyo yoge kagagerak nogo abe'nage mbareegi, Yetut yoge logonet, "Ngguru wae. Eyo wuli pulunogo pegendak nogo muk mbuk agaarak yi, ket~o."
41011022	Yoge mbareegi, at Yetut nen, "Kiniki Ala oba panggombunuk abet mbake logot~o.
41011023	Kiniki yungguppegak eeka'lek kinoone yogwe, Ndak-ndak arigin, mbako logonet, Puut nggwok yi, Aan wogonogo yi yenggenak me lebengge keyaagin~o, yogwi kiinok, togop aret eeke kaamunggup~o, yinuk, abet aret yokkiragi~o.
41011024	Togop me, kit tamban eeko logonet, yi mendek ndi mendek nggino yorumonggotak nogo, Muk kologoorak~o, yinuk, abet mbakwi ti paga wokkirage kaamunggup~o.
41011025	Ndi, kit mi'na'nuk, tamban eeko logonet, aap ambi kinom ogoorak wonage kenok, kinogoba mbogut paga wonage nogo nen kit kinomaluk lek eerogo pinagawak nduk, at omaluk nogo kinami eeppunuk logonip~o," yinuk, yoragagerak. (
41011026	Kit nen aap ambi omaluk kinami eerogo pugwi lek kiinok, kinogoba mbogut paga wonage nogo nen kit kinomaluk lek eerogo pinagagin lek aret~o.)
41011027	Yetut at oone waganggwi inom iniyok paga kota Yerutalem wogogwaarak. Wogo nogogwaarik, at Yetut nogo Ala awi wurik oore'nggam unggwage nagagerik, nege kagak, it Ala unde inoweewi inom, Ala wone liiru mbanak unde inom, it aap inanggok inom, at owagam wogo nogogwaarik, yogo logonet,
41011028	"Kat yi eekak ndi eekak eeke yi abok aret ta oone paga eeke menggendak? Ta nen yokkereegerak paga eeke menggendak~o?"
41011029	Yogo mbareegwa, at Yetut nen, "An wone ambi kin wokkiya~o. Onggo yo'nugwi kiinok, an eerit nage yi, ta oone paga eeke minggirak nogo ti, paganogo yokkiraagin~o.
41011030	At Yaya yiime wuppiige nagagerak nogo ti, mbogut paga nen yoreegerak paga wuppiige nagagerak a, aakumi nen yoreegwaarak paga wuppiige nagagerak a? Kit yo'ninip nda!" yoragagerak.
41011031	Yorage mbareegi, it-it wone mbanggo logonet, "Nit nen, Mbogut paga nen yoreegerak paga yiime wuppiige nagagerak~o, yogwi niinok, at nen, Ndi, ti kenok, kit nonggop nduk kiniki at abet mbaka'lek wonogotak? yo'niraagin.
41011032	Ndi, nit nen, Aakumi nen yoreegwaarak paga yiime wuppiige nagagerak~o, yogwi niinok, Ia! It aakumi abok aret, at Yaya ti, Ala nen yoge kagak yoraga mendek aret, mbakwi me," yinuk, aakumi inagabiti nen
41011033	Yetut yogo logonet, "Nit nineenggo'lek~o," yoreegwaarak. Yogo mbareegwa, "Ndi, ti kenok, an kunduk, An eeke yi, ta nen yo'nireegerak paga eeke minggirak ti, yokkiraagin lek~o," yinuk, yoragagerak.
41012001	Yorage nagagerik, wone eegu laarogo yorage logonet, "Aap ambi nen anggur awi yappunuk, yagat wuke, amburu mburunogo wuraburak tenggap mendaake, ndi, tum wakak eyo ndoongge, eeke nagagerik, anggen mbanak ando it kologwe, ando at wogogwi, eeko logowak nduk, at eyabu aago me arum piinok, o nda alik me time nagagerak.
41012002	Nage nagagerik, time logonet, anggur anggen yugu nogo mbaniyak eyom panggoni wage mbareegi, at eyabume anggen mbanogo wogori woraawak nduk, it at eyabu aago arum wonogwe me ayeloman ambi nappi wagagerak.
41012003	Nappi wagagerak nogo wage mbareegi, it at eyabu aago arum wonogogwaarak nogo nen ayeloman nogo pippunuk, yawi wappogo nogogwaarik, anggen mbanogo wogorulik aret, we nappereegwaarak.
41012004	Yawi warogo nappereegwaarak nage mbareegi, ambokan at ayeloman ambi inowagam nappi wagagerak. Nappi wagagerak wage mbareegi, it nogo nen yawi anobak telanogo wappogo nogogwaarik, enggali wako mbareegwa,
41012005	ambokan ambi nappi wagagerak. Nappi wagagerak wage mbareegi, mondok wako mbareegwa, ti'nuk, aap apit aret nappiya wagagerak me, ando we yawi inookwi, ando mondok inookwi, eereegwaarak.
41012006	Togop mban eeko mbareegwa, aput ambit iniki kunik nogo nappi waga'lek imbirak wonagagerak me, An naput yi, ayuk wuko logonet, keyage warogo waagun kagi~o, yinuk, inowagam nappi wagagerak.
41012007	Nappi wagagerak wage mbareegi, it at eyabu aago arum wonogwe nogo nen it-it wone mbanggo logonet, Eyate koloorak at yi aret me, eyate nit kolaawam mondok waruwok~o,
41012008	yogo nogogwaarik, at eebe pigogo mondok wappogo nogogwaarik, wonok anggur yabu aago me nen endekem wumbereegwaarak~o.
41012009	Togop eereegerak me, at anggur yarak unde nogo nen nonggop eeginabigin mbakop? Lek~o. At wage logomenggerik, eyabu yarak arum wonogwe nogo inoorogo piinok, inobaane'me aap alik arum logowak nduk mippiyaagin~o.
41012010	It yugum paga o wuka nen, O wuko logonet, yugum ambi mbo pereegwaarak nogo, Yugum ogowa ndoonnaga~o.
41012011	At ninogoba nen eereegerak me, Mondok iya lombok eereegerak, kogo nogoorik, Pi wako ogoorik~o, yinuk, Ala yereegerak liiru mbanak nogo kit pekkaga'lek ogotik ya?" yinuk, yoragagerak.
41012012	Yorage mbareegi, it nogo nen, "Wone eegu laarogo ti, nit niinok, ari," yinuk, yelok kogo nogogwaarik, pigaawok nduk eereegwaarak mendek, aakumi ambik mbareegwa, inagabiti nen teppunuk nogogwaarak.
41012013	Teppunuk, nogo nogogwaarik, it Pariti mendek ando inom, it Keroriyan mendek ando inom, nen at oone ninggin yemenggerak paga yilinogo oba puwok nduk nappiya wogogwaarak.
41012014	Nappiya wogogwaarak nogo, Yetut owagam wogo nogogwaarik, at yogo logonet, "Ngguru wae. Kat nen, Aap ambi iya, ndi, ambi meek, mbake logonet, ninenete liippinaninuk yo'nirageelik, nit eekwi paga Ala ari menggerak wone mondok pagak togon yo'nirage menggendak nineenu me, aap o unde endagembogut Kayitat ake wu puurak op a, mage a?
41012015	Teppuurak op a, mage a?" Yogo mbareegwa, it iniki laakot logonet yogwi yelok iige nagagerik, it yorage logonet, "Kit nonggop nduk, At yemenggerak paga yilinogo puwok, mba'nuk yo'nogo ogotik~o? Mbuti wu nenegen kaakit nduk wo'niri woraanip~o."
41012016	Yorage mbareegi, wogori wogogwaarak. Wogori wogo mbareegwa, at nen, "Enete ogobakkigirik inom, endage liiru mbanak inom, yi ta mbakop?" Yorage mbareegi, it nogo nen, "Lek~o. Ti Kayitat aret~o."
41012017	Yogo mbareegwa, at Yetut nogo nen, "Ti kenok, Kayitat amendek ti, Kayitat aret wogogwi, ndi, Ala amendek ti, Ala aret wogogwi, eeko logonip~o," yinuk, yorage mbareegi, it nogo nen, "Wi!" yinuk, pi wareegwaarak.
41012018	Ti'nuk, "Aakumi kanggwi ineenik a'nuk mi'narugun lek," yogo menggaarak it Taruki mendek nogo nen at owagam wogo nogogwaarik, yogo logonet,
41012019	"Ngguru wae. At Muta nen, Aap ambi kwe woppunuk apuluk ndaka'lek kagak kangge kenok, owe obaane'me apuri ndagaruwak nduk, awot nen at owe nanu nogo aret kolaawak~o, yinuk, liiru mbaneegerak me, nit wone ambi kin wakkeyawi~o.
41012020	Aap ambi apuri ineebe 7 ndaganabeegerak me, at manggu nogo nen kwe wagangge nagagerik, apuluk ndaka'lek kagak, kambeegerak.
41012021	Kangge mbareegi, awuluk ambokan mendek nen kwe nogo wagangge nagagerik, apuluk ndaka'lek kagak, mban kambeegerak. Kangge mbareegi, at awot ambokan mendek wagangge nagagerik, togop aret aput ndaka'lek kagak kambeegerak.
41012022	It ineebe 7 nogo inapuri ndaganaka'lek logonet mban kambit nogo mbareegwa, peebi irip paga at kwe nogo aret kambeegerak.
41012023	It aap ineebe 7 nogo kwe ambit nogo mban waganggwi-kanggwi mban eeko nogogwaarak me, peebi aakumi kanggwi ineenik agago mippiyoorak eyom paga kwe ti, aap ta akwe arigin, mbaken?" yinuk, kin wokkogogwaarak.
41012024	Kin wokkogo mbareegwa, at Yetut nen, "Ala wone liiru mbanak inom, at Ala omaawi inom, kit liippega'lek logonet, wone ti, alik lombok yogwe kiigi~o.
41012025	Peebi it aakumi kanggwi ineenik agago mippiyoorak eyom paga aap nen kumi wogonakwi, kumi nen aap wogonakwi, eeka'lek it mbogut paga menggaarak malayikat nogo pogom aret logogun~o.
41012026	It aakumi kanggwi ineenik agago mippiyaagin nogo ti, at Muta nogo eyo ku'mbanak alome kani wunuk ari kagak, wonage me, Ala nen at yoreegerak wone nogo liiru mbangge logonet, Abarakam inom, Itak inom, Yakup inom, inogoba Ala ti, an aret~o, yinuk, yoreegerak liiru mbaneegerak nogo kit pekkaga'lek ogotik ya?
41012027	At Ala ti, it aakumi kambunuk lek agaatak inogoba endagembogut lek~o. Ata, it ineenik menggaarak inogoba Ala aret me, kit wone ti alik lombok yogwe kiigi~o," yoragagerak.
41012028	It Ala wone liiru mbanak unde ambi inowagam wage nagagerik, it wone wakwi nogo aruk konembunuk, at Yetut wone onggo obeelom aret yorage kage nagagerik, at Yetut yoge logonet, "At Ala nen, Yogop ee'nu, ndogop ee'nu, yereegerak nogo, wone alom ambi iya lombok nogo ngge kagandak~o?" yinuk, kin wokkagagerak.
41012029	Kin wokkage mbareegi, at Yetut nogo nen, "Wone alom ambi iya lombok nogo yi aret," ari nagagerik, "Kit nowe-nawot aakumi Iterali mendek yi wae, Kinaruk liirogon konenggo logonip~o. At Ala nogo ti ambit aret~o. Ndi, at nogo ti, ninogoba Ala aret.
41012030	Togop aret me, kiniki inom, kineebe inom, kinomaawi inom, abok aret at kinogoba Ala mban kiniki kunik eeko logonip~o, yinuk, wone alom iya lombok nogo ti aret~o.
41012031	Ndi, wone ore ambi ndak-ndak yi aret. Kit kineebe kiniki kunik eekkologo monggotak ti kwak, aakumi kinom monggotak nogo togop aret kiniki kunik aganako logonip~o, yinuk, wone mbere iya lombok yereegerak yi kokwak ambi wonage abu lek~o," yoreegerak.
41012032	Yoge mbareegi, at Ala wone liiru mbanak unde nogo nen, "E~o, nogoba. Op aret yagan~o. At Ala mbere lek alik aret menggerak me, abet aret yagan~o.
41012033	Ndi, nit niniki inom, nineebe inom, ninomaawi inom, abok aret ninogoba Ala mban niniki kunik logorak. Ndi, nit nineebe niniki kunik eekkologo monggo kwak, ninom wonogwe nogo togop aret niniki kunik aganako logorak ti, nggwok aret~o. Ndi, Ala ake warogo apit kani nawak nduk kumbugwi, Ala ake pugwi, eekwi ti, abok mbuuluk me, abet aret yagan~o, nogoba."
41012034	Yoreegerak at Yetut nen aap nogo iniki warak nen ari kage nagagerik, "Kat keebe Ala abu'me pagarak panggoppake keegi~o." Yoge mbareegi, it abok aret ne ti kuli nen at ambinom kin wokkoorak inagabiti agagerak.
41012035	At Yetut nogo nen ne ambi paga Ala awi wurik me mamunirage logonet, "It Ala wone liiru mbanak unde nogo nen, At Ala nen leenogo mippereegerak Mesias nogo ti, Ndawut ombooluk~o, yogwe ti, nonggop togon yogo menggaarak mbakop?
41012036	Aberiniki nen at Ndawut yoge kagak, ari logonet, At Aliku Ala nen an nogoba Ala yoge logonet, Nogoba. It kinom wim mbanak mendek nogo aan lebenogo kabu'me piiga'lek neegak, Neenggi abe'nggan kwi'nari mok, yoreegerak~o, yinuk, yereegerak.
41012037	At Ndawut lombok nogo nen, Nogoba Ala~o, yoreegerak nogo kwe, nonggop togon, At ombooluk, yuurak mbakop?" yoragagerak. It aakumi ambik kuwak aago wonogwe nogo nen at wone ari nogo inikilom aret mbareegwaarak.
41012038	At Yetut nen wone mamunirage logonet, "It Ala wone liiru mbanak unde nogo nen kinambokan laganggwi iyo, kiniki tum wako logonip~o. Inambogoyum yo'mot langgumbunuk nugwi, yi mendek ndi mendek onggo kunggo menggam time, Nit mban keyage woppinanuwak, mbarit nugwi, eeko logonet,
41012039	it Yakuri tamban eeko menggam aap nggwok kwi'nogo menggam kwi'nogwe, laago nggwok lako logonet, it aap yo'nggok kero kwi'nogo menggam mban kwi'nogwe, eeriyak inikilom mbako menggaarak.
41012040	It aap ti, kumi togwe inamendek tigippiigwi, aakumi obeelom inombaruwak nduk tamban nggorek aret eekwi, eeko menggaarak ti paga, it aakumi ando maluk onggo mbuuluk inoba piige logonet, it aap ti perak, maluk nggwok aret inoba piyaagin~o," yinuk, yoragagerak.
41012041	Yorage nagagerik, at Ala ake wu pogo menggam taa'nogo kwi'nage nagagerik, wonage me, aakumi ambik Ala awi wurik me wu pogo menggam nogome inawu pi wogwe iyareegerak. It aakumi inamendek warak nogo wu apit pi wogwe iigak,
41012042	kwe togwe ambi amendek lek aret me, wage nagagerik, mbuti wu abu mbuulogwe mbere'ndak pege kagagerak.
41012043	-
41012044	Pege kage nagagerik, at oone waganggwi nogo wiiragagerak wogo mbareegwa, yorage logonet, "It aakumi inawu pegaarak yi, inamendek apit enaani kagak pegaarak kwe, kwe togwe yi perak, amendek abu lek kagak ambi onggo patiyak mendek tigitogon pegerak me, aakumi abok wu pogo menggam wu pugwi yi, we mbuuluk mban pegaarak kwe, kwe togwe amendek lek yi perak, nggwok aret pegerak kagi~o, yinuk, abet aret yokkiragi~o," yoragagerak.
41013001	At Yetut Ala awi wurik me nogome nen wundi nage me, at oone waganggwi ambi nen, at yoge logonet, "Ngguru wae. Yugum nggwok inom, o wurik inom, mondok kigirikwe yi ket~o," yinuk, pi wareegerak.
41013002	Pi wake mbareegi, at Yetut nogo nen, "O mondok iya wurik kagan yi, yugum ambi oba lu'luk aago logorak lek~o. Abok tigitogon langgunogo nappege kaamunggun~o," yoragagerak.
41013003	At Yetut nogo Ala awi wurik ena wunggagak puut Tayitun nogo paga lagangge nagagerik, alik taati, kwi'ndak wonage me, at Peterut togon, Yakobut togon, Yaya togon, Andereyat togon, inalik nen kin wakkogo logonet,
41013004	"Kat yo'niragandak nogo, mandenom arigin~o? Ndi, Togop arigin, yo'niragandak nogo, a'me lik yuurak eyom koorok panggo ari kagak, nano eeke paga nineenu ariyak? yo'niret~o."
41013005	Yogo mbareegwa, at Yetut nogo nen, "Aakumi nen nomongginakwi iyo, kiniki tum wako logonip~o.
41013006	It aakumi ambik aret an nendage kunit wogo logonet, At woroorak nogo ti, an aret~o, yinuk, aakumi ambik iniki nomoninabugun~o.
41013007	Wim nggaganggwi, wim nambukwi, eekwi abok kinaruk konenggo logomonggotak kwe, kiniki lek arubok~o. Ti arit woramenggerak kwe, Yi o age yobok ari wage logonet, eeke, mbarubok~o.
41013008	Aakumi inanebunu lombok ndegek wim nambukwi, aap endagembogut ambi awuri inom nen aap endagembogut ambi awuri inom wim nggwok nambukwi, eekwi iigak, yi awi ndi awi mi nggwok nuk ari, o yi awi ndi awi mbi noogelo age, ti eerigin ti, kumi elege ndaruwok nduk aa'nduk enegen paganak yagan wako mengga kwak, togop ndak-ndak kinoba aaninggin-paaninggin eeppinagage kaamunggup~o.
41013009	Wone amburu mbangga inowagam pikkiret nogwe, it Yakuri tamban eeko menggam nen yawi lomba agago kinookwi, eerugun me, kiniki tum wakkologo logonu~o. An noone waganeegutak paga it aap yo'nggok inom, aap inendagembogut inom, inowagam wokkiren pinagi nogwe iinok, Lek~o! At Yetut nen togop ee'ninakerak~o, yinuk, yorogo logomunggup~o.
41013010	Peebi age yobok paga eeriyak awo kagak, aa'nduk nen wone obeelom wone yi aakumi ndi aakumi abok aret ineenu ariyak agaarak me, yoranet nugu logomunggup~o.
41013011	Ndi, kineegwa'me woorak nduk kineebe wokkiren nogwe iinok, Wone ngge yoraamun? yinuk, kiniki piirik eerubok~o. Kit kiniki koombunuk, yoroorak lek~o. Ata, o ti eyom paga aret Aberiniki nen kiniki nggaganogo yokkiraagin me, o ti eyom paga wone yoroorak eekkinake nogo aret yorogo logonu~o.
41013012	Ore nen ore aret waruwak nduk pigogo wogorage, ogoba nen apuluk waruwak nduk pigogo wogorage, inapurilogwe nen inagalomini-inogobamini inom ogooppunuk inooruwak nduk wogorogwe, eerugun~o.
41013013	Kit an noone waganeegutak paga it aap abok nen ineebi kinombarugun kwe, kiniki kwi'ndak nu'lek kiigak, o age yobok kuli ari wage kenok, kinagap ndarigin~o," yoragagerak.
41013014	Kit liiru mbanak pekkogwe yi, kiniki liippinip~o. "Maluk eerogo puurak mendek ogole warak lombok ambi wage logomenggerik, unggwageelik me nogome mi'nari unggwage kinigen kamonggotak ti eyom paga it aakumi o Yureya wonogwe nogo puut paga time kumaa'nari nawak~o.
41013015	Iname ugun wonogwe nogo inamendek tilaabaga kola laganggwi,
41013016	ineyabu me wonogwe nogo nen inayum iname kola wogwe, eerugwaarik~o.
41013017	O ti eyom paga it kumi inabila inom, inaagalogwe inelak kuninakwi inom, ti perak, inabuwa!
41013018	Ti arigin nogo o mayu tit kunik eeke kagak age kero, tamban mban eeko logonu~o.
41013019	At Ala nen yi mendek ndi mendek wakkagagerak kuli nen nok, yogondak kuli aakumi inoba aaninggin-paaninggin eeppiigo nogogwaarak kwe, ti, we mbuuluk aret eeppiigo nogogwaarak. Yogondak kunduk mbuuluk aret eeppiigwi kwe, o ti eyom paga inoba aaninggin-paaninggin alik tam warak lombok eeppiigwi iyaagun~o.
41013020	Aaninggin-paaninggin eeppiyoorak eyom nogo ti, Ala nen kuli panggoppi woraagin lek kenok, aakumi inagap ndarigin lek abok aret inoorigin me, at Ala nen at apuri miirogo leeninabeegerak mendek inookwi iyo, kuli pigin aret~o.
41013021	Ti eyom paga aap ambi nen, Keritut nogo, yi kaanip~o, yokkirogwe, ndi, aap ambi nen, At nogo ti kaanip~o, yokkirogwe, eekwi iinok, kiniki abet aret mbarubok~o.
41013022	It ando we piliret, Keritut nogo an aret~o, ndi, Ala nen yo'nege kagak yoraga mendek ti, an aret~o, yinuk, agan wogo logomenggaarik, It aakumi Ala apuri miirogo leeninabeegerak nogo nomoninaburak op kaamun ilik? yinuk, nomoninabuwok nduk, inagabiti warak mendek inom, eerubok mendek inom, eekwi iigak aret kwe,
41013023	ti awo eeka'lek kagak, abok aret paganogo yokkirage me, kiniki liippunuk tum wako logonip~o," yinuk, yoragagerak.
41013024	Wone ambinom yorage logonet, "Ti eyom paga aaninggin-paaninggin eeppinagago mbaremengga, Oonegen apit age, tut abinak lek age,
41013025	Laaluguragan mbogut paga nen nggaru-nggaru nggween paga wambit wage, It mbogut oolo yime inomaawi menggaarak nogo inaganak nugirage, Eerigin.
41013026	Eeke mbaremenggi, an aap aret nda'nagagirak nogo nobanggi-nobangge li'luk eekko'nok, nayuk warak logonet, ndugwi enggela'me wambi wage neyaagun~o.
41013027	Wage logominggirik, it nayonggo nugu menggaarak malayikat nogo nappiige neenok, nogo logomenggaarik, an napuri miirogo leeninabeegirak nogo, agi-ogu nen, aru-ogwe nen, ilin-unggut time wonogwe nogo abok aret kuwak eerogo piya woraagun~o," yinuk, yoragagerak.
41013028	Yorage nagagerik, ambi yorage logonet, "Eyo wuli anggup larikit nduk eeke menggerak nogo kiniki wakkaanip~o. Eno'mbak paga agarip wungge nagaatik, anggup lake kenok, O kiniyak muk panggo yegerak kagi~o, yinuk, yogo monggotak nogo pogom,
41013029	Togop eerigin~o, yinuk, yokkiragarak nogo, eeke kinigen kogo logomonggotik, E! Koorok panggo yegerak me, wage aret kogo~o, yinuk, mbarumunggup~o.
41013030	Kit yogondak wonogwe yi, awo lek aga'lek kiigak, abok eeriyak yokkiragarak nogo tigitogon a'me lik ari kaamunggup~o, yinuk, abet aret yokkiragi~o.
41013031	Mbogut-nggween yi, lek arigin aret kwe, an noone ti perak, lek arigin lek mondok aret logogin~o," yoragagerak.
41013032	Wone ambinom yorage logonet, "An aap aret nda'nagagirak nogo, o ndi eyom paga woroorak inom, oonegen mande paga woroorak inom, nogo aakumi abu ineenggo'lek aret~o. It mbogut paga menggaarak malayikat kunduk, ineenggo'lek aret. Ndi, Ala aput an kunduk, neenggo'lek mban aret~o. An nogoba perak, alik eenu menggerak~o.
41013033	Ndi eyom woroorak kineenggo'lek aret me, kiniki liippunuk logonet, tum wako logonip~o.
41013034	Ndi eyom woroorak nogo ti, aap ambi nen aakumi inawi naakit nduk, at ayeloman mini nogo nen at awi arum logonet, eeko logowak nduk inalitik-inalitak punogo piige, ndi, at tungga unde menggerak nogo tu ndogon me logowak nduk yoge, eerogo piinok, nage menggi kwak, aret~o.
41013035	Togop me, at awi unde nogo kiyoma nggwe woraagin ilik, nogo iniki paga woraagin a? Towe oone ari kagak woraagin ilik, liingge woraagin a? Ndi eyom paga woraagin, kineenggo'lek me, kinagaket paga logonet, kiniki tum wako logonip~o.
41013036	Abera'lek me wage logomenggerik, kit ugun nogo yugwi enegen kiige kero, kinagaket paga logonet, tum wako logonip~o.
41013037	Wone an yokkiragarak ti kwak, it aakumi abok aret yorage agarik~o," yinuk, yoragagerak.
41014001	Laago Obaga Mbo Nagagerak inom, laago Roti Piika'lek Mendek inom, lariyak eyom nogo mbere yinuk, laruwok nduk eekwi me, it Ala unde inoweewi inom, it Ala wone liiru mbanak unde inom, "At Yetut nonggop togon kote pippunuk warumun~o?" yinuk, abok mbanggo logonet,
41014002	"Aakumi wat-wat yogwe iyo, laago lakwi me nen pigoorak meek~o," yereegwaarak.
41014003	At Yetut o Mbetaniya aap awin aaga'ne kunik endage Timon nogo, ame kwi'na'nuk mbi nengge me, kwe ambi iri'ngga narwastu amburu obari abu abe me onggo nggwok pogo menggaarak mendek yiiwak yugum mendek mendaarak me toolak wonok unggwi wagagerak. Unggwi wage nagagerik, yiiwak yugum mendek mendaarak nogo uut kalenogo amburu anobak paga kilikkagagerak.
41014004	-
41014005	Kilikkage mbareegi, it aakumi ando time wonogwe nogo nen, "Nineebi," mba'nuk it-it yogo logonet, "Eyo amburu obari abe mendek yi, nonggop nduk aanom warogo kilikkegerak mbakop? Amburu toolak yi, wu 300 dinar paga onggo mbanogo it inamendek lek wogoroorak op kwe, eekerak yi kiraap!" yinuk, inanini nen kwe nogo mberereegwaarak.
41014006	Mberogo mbareegwa, at Yetut nen, "Obeelom lombok ee'nakerak me, nonggop nduk mberogo ogotik?
41014007	-
41014008	It aap inamendek lek ti, kinom mondok logomunggup me, yi mendek ndi mendek wogoroorak mba'nuk, wogoroorak ti op aret kwe, an perak, kit ninom mondok logogin lek me, kwe yi, an ee'naburak iniki abu koombunuk ee'nakerak kagi~o. An kambiminggirak ndoome mambaniyak me, awo mambanega'lek iigak, amburu obari abe mendek yi, kilippanegerak me, kwe yi, teppinip~o.
41014009	Obeelom wone wonok yi awi ndi awi yoranet nugu logonet, kwe yi ee'nakerak nogo, aberak logowak nduk, yoranet nugu logogun~o, yinuk, abet aret yokkirage agarik~o," yoragagerak.
41014010	Yorage mbareegi, Yetut oreewi 12 mendek ambi endage Yurat Ikariyot nogo, Yetut waruwak nduk wogoraakit mbake nagagerik, it Ala unde inoweewi inowagam nagagerak.
41014011	Inowagam nage nagagerik, yorage mbareegi, it nogo iniki ale'nggen mbako logonet, "Onggo wokkirugun~o," yogo mbareegwa, "O ngge eyom paga eebe pigogo wogoroorak nanonggwan age kaamun?" yinuk, tokkage nagagerak.
41014012	Laago Roti Piika'lek Mendek lappunuk, ne aa'nduk nonggo logonet, laago Obaga Mbo Nagagerak lariyak ndomba wako nogogwaarak me, at Yetut oone waganggwi nogo nen at yogo logonet, "Yetut wae. Kabugo laago Obaga Mbo Nagagerak noorak nggeeme pipuk eerogo pagagwi a nawi~o?"
41014013	Yogo mbareegwa, at oone waganggwi mbere nappiige logonet, "Kit o kota time unggwogo logomonggotik, aap ambi yugum yiiwak yi toolak wonok nage kinom lambunggo logomonggotik, kinom aret nanu~o.
41014014	At oome time unggwi nage kenok, aap o time unde nogo yogo logonet, At ninogoba Ngguru nen, An noone waganggwi nogo ninom laago Obaga Mbo Nagagerak noorak nduk, o ko ogoorak nggeeme punogo panegerak~o, yinuk, yegerak, yo'nu~o.
41014015	Yogwi kiinok, tilaabaga ko nggwok ogoorak ogobakkigirik ambi ndigik-ndegek aago wonage yokkirage kenok, time aret nit abok ninake larogo pinanogo logonu~o," yinuk, nappiyareegerak.
41014016	Nappiyareegerak nogo nogogwaarik, o kota time unggwi nanuk, Yetut nen it yoragagerak nogo ndak-ndak aret age kogo nogogwaarik, time aret laago Obaga Mbo Nagagerak nogo larogo pereegwaarak.
41014017	Larogo pogo nogogwaarik, wonogwe me, o kiip age mbareegi, at Yetut awuri 12 nogo inom nogogwaarak.
41014018	Nogo nogogwaarik, kwi'na'nuk, mbi nonggo logonet, at Yetut nen, "Kit an ninom mbi nunggwi yi, ambi nen nooruwak nduk aakumi yoraagin kagi~o, yinuk, abet aret yokkiragi~o."
41014019	Yorage mbareegi, it iniki maluk age nagagerik, ambi nen yogak, ambi nen yogak eeko logonet, "An aret me, yagan ilik?"
41014020	Yogo mbareegwa, at nogo nen, "Kit nawuri 12 yi, ambi roti ninom tenggap ambit paga tamonogo nunggwi ti, at aret~o.
41014021	An aap aret nda'nagagirak nogo, an eeriminggirak nabok wone liiru mbaneegerak nogo ndak-ndak aret arigin kwe, at nooruwak nduk aakumi yoraagin ti perak, abuwa~o! Eebe nda'nariyak lek mendek, nda'nagagerak~o," yinuk, yoragagerak.
41014022	Yorage nagagerik, mbi nonggo logonet, at Yetut nen roti eenggim wagangge nagagerik, "Nogoba Ala wa," yinuk, roti karerogo at oone waganggwi nogo wogorage logonet, "Roti yi, an neebe aret me, wanip~o."
41014023	Yorage nagagerik, amburu niyowa'na toolak nogo eenggim wagangge nagagerik, "Nogoba Ala wa," yinuk, wogorage mbareegi, it abok aret nunggugwaarak.
41014024	Nonggo mbareegwa, Yetut nen it yorage logonet, "Ala kinom lambumbinagarak wone abok yokkirage yi, kit abet mbarubagip nduk, kit aakumi ambik kinake namiya kilirik yi aret~o.
41014025	An o yogondak kuli paga nen nok, peebi Ala abu'me piige menggim logonet, anggur amburu ngget mendek noorak nogo eyom ari waga'lek kagak, anggur amburu yi, an nengga'lek aret logogin~o, yinuk, abet aret yokkiragi~o," yoragagerak.
41014026	Yorage nagagerik, ndawi wappunuk, wundi nogo nogogwaarik, puurom Tayitun paga lagi nogogwaarak.
41014027	Lagi nogo nogogwaarik, at Yetut nen it yorage logonet, "An nen aap ndomba ndegeninaka wake neenok, Ndomba nogo kole ma'narugun~o, yinuk, Ala nen yereegerak liiru mbanak me, kit abok aret, Aap ti, nineenggo'lek~o, yinuk, teppaninuk aret mbaganumunggup kwe,
41014028	an neenik agago mippanege kenok perak, kit naga'lek kiigak an naa'nduk o Nggalileya time nagin~o."
41014029	Yorage mbareegi, at Peterut nogo nen, "Lek~o. It abok aret, Yetut nineenggo'lek~o, yinuk, teppaganuk mbaganggwi iigak kwe, an nalik perak, teppaganuk mbaganigin mondok lek~o."
41014030	Yoge mbareegi, at Yetut nen, "Yogondak oonikiya yi paga aret ayam oone ne mbere paga yikit nduk eeke kagak, kat ne kenagan paga, Yetut ti, an neenggo'lek, yumunggun~o, yinuk, abet aret yokkege agarik~o."
41014031	Yoreegerak kwe at Peterut nen, "Lek~o. Kat nimbirak kambuurak kenok, kambuurak aret me, Yetut neenggo'lek ti perak, an yigin abu lek~o," yinuk, oone omaawi aret yoge mbareegi, it abok nen togop mban aret yoreegwaarak.
41014032	Ti'nuk, o endage Nggetemani nogogwaarak. Nogo nogogwaarik, Yetut nen at oone waganggwi nogo yorage logonet, "An tamban eeri nage me, kit yime logonip~o."
41014033	Yorage nagagerik, Peterut togon, Yakobut togon, Yaya togon, wogoren nage nagagerik, at nogo nen agabiti ambik age nagagerik, iniki aaninggin lombok agagerak.
41014034	Age nagagerik, it yorage logonet, "Wologo wae. An niniki puru ari logonet, kambuurak ee'nake me, kit yime logonet, tum wako logonip~o."
41014035	Yoraanuk, nirurogon nage nagagerik, enete wanduk nggween paga ngginna'nuk at ndi eyom paga eeppuurak Ala nen kooneegerak nogo, "Eeriyak lek," mbakerak kero, ogoba Ala yoge logonet,
41014036	"Ai, nogoba. Kat yi mendek ndi mendek abok eeriyak op mban me, ee'naburak amburu toolak an porogo wonage yi, wamen~o. An niniki mbake eerigin ti lek~o. Kat kiniki mbake aret eeriyak~o," yinuk, tamban eereegerak.
41014037	Tamban eeppunuk, iyokan at oone waganggwi nogo inowagam wa'nuk, nogo yugwi iige nagagerik, Peterut yoge logonet, "Peterut wae. Kat nogo yege agandik ya? We ne ambiriluk ninom tum wako logorak meek kenok, nogo yege agandik ya?
41014038	Niniki nen obeelom eeriyak mbakwi kwe, nineebe nen eeriyak meek ee'ninake menggerak me, maluk eeriyak kiniki nggagani wage kero, tum wako logonet, tamban mban eeko logonip~o," yinuk, yoreegerak.
41014039	Yoge nagagerik, aa'nduk tamban eeri nagagerak nogo mendek aret eeri nagagerak.
41014040	Tamban eeppunuk, iyok paga wage nagagerik, it nogo, nogo yuurak eeginabeegerak me, nogo yugwi enegen iige kenok it nen, "Nonggop yoruwi?" yinuk, puk ogogwaarak.
41014041	Puk ogo mbareegwa, ne mbere paga yora wagagerak me, ti'nuk, peebi ne ambi paga wage nagagerik, yorage logonet, "Kit yonggonggologo logonet, nogo mban aret yogo logorak mbako ogotik ya? It maluk eeko menggaarak nen an aap aret nda'nagagirak nogo neebe nooruwak nduk wogoroorak eyom abu panggo yi wagaarak me, abu aret~o.
41014042	At neebe nooruwak nduk nonggo nggerenggerak nogo abu koorok wage yi aret me, nawok nduk mi'na'nip~o," yoragagerak.
41014043	Awo yorage me, it Ala unde inoweewi inom, Ala wone liiru mbanak unde inom, aap inanggok inom, it nogo nen aap ambi aago paloowi waganggwi, yawi mbanak waganggwi, ee'nuk, nappiyareegwaarak nogo, it 12 mendek ambi Yurat nogo inom aret nogogwaarak.
41014044	At Yetut eebe waruwak nduk onggo nggereneegerak nogo nen aa'nduk inom wone mbanggo logonet, "Yelok kaabagip nduk, an aap ambi kambugege neenok, Aap nogo ti aret, mba'nuk, piganok liirogon wonok nanu~o," yinuk, wone mbaneegwaarak me,
41014045	at nogo nok-nok Yetut owagam nage nagagerik, "Nogoba Ngguru wa," yinuk, kambugereegerak.
41014046	Kambugege mbareegi, it nogo nen kok aret pigaganeegwaarak.
41014047	Pigaganggo mbareegwa, aap time ugun wonogogwaarak nogo ambi nen paloowi nggigik togon agago aap Ala unde inowe nggwok ayeloman nogo aruk tabok togon nappereegerak.
41014048	Tabok togon nappege mbareegi, at Yetut nen, "An yogoot wagangga me, pi'naburak nduk tege wooluwak inom, yawi mbanak inom, wonok wogotak ya?
41014049	Ko'lu-kii'me ninom Ala awi wurik me mamunggirage neegak, pi'naka'lek wonogotak kwe, Ala wone liiru mbanak nogo a'me lik yuwak nduk pi'nabi wogotak me, op aret~o," yorage mbareegi,
41014050	at oone waganggwi nogo abok aret at teppunuk, kole mbaganeegwaarak.
41014051	Kole mbaganit nogwe iigak, wulaga tawe ambi Yetut inom nagagerak nogo ambogoyum obate paga mban perenak me kok pigaganggo mbareegwa,
41014052	ambogoyum nggorok togon eerogo mbo punuk, we agap mbelanak aret kole mbaganeegerak.
41014053	At oone waganggwi nogo mbaganggwi iigak, Yetut piganok, at aap Ala unde inowe nggwok nogo owagam nogo mbareegwa, it Ala unde inoweewi inom, it aap inanggok inom, aap Ala wone liiru mbanak unde inom, it abok aret at owagam kuwak ari nogogwaarak.
41014054	At Yetut nogo wonok nogwe iigak, Peterut nogo ambokan yanabek nage nagagerik, at aap Ala unde inowe nggwok nogo awoore'nggam nok-nok unggwi nagagerak. Unggwi nage nagagerik, at aap nggwok nogo awuri inom kwi'na'nuk, kani kunik me togwi worakkolage wonage me,
41014055	it Ala unde inoweewi inom, it wone amburu mbanggo menggaarak abok inom, kuwak aago wonogo logonet, "At Yetut waruwok nduk, at eekerak alom ta nen liippegendak~o?" yoragagerak mendek, lek aret kogogwaarak.
41014056	It aap ambik nogo nen pilit wone oba lenggeneegwaarak kwe, it ambi nen wone alom liirogon ambi yorulik we naalop-kaalop eerogo pereegwaarak.
41014057	Ti'nuk, it ando nogo mi'nogo nogogwaarik, pilit aret oba lenggenogo pogo logonet,
41014058	"At nen, Aakumi nen Ala awi ineenggi paga wureegwaarak yi, an minogo punuk, obaane'me aap ineenggi paga wuriyak meek nogo mendek ambi wuke neegak, nogo mbere yigin, yegerak, konenggoorak~o,"
41014059	yinuk, yereegwaarak kwe, wone ti kunduk, alom ambi liirogon yorulik eereegwaarak.
41014060	Wone ambi liirogon yoga'lek aret eeko mbareegwa, at aap Ala unde inowe nggwok nogo inenggela'me oolo mi'nage nagagerik, Yetut yoge logonet, "Wone yagandak konenggaarak yi nen koba lenggenogo pagagwi me, kat wone onggo ambi yoraamunggun ilik, lek a?"
41014061	Yoreegerak kwe, at Yetut wone onggo ambi yaga'lek puk aret wonagagerak. Puk aret wonage mbareegi, at aap Ala unde inowe nggwok nogo nen, "Nit alut eeko monggoorak aput Ala nen leenogo pereegerak Mesias nogo, kat aret ilik?" yinuk, kin wokkagagerak.
41014062	Kin wokkage mbareegi, at Yetut nen, "Yagandak nogo ti, an aret~o. An aap aret nda'nagagirak nogo, peebi at Omaawi Lombok Menggerak eenggi abe'nggan kwi'ndak wonage logominggirik, ti'nuk, mbogut paga nen ndugwi enggela'me wambi wage neyaamunggup~o."
41014063	Yoge mbareegi, at aap Ala unde inowe nggwok nogo at ayum mondok nggoguk togon eerogo nappege logonet, "At nonggop yuwak nduk ambinom nabenak mban kin wokkenet unggwogo ogoorik?
41014064	At Ala miyuk-meya eerogo pege yi, muk kinaruk konenggotak me, nonggop eeriyak mbakop?" Yorage mbareegi, it abok nen, "Mondok wariyak aret~o," yereegwaarak.
41014065	Yogo nogogwaarik, it ando nogo nen woori oba lenggenggogwe, enegen nobappunuk ineenggi lingginik paga wakwi, eeko logonet, "Ta nen kooke kagan? Yu nda!" yinuk, yogo mbareegwa, it aap Ala unde inowe nggwok ayeloman mini nogo nen kunduk, ineenggi telak paga wareegwaarak.
41014066	Wakwi iigak, at Peterut nogo oore'nggam kogona time wonage me, kolaga aap Ala unde inowe nggwok nogo ayeloman ambi wage nagagerik,
41014067	at Peterut togwi worakkolage enegen kage nagagerik, looge logonet, "Kat kunduk, Yetut Nataret mendek kimbirak menggendak nogo aret keegi~o."
41014068	Yoreegerak kwe, at Peterut nogo nen, "Kat yagandak ti, an abu neenggo'lek kobak~o," yinuk, wundi nanuk tu nda'nggi paga ari nagagerak.
41014069	Ari nagagerak wonage me, kolaga nogo enegen kage nagagerik, it aakumi ugun wonogogwaarak nogo yorage logonet, "Lek~o. At aap ti, at awuri nogo mendek aret~o."
41014070	Yorage mbareegi, Peterut nogo nen ambinom ari logonet, "An lek ubi." Ari mbareegi, ti'nuk, it Peterut inom taati ugun wonogogwaarak nogo nen Peterut yogo logonet, "Kat Nggalileya mendek me, it mendek abet aret keego~o."
41014071	Yogo mbareegwa, at nogo nen, "Aap yogotak ti, an neenggo'lek me, nombo owak~o!" yinuk, ombo owak awo mbangge kagak,
41014072	ayam oone ne mbere paga yereegerak. Ari mbareegi, at Peterut nogo, "Ayam oone ne mbere paga yaga'lek kagak, kat nen ne kenagan paga, Yetut an neenggo'lek, yumunggun~o," yinuk, Yetut nen at yoreegerak nogo iniki abe'nage mbareegi, iniki puru ari logonet, le yereegerak.
41015001	Kuubondendok it Ala unde inoweewi inom, inanggok inom, Ala wone liiru mbanak unde inom, it aap wone amburu mbanggo menggaarak mendek abok inom, kuwak eeko nogogwaarik, "Ndogop eeppuwok~o," yinuk, wone mbaneegwaarak. Mbanggo nogogwaarik, Yetut nogo keele maa'nuk, wonok, at Pilatut owagam pi nogo mbareegwa,
41015002	at Pilatut nogo nen, "It Yakuri inowe endagembogut kat aret ilik?" Yoge mbareegi, at nogo nen, "Yagandak ti aret~o."
41015003	Yoge mbareegi, it aap Ala unde inoweewi nogo nen yi wone ndi wone oba lenggeneegwaarak.
41015004	Oba lenggenggo mbareegwa, at Pilatut nen ambinom yoge logonet, "Yi wone ndi wone kat koba lenggenggwi yi, iyet~o. Kat wone onggo yoroorak ambi mbaka'lek agandik?"
41015005	Yoreegerak kwe, at Yetut onggo yoraga'lek puk wonage mbareegi, at Pilatut nogo, "Aap yi, iya!" yinuk, pi wareegerak.
41015006	Ndi, it Yakuri nen laago Obaga Mbo Nagagerak lako logonet mban, "Aap keele maarak ambi piinogo wo'niret~o," yogwe iinok, at Pilatut nen piinogo wogoragak eeke nagagerak me,
41015007	ne ti paga it ando, "Ninalik aruwok~o," yinuk, wim eeko logonet, aap wako mbareegwa, keele maarogo oome mambiyareegwaarak nogo ambi endage Mbarabat inom wonagagerak.
41015008	At Mbarabat keele maarak wonage me, it aap kuwak aago nogo Pilatut owagam kuwak ari wogo nogogwaarik, at yogwi, "Laago nggwok lako logonet, aap keele piinnirage menggendak kwak, yogondak ambi piinniret~o."
41015009	Yogo mbareegwa, at Pilatut nen, "Kit aap Yakuri mendek kinowe endagembogut piinogo wokkiroorak mba'nuk, yogo ogotik ilik?"
41015010	Ti yoragagerak nogo ti, it aap Ala unde inoweewi nogo nen "Nit eeruwok lak at mban eerit nege yi, nineebi~o," yinuk, at Yetut wonok wogwe yelok iige nagagerik, it togop aret yoragagerak kwe,
41015011	it aap Ala unde inoweewi nogo nen, "Yetut obaane'me at Mbarabat keele piinogo wo'niraawak nduk yo'nip~o," yinuk, it aakumi kuwak aago wonogwe nogo inikime manako mbareegwa,
41015012	at Pilatut nen ambinom yorage logonet, "Ti kenok, Aap Yakuri ninowe endagembogut, yogo monggotak yi, an nonggop eerogo pigin~o?"
41015013	Yorage mbareegi, it nogo nen, "Eyo karo-karo paga nabenogo puurak aret~o." Yinuk, inoone nggwok paga yogo mbareegwa,
41015014	at Pilatut nogo nen, "At maluk ngge eekerak paga yogo ogotik~o?" Yorage mbareegi, ya-mba ogo logonet, "Eyo paga nabenogo puurak~o," yinuk, abunuk inoone nggwok paga yoreegwaarak.
41015015	Inoone nggwok paga yogo mbareegwa, at Pilatut nogo nen it aakumi kuwak aago nogo iniki yanggo yuwak nduk, Mbarabat nogo keele piinogo teppege nagagerik, at Yetut ti, ya'mbiran nggora eerogo wappunuk, eyo paga nabenogo puwak nduk wogoragagerak.
41015016	Wogorage mbareegi, it aap yigin unde nogo nen it inowe nggwok wonage menggim wone owak loonggo menggam nogome wonok unggwi nogo nogogwaarik, it aap yigin unde abok aret kuwak ari woraawak nduk, inayonggo pereegwaarak kuwak ari wogo nogogwaarik,
41015017	at Yetut nogo mbogoyum maa'ngga warak yippugwi, alok komaarogo anobak paga yippugwi, eeppogo nogogwaarik,
41015018	iniki laakot paga keyage wappogo logonet, "Wa! It aap Yakuri inowe kendagembogut kat aret me, wa," yinuk,
41015019	mbim obate mbanak paga anobak telanggogwe, inowoori oba lenggenggogwe, eeppogo nogogwaarik, inendobanggun yindumbunuk, inuut wutik logonet, ayuk wureegwaarak.
41015020	Togop aret miyuk-meya eerogo pogo nogogwaarik, mbogoyum maa'ngga warak nogo nggoorogo punuk, obaane'me at ambogoyum yirippogo nogogwaarik, eebe eyo karo-karo paga nabenogo puwok nduk wonok nogogwaarak.
41015021	Wonok nogwe me, it aap Alekandet Uruput imbirak inogoba awi Kirene mendek endage Timon o endekem nen kota nggwok nogome inikiigun unggwi wage me, inom lambunggo nogogwaarik, "Eyo karo-karo aago yi, piyaninuk nak~o," yinuk, inoone omaawi paga yogo nogogwaarik,
41015022	Yetut wonok, o endage it inoone paga, Nggonggota pi nogogwaarak. O Nggonggota ti, nit ninoone paga Anobak Yelenak~o, yogo monggoorak.
41015023	Nogome wonok pi nogo nogogwaarik, anggur amburu inom, nggami inom, nenggelak-kenggelak agago punuk, nawak nduk wogoreegwaarak mendek, teppereegerak.
41015024	Teppege mbareegi, it nogo nen eyo karo-karo paga nabenogo pereegwaarak. Nabenogo pogo nogogwaarik, "Ambogoyum nogo, ta kolage kaamun?" yinuk, yugum anggen nggween paga mbo wuppegak eeko logonet, tumbukkologogwaarak.
41015025	At Yetut eyo paga nabenogo pereegwaarak nogo ti, kuuben wundit nogwe oonegen 9 paga aret nabenogo pereegwaarak.
41015026	Nabenogo pogo nogogwaarik, "Yakuri inowe endagembogut yi aret~o," yinuk, oba lenggeneegwaarak wone nogo, liiru mbanogo eyo irip me nabembereegwaarak.
41015027	Nabembogo nogogwaarik, aap yogoot iyagalo mbere Yetut eebe peenok-peenok inalitak eyo paga nabenogo piyareegwaarak. (
41015028	It aap eyo paga nabenogo piyareegwaarak ti, at Ala nen, "It aap maluk eeka inom wonage ineenggi lingginiyak~o," yinuk, yereegerak liiru mbanak nogo a'me lik yereegerak~o.)
41015029	-
41015030	Peenok-peenok piigo mbareegwa, it aakumi ando nogwe-wogwe nogo inuut walok yogo logonet, "Keyik! An Ala awi wurik minogo punuk, obaane'me wuke neegak, nogo mbere yigin, yagandak nogo, keebe eyo paga nabenogo pagagaarak ti, kagap ndakko'nok wambi mok ubi," yinuk, miyuk-meya eerogo pereegwaarak.
41015031	Pogo mbareegwa, it Ala unde inoweewi inom, it Ala wone liiru mbanak unde inom, it nogo nen inom aret Yetut miyuk-meya eerogo pogo logonet, "At nen it aakumi inagap ndake nagaarak kwe, at eebe agap ndakkoloorak perak, meek kogo~o.
41015032	Wambi wage ninigen kogo logomonggoorik, at abet mbaruwok nduk it Iterali inowe endagembogut Keritut yi, yogondak aret eyo paga nen wambi woraayok nda!" yinuk, agi'ndok kanggo mbareegwa, it aap mbere at inom eyo paga nabenogo piyareegwaarak nogo kunduk, Yetut enggali wappereegwaarak.
41015033	Enggali wappogo mbareegwa, o liingge oonegen 12 kuli paga nen nok, oonegen 3 kuli ari nage kagak, yi awi ndi awi time o apit aago wonagagerak.
41015034	Ndi, o kiyoma age kagak, oonegen 3 paga at Yetut nogo kwa ari logonet, "Eloyi, Eloyi, lama tabatani!" yoreegerak. Ti, nit ninoone paga, "Nogoba Ala~o! Nogoba Ala~o! Nonggop nduk an teppanegen~o?" yoreegerak.
41015035	Togop yoge mbareegi, it ando we inikiigun wonogwe nogo nen oone ari inaruk konembogo nogogwaarik, "Wologo wae. At Eliya wiige agaarik~o."
41015036	Yogo mbareegwa, aap ambi nen puu'nuk nage nagagerik, ta'mbit tiroguk paga anggur amburu aleegwi mendek tamombunuk, nawak nduk, yigirok kunogo wogoge nagagerik, "Eliya nen piinogo wurabi wage kaawam me, puk~o," yereegerak.
41015037	Ari mbareegi, at Yetut nogo nen kwa ari logonet, iniki worok togon kambeegerak.
41015038	Iniki worok togon kangge mbareegi, yum Ala awi wurik me aken nggwe tugunik wonagagerak nogo, agi nen oolo muundak nggoguk yi wambeegerak.
41015039	Ndi, it aap yigin unde inowe nogo ena koonogo nikkage logonet, Yetut togop ari logonet, iniki worongge kage nagagerik, "Aap yi, Ala aput abet aret kagak wakkoorak kagi~o," yereegerak.
41015040	-
41015041	Ndi, at kwe Mariya awi Magaralena mendek inom, wulaga Yakobut awo tawe Yotet imbirak inagalo Mariya inom, kwe Talome inom, at Yetut Nggalileya wonage kagak, inaagaluk negen eeppunuk, wonogogwaarak nogo inom, it kumi weelek ambik at inom o Yerutalem unggwi wogogwaarak nogo inom, it abok aret tayorogon taati nen Yetut eyo paga nabenak wonage ina nakkogogwaarak.
41015042	At Yetut nogo kangge mbareegi, ko'lu it Yakuri tamban eeriyak nduk pipuk agago pugwi paga o kiip arikit nduk eeke kagak,
41015043	it aap wone amburu mbanggo menggaarak nogo aap ambi endage Yutup, awi o Arimateya mendek ayuk warak lombok me, "Ala abu'me panuwak~o," yinuk, tokkage wonage me, agabiti lek a'nuk, at Pilatut owagam nage nagagerik, "Yetut eebe warak wo'niru~o," yinuk, ngginooreegerak.
41015044	Ngginooge mbareegi, at Pilatut nogo nen, "Abu kanggerak~o," yogwe aruk konembege nagagerik, "Ie!" yinuk, it aap yigin unde inowe nogo yonggo nappereegerak wage mbareegi, "At Yetut abu kanggerak a, lek a?" yinuk, kin wokkagagerak.
41015045	Kin wokkage kenok, "Abu kanggerak~o," yoge mbareegi, eebe warak nogo wa nawak nduk, at Pilatut nen "Op aret~o," yinuk, Yutup yoreegerak.
41015046	Yoge mbareegi, mbogoyum yawenak tabak ambi onggo punuk, wonok, eebe warak nogo piinogo wuppi wage nagagerik, mbogoyum yawenak tabak nogo paga nggerenogo yugum ndo nendaarak me mambunuk, yugum laganogo tungga nappereegerak.
41015047	Eebe mambereegerak nogo, at kwe Mariya awi Magaralena mendek inom, Yotet agalo Mariya inom, inigen kogogwaarak.
41016001	It Yakuri tamban eeppunuk, o kiip age mbareegi, kwe Mariya awi Magaralena mendek nogo inom, Yakobut agalo Mariya inom, kwe Talome inom, it nogo nen eyoonggen obari obeelom mendek Yetut oba mbeenogo puwok nduk, onggo pi nogogwaarak.
41016002	Onggo pi nogo nogogwaarik, nogo yinuk, Hari Minggu paga kuubondendok oonegen awo wundi wage kagak, yugum ndoome nogome nogogwaarak.
41016003	Nogo logonet, "Yugum narak nogo ta nen laganogo pinanigin~o?" yinuk agan wogo nogogwaarak.
41016004	Togop aret agan nogogwaarak kwe, ina nakkogo nogogwaarik, yugum nggwok tu narak nogo loguk togon nagagerak inigen kogogwaarak.
41016005	Kogo nogogwaarik, ndo nenaarak nogome unggwi nanuk irunggwe ineenggi abe'nggan pa'nggwe wulaga ambi mbogoyum yanggwi lan aago yirik kwi'ndak wonage inigen kogo nogogwaarik, iniki lek age mbareegi,
41016006	at nogo nen, "Kiniki ma'narugup~o. Yetut awi Nataret mendek eyo paga nabenogo pegaarak nogo, kit kinigen kaawok nduk wogotak kwe, eebe yime lek~o. At muk eenik a'nuk, mi'nagaarak~o. Eebe warak pegam a'lip mban yi kaanip~o.
41016007	An naa'nduk Nggalileya time naminggirak me, neya namunggup~o, yinuk, wone yokkiragaarak nogo ndak-ndak aret eekerak me, at oone waganggwi ando inom, Peterut inom, yora nanip~o."
41016008	Yorage mbareegi, "Ia!" yinuk, inaganak nuk iranet ndoome nen wundi wogo nogogwaarik, kole mbaganggo logonet, inagabiti nen aakumi ambi yoroolik aret wogogwaarak.
41016009	Tamban eekak yuurak ne iyaalok warennagagerak Hari Minggu paga kuubondendok at Yetut nogo eenik a'nuk, mi'nage nagagerik, at kwe Mariya awi Magaralena mendek kugi 7 inikime lik yereegerak nggiginogo wumbiyareegerak nogo, aa'nduk lombok nikkagagerak. Nikkage mbareegi,
41016010	it Yetut inom nugu nogogwaarak nogo nen le yi-yi wo-wo yogwe me, at kwe nogo nen yonggo nage nagagerik, yorage logonet,
41016011	"Lek~o. At Yetut nogo, eenik a'nuk, mi'nagaarak kage nagarik, yokkira wagi~o," yinuk, yorage nogo koneneegwaarak kwe, it iniki abet mbaka'lek aret wonogogwaarak.
41016012	Ti'nuk, at oreewi mendek mbere o kota nen wundi nogo nogogwaarik, tu paga nogwe me, at Yetut etenggen alik a'nuk, nigiige mbareegi,
41016013	iniyok paga wogo nogogwaarik, inoreewi ando yorogogwaarak mendek, it nogo kunduk, abet mbarulik mban wonogogwaarak.
41016014	Ti'nuk, peebi nen at oone waganggwi 11 nogo mbi nunggwi me, "Neyaawak~o," yinuk, nigiya wagagerak. Nigiya wage nagagerik, at eenik a'nuk mi'nagagerak inigen kenok, yora wogogwaarak kwe, inogogumbuk logonet, iniki abet mbaka'lek iinok, mberiragagerak.
41016015	Mberirage nagagerik, yorage logonet, "Kit yi awi ndi awi o nggween paga yime abok aret nogo logomonggotik, it yi aakumi ndi aakumi wone obeelom wone yoranet nugu logonu~o.
41016016	Wone obeelom wone yora namonggotak iniki abet mba'nuk, yiime wanggwi iinok, inagap ndarigin~o. Ndi, wone ti, iniki abet mba'nuk wagangga'lek iinok perak, maluk agago aret piyaagin~o.
41016017	It obeelom wone iniki abet mba'nuk waganggwi nogo nen wone obeelom wone yoranet nugu logonet, inagabiti warak ineenu ariyak mendek inigen kogo logogun yi aret. Kugi inikime lik yemenggerak nogo an nendage paga nggiginogo wumbiigwi, aakumi inoone ineenggo'lek lalin negen woppunuk yorogwe,
41016018	waalo muuru ineenggi pigaganggwi, magagirak labunik namenggaarak kwe, kangga'lek aret wonogwe, kugi andi iinok, inanobak ineenggi pippiinok obeelom eeginakwi, eerit nugu logogun~o," yinuk, yoragagerak.
41016019	Ninowe Yetut nogo wone ti yorage mbareegi, Ala nen wonok, mbogut paga pi laganeegerak. Pi lagangge mbareegi, at eenggi abe paga kwi'nagagerak.
41016020	Ndi, it at oone waganggwi nogo yi awi ndi awi abok aret wone yoranet nugwi iigak, ninowe Yetut nen yeenggwaaranet nege nagagerak me, inagabiti warak ineenu ariyak mendek eerit nugwi paga it aakumi apit nogo nen, "Wone yi abet aret kogo~o," yinuk, waganggo nogogwaarak.
42001001	Nogoba Teyopilut wae. It aap apit nen yi wone ndi wone nit ninenggela'me arit wagagerak nogo mbininogo liiru mbanuwok nduk eereegwaarak.
42001002	Eereegwaarak me, it obeelom wone yoranet nugu nogogwaarak nogo iyaalok nen eerit wage inigen kogo nogogwaarik, mbininogo nit yo'nirogogwaarak nogo ndak-ndak,
42001003	-
42001004	an kunduk, iyaalok nen eerit wage abok aret mondok liippit wagagirak me, yi wone ndi wone kat mamunggereegwaarak nogo, "Yi abet aret," mba'nok nduk, mbininogo liiru mbanggiriyak ee'nake kenok, mbanggege agarik~o.
42001005	Aap Keroret o Yureya endagembogut wonage kagak, aap Ala unde ambi endage Takariya anebunu Abiya mendek wonagagerak. Ndi, at akwe ti, Karun ombowologwe wiganak mendek endage Elitabet aret wonagagerak.
42001006	It imbirak ninogoba Ala nen, "Yogop ee'nu, ndogop ee'nu," yegetak wone inom, lengganinaketak wone inom, alik eerulik mondok ndak-ndak aret eerit nugu nogogwaarak me, Ala nen it iniki mondok abe koonak aret iige nagagerak.
42001007	Iniki abe koonak aret wonogogwaarak kwe, kwe Elitabet nogo, wubili aret wonagagerak me, elege abu ndaka'lek kagak imbirak kweegelo-aakelo aret ogogwaarak.
42001008	-
42001009	It aap Ala unde nen, "Ala awi wurik me obari abe kaga nogo, ta nen kani kuni ungguurak kaamun?" yinuk, yugum ogut wakkogo nogogwaarak me, ne ambi paga it aap Takariya anebunu mendek Ala unde eeko nogogwaarak nogo nen eeko logonet, aap Takariya nogo nen Ala enggaanom paga eeke kagak, yugum ogut wakkogo nogogwaarik, Takariya aret wagangge mbareegi, at aret mippereegwaarak.
42001010	Mippogo mbareegwa, aap Takariya nogo nen obari abe kaga kani kunikit nduk, unggwage nagagerik, kungge kagak, it aakumi apit kuwak aago nogo endekem logonet, tamban eereegwaarak.
42001011	Tamban eekwi iigak, obari abe kaga nogo kani kungge me, Ala yonggo nappiya wage menggerak malayikat mendek ambi obari abe kaga kungge menggim abe'ngganggwe tena'me taati mi'ndak mban wonage kagagerak.
42001012	Kage nagagerik, ogut na'nuk, agabiti ambik eeke mbareegi,
42001013	at malayikat nogo nen, "Takariya wae. Kagabiti mbarugun~o. Kat tamban eeke nagagindak nogo Ala muk aruk koneneegerak me, kakwe Elitabet nogo kapuluk ndakkirigin~o. Ndakkege kenok, at endage Yaya aret toonenu~o.
42001014	Kat kiniki ale'nggen kage logonet, keyage ambik wake logomunggun~o. Ndi, at nda'naremenggerak paga aakumi apit aret iniki ale'nggen mbako logogun~o.
42001015	At ninogoba Ala nen at aap nggwok aret kaagin~o. Ndi, anggur amburu inom, amburu omaawi kumili aganake mendek inom, at nengge logogin mondok lek aret~o. At awo agalo inikime nen Aberiniki inikime mondok liinik nda'narigin~o.
42001016	At nen aakumi Iterali mendek apit aret yungguninuk inogoba Ala owagam ka woraawak nduk, eeppiige logogin~o.
42001017	Aberiniki aap Eliya oba age nagagerik, omaawi paga eerit nege nagagerak nogo, at Yaya oba a'nuk, ninogoba Ala woroorak nduk eeke kagak, at aa'nduk eeppiinet nage logonet, inapuri-inogobamini inom lambuninake, it aakumi inogogumbuk menggaarak nogo, it aap iniki abe koonak nen iniki warak logonet, eerit nugwi it ndak-ndak eeko logowak nduk, eeppiige, ndi, ninowe Yetut awuri logowak nduk, ake pipuk eerogo piige, eerit nage logogin~o," yinuk, yoreegerak.
42001018	Ti yoge mbareegi, at Takariya nen malayikat nogo yoge logonet, "An aap abu aakelo agarak~o. Ndi, nakwe kunduk, togop mban me, yo'negendak nogo abet aret eeriyak ti, nano eeke paga neenu arigin~o?"
42001019	Yoge mbareegi, malayikat nogo nen, "Ala ake eeke minggirak Nggabiriyen nogo an aret me, wone obeelom wone yi, wonok, Yori nak~o, yo'nege mbaki, yokkiri wagi~o.
42001020	An nen wone yokkigirak nogo eebe eeriyak eyom paga ndak-ndak eeriyak aret kwe, kat an yokkigirak ti abet mbarulik me, eebe eeriyak eyom a'me lik yi waga'lek kagak, yogondak aret koone mondok lek age logomenggendik, wone mbaniyak meek aret kaamunggun~o," yinuk, yoreegerak.
42001021	Ti yogwe iigak, aakumi endekem Takariya tokkogwe nogo nen yogo logonet, "Ala awi wurik me nen wundi waga'lek mban yi, nonggop aga? Ia!" yinuk, yogwe me,
42001022	Takariya wundi wage mbareegi, oone yoroorak meek aret kogo nogogwaarik, "Ala awi wurik me logonet, abinggaanggo kage nagaarik, oone lek eekerak ilik?" mbakwi iigak, at nogo oone lek we eenggi paga mban yelok-walok ari nagagerak.
42001023	Ndi, at Takariya nogo yabu togop eeruwak nduk, mippereegwaarak nogo abu eeppege nagagerik, ame aret nagagerak.
42001024	-
42001025	Ame nage nagagerik, wonage me, ti'nuk, akwe Elitabet nogo aret abila age nagagerik, "Nogoba Ala nen nabuwa mbake logonet, aakumi inenggela'me nenggali mbakak nege nagagirak nogo, lek aruwak nduk, o yogondak yi aret eeppanegerak me, nogoba Ala ti, iya~o," yinuk, kumaarak kagak, tut 5 aret peneneegerak.
42001026	Kwe Elitabet nogo abila agagerak kagak, tut 6 penengge mbareegi, at Ala nen malayikat Nggabiriyen nogo o Nggalileya yaga'lelo ambi Nataret time nappi wagagerak.
42001027	Kwe tawe ambi aap kigin waka'lek endage Mariya Ndawut ombooluk endage Yutup miireegerak nogo wonage me, nappi wagagerak.
42001028	Nappi wagagerak nogo kolaga owagam wage nagagerik, at yoge logonet, "Niri Mariya wa! Nogoba Ala kimbirak logonet, ale'nggen nggwok koba pagagerak me, wa!"
42001029	Yoreegerak nogo, kwe Mariya iniki aaninggin a'nuk, koongge logonet, "Nonggop nduk togop yo'nigi?"
42001030	Mbake mbareegi, at malayikat nogo nen at yoge logonet, "Mariya wae. Kagabiti mbarugun~o. Ala kabuwa mbake logonet, ale'nggen koba pagarak koonggerak me,
42001031	kabila aret age logomenggendik, aap aret ndarumunggun~o. Ndappunuk, at endage Yetut aret toonenu~o.
42001032	At aap nggwok aret logogin~o. Aakumi nen, At Tiyanak Lombok Menggerak aput yi aret, yogo logogun~o. At ombo Ndawut endagembogut logonet, wone lenggeninake nagagim nogo, obaane'me wone lenggeninake logowak nduk ninogoba Ala nen at aret mippigin~o.
42001033	At Yakup ombowologwe wiganak inowe endagembogut logonet wone mondok-mondok lengganinake logogin~o. Ndi, at abu'me piige menggim nogo, lek arigin lek mondok-mondok aret logogin~o."
42001034	Yoge mbareegi, at Mariya nen malayikat nogo yoge logonet, "An aap awo nagap mbaangga'lek me, yo'negendak nogo ti, nonggop eerogo nabila arigin~o?"
42001035	Yoge mbareegi, malayikat nogo nen, "Aberiniki koba wambi wage kagak, at Tiyanak Lombok Menggerak omaawi nobakkabi wage mbaremenggi, kabila aret age logomenggendik, at mondok kikak nakeelik Ala ake leenak ndaremenggendak nogo, aakumi nen, Yi Ala aput aret, yogo logogun~o.
42001036	Ndi, koweeluk Elitabet nogo abu kweegelo kagak at kunduk, abila agaarak~o. Kwe wubili~o, yogo nogogwaarak nogo kwe, abila agaarak kagak, tut muk 6 penenggerak me, yokkigi~o.
42001037	Ala nen ambi eeriyak meek ti, mondok lek~o," yinuk, yoreegerak.
42001038	Yoge mbareegi, at Mariya nen, "E~o. Nogoba Ala ayeloman an aret me, yo'negendak nogo ti, mondok ndak-ndak aret eeppanuwak~o," yoge mbareegi, malayikat nogo nen kolaga nogo teppunuk, nagagerak.
42001039	Nage mbareegi, ti'nuk, kwe Mariya nogo ame nen wage nagagerik, o Yureya nggelok-nggobok tini ambime puu'nuk wagagerak.
42001040	Wage nagagerik, aap Takariya ame unggunuk, akwe Elitabet nogo keyage wappereegerak.
42001041	Elitabet nen kwe Mariya keyage wappege oone aruk konengge kagak, elege inikime nogo nen nugu'lik yereegerak. Nugu'lik ari kenok, Aberiniki nogo kwe Elitabet inikime lik yi unggwage mbareegi,
42001042	at oone nggwok paga ari logonet, "It kumi ando wonogwe iigak kwe, Ala ale'nggen kat mban koba wonage~o. Ndi, kaagaluk kinikime wonage nogo kunduk, ale'nggen oba wonage~o.
42001043	An meek neegak kwe, nogoba agalo nen an neya wagandak~o?
42001044	Keyage wappanege nogo koone naruk konengge neegak, elege ninikime nen ale'nggen mbake logonet, nugu'lik ari kagarak~o.
42001045	Nogoba Ala yokkegerak nogo a'me lik yigin abet aret mbakendak me, kale'nggen ambik kaamunggun yokkigi~o," yinuk, yoreegerak.
42001046	Yoge mbareegi, at kwe Mariya nogo nen ari logonet, "An niniki paga nogoba Ala tiyappege agarik~o.
42001047	Nagap ndaka Ala nen eeppanegerak kenok, ninikime ale'nggen ambik kage agarik~o.
42001048	An at ayeloman tebenak wonage neegak, liippanggerak me, It aakumi abok aret yogondak kuli nen peebi mondok-mondok iniki ale'nggen wonage nombako logogun~o.
42001049	At Omaawi Lombok Menggerak nogo nen iya tit eeppaneegerak~o. At endage mondok abe alik leenak aret menggerak.
42001050	It aakumi at inagabiti mbakwi iinok, muk ndarak ngget ndarak abok aret inabuwa nen obeelom eeppiinet wundi wage logogin~o.
42001051	At eenggi omaawi ambik eeke paga it aakumi iniki tiyappatiyak koonit nugwi nogo mappiige,
42001052	It aap inendagembogut wone lengganogo yorogo menggam nogome nen tebenogo piige, Ndi, it iniki tebenak menggaarak nogo tiyappiige,
42001053	It abu wonogwe nogo abe mendek kalo logonogo wogorage, It aap ineenggi warak nogo wogoraga'lek we nappiige, Eereegerak~o.
42001054	-
42001055	Ndi, wone maan ninombomini Abarakam ombowologwe inom mondok-mondok inabuwa nen obeelom eeppiyoorak yoragagerak nogo, Abeke logonet, at ayeloman Iterali yeenggwaara wagagerak~o," yinuk, yereegerak.
42001056	Ari nagagerik, kwe Mariya nogo Elitabet imbirak wonage kagak, tut kenagan penengge mbareegi, ti'nuk, ame iyok paga lagi nagagerak.
42001057	Ti'nuk, kwe Elitabet aagaluk ndariyak enegen pagak ari nagagerik, aagaluk aap aret ndareegerak.
42001058	Ndake mbareegi, at inom menggaarak inom, at owe-awot inom, ninogoba Ala abuwa nen abu obeelom eeppegerak konenggo nogogwaarik, at inom iniki ale'nggen eeko nogogwaarak.
42001059	Eeko mbareegwa, nda'nagagerak kagak, nogo 7 yippunuk, ko'lu wulaga nogo agabolo mbanuwok nduk, ka nogogwaarak. Ka nogo nogogwaarik, agabolo mbambunuk, "Endage ti, ogoba Takariya endage ndak-ndak toonuwok," mbareegwaarak kwe,
42001060	at agalo nen, "Lek~o. At endage ti, Yaya aret~o."
42001061	Yorage mbareegi, it nen, "Kowe-kawot inendage togop ambi toonak lek me, endage Yaya ti, nano nduk tooniyak yagan?"
42001062	Yogo nogogwaarik, ineenggi paga yelok-walok ogoba yogo logonet, "Endage ngge tooniyak mbakendak~o?"
42001063	Yogo mbareegwa, Takariya nen batu tulis ambi ngginoorage nagagerik, wogogo mbareegwa, "At endage Yaya aret~o," yinuk, liiru mbaneegerak. Mbangge mbareegi, aakumi apit nen, "Wi!" yinuk, pi wareegwaarak.
42001064	"Endage Yaya aret~o," yinuk, liiru awo mbangge kagak, ogoba nogo oone paa'nage mbareegi, oone yikit nduk eeke logonet, Ala alut eereegerak.
42001065	Ti eereegerak paga it inom menggaarak nogo inagabiti ambik aganabeegerak. Ndi, it aakumi o Yureya nggelok-nggobok me wonogwe nogo nen eerit wagagerak nogo abok aret mbininogo yoranet nogo nogogwaarak.
42001066	Wone agan nugwi nogo it abok aret inaruk konenggo nogogwaarik, liippunuk, "Ninogoba Ala eenggi ndoonak paga wonage," kogo nogogwaarik, "Wulaga yi, tawe age logomenggerik, nonggop logomunggwi?" yinuk, yogo nogogwaarak.
42001067	At Yaya ogoba Takariya nogo Aberiniki inikime lik yi unggwage mbareegi, Ala nen yoge kagak, ari logonet,
42001068	"Nit aakumi Iterali ninogoba Ala nogo niya wage nagagerik, wondet agago pinaneegerak me, alut eeko logowok~o.
42001069	Ninagap nda'ninabuwak nduk, at ayeloman Ndawut ombowologwe wiganak omaawi warak lombok ambi mippereegerak~o.
42001070	Ti eereegerak nogo maan aa'nduk it aap at ake leenak Ala nen yorage kagak yoraga nogo nen aakumi yorogo logonet, It ninom wim mbanak ineenggi me nen ndinogo ninagap ndake,
42001071	it aakumi abok ineebi lombok ninombakwi nogo ineenggi me nen piinogo pinanege, Eerigin~o, Yogo nogogwaarak nogo ndak-ndak aret eereegerak~o.
42001072	-
42001073	At nen ninombomini inabuwa nen obeelom eeppiyoorak, yoragagerak nogo aret eeppiige, Ndi, wone mondok alik leenak at endage kumbatinuk, ninombo Abarakam yoreegerak nogo, a'me lik yuurak nduk, abeke, Eerikit nduk, eereegerak~o.
42001074	Ti eereegerak nogo ti, it ninom wim mbanak ineenggi me nen ndinogo pinaninuk,
42001075	Nit ninagabiti mbaka'lek awo nineenik logonet, at obaalombok mban eerit nugwi, Ndi, at enegen kagak, nit maluk eeka'lek at ake leenak niniki abe koonak wonogwe, Eeko logowak nduk, eereegerak~o.
42001076	-
42001077	Ndi, naput kat yi perak, ninogoba eerit nage logorak tu yarit nage logonok nduk, kaa'nduk nage logonet, aakumi inomaluk lek eerogo piige kenok, inagap ndariyak wone nogo, ineenu aruwak nduk, yoranet namenggendak paga kendage, At Tiyanak Lombok Menggerak Oone Yoraga yi aret~o, yinuk, yokkogo logogun~o.
42001078	Ninogoba Ala nen mbo pinanegeelik liirogon aret ninabuwa nen obeelom eeppinanege me, o kilim nagake menggi kwak, eya agi nen niya wambi wage logonet,
42001079	It o apit me logonet, kambuurak inagabiti mbakwi nogo eya eeppiige, Ndi, iniki ale'nggen ugun obeelom logonet, nogo menggam tu nogo yi aret~o, yinuk, yo'nirage, Eerigin, yokkigi~o," yinuk, yereegerak.
42001080	Ndi, wulaga nogo tawe age logonet, iniki mondok kole agagerak. At nen aakumi Iterali inigen kaawak nduk, naga'lek logonet, karume aakumi lek me time nege nagagerak.
42002001	Ti eyom paga aap endagembogut Kayitat Agutut nen it aakumi yi awi ndi awi abok aret at abu'me piige menggim o Oroma wonogwe nogo, inendage liiru mbanuwak nduk, wone lengganeegerak.
42002002	Inendage aa'nduk liiru mbaneegwaarak nogo ti, aap Kireniyut o Tiriya gubernur wonage kagak, mbaneegwaarak.
42002003	Inendage liiru mbanuwak nduk, it aakumi abok aret inawi alom paga lombok nogogwaarak.
42002004	At Ndawut ombowologwe wiganak mendek Yutup nogo, o Nggalileya yaga'lelo Nataret nen o Yureya Ndawut nda'nagagim kota Mbe'lekem nogome aret wagagerak.
42002005	Kwe Mariya Yutup miireegerak abila agagerak nogo imbirak inendage liiru mbanuwak nduk, wogogwaarak.
42002006	Wogo nogogwaarik, wonogwe me, ndariyak enegen pagak ari mbareegi,
42002007	aagaluk manggu aap aret ndareegerak. Ndake nagagerik, o aakumi nogo yugu menggam yagabit age mbareegi, elege nogo yum perenogo kambin-ndomba iname iri'ngga nonggo menggam nogome wimbereegerak.
42002008	O Mbe'lekem ando kundugu time it aap ndomba ndegeninaka nogo nen oonikiya paga endekem karume inandomba inarum wonogwe me,
42002009	it Ala yonggo nappiya wage menggerak malayikat ambi nu'lek me inowagam mi'nari wage kagak, ninogoba Ala eya pindambiige mbareegi, inagabiti ambik aganabeegerak.
42002010	Inagabiti ambik aganake mbareegi, malayikat nogo nen, "Kinagabiti mbarugup~o. It aakumi abok aret iniki ale'nggen nggwok mbariyak obeelom wone nogo wonok yokkira wagarak me,
42002011	kinagap ndaka ninogoba Keritut nogo Ndawut nda'nagagim amulok paga nogome kinake o yogondak aret nda'naga~o.
42002012	Elege ambi ayum perenogo ndomba iri'ngga nonggo menggam windak wonage kinigen ka nogo logomonggotik, Nogo yi aret, mbarumunggup~o," yinuk, yoragagerak.
42002013	Awo yorage me, it mbogut paga mendek wim eeka ineebe apit aago nu'lek me kuwak ari wogo nogogwaarik, at malayikat nogo inom Ala endage alut eeko logonet,
42002014	"At mbogut irimbaga lombok menggerak Ala nogo, endage tiyappogo logowok~o. Ndi, nggween paga yime it aap Ala inikilom inombake menggerak nogo, iniki ugun tayenak aret logowak~o," yinuk, yogogwaarak.
42002015	Yogo nogogwaarik, it malayikat nogo nen aap ndomba ndegeninaka nogo teppiinok, iniyokan mbogut paga laganggo mbareegwa, it aap ndomba ndegeninaka nogo at ambi nen at ambi yogak eeko logonet, "Eekerak ninogoba Ala nen yo'niragaarak nogo, o Mbe'lekem pekka nawok~o."
42002016	Yogo nogogwaarik, puu'nuk Mariya Yutup nogo, elege ndomba iri'ngga nonggo menggam wimbunuk, wonogwe me, pegiya wogogwaarak.
42002017	Pegiya wogo nogogwaarik, malayikat nogo nen elege ndarak abok yoragagerak wone nogo, mbininogo yorogogwaarak.
42002018	It ndomba ndegeninaka nen wone mbininogo yorogogwaarak nogo, aakumi konenggo nogogwaarik, it abok aret, "Wi!" yinuk, pi wareegwaarak.
42002019	Pi wareegwaarak kwe, at Mariya perak, wone agan nugwi nogo abok aret iniki kundugu eekkolage logonet, iniki koongge nagagerak.
42002020	Ndi, it aap ndomba ndegeninaka nogo iniyok paga nogo logonet, malayikat nen it yorogogwaarak nogo ndak-ndak aret inaruk konenggwi, inigen kogwe, eereegwaarak me, Ala endage alut eerogo wogoppit nogogwaarak.
42002021	Nogo 7 yinuk, ko'lu elege nogo agabolo mbaniyak age kenok, mbanggo mbareegwa, at agalo awo abila aga'lek kagak at malayikat nogo nen, "Endage Yetut toonenu~o," yoreegerak nogo aret endage Yetut tooneegwaarak.
42002022	At endage toombogo nogogwaarik, "Kumi inaagalogwe ndaganakwi iinok, Nogo ndogop kuli yuwak~o," yinuk, wone yugu Muta nen liiru mbaneegerak nogo ndak-ndak, nogo yinuk, elege ninogoba Ala wogoruwok nduk, wonok o Yerutalem wogogwaarak.
42002023	Ala wogoruwok nduk wonok wogogwaarak nogo ti, ninogoba Ala nen, "Aap manggu nda'nage kenok ti, an kinogoba nake leenogo paniyak~o," yorage,
42002024	ndi, ambi yorage logonet, "Towe puume mbere'ndak ilik, towe kuroma mbere a, an kinogoba nake warogo puwak~o," yinuk, yorage, eereegerak liiru mbanak nogo ndak-ndak eeruwok nduk, wonok wogogwaarak.
42002025	Aap Yerutalem mendek ambi endage Timeyon aret wonagagerak. At aap ti, iniki mondok abe koonak Ala wone liirogon aret eeke nagagerak. Eeke logonet, it aakumi Iterali mendek iniki eyak wappiya woroorak nogo tokkage nagagerak me, Aberiniki at oba wonagagerak.
42002026	Aberiniki at oba wonage logonet, ninogoba Ala nen leenogo mippemenggerak Keritut nogo, enegen kaga'lek kagak kambigin lek eenu eeppereegerak me,
42002027	Aberiniki nen Timeyon iniki kooneegerak paga Ala awi wurik me unggwage nagagerik, wonage me, Yetut agalo-ogoba nen Ala wone yugu liiru mbanak eeko nogogwaarak nogo, ndak-ndak eeruwok nduk, elege Yetut nogo wonok unggwi wogogwaarak.
42002028	Unggwi wogo mbareegwa, at Timeyon nogo nen elege eebe ogome waganogo Ala alut eeke logonet,
42002029	-
42002032	"Nogoba wa! Kat eerit nage nogo it endekem konenggulik mendek eya aganake, Ndi, kapuri Iterali mendek inendage tiyappiige, Eeruwak nduk, It yi aakumi ndi aakumi abok inake pipuk eerogo pereegindak ninagap ndaka nogo, an lombok nenegen kagarak me, Kat yo'nereegindak nogo ndak-ndak yogondak aret kayeloman an nogo, niniki kwi'ndak logonet, keya woraakit nduk, teppanu~o," yinuk, yereegerak.
42002033	Elege abok yereegerak nogo agalo-ogoba nen konenggo nogogwaarik, "Wi!" yinuk, pi wareegwaarak.
42002034	Pi wakwi iigak, at Timeyon nogo nen ale'nggen agalo-ogoba inoba piige logonet, at agalo Mariya nogo yoge, "Elege yi, it aakumi Iterali mendek apit aret tiyappiige-tebeppiige, eeke logowak nduk, at Ala nen mippereegerak~o. Aakumi ineenu aruwak nduk, mippereegerak kagak, aakumi apit, Nineebi~o, yinuk, yogwe nogo paga inikime mbakwi nogo tena'me age logogin~o.
42002035	Ndi, kat kunduk, tege wooluwak paga kiniki ndanuk togon kooke negen kaamunggun~o," yinuk, yoreegerak.
42002036	Ala yoge kagak yoraga mendek kwe ambi aap Panuwen apuluk endage Kana anebunu Atet mendek aret wonagagerak. Kwe nogo ogonggelo wagangge nagagerik, imbirak wonage kagak tahun 7 aret eeke nagagerik,
42002037	ti'nuk, togwe kagak tahun 84 eereegerak me, abu kweegelo aret agagerak. Ala awi wurik me nen wundi naga'lek mondok time aret liingge-oonikiya Ala ake eeke logonet, mbi nengga'lek ambe mage negen eeppunuk, tamban mban eeke nagagerak.
42002038	Ne ti eyom paga lombok kwe nogo wage nagagerik, "Nogoba Ala wa!" yinuk, at ambi nen aakumi Yerutalem mendek piinogo piya woroorak tokkogwe nogo, elege ndarak abok paganogo yorage nagagerak.
42002039	Elege ndake kenok, "Ndogop eeko logorak~o," yinuk, ninogoba Ala nen yereegerak liiru mbanak nogo, agalo-ogoba nen abok aret li'luk eerogo pogo nogogwaarik, iniyok paga iname o Nggalileya yaga'lelo Nataret aret nogogwaarak.
42002040	Ndi, wulaga nogo tawe age, yi wone ndi wone eenu age, eeke logonet, iniki warak lombok agagerak. Ndi, Ala ale'nggen at oba aret wonagagerak.
42002041	Yetut agalo-ogoba nogo nen tahun ambi wage paga laago Obaga Mbo Nagagerak laruwok nduk, o Yerutalem wagak eeko nogogwaarak.
42002042	Wagak eeko nogogwaarak ndak-ndak, wulaga Yetut nogo ndarak kagak tahun 12 age mbareegi, laago Obaga Mbo Nagagerak laruwok nduk, wogogwaarak.
42002043	Laago larak nogo nenok, agalo-ogoba iname ugun nogwe iigak, wulaga Yetut nogo inom noolik o Yerutalem aret puk agagerak. Agalo-ogoba nogo ineenggo'lek logonet,
42002044	aakumi apit wogwe inenggela'me inom wage mbakak nogo nogogwaarik, nogo yuurak nduk eeko logonet, wulaga nogo eebe lek mbareegi, owe-awot a, oreewi a, inom wonage kero, kwaareegwaarak.
42002045	Kwaareegwaarak mendek, eebe lek aret mbareegi, iniyok paga o Yerutalem kwaari wogogwaarak.
42002046	Kwaakwi iigak, nogo mbere yinuk, Ala awi wurik me, it aap mamuniraga inoweewi tiyanak lombok inenggela'me kwi'ndak logonet, inoone konengge, at nen it ineegwa'me wagangge, eeke wonage me kwaakkogogwaarak.
42002047	It aap apit at oone koneneegwaarak nogo nen at wone abok eenu logonet, wone onggo yorage nogo kogo nogogwaarik. "Wulaga yi, abok eenu logonet, ari wi!" yinuk, pi wareegwaarak.
42002048	Agalo-ogoba nogo nen wulaga nogo kwaakkogo nogogwaarik, "Ia!" yinuk, agalo nen, "Naagaluk~o. Kat nonggop nduk, togop eeppinanggendak~o? Kogoba nimbirak niniki piirik logonet, kwaakkabit wogoorak yi, niyet~o."
42002049	Yoge mbareegi, at nen, "Kit nonggop nduk, an kwaa'nabit wogotak? An nogoba awi wurik me logorak agaarak ti, kit kineenggo'lek me kwaa'nabit wogotak?"
42002050	Yoragagerak kwe, it yelok kaga'lek aret wonogogwaarak.
42002051	Ti'nuk, at inom o Nataret nogo nogogwaarik, at agalo-ogoba inabu'me logonet, inoone liirogon konengge kagak, at agalo nogo nen perak, it aakumi agan nugwi nogo inikime liippake nagagerak.
42002052	Ndi, at Yetut perak, iniki warak age, eebe tawe age, eeke kagak, Ala inom, aakumi inom, at paga inale'nggen mbako nogogwaarak.
42003001	Aap Kayitat Tiberiyut endagembogut a'nuk, wone lengganogo yorage kagak, tahun 15 eeke eyom paga aap Pondiyut Pilatut o Yureya gubernur aret wonage, ndi, aap Keroret o Nggalileya unde wonage, ndi, aap Keroret awuluk Piliput o Itureya Terakonitit imbirak unde wonage, ndi, aap Litaniyat o Abilene unde wonage, eeko nogogwaarak.
42003002	Ti unde wonogwe iigak, it aap Kanat Kayapat imbirak Ala unde inoweewi yo'nggok wonogwe iigak, Takariya aput Yaya nogo karume aakumi lek me wonage me, Ala nen wone ambi at inikime manabi wagagerak.
42003003	Manabi wage kagak, at Yaya nen aakumi yorage logonet, "Kinomaluk lek eerogo pinagawak nduk, maluk eeko monggotak nogo kiniki koombunuk, mbo pinip~o. Mbo pugwi kiinok, yiime wuppinagarak~o," yinuk, wone ti, niyo Yoraran ene-yi yoranet nege nagagerak.
42003004	Aap Ala yoge kagak yoraga Yetaya nogo nen, "Aap ambi karume aakumi lek me kuum ari logonet, Ninogoba Ala woroorak tu ogobakkigirogo yakwi, Ndi, at nage logorak tu koonogo yakwi, 'W9'ko logonip~o.
42003005	Alu'me kenok, kagakwi, Puurom nggwok inom, mbuuluk inom, ndenenggwi, Tu yelok-nggolok kenok, koonggwi, Tiyak-tebek kenok, ndak-ndak aret eekwi, Eeko logonip~o.
42003006	Ala nen kinagap ndaka nappinagi woramenggerak nogo, kit abok aret kinigen kaamunggup~o, yinuk, agan woraagin~o," yoragagerak liiru mbaneegerak nogo ndak-ndak at Yaya nen aret yoranet nege nagagerak.
42003007	Yoranet nage me, it aakumi ambik nen, "Nit yiime wuppinanuwak~o," yinuk, at owagam kuwak eeri nogogwaarak nogo yorage logonet, "Waalo aakumi inooka kuwak eerak pogom kit aret~o. Ala anini eeppinani wage nogo eeppinagage kero, mbaganubagip nduk, ta nen kurumbi yokkiragaarak?
42003008	Kit maluk eeko monggotak nogo, kiniki koombunuk mbo pogotak kenok, eyo anggen abe yi'nage menggi kwak, ndak-ndak aret eeko logonip~o. Kit kinikime nen mbako logonet, Ninombo ti, Abarakam aret me, nit obeelom aret~o, mban mbakwi ti mage~o. At Ala nen, Yugum yi, at Abarakam ombowologwe aret a'nip~o, yinuk, yorage kenok, ariyak op aret iigak, kit mban iya lek me, nonggop nduk yogo ogotik?
42003009	Ye eyo alom muk kundugu agaarak me, yi eyo ndi eyo anggen abe mendek yege lek kenok, muurogo kani kunik me mambigin~o," yinuk, yoragagerak.
42003010	Yorage mbareegi, aakumi apit nen, "Togop kenok, nit nonggop eeruwi~o?"
42003011	Yogo mbareegwa, at Yaya nen, "Kit kinayum agi yirika mbere wonage kenok, aap ambi ayum lek wonage nogo ambi wogogwi, ndi, kinambi wonage kenok ti, togop aret wogorogwe, eeko logonip~o," yoragagerak.
42003012	Yorage nagagerik, wonage me, it o unde inake wu kuwak eeka nogo nen kunduk, "Yiime wuppinanuwak~o," yinuk, at owagam nogo nogogwaarik, "Ngguru wae. Nit nonggop eeruwi~o?"
42003013	Yogo mbareegwa, at Yaya nen it yorage logonet, "Kinogobamini nen, Wu ndogop aret kuwak eeko logonip~o, yokkirogwe nogo mban aret kuwak eeko logonip~o."
42003014	Yorage mbareegi, it aap yigin unde nogo nen at yogo logonet, "Ndi, nit kunduk, nonggop eeruwi~o?" yogo mbareegwa, at Yaya nen, "Aakumi inageerok wokkiraawak nduk, kinoone omaawi paga yoroorak ti mage~o. Ndi, pilit wone aakumi inoba piyoorak ti mage mban. Ata, yabu eekwi onggo wokkirogwe iinok, Yi ndak-ndak aret wo'niraga, yinuk, waganggo logonip~o," yoragagerak.
42003015	Ti yoragagerak nogo, it aakumi apit iniki ale'nggen mbako logonet, "Wologwe! At Ala nen leenogo mippigin, yereegerak nogo at Yaya yi aret kulik?" ombakwi me,
42003016	at Yaya nen it apit yorage logonet, "An we yiime mban wuppinagage minggirak~o. At ambi woraagin nogo perak, Aberiniki inom, kani inom, kinoba pinagi woraagin me, at nggwok aret~o. An we mbuuluk me, at iyogogut nggerenak piiniyak meek~o.
42003017	Gandum ndegengge menggim abu ndegembunuk, eebe kenok, kuwak eerogo tilaabaga pege, ndi, ameneno kenok, kani noguk ariilik kunik mban menggim nappege, eeruwak nduk, tenggap at eenggime porogo wonage~o," yinuk, yoragagerak.
42003018	Obeelom wone it aakumi apit yorage logonet, togop aret inaruk wake nagagerak.
42003019	Inaruk warit nage logonet, aap endagembogut Keroret nogo nen at awot akweeluk Keroriyat ndingge, ndi, yi maluk ndi maluk apit eerit nage, eeke mbareegi, at Yaya nen at kunduk mberereegerak me,
42003020	Keroret nen Yaya eebe pigogo keele maarogo mambiigo menggam mambereegerak ti, yi maluk ndi maluk eerit nage logonet, maluk nggwok lombok eereegerak nogo ti aret.
42003021	At Yaya nen aakumi abok yiime wuppiige nagagerik, Yetut inom wuppege mbareegi, Yetut tamban awo eeke kagak, mbogut keyaake mbareegi,
42003022	Aberiniki eebe towe puume pogom wiga agan at Yetut oba nabi wagagerak. Oba nabi wage mbareegi, mbogut paga nen oone ari logonet, "Napuluk niniki kunik lombok kat aret me, niniki ale'nggen ee'nake keegi~o," yinuk, yoge kagagerak.
42003023	At Yetut eerikit nduk wagagerak nogo tahun 30 eeppunuk aret wareneegerak. It aakumi nen Yetut ti, Yutup aput mbareegwaarak. Ndi, Yutup ti, Eli aput.
42003024	Eli ti, Matat aput. Matat ti, Lewi aput. Lewi ti, Maliki aput. Maliki ti, Yanayi aput. Yanayi ti, Yutup aput.
42003025	Yutup ti, Matitiya aput. Matitiya ti, Amot aput. Amot ti, Nakum aput. Nakum ti, Ketili aput. Ketili ti, Nagayi aput.
42003026	Nagayi ti, Maat aput. Maat ti, Matitiya aput. Matitiya ti, Timeyi aput. Timeyi ti, Yotek aput. Yotek ti, Yora aput.
42003027	Yora ti, Yokanan aput. Yokanan ti, Teta aput. Teta ti, Terubaben aput. Terubaben ti, Teyalitiyen aput. Teyalitiyen ti, Neri aput.
42003028	Neri ti, Maliki aput. Maliki ti, Ari aput. Ari ti, Kotam aput. Kotam ti, Elemaram aput. Elemaram ti, Et aput.
42003029	Et ti, Yetuwa aput. Yetuwa ti, Eliyetet aput. Eliyetet ti, Yorim aput. Yorim ti, Matat aput. Matat ti, Lewi aput.
42003030	Lewi ti, Timeyon aput. Timeyon ti, Yekura aput. Yekura ti, Yutup aput. Yutup ti, Yonam aput. Yonam ti, Eliyakim aput.
42003031	Eliyakim ti, Meleya aput. Meleya ti, Mina aput. Mina ti, Matata aput. Matata ti, Natan aput. Natan ti, Ndawut aput. Ndawut ti, Itayi aput.
42003032	Itayi ti, Obet aput. Obet ti, Mbowat aput. Mbowat ti, Talomon aput. Talomon ti, Nakaton aput.
42003033	Nakaton ti, Aminarap aput. Aminarap ti, Arimin aput. Arimin ti, Arini aput. Arini ti, Ketoron aput. Ketoron ti, Peret aput. Peret ti, Yekura aput.
42003034	Yekura ti, Yakup aput. Yakup ti, Itak aput. Itak ti, Abarakam aput. Abarakam ti, Tera aput. Tera ti, Nakot aput.
42003035	Nakot ti, Teruk aput. Teruk ti, Ereku aput. Ereku ti, Pelek aput. Pelek ti, Ebet aput. Ebet ti, Tela aput. Tela ti,
42003036	(Kenan aput. Kenan ti,) Arapakatat aput. Arapakatat ti, Tem aput. Tem ti, Nu aput. Nu ti, Lamek aput.
42003037	Lamek ti, Metutala aput. Metutala ti, Kenok aput. Kenok ti, Yaret aput. Yaret ti, Makalaten aput. Makalaten ti, Kenan aput.
42003038	Kenan ti, Enot aput. Enot ti, Tet aput. Tet ti, Aram aput. Ndi, Aram ti, Ala aput aret.
42004001	At Aberiniki nogo Yetut inikime mondok liinik kagak, yi Yoraran aa'nggi paga nen wage me, Aberiniki nen wonok karume aakumi lek me time nagagerak.
42004002	Wonok nagagerak time wonage me, Ibilit nen at abut mbanit nage kagak, nogo 40 yereegerak. Abut mbanit nage kagak, Yetut mbi mondok nengga'lek aret nogo 40 yereegerak me, mbi abu eereegerak.
42004003	Mbi abu eereegerak wonage me, Ibilit nogo wage nagagerik, at yoge logonet, "Kat Ala aput aret keenok, yugum yi, mbi aruwak nduk, yoru nda!"
42004004	Yoge mbareegi, at Yetut nen, "Ala nen ari logonet, Aakumi mbi mban nunggwi kenok, ineenik logogun lek~o, yinuk, yereegerak liiru mbanak wonage~o."
42004005	Yoge mbareegi, at Ibilit nogo nen Yetut wonok puut paga lagangge nagagerik, time nen nggween paga yime yi aap ndi aap inendagembogut inabu'me piigo menggam abok aret ne ambit mbigak togon aago nikkagagerak.
42004006	Nikkage nagagerik, "It aap inendagembogut inabu'me piigo menggam abu obeelom kenok, aakumi nen, Wi, ugwi yi nogo, an unde logokit nduk, wo'nereegerak me, ndi, an niniki koombunuk en wogorage minggirak me,
42004007	kat nabu'me tebe yinuk, nayuk wuke keenok, kenegen kagandak nogo abok aret kat unde logonok nduk, wokkirigin~o."
42004008	Yoge mbareegi, at Yetut nen, "Ala nen ari logonet, Kinogoba Ala mban ayuk wuko logonet, at mban alut eekwi, at ari kenok mban liippunuk eerit nogwe, eeko logonip~o, yinuk, yereegerak liiru mbanak wonage~o."
42004009	-
42004011	Yoge mbareegi, Ibilit nen Yetut wonok o Yerutalem Ala awi wurik kirin paga lombok pi lagangge nagagerik, yoge logonet, "At Ala yonggo nappiya wage menggerak malayikat nogo, Karum logowak nduk, wone lengganogo yoramenggerak wogo logomenggaarik, Yugum paga kowak kalok yi wangge keyo, Ineenggi ndoonak paga enaani wambi namunggun~o, yinuk, Ala yereegerak liiru mbanak wonage me, kat Ala aput abet aret keenok, yime nen wu'mbo wambu nda!"
42004012	Yoge mbareegi, at Yetut nen, "Ala nen ari logonet, Kinogoba Ala an nabut mbanggwi mage, yereegerak~o," yinuk, yoreegerak.
42004013	Yoge mbareegi, at Ibilit nen Yetut abut mbanikit nduk eereegerak nogo abok aret eeppege nagagerik, "Peebi yoriminggirak ambi op age kaamun ilik?" yinuk, teppunuk, mbaganeegerak.
42004014	Mbagangge mbareegi, at Yetut nogo Aberiniki omaawi paga iyok paga o Nggalileya lagi nagagerak. Lagi nage nagagerik, wonage me, at abok nogo o time abok aret wigak yereegerak.
42004015	O Nggalileya time logonet, it Yakuri tamban eeko menggam wone mamuniranet nage nogo paga aakumi abok at endage wogoppogo nogogwaarak.
42004016	Ti'nuk, peebi at Yetut tawe age nagagim o Nataret nogome nage nagagerik, Yakuri tamban eekwi paga it tamban eeko menggam nogome unggwi nage nagagerak me, unggwi nage nagagerik, Ala wone liiru mbanak paga pekkagak yoraakit nduk, mi'nagagerak.
42004017	Mi'nage mbareegi, aap Ala yoge kagak yoraga Yetaya nen Ala wone liiru mbaneegerak mbuku pirik-perek aago wonage nogo, Yetut wogoreegerak. Wogoge mbareegi, mbuku nogo mbiganogo punuk, yorage logonet,
42004018	"It aakumi tebenogo piinok wonogwe nogo wone obeelom wone yorage logokit nduk, amburu eerogo mippaneegerak me, Nogoba Ala Aberiniki noba panegerak wonage agaarik~o. It aakumi keele maarak wonogwe nogo, Muk wondet eerogo pinagagerak~o, yinuk, yorage, Inigen mbuk nogo, Kinigen obeelom eekkinaburak op aret~o, yinuk, yoranet nage, It aakumi tebembiirogo wonogwe nogo wondet eerogo piige,
42004019	Ndi, Ninogoba Ala nen obeelom eeppinaniyak tahun nogo, yi aret aga~o, yinuk, agan nage, Eeke logokit nduk, nappani wagaarak~o," yinuk, yereegerak liiru mbaneegerak nogo kwaakkage nagagerik, pekkagak yoragagerak.
42004020	Wone nogo abu yorage nagagerik, mbuku nogo perenogo aap unde nogo wogo'nuk kwi'nagagerak. Kwi'nage mbareegi, it aakumi aap Yakuri tamban eeko menggam wonogogwaarak nogo, abok aret inigen at mban loogo nogogwaarak.
42004021	Inigen loogwi me, Yetut nen it yorage logonet, "Ala wone liiru mbanak pekkagak yokkiragarak nogo, o yogondak yi aret kinaruk konenggwi kiigak, a'me lik yigi~o," yoragagerak.
42004022	Yorage mbareegi, it aakumi abok aret, "Wone ti abet aret yigi~o," yinuk, at wone abe kigirikwe ari me, "Wi!" yinuk, pi wako logonet, "Yi aap Yutup aput nogo lek a?" yinuk, yogogwaarak.
42004023	Yogo mbareegwa, at Yetut nen yorage logonet, "It aakumi nen, Ndotet wae. Kat keebe obeelom eekkolet~o. Ndi, ambi, O Kaperenawum eeke nagandak, konenggoorak nogo, kat kame nda'nagaginom yime togop aret eeke logot~o, yogo menggaarak nogo, an yo'niriyak nduk, eekwi kiigi~o."
42004024	Yorage nagagerik, "It aap inawi alom paga logonet, Ala yoge kagak yorogwe iinok, inowe-inawot inaruk liirogon konenggulik~o, yinuk, abet aret yokkiragi~o.
42004025	Aap Eliya wonage eyom paga mayu waga'lek me, yi awi ndi awi apit mbi noogelo aganabeegerak kagak, tahun kenagan eeppunuk, ambi eeke oolo paga Iterali iname time kumi togwe ineebe ambik wonogogwaarak kwe,
42004026	Ala nen aap Eliya nogo kumi togwe Iterali iname wonogwe nogo ambi ka nawak nduk, nappulik~o. Ata, kwe togwe alik ambi o Tiron tini Tarapat wonage me, owagam nappereegerak.
42004027	Ndi, Ala yoge kagak yoraga Elita wonage eyom paga aakumi Iterali iname time apit aret inawin aaga'ne kunik wonogogwaarak kwe, it ambi inawin obeelom aganabulik aret~o. Aap Naman o Tiriya mendek nogo, alik mban awin obeelom eereegerak~o, yinuk, abet aret yokkiragi~o."
42004028	Yoragagerak nogo it aap Yakuri tamban eeko menggam wonogogwaarak nogo abok aret inaruk konenggo nogogwaarik, inanini ambik ogogwaarak.
42004029	Inanini ambik eeginake mbareegi, mi'na'nuk, at eebe iname nen pigogo endekem wumbogo nogogwaarik, inawi puurom yigeebu me wurik me, pelenogo wuppi nawok nduk, wonok nogwe me,
42004030	it abok taati iigak inenggela'me nen aret nagagerak.
42004031	Nage nagagerik, ti'nuk, o Nggalileya tini ambi Kaperenawum nagagerak. Nage nagagerik, it Yakuri tamban eekwi paga wone mamunirage nagagerak.
42004032	Wone mamunirage logonet, at oone omaawi paga yorage me, aakumi nen, "Ia!" yinuk, inagabiti ogogwaarak.
42004033	Ne ambi paga aap ambi kugi ogole warak mendek inikime unggwagagerak me, it Yakuri tamban eeko menggam wonagagerak. At aap nogo oone kwa kunik ari logonet,
42004034	"Yetut wae. Kat aap Nataret mendek me, nit nonggop ee'ninabikit nduk wagan~o? Nit lek ee'ninaburak nduk wagan ilik? Kat Ala aput maluk eekeelik mondok obeelom alik leenak menggendak nogo, keebe an neenu aret~o."
42004035	Yoge mbareegi, at Yetut nen mberege logonet, "Koone puk a'nuk wundi nak~o." Yoge mbareegi, kugi nogo nen aap eebe aakumi inenggela'me nggween paga mbo nggimbege nagagerik, eebe andi yagan waka'lek kagak, kugi nggigik togon wundeegerak.
42004036	Nggigik togon wungge mbareegi, aakumi abok inagabiti nen, "Wi!" yinuk, at ambi nen at ambi yogak eeko logonet, "Wologwe! Aap yi, oone nonggop ari mbakop? Kugi wumbiyoorak at unde me, oone omaawi paga kugi ogole warak mendek, Wundi nanip~o, yorage kenok, wunggo menggaarak ia!" yinuk, yogogwaarak.
42004037	Ndi, Yetut eereegerak wone nogo o time abok aret wigak yereegerak.
42004038	At Yetut it Yakuri tamban eeko menggam nen wundi nage nagagerik, Timon ame aret unggwi nagagerak. Unggwi nage nagagerik, Timon owanggelo inikime kani nggwok pereegerak wonage me, Yetut nen obeelom eeruwak nduk, yoreegwaarak.
42004039	Yogo mbareegwa, at eebe wonage me nage nagagerik, eraaninu mi'ndak logonet, "Andi lek aru~o," awo yoge kagak, aret lek agagerak. Lek age mbareegi, kwe nogo mi'na'nuk, it inake eeke nagagerak.
42004040	Ti'nuk, oonegen kilu yi nage kagak, aakumi nen inoreewi kugi andi alitik-alitak kunik wonogogwaarak kenok, wogoret Yetut owagam piya wogogwaarak. Piya wogo mbareegwa, it abok aret at eenggi piginake logonet, obeelom eeginabeegerak.
42004041	Ndi, it aakumi apit kugi inikime unggwagagerak nogo kunduk, obeelom aganake logonet, "Wundi nanip~o," yinuk, kugi nogo yorage mbareegi, inoone kwa kunik yogo logonet, "Ala aput kat aret~o," yinuk, wundit nogogwaarak. Ala nen leenogo mippereegerak Keritut nogo ineenu me, inoone yogwe iigak kwe, at Yetut nen, "Kinoone ambi yuurak mondok lek~o," yinuk, mberiragagerak.
42004042	Ti'nuk, o weege mbareegi, Yetut o time nen wundi nage nagagerik, aakumi ineebe lek me nagagerak. Nagagerak kwe, it aakumi abok aret at kwaarit nugu logonet, kwaakkogo nogogwaarik, inom logowok nduk, tebeniyak eereegwaarak mendek,
42004043	at Yetut nen it yorage logonet, "Obeelom wone Ala abu'me piyoorak wone nogo, o kota ando inom yoranet nege logokit nduk, nappani wagagerak me, mondok yoranet nege agarik~o," yinuk, yoragagerak.
42004044	Yorage nagagerik, o Yureya it Yakuri tamban eeko menggam lombok nogome aret yoranet nege nagagerak.
42005001	Ti'nuk, peebi ne ambi paga at Yetut yi Nggenetaret yenggenak aa'nggi paga mi'ndak wonage me, it aakumi apit aret Ala wone inaruk konenuwok nduk, yagabit-kagabit kuwak eeri wogo mbareegwa,
42005002	at Yetut nogo nen it aap ikan wagangga nen inayiiro mbo punuk, inayum ikan waganggo menggaarak nogo kooko logonet, inayiiro mbere yi aa'nggi paga pugu kage nagagerik,
42005003	yiiro ambi Timon ayiiro nogo paga unggwage nagagerik, "Yi aa'nggi paga nen we mbuuluk panggo yi ungguwok~o," yinuk, Timon yo'nuk, imbirak unggwogo nogogwaarik, yiiro paga kwi'ndak logonet, it aakumi apit kuwak eerak nogo wone mamuniragagerak.
42005004	Mamunirage nagagerik, Timon yoge logonet, "Yi alobok ambik me, aru taati ari unggwage logomenggendik, ikan woorak nduk, kayum nogo wuppi nak~o."
42005005	Yoge mbareegi, Timon nen, "Ai, nogoba. O kii'me nen wuppugwi tit niigak ambi wagangga'lek aret o weegerak kwe, yo'niragandak me, wuppi nawi~o."
42005006	Yinuk, wuppi nogo nogogwaarik, ikan mondok iya tit waganeegwaarak me, yum nogo abu nibik yuurak eereegerak.
42005007	Yum nibik yuurak eeke mbareegi, inoreewi yiiro ore paga wonogwe nogo yeenggwaara woraawak nduk, ineenggi walok yorogo mbareegwa, wogo nogogwaarik, ikan waganogo yiiro imbirak eno korok togon yonggoleegwaarak me, aaninggin nen yiiro nogo imbirak yi inikime tebenikit nduk, eereegerak.
42005008	Timon nen yiiro nogo imbirak tebenikit nduk eeke kage nagagerik, Yetut abu'me tebe yinuk, "Nogoba~o. An aap abu maluk mendek me, nogole nen mbaganu~o," yinuk, yoreegerak.
42005009	Ikan apit waganeegwaarak nogo paga at oreewi inom inagabiti ambik aganabeegerak me nduk yoreegerak.
42005010	At Peterut oreewi Tebereyut apuri Yakobut Yaya imbirak nogo inom inagabiti mbakwi iigak, Yetut nen Timon yoge logonet, "Kagabiti mbarugun~o. Ikan wagangge menggendak kwak, o yogondak nen aakumi wogonake logomunggun~o," yinuk, yoreegerak.
42005011	Yoge mbareegi, yiiro nogo yi aa'nggi paga pi wogo nogogwaarik, yi mendek ndi mendek mbo punuk, Yetut inom nogogwaarak.
42005012	Ti'nuk, peebi ne ambi paga at Yetut o tini ambime wonage me, aap ambi awin aaga'ne oba kuurik lek aago wonagagerak. Aap nogo Yetut enegen kage nagagerik, enete wanduk nggween paga ngginna'nuk oone nabek togon yoge logonet, "Ai, nogoba. Kat nen obeelom ee'naburak mbake keenok, obeelom ee'naburak op~o."
42005013	Yoge mbareegi, at Yetut eenggi nderogon pigagangge logonet, "Obeelom eekkaburak mbakirak me, obeelom agago pagi~o," wone awo yoge kagak, at awin aaga'ne kunik nogo lek aret agagerak.
42005014	Lek aret age mbareegi, at Yetut nen, "Aakumi abu yoraagun~o. At Ala unde nen keebe pekkeyaawak nduk, owagam nak~o. An obeelom eekkakirak me, at Muta nen, Ala ake ndogop puurak~o, yereegerak nogo, pege keyaawak nduk, pi nak~o," yinuk, aruk warogo nappereegerak.
42005015	Aruk warogo nappereegerak kwe, Yetut eerit nage wone nogo abunuk wigak ari mbareegi, yi aakumi ndi aakumi apit aret at oone konenggwi, andi-pandi kenok ineebe obeelom aganake, eeruwak nduk, at owagam kuwak eeri wagak mban eeko nogogwaarak.
42005016	Togop aret eeko nogogwaarak kwe, at Yetut karume aakumi lek me time tayo yi nage nagaatik, tamban eekak eeke nagagerak.
42005017	Ne ambi paga Yetut wone mamunirage me, it aap Pariti inom, it aap Ala wone liiru mbanak unde inom, iname o Nggalileya nen, Yureya nen, Yerutalem nen, nogo nogogwaarik, we ugun kwi'ndak logonet, Yetut oone konenggo nogogwaarak. Aakumi andi obeelom eeginabuwak nduk, ninogoba Ala omaawi at Yetut eeppege kagak, eeke nagagerak.
42005018	Nogome wonogwe me, aap ambi eenggi-iyok nggunanak me, aap nen eewu'nuk, Yetut owagam pi ungguwok nduk, eereegwaarak mendek
42005019	it aakumi apit yebet aago me, pi ungguurak meek age mbareegi, wonok o kirin paga laganggo nogogwaarik, pelan ndenenogo eewurik enaani aakumi apit inenggela'me Yetut owagam wuppereegwaarak.
42005020	Wuppogo mbareegwa, Yetut nen it iniki at oba panggombunuk, abet mbakwi yelok iige nagagerik, aap andi nogo yoge logonet, "Wulaga! Kat komaluk lek eerogo pagagi~o."
42005021	Yoge mbareegi, it aap Ala wone liiru mbanak unde nogo inom, it aap Pariti inom, nen iniki mbako logonet, "Aap Ala miyuk-meya eerogo pege yi ta mbakop? Nit maluk eekwi at Ala nen mban lek eerogo pinanege menggerak nogo lek a?" yinuk, mbareegwaarak.
42005022	Mbakwi nogo Yetut yelok iige nagagerik, yorage logonet, "Kit nonggop nduk kiniki togop mbako ogotik?
42005023	Komaluk lek eerogo pagagi, yoriyak ti, iya ilik, mi'na'nuk nege logot, yoriyak ti, iya? Kit yinip nda!"
42005024	Yorage nagagerik, "An aap aret nda'nagagirak nggween paga yime logonet, aakumi inomaluk lek eerogo piyoorak unde Ala nen an aret mippaneegerak kineenu arubagip nduk, yogirak~o," yorage nagagerik, aap eenggi-iyok nggunanak nogo yoge logonet, "Mi'na'nuk, kat nogo yege menggendak ndoonak nogo ti, ko'nok kame nak~o, yinuk, yokkigi~o."
42005025	Awo yoge kagak, aap nogo it apit inenggaanom paga mi'nage nagagerik, at nogo yege nagagerak ndoonak nogo ko'nok ame nage logonet, Ala endage wogoppit nagagerak.
42005026	Nogo nage kagak, it eeke kogogwaarak nogo paga iniki lek age mbareegi, Ala endage wogoppogo logonet, "Yogondak ninigen kogolik mendek kogoorak me, ninagabiti iya!" yinuk, yereegwaarak.
42005027	Ti eeppunuk, at Yetut endekem wundi nage nagagerik, aap o unde inake wu kuwak eeka mendek ambi endage Lewi wu kuwak eeko menggam kwi'ndak wonage kagagerak. Kage nagagerik, Yetut nen at yoge logonet, "Nimbirak nawok nduk, mok~o."
42005028	Yoge mbareegi, at Lewi nogo yi mendek ndi mendek abok aret mbo punuk, mi'na'nuk Yetut imbirak nagagerak.
42005029	Ti'nuk, aap Lewi nogo ame Yetut anooniya nggwok lareegerak. Lareegerak me, it aakumi kuwak aago apit aap o unde inake wu kuwak eeka inom, aakumi ugun nogo mendek inom, laago noorak nduk, Yetut Lewi imbirak inom mbi nunggwi me,
42005030	it aap Pariti inom, aap Pariti mendek Ala wone liiru mbanak unde inom, nen Yetut oone waganggwi mendek ineebi-ineeba inomba'nuk, yorogo logonet, "Kit nonggop nduk, it aap o unde inake wu kuwak eeka inom, it aap maluk eeka inom, kinom mbi nonggo ogotik~o?"
42005031	Yorogo mbareegwa, at Yetut nen, it yorage logonet, "It aap kugi andi lek kenok ti, aap ndotet ka noorak mbakulik~o. Ata, andi kenok mban obeelom aganabuwak nduk, ndotet ka noorak mbako menggaarak.
42005032	An nen it aakumi iniki abe koonak kagak inayonggo pikit nduk woroolik~o. Ata, it maluk eeko menggaarak nen iniki koombunuk, inomaluk mbo puwak nduk, aret wagagirak~o," yinuk, yoragagerak.
42005033	Yorage mbareegi, it aap Pariti nogo nen at Yetut yogo logonet, "It aap Yaya oone waganggwi ti, nabenak mban mbi nengga'lek inambe mage negen logonet, tamban eeko menggaarak. Ndi, nit aap Pariti ninoone waganggwi ti, togop aret eeko menggaarak kwe, kat koone waganggwi perak, we ugun mbi nunggwi, niyo nunggwi, eeko menggaarak iigo~o."
42005034	Yogo mbareegwa, at Yetut nen, "Aap akwe kolage me, owe-awot inom laago lako logonet, Kit kinambe mage negen puk logonip~o, yinuk, owe-awot yoroorak op mbakop?
42005035	Owe-awot wonogwe iigak, ogonggelo mban wonok noorak eyom panggoni wage nogo paga perak, mbi nengga'lek inambe mage negen eeppunuk logogun~o," yinuk, yoragagerak.
42005036	Yorage nagagerik, wone eegu laarogo yorage logonet, "Mbogoyum ngget mendek ambi nibinogo mbogoyum maan mendek nogo paga nabenogo penggaakwi kenok, mbogoyum ngget nibinggwi nogo maluk age, ndi, yum ngget mendek nibinogo waganggwi nogo, yum maan mendek nogo paga nabenogo penggaakwi kenok, enete imbirak ndak-ndak ageelik alik age, eeke menggerak me, mbogoyum ngget mendek ambi nibinogo mbogoyum maan mendek nogo paga nabenogo penggaakulik~o.
42005037	Ndi, anggur amburu ngget mendek kambin agabolo paga yiiwak maan ogobakkigirik me tookwi kenok, amburu ngget mendek nen yiiwak maan mendek nogo tubunogo mappege logonet, amburu lek age, ndi, yiiwak nogo maluk age, eeke menggerak me, anggur amburu ngget mendek kambin agabolo paga yiiwak maan ogobakkigirik me, tookulik~o.
42005038	Anggur amburu ngget mendek ti, kambin agabolo paga yiiwak ngget ogobakkigirik me aret tooko menggaarak.
42005039	Ndi, anggur amburu maan mendek ti, Ombat abe~o, yinuk, yogo menggaarak me, anggur amburu maan mendek nenok, ngget mendek, Wo'niru~o, yinuk, yogolik~o," yoragagerak.
42006001	Ne ambi it aap Yakuri tamban eekwi paga at Yetut oone waganggwi inom gandum yarak me tu paga nogo logonet, at oone waganggwi mendek nen gandum wa'nuk, ineenggi paga arinon mondenogo mbo pegak nenet nogo nogogwaarak.
42006002	Nenet nogwe iigak, it Pariti mendek ando nogo nen, "Tamban eekwi paga togop eeriyak mage yugu kagak, kit nonggop nduk eerit nogo ogotik?"
42006003	-
42006004	Yorogo mbareegwa, at Yetut nen, "At Ndawut inom, at inom nogogwaarak inom, mbi abu mbareegi, Ala awi wurik me unggwage nagagerik, roti Ala ake pugu nogo it weelek noorak lek Ala unde kenok mban nonggo logorak yugu kagak, waganogo nengge nagagerik, ando at inom nogwe wogoragagerak nogo, liiru mbanak kit pekkaga'lek ogotik?"
42006005	Yorage nagagerik, "It aap Yakuri tamban eekwi paga eerit nogo logorak unde nogo ti, aap aret nda'nagagirak an aret~o," yinuk, yoragagerak.
42006006	Ti'nuk, ne ambi it aap Yakuri tamban eekwi paga Yetut nogo it tamban eeko menggam unggwi nage nagagerik, wone mamuniragagerak. Wone mamunirage me, aap eenggi abe'nggan kambak negen taati wonagagerak me,
42006007	Yetut mamunirage kagak, it aap Ala wone liiru mbanak unde inom, it aap Pariti mendek inom, nen, inoone at oba puwok nduk, "Yetut tamban eekwi paga aap obeelom eeke kaamun ilik?" yinuk, inigen pippak agago pogo nogogwaarak.
42006008	Inigen pippak agago pugwi iigak, it mbakwi nogo at Yetut yelok iige nagagerik, aap eenggi kambak negen nogo yoge logonet, "Mi'nage logomenggendik, oolo yayi mok~o," yoge mbareegi, aap nogo mi'na'nuk, oolo aret mi'nari nagagerak.
42006009	Mi'nari nage mbareegi, Yetut nen it yorage logonet, "Tamban eekwi paga obeelom eeginaburak ti, op ilik, maluk eeginaburak ti, op a? Aakumi ineebe inili yuurak ti, op ilik, inooriyak ti, op a? Kit yinip nda!" yinuk,
42006010	at enegen pegiinet nage nagagerik, aap nogo yoge logonet, "Keenggi nggingget~o." Yoge mbareegi, ngginggage nagagerik, eenggi abu obeelom aret agagerak.
42006011	Eenggi abu obeelom aret agagerak kwe, it perak, iniki inanini arit unggwage logonet, "Yetut nonggop eerogo puwi~o?" yinuk, wone mbaneegwaarak.
42006012	Ti eyom paga Yetut tamban eerikit nduk, puurom lagi nagagerak. Lagi nage nagagerik, oonikiya Ala yoge tit kagak, o weereegerak.
42006013	O weege mbareegi, at oone waganggwi nogo woraawak nduk, wiiragagerak wogo mbareegwa, aap ineebe 12 miirogo leeninake nagagerik, inendage, "Nappiigak," aret tooninabeegerak.
42006014	Leenogo piyareegerak nogo ti, Timon endage ambi Peterut tooneegerak nogo inom, at Timon awuluk Andereyat inom, Yakobut inom, Yaya inom, Piliput inom, Mbarotolomeyut inom,
42006015	Matiyut inom, Tomat inom, Alepeyut aput Yakobut inom, "Ninalik aruwok," yaga mendek ambi endage Timon inom,
42006016	Yakobut aput Yurat inom, ndi, Yetut onggo mbaneegerak Yurat Ikariyot nogo inom, leenogo piyareegerak.
42006017	-
42006018	At Yetut leenogo piyareegerak inom puurom paga nen wambi wogo nogogwaarik, kobappaga time puk ogogwaarak. Puk ogo mbareegwa, at oone waganggwi ando apit inom, aakumi ambik o Yureya nen, o kota Yerutalem nen, o Tirut Tiron yi yenggenak laut aa'nggi paga nogome nen, at Yetut oone konenggwi, kugi andi kunik obeelom eeginake, eeruwak nduk, at owagam kuwak ari wogogwaarak nogo inom, Yetut inom kobappaga taati aret wonogogwaarak. It aakumi kugi ogole warak mendek inikime unggwagak mban eeko nogogwaarak nogo obeelom eeginabeegerak.
42006019	At Yetut omaawi inikime liinik wonage nogo wundi nage logonet, aakumi obeelom eeginabit nege me, it aakumi abok aret Yetut pigaawok nduk, eereegwaarak.
42006020	Togop eekwi me, Yetut nen at oone waganggwi nogo enegen pegiige nagagerik, yorage logonet, "Kit aap kinamendek lek yi, Ala abu'me pinagarak me, kiniki ale'nggen mbako logonip~o.
42006021	Kit yogondak abu wonogwe yi, ndonggoppinagarak me, kiniki ale'nggen mbako logonip~o. Kit yogondak le yogwe yi, i'ndok kambuurak eekkinabigin me, kiniki ale'nggen mbako logonip~o.
42006022	-
42006023	It aakumi yi, inombomini nen Ala yorage kagak yoraga eeppiigo nogogwaarak pogom, an aap aret nda'nagagirak nogo noone waganggotak paga ineebi lombok kinombako logonet, Kit nit mendek lek~o, yinuk, mbo pinagagwi, miyuk-meya eerogo pinagagwi, Aap yi maluk~o, yinuk, kinendage tebembinagagwi, eekwi iinok, kiniki ale'nggen mbako logonu~o. Kinake aago mbogut paga ambik wonage me, ti eeppinagagwi eyom paga keyage wako logonet, kiniki ale'nggen nen ndawi lubuk yogo logonu~o.
42006024	Ndi, kit kineenggi warak wonogwe yi perak, kiniki muk ugun tayenak wonogwe me, kinabuwa~o.
42006025	Kit yogondak mbi ndonggoppinagagerak wonogwe yi, peebi abu eekkinabigin me, kinabuwa~o. Kit yogondak i'ndok kanggwi yi, peebi kiniki puru ari logonet, le yumunggup me, kinabuwa~o.
42006026	It aakumi yi, inombomini nen aap pilit wone yorogwe iigak kwe, tiyappiigo nogogwaarak nogo ndak-ndak, it aap abok nen kinendage tiyappinagagwi iinok, kinabuwa~o," yinuk, yoragagerak.
42006027	Yorage nagagerik, at Yetut nen ambinom yorage logonet, "Kit an noone konenggwi yi, wone ambi yokkira~o. It kinom ogoorak monggotak ti, kiniki kunik eeginakwi, ineebi kinombakwi nogo obeelom eeppiigwi,
42006028	it inanini nen kugi pulunogo pinagagwi nogo, kiniki ale'nggen inoba piigwi, it maluk eeppinagago menggaarak nogo, inake tamban eekwi, eeko logonip~o.
42006029	Ndi, kinagandin peenok paga kinookwi iinok, peenok aret wogorogwe, kinayum togwi yum waganggwi iinok, kinayum agi yirika ili yugup~o. Ata, inom aret wogorogwe,
42006030	nggino yokkirogwe iinok, aret wogorogwe, eeko logonip~o. Kinamendek waganggwi iinok, Wo'ninip~o, yoroorak ti mage~o.
42006031	Aakumi nen, Ndogop eeppinaniyak ao, mbako monggotak nogo ndak-ndak eeppiinet nogo logonip~o.
42006032	It aap maluk eeka nogo nen it iniki kunik eeginakwi iinok mban iniki kunik eeginako menggaarak me, it iniki kunik eekkinakwi ti mban kiniki kunik eeginakwi kiinok, onggo koloorak mbakop?
42006033	Ndi, it aap maluk eeka nogo nen it obeelom eeppiigwi iinok mban obeelom eeppiigo menggaarak me, obeelom eeppinagagwi nogo mban obeelom eeppiigwi kiinok, ambi koloorak mbakop?
42006034	It aap maluk eeka nogo nen, Peebi ndak-ndak wo'niraagun~o, yinuk, inoreewi wogorogo menggaarak me, kit nen, Peebi wo'niraagun~o, mbako logonet, wogorogwe kiinok, ti paga nonggop eekkoloorak mbakop? Mondok lek~o, noreewi.
42006035	Kit perak, at Tiyanak Lombok Menggerak nen it aap maluk mendek iniki lambek-nggoonak menggaarak nogo iniki kunik aganake menggerak me, kit togon, it kinom ogoorak monggotak nogo kiniki kunik eeginako logonet, obeelom eeppiigwi, Peebi wo'niraagun, mbaka'lek logonet, ugun wogorogwe, eekwi kiinok, kit an napuri aret~o, yinuk, onggo mondok iya tit wokkirage kaamunggup~o.
42006036	Kinogoba nen aakumi inabuwa mbake logonet, obeelom eeppiige menggi kwak, kit ndak-ndak aakumi inabuwa mbako logonet, obeelom eeppiinet nogo logonip~o," yinuk, yoragagerak.
42006037	Yorage nagagerik, ambinom yorage logonet, "Kit kinoone omaawi paga perak togon aakumi yorogo logonet, Kit maluk~o, yinuk, yoraagup~o. Kinoone omaawi paga perak togon yorogwe lek kiinok, Ala nen perak togon, Kit maluk~o, yinuk, yokkiraagin lek~o. Kit nen aakumi inenggali wappiyaagup~o. Inenggali wappiiga'lek kiinok, Ala nen kit kinenggali wappinagagin lek~o. Kit nen it aakumi maluk eeppinagagwi nogo kinami eerogo pogo logonip~o. Kinami eerogo pugwi kiinok, Ala nen kit kinomaluk lek eerogo pinagagin~o.
42006038	Ugun wogorogwe kiinok, ugun wokkirogwe kaamunggup~o. Togolowa'na eno korok togon yonggoppunuk, nggwik-nggwik eeke, tebenogo wuppege, eeppunuk, a'nggan ngginu-ngginu wangge kagak, kinabu'me ngginggirogo mengga kwak, ndak-ndak wokkirage kaamunggup~o. Wakkagak nogo paga wakkaanuk aakumi wogorogo monggotak nogo ti, ndak-ndak wakkaanuk wokkirage kaamunggup~o," yoragagerak.
42006039	Yorage nagagerik, wone ambi eegu laarogo yorage logonet, "It aap inigen mbuk mban-mban ineenggi pit-pit noorak op mbakop? Imbirak yigeebu wambuurak lek mbakop?
42006040	It wone mamuniraga nogo tebenak iigak, wone mamunggolaga nogo tiyanak wonogolik~o. It mamunggolaga nogo abu mamunggologo logomenggaarik perak, it mamuniraga ndak-ndak aret logogun~o.
42006041	Eyo obate mbanak kinigen me milinik wonage nogo maloppega'lek logonet, kit kinore enegen anggup nonggop togon maloppogo ogotik?
42006042	Ndi, eyo obate mbanak kit kinigen me worekkaga'lek logonet, Nore. Kenegen anggup worekkeya, ti nonggop togon yoriyak mbakop? Aap pilit pugungga kit aret! Eyo obate mbanak kit kinigen me milinik wonage nogo aa'nduk mbo nappunuk, kinore enegen anggup worekkoorak perak, op kaamunggup~o," yinuk, yoragagerak.
42006043	Wone ambinom yorage logonet, "Eyo obeelom mendek nen anggen maluk mendek yegeelik~o. Ndi, eyo maluk mendek nen anggen obeelom mendek yegeelik mban.
42006044	Yi eyo ndi eyo eebe anggen yege paga ineenu ogo menggaarak. Kit eyo wuli anggen nogo eyo poondo alokwi paga yugu me mbanggulik~o. Ndi, anggur anggen nogo keele togona'le paga yugu me waganggulik mban.
42006045	Aap abe mendek inikime yugu abe mendek nogo paga obeelom mban eeke menggerak. Ndi, aap maluk mendek inikime yugu maluk mendek nogo paga maluk mban eeke menggerak. Inikime uum kilu-kilu wungge logonet, ambe paga nen ari menggerak~o," yoragagerak.
42006046	Yorage nagagerik, ambinom yorage logonet, "Kit an yokkirage minggirak nogo eeka'lek logonet, nonggop nduk, Ai, nogoba! Ai, nogoba! mban yo'nogo ogotik?
42006047	It aakumi an nowagam wogo nagaatik, an noone konembunuk, eerit nugu menggaarak pogom yokkira~o.
42006048	Aap o wukwi nogo pogom it aret~o. Aap ambi nggween teberogon lombok kabungge nagagerik, yugum abena ndoonak paga lombok o eyak kwippi wambeegerak. Kwippi wambeegerak me, peebi yi wu'nuk wage logonet, o wurik langgonikit nduk eereegerak mendek omaawi ambik wurik me, nu'lek wonagagerak.
42006049	Ti nu'lek wonagagerak kwe, it aap an noone konembunuk, eekulik nogo perak, aap ambi o eyak nggween teberogon wurabulik we obaga aret kwippunuk, o wureegerak me, yi wu'nuk wage logonet, langgok togon ee'nuk wungge logonet, yigirik-noonom mondok iya tit eerogo pit nagagerak nogo pogom it aret~o," yinuk, yoragagerak.
42007001	At Yetut aakumi inenggaanom wone abu yorage nagagerik, o Kaperenawum unggwi wagagerak.
42007002	Unggwi wage nagagerik, wonage me, it aap yigin unde inowe ambi ayeloman iniki kunik me, andi warak abu kambuurak eeke wonagagerak.
42007003	Aap yigin unde inowe nogo Yetut eerit nage konengge nagagerik, ayeloman obeelom eeri woroorak yori nawak nduk, aap Yakuri inoweewi ando yonggo nappiyareegerak.
42007004	-
42007005	Nappiyareegerak Yetut owagam nogo nogogwaarik, inoone nabek togon yogo logonet, "At aap ti, aakumi nit mendek ninom niniki kunik ee'ninake, ndi, at lombok nen nit tamban eeko monggom o wuppinanege, eeke nagagerak me, ayeloman obeelom eeri noorak ti op~o."
42007006	Yogo mbareegwa, Yetut inom wogogwaarak. Aap nogo ame awo wok yi wogwe iigak, aap yigin unde inowe nogo nen oreewi yonggo nappiyareegerak Yetut owagam nogo nogogwaarik, "Ai, ninogoba! Aap ninore yigin unde nen, Iyok aanom warogo woraagurik~o. An aap mbuuluk me, at nen an name unggwi woroorak meek~o.
42007007	Ndi, at owagam noorak kunduk, an mbarulik mban~o. Oone mban yemenggerak paga nayeloman obeelom arigin~o.
42007008	An kunduk, noweewi inabu'me logonet, inoone konengge, ndi, an nawuri yigin unde nogo nabu'me logonet, an noone konenggwi, eeko monggoorak me, nawuri ambi, Nak~o, yoge neenok ti, nage, ambi, Mok~o, yoge neenok ti, wage, ndi, nayeloman, Yi eeru~o, yoge neenok ti, eeke, eeko menggaarak me, yori nanip~o, yinuk, nappinani wagaarak me yokkogo~o," yinuk, yoreegwaarak.
42007009	Yoreegwaarak Yetut aruk konengge nagagerik, "Wi!" yinuk, pi wake nagagerik, aakumi at mugurok wogwe nogo ena logurogon pegiige logonet, "It aakumi Iterali mendek kunduk, at iniki noba panggombunuk, mondok iya lombok abet nombake yogobi ambi an kaga'lek aret agarik~o, yinuk, yokkiragi~o."
42007010	Yorage mbareegi, yonggo nogogwaarak nogo iname iniyok paga wogo nogogwaarik, ayeloman andi warak nogo muk obeelom agagerak me, ka wogogwaarak.
42007011	Ti'nuk, peebi Yetut o kota ambi endage Nayin wage me, at oone waganggwi inom, aakumi apit inom, wogogwaarak.
42007012	O kota tu pak ambe mbanak me wok yi wogwe me, kwe togwe ambi aagaluk aap ambolom ndarak me kangge mbareegi, eewu'nuk wogwe iigak, it aakumi apit o kota time menggaarak inom, agalo inom, wogwe iyareegerak.
42007013	Ninogoba Yetut nen kwe nogo enegen kage nagagerik, abuwa ambik ombake logonet, "Le ari mage~o," yoreegerak.
42007014	Yoge nagagerik, aap eewurik wonok wogwe me panggo yi nage nagagerik, eenggi pigaganeegerak. Eenggi pigagangge mbareegi, aakumi eewurik wonok wogwe nogo puk ogo mbareegwa, at Yetut nen, "Wulaga! Mi'na'nok nduk, yokkege agarik~o."
42007015	Yoge mbareegi, wulaga kambeegerak nogo mi'nage nagagerik, oone aret yereegerak. Oone ari mbareegi, Yetut nen wulaga nogo agalo wogoreegerak.
42007016	Agalo nogo wogoge mbareegi, it aakumi apit inagabiti ambik a'nuk, Ala wogoppogo logonet, "Aap Ala nen yorage kagak yoraga mendek nggwok ambi ninenggela'me nen mi'naga~o," yogo nogogwaarik, "At Ala nen at apuri wonde'niya wagaarak kogo~o," yinuk, yereegwaarak.
42007017	Ndi, Yetut eereegerak wone nogo o Yureya enaagan-ambokan abok aret wigak yereegerak.
42007018	Agan nugwi nogo at Yaya oone waganggwi nen Yaya yoreegwaarak.
42007019	Yogo mbareegwa, Yaya nen at oone waganggwi mendek mbere wiirage nagagerik, wogo mbareegwa, it yorage logonet, "At woroorak nogo kat aret wagandak ilik, alik ambi woraagin nduk tokkogo logomun a? At ninogoba Yetut nogo yori nanip~o," yinuk, nappiyareegerak.
42007020	Nappiyareegerak nogo Yetut owagam nogo nogogwaarik, at yogwi, "Aap Yiime Wuppiiga Yaya nen yo'nirage logonet, Woroorak nogo at aret wagaarak ilik, alik ambi woraagin nduk, tokkogo logomun a? yinuk, yori nanip~o, yo'nirage mbaki, yokkiri wogo~o," yinuk, yoreegwaarak.
42007021	Ti eyom paga at Yetut nen aakumi apit kugi andi kunik inom, kugi andi yagan warit nugwi inom, kugi ogole warak mendek inikime unggwagagerak inom, obeelom eeginake, inigen mbuk nogo apit aret obeelom eeppiige, eeke me, nogogwaarak.
42007022	Nogogwaarak nogo nen wone nogo Yetut yogo mbareegwa, at Yetut nen, "Eeke kinigen kogotak inom, agan nugwi kinaruk konenggotak inom, ti, kiniyokan Yaya yori nanip~o. Inigen mbuk mendek inigen obeelom ogwe, inendop maluk mendek tu op nogwe, inawin aaga'ne kunik mendek lek ogwe, inaruk logu mendek inaruk konenggwi, kanggaatak ineenik agago mippiige, ndi, aap inamendek lek nogo obeelom wone yorage, eeke nogo yori nanip~o.
42007023	Ndi, kit an eeke minggirak paga kineebi nombakulik kiinok ti, kinale'nggen aret logomunggup~o," yinuk, yoragagerak.
42007024	Yorage mbareegi, it Yaya yonggo nappiyareegerak nogo iname wogwe iigak, Yetut nen Yaya eeke abok aakumi yorage logonet, "Kit nano mendek kaawok nduk, karume aakumi lek me nogotak? Piinde nogo o wiya nen nage-wage eeke kaawok nduk, nogotak ya?
42007025	Nano mendek kaawok nduk nogotak? Aap ambi yum kigirikwe yirik kaawok nduk, nogotak? Wologwe! Yum kigirikwe yikwi, obeelom mban wonogwe, eekwi nogo ti, aap inendagembogut iname nogome mban menggaarak~o.
42007026	Nonggop nduk, nogotak? Aap Ala nen yorage kagak yoraga mendek ambi kaawok nduk, nogotak? Wologwe! Kit kogotak nogo ti, Ala nen yorage kagak yoraga mendek aret kwe, it ti, tebenak iigak, at ti perak, mondok tiyanak lombok aret kogotak~o, yinuk, yokkirage agarik~o.
42007027	At Ala nen ari logonet, Kat noorak tu yarogo pagawak nduk, an nen nayonggo aa'nduk nappege neyaamunggun~o, yinuk, an yo'nereegerak liiru mbanak nogo ti, at Yaya aret nduk, yereegerak~o.
42007028	At Yaya endage warak lombok nda'nagagerak kokwak it kumi inaagalogwe togop ti, ambi ndaganakulik kwe, Ala abu'me piige menggim inendage lek tebenak wonogwe nogo ti, Yaya tiyanak kagak at irimbaga lombok aret logogun~o, yinuk, yokkiragi~o."
42007029	At Yetut yoragagerak nogo ti, it aakumi abok aret aap o unde inake wu kuwak eeka inom konenggo nogogwaarik, at Yaya nen it yiime wuppiyareegerak me, "Ala ti, abu obeelom eeke menggerak~o," yinuk, yereegwaarak.
42007030	Togop kwe, it aap Pariti mendek inom, Ala wone liiru mbanak unde inom, nogo perak, Yaya nen it yiime wuppiiyoolik me, Ala nen it eeko logorak inombareegerak wone nogo mbo pereegwaarak.
42007031	At Yetut nen wone ambinom yorage logonet, "It aakumi o yogondak wonogwe yi, nano pogom wakka~o? It ngge ndak-ndak eeko menggaarak?
42007032	Lek~o. Wologwe mbuulogwe aakumi kuwak eeko menggam yine kunit it mban-mban wone onggo-onggo agan nugu logonet, Nit ndawi tiyanggirogoorak kwe, kit eebe wakwi lek. Ndi, leendawi tiyanggirogoorak kwe, kit le yogwe lek, agan nugwi nogo pogom kit togop aret agan nugwi kiigi~o.
42007033	At Yiime Wuppiiga Yaya nogo mbi inom, anggur amburu inom, nengga'lek aret wagagerak kwe, kit nen, Kugi inikime unggwegerak~o, yogo monggotak.
42007034	Ndi, an aap aret nda'nagagirak nogo mbi inom, amburu inom, ugun nenet wagagirak me, kit nen yogo logonet, Mbi inom, anggur amburu inom, lagap mban agan nenet nege logonet, it aap o unde inake wu kuwak eeka inom, aap maluk eeka abok inom, inom kunggo'net nage yi, kaanip~o, yinuk,
42007035	yogo monggotak kwe, Ala iniki warak nen koonit nage nogo ti, it eeko menggaarak abok aret eekwi paga obeelom aret kogo logogun~o," yinuk, yoragagerak.
42007036	Ti'nuk, aap Pariti mendek ambi nen Yetut imbirak mbi nawok nduk, "Mok~o," yoge mbareegi, at ame unggwage nagagerik, mbi naakit nduk, kwi'nagagerak.
42007037	Kwi'nage mbareegi, o kota time kwe maluk eeka ambi nen Yetut aap Pariti ame kwi'ndak mbi nengge konengge nagagerik, amburu obari abe mendek yugum yiiwak mendaarak me, toolak wonok wagagerak.
42007038	Wonok wage nagagerik, Yetut iyok unggu'me ambokan taati mi'nari wage nagagerik, le ari logonet, ale amburu paga Yetut iyok miin eeke, ti'nuk, eeruwak paga wolombege, eeppege nagagerik, aganak paga pirik-perek ari logonet, amburu nogo iyok paga kilippereegerak.
42007039	"Aap Pariti, Yetut nimbirak mbi noorak," yoreegerak nogo nen kwe nogo eeke kage nagagerik, iniki mbake logonet, "Kwe yi, maluk eeke menggerak me, aap yi nogo Ala nen yoge kagak yoraga mendek abet aret logonetak en, Kwe yi maluk eeke menggerak nen aret pi'nake kagi, yinuk, ti maan yelok kaanetak," mbareegerak.
42007040	Mbake kagak, at Yetut nen, "Timon wae. An wone ambi yokkirikit mbakirak me, yokkiri~o." Yoge mbareegi, at nogo nen, "Yo'niru~o, nogoba."
42007041	Yoge mbareegi, at Yetut nen, "Aap mbere nen aap ambi anomat mbanak wonogogwaarak. Ambi wu 500 mbanak, ndi, ambi wu 50 mbanak wonogogwaarak.
42007042	Imbirak anomat mbanak onggo wogoriyak meek me, inabuwa nen, Onggo lek we aret kolaanip~o, yoragagerak. At onggo lek we wogoragagerak nogo ti, ineebe mbere aret me, ta nen iniki kunik nggwok mbareegerak mbaken?"
42007043	Yoge mbareegi, Timon nen, "Lek~o. Aap wu nggwok wogoreegerak nogo nen iniki kunik nggwok mbareegerak mbaki~o," yoge mbareegi, Yetut nen, "Yagandak ti aret~o."
42007044	Yoge nagagerik, Yetut nen kwe nogo ena logurogon pekkage logonet, "Timon wae. Kwe yi, kagan ilik, lek a? An nen kame unggwi wage mbaki, niyok koorikit nduk, kat nen yi wo'nirulik kwe, at yi perak, ale amburu paga niyok miin eeke, eeruwak paga wolonnake, eekerak~o.
42007045	Kat nen an kambu'nirulik kwe, at perak, an unggwi wagarak kuli nen yogondak kuli puk aga'lek naganak paga pirik-perek mban ari agaarik~o.
42007046	Kat nen amburu nanobak paga kilirogo panulik kwe, at perak, amburu obari abe mendek niyok paga kilippanegerak.
42007047	Ti paga nen kwe yi, maluk iya tit eeke nagagerak kwe, omaluk lek eerogo pigirak me, iniki kunik nggwok lombok ee'nakerak~o. Nit maluk mbuuluk eeko nogogurak nogo Ala nen lek eerogo pinanggerak~o, mbakwi iinok ti, we mbuuluk Ala iniki kunik eeko menggaarak~o."
42007048	Yoge nagagerik, kwe nogo yoge logonet, "Komaluk lek eerogo pagagi~o," yoreegerak.
42007049	Yoreegerak nogo, it mbi noorak nduk inom kwi'ndak wonogogwaarak nogo it-it yogo logonet, "It aakumi inomaluk lek eerogo piige nogo yi ta mbakop?"
42007050	Yogwe iigak, at Yetut nen kwe nogo yoge, "Kiniki noba panggombunuk abet nombakendak paga kagap ndakkolagandak me, kinikiigun kame nak~o," yinuk, yoreegerak.
42008001	Ti'nuk, at Yetut nen obeelom wone Ala abu'me piyoorak wone nogo kota nggwok me inom, mbuuluk me inom, yoranet nege nagagerak. Nege logonet, at oone waganggwi 12 nogo inom nage me,
42008002	it kumi ando kugi inikime unggwagagerak kunduk, andi-pandi aganabeegerak kunduk, at Yetut obeelom eeginabeegerak nogo ti, inom aret nugu nogogwaarak. It kumi obeelom aganabeegerak nogo ti, kwe Mariya endage ambi Magaralena yogo nogogwaarak inikime nen kugi ineebe 7 wumbiyareegerak nogo inom,
42008003	at Keroret ame arum waka endage Kutat akwe Yokana nogo inom, kwe Tutana inom, ndi, kumi alik apit inamendek paga Yetut at oreewi inom inake eeko nogogwaarak nogo inom, Yetut inom nogogwaarak.
42008004	It aakumi apit yi awi ndi awi nen at owagam kuwak eeri wogwe iigak, at wone eegu laarogo ambi yorage logonet,
42008005	"Aap awi yumbungge menggerak unde nen awi yumbunikit nduk, wundi nagagerak. Wundi nage nagagerik, yumbunit nage kagak, ando tu paga wambit nagagerak. Tu paga wambit nagagerak nogo aakumi iniyok paga aan lebenogo pit nogwe iigak, towe nenet nogogwaarak.
42008006	Ando yugum eeri paga wambit nagagerak. Yugum eeri paga wambit nagagerak nogo ti, mbilaneegerak kwe, yi amburu lek me, mbuk aret agagerak.
42008007	Ando iri'ngga alok-palok me wambit nagagerak. Iri'ngga alok-palok me wambit nagagerak nogo ti, iri'ngga inom laganeegerak me, iri'ngga nen mbanogo wuppereegerak.
42008008	Ndi, ando nggween mili abe paga wambit nagagerak. Nggween mili paga wambit nagagerak nogo ti, mbilangge nagagerik, mili kwit agan lagangge logonet, ero ambi nen anggen 100 yege, ambi 100 yege, eereegerak~o," yoragagerak. Wone ti yorage nagagerik, oone nggwok ari logonet, "Wologwe! Kinaruk koneniyak kenok, liirogon aret konenggo logonip~o," yinuk, yoragagerak.
42008009	Yorage mbareegi, at oone waganggwi nogo nen Yetut kin wokkogo logonet, "Kat wone eegu laarogo yo'niragandak nogo alom ngge nduk yo'niragan~o?"
42008010	Yogo mbareegwa, at Yetut nen, "Ala abu'me pinagarak wone inikime lubuk mban wonagagerak nogo kineenu arubagip nduk, Ala nen kilikkiroorak mbake menggerak kwe, it aap ando nogo nen perak, Inigen kogwe kwe, yelok kogwe, Ndi, inaruk konenggwi kwe, inikime waganggwi, Eeko logokwak, wone eegu laarogo mban yorage minggirak~o," yoragagerak.
42008011	Yorage nagagerik, "Wone eegu laarogo yokkiragarak nogo eebe yokkira. Awi yumbunit nagagerak nogo ti, Ala wone aret~o.
42008012	Tu paga wambit nagagerak nogo ti, aakumi nen Ala wone konembunuk, waganggwi iinok, Ibilit nen wage nagaatik, wone inikime waganggaatak nogo abet mbakwi paga inagap ndake kero, ndininuk wonok nggarek ari menggerak.
42008013	Ndi, yugum eeri paga wambit nagagerak nogo ti, it aakumi Ala wone konembunuk, inale'nggen logonet, Ala wone waganggo nagaatik, luulu abet mbakwi kwe, inikime awi liirogon yakkoloolik me, peebi iniki abut mbangge eyom paga mbo pogo menggaarak nogo aret~o.
42008014	Iri'ngga alok-palok me wambit nagagerak nogo ti, it aakumi wone inaruk konenggwi kwe, ambi eeriyak nduk, Ao, yinuk, iniki piirik wonogwe, ineenggi warak eekkoloorak mban iniki aberit nugwi, nggween paga ale'nggen logorak mban iniki koonit nugwi, eerit nugu logonet, wone yugu nogo mbanogo wuppogo menggaarak nogo aret~o. Anggen abe mendek abu yugulik aret menggaarak.
42008015	Ndi, nggween mili paga wambit nagagerak nogo perak, it aakumi wone konembunuk, iniki abe lombok paga pippak waganggo nagaatik, nabenak mban eeko logonet, anggen yikkologo menggaarak nogo aret~o," yinuk, yoragagerak.
42008016	Yorage nagagerik, ambinom yorage logonet, "Ndi wuninogo punuk togolowak paga nobappugwi, nogo yugu menggam abu'me pugwi, ti eekulik~o. Ata, wuninogo punuk, it aakumi tu unggwi wogwe nogo eya kaawak nduk, tena'me tiyarogon aret pogo menggaarak.
42008017	Yi mendek ndi mendek kumaarak wonage kenok, pilak ari, ndi, wone inikime taberak wonage kenok, nggwok paga aret pagak ari, eerigin~o.
42008018	Togop me, wone nonggop konenggo monggotak nogo ti, kiniki liippinip~o. It aap inamendek wonage kenok ti, ambinom lunogo wogorage, ndi, inamendek lek kenok ti, mbuuluk, Yi an mendek~o, mbakwi iigak kwe, aret kolage, eeke kaamunggup~o," yinuk, yoragagerak.
42008019	Yorage me, Yetut agalo-awurilogwe at owagam wogo nogogwaarik, aakumi ambik kuwak aago me, Yetut wonage me oome ungguurak meek age mbareegi,
42008020	aakumi nen, "Kagalo-kawurilogwe keyaawok nduk, wagaarak endekem wonogwe~o."
42008021	Yogo mbareegwa, at Yetut nen, "Nagalo-nawurilogwe ti, Ala wone konembunuk, eeko menggaarak it yi aret~o," yinuk, yoragagerak.
42008022	Peebi ne ambi paga at Yetut oone waganggwi inom yiiro paga unggwogo nogogwaarik, yorage logonet, "Yi yenggenak ene paga wunda nawok~o," yinuk, wunda nogogwaarak.
42008023	Wunda nogo logonet, at Yetut nogo, nogo yereegerak. Nogo yege kagak, yi yenggenak me o wiya koba'le nabuninuk wage logonet, yiiro inikime niyo yenggeni unggwage kagak, yiiro tebe agan wambuurak eereegerak.
42008024	Tebe agan wambuurak eeke mbareegi, Yetut owagam nogo nogogwaarik, eenik eeppunuk, "Ninogoba wae! Ninogoba wae! Yi abu ndonggonninake agaarik~o." Yogo mbareegwa, at eenik a'nuk, o wiya inom, yi kilaarak-mogonik eeke inom, mberege mbareegi, puk a'nuk, yi yenggenak nogo abolok lek agagerak.
42008025	Lek age mbareegi, Yetut nen at oone waganggwi yorage logonet, "Kiniki noba panggombunuk, abet nombakwi nogo ti, nonggop agaarak me, yogo ogotik~o?" Yorage mbareegi, inagabiti nen at ambi nen at ambi yogak yogo logonet, "Wologwe! O wiya inom, yi inom, yoge kenok, at oone konengge menggerak yi, ta mbakop? Wi!" yinuk, pi wareegwaarak.
42008026	Pi wako nogogwaarik, yi Nggalileya ene paga nen o Nggerata wambi wogogwaarak.
42008027	Wambi wogo nogogwaarik, at Yetut yiiro paga nen nggween paga wundi wage mbareegi, aap ambi kota time mendek kugi inikime unggwagagerak nogo Yetut ka nagagerak. O maan nen oome wonaga'lek kobeewak mbanak aakumi kanggaatak piigo menggam ndoome time aret wonagagerak.
42008028	At nen Yetut kage nagagerik, abu'me ngginnari nage logonet, oone nggwok paga, "Yetut wae! At Tiyanak Lombok Menggerak Ala aput kat Yetut yi, an nonggop ee'nabikit nduk wagan~o? An nooke keyo nduk, yokkigi~o," yoreegerak.
42008029	Ti yoreegerak nogo ti, at Yetut nen kugi ogole warak aap inikime nen wundi nawak nduk, yoge me, aap nogo nen Yetut yoreegerak. O maan togon kugi nen aap nogo piga wagak mban eeke kenok, eenggi-iyok mbuti keele paga maappunuk, arum wonogwe iigak, keele ndenenak-penenak eerogo mbo punuk, kugi nen aap nogo piyaninuk karume aakumi lek me time pi nagak eeke nagagerak.
42008030	Kugi nogo nen Yetut yoge mbareegi, at Yetut nen, "Kat kendage yu~o!" Yoge mbareegi, kugi ineebe ambik aap nogo inikime unggwogogwaarak wonogwe me, "An nendage Ambik~o,"
42008031	yinuk, "Aap yi, inikime nen wundi nogwe niinok, mbuun me nappinaniyak ti mage~o," yoreegwaarak.
42008032	Puurom elan me time wam ambik ambit me inogobak eerit nugwi me, wam inikime time unggwi nawok nduk, "Nappinanu~o," yinuk, inoone nabek togon Yetut yogo mbareegwa, Yetut nen, "E~o. Time aret unggwi nanip~o."
42008033	Yorage mbareegi, kugi nogo aap inikime nen wundit nogo nogogwaarik, wam inikime unggwogo mbareegwa, wam apit aret elan me nogome yuulu agan yi yenggenak inikime tabu-tabu unggwit nogo mbareegwa, yi nogo nen ndonggoninabeegerak.
42008034	It wam ndegeninaka nen wam yi ndonggoninake nogo kogo nogogwaarik, kole mbaganit wogo logonet, wam ndonggoninabeegerak wone nogo o kota time yorogwe, o yaga'lelo lombok nogome yorogwe, eerit nugu nogogwaarak.
42008035	Eerit nugu mbareegwa, eereegerak nogo it aakumi pekka nawok nduk, iname nen wundinuk Yetut owagam nogo nogogwaarik, aap kugi inikime nen wundi nagagerak nogo aap iniki a'nuk, yum yirik Yetut abu'me kwi'ndak wonage me ka nogogwaarak. Ka nogo nogogwaarik, inagabiti mbareegwaarak.
42008036	Inagabiti mbako mbareegwa, kugi ambik aap inikime unggwogogwaarak Yetut obeelom eeke kogogwaarak nogo nen it nogogwaarak nogo yorogogwaarak.
42008037	Yorogo mbareegwa, it aakumi o Nggerata yi awi ndi awi time abok inagabiti abu alik lombok aganabeegerak me, Yetut iname nen wundi nawak nduk, yogo mbareegwa, at Yetut yiiro paga unggunuk, iyok paga wunda nagagerak.
42008038	Nage me, at aap kugi inikime wundi nagagerak nogo nen, "Nimbirak nawok~o," yinuk, oone nabek togon Yetut yoreegerak kwe, Yetut nen at ame nappege logonet,
42008039	"Kame kiyok paga nage logomenggendik, Ala nen eekkakerak nogo mbininogo yorage a nak~o." Yoge mbareegi, wage nagagerik, at ame kota time abok aret, "Yetut nen ndogop ee'nakerak~o," yinuk, mbininogo yoranet nege nagagerak.
42008040	It aakumi apit aret Yetut woraawak nduk, tokkogwe me, iyok paga lagi nage mbareegi, keyage warogo waganeegwaarak.
42008041	Waganggo mbareegwa, it Yakuri tamban eeko menggam unde inowe aap ambi endage Yariyut nogo Yetut owagam wage nagagerik, abu'me tebe yinuk, "An name pe'neya nanok nduk, mok~o," yinuk, oone nabek togon Yetut yoreegerak.
42008042	At apuluk ambolom kolaga ndarak tawe kagak, tahun 12 eereegerak abu kambuurak eeke me, yoreegerak. Yoge mbareegi, Yetut nogo nage kagak, it aakumi ambik inom ninggi'nuk nogogwaarak.
42008043	Nogwe me, kwe ambi amiya eeke kagak tahun 12 eereegerak me, obeelom aruwak nduk amendek abok aret ndotet wogoragaatak kwe, obeelom aga'lek aret wonagagerak.
42008044	Kwe nogo Yetut ambo'me wage nagagerik, ayum irip eenggi pigagangge kagak, amiya eeke nagagerak nogo lek aret agagerak.
42008045	Lek age mbareegi, at Yetut nen, "Ta nen pi'nakerak?" Yorage mbareegi, it apit aret lik-lek yogwe iigak, Peterut nen at yoge logonet, "Nogoba~o. It aakumi apit yi, ninggikkeren wogo logonet, taga'mbit agago pagagwi iigi~o."
42008046	Yoge mbareegi, at Yetut nen, "Lek~o. An nomaawi ambi lek negen age kagarak me, ta nen pi'nakerak?"
42008047	Yoge mbareegi, kwe nogo nen, "Muk yelok neegerak kagi~o," mba'nuk, agabiti nen aganak nugege logonet, Yetut abu'me tebe yinuk, aakumi abok inenggaanom paga alom ngge paga Yetut ayum pigaganeegerak inom, ndi, awo pigagangge kagak eebe obeelom agagerak nogo inom, mbininogo yoreegerak.
42008048	Yoge mbareegi, at Yetut nen, "Napuluk~o. Kiniki an noba panggombunuk, abet nombakendak paga obeelom agandak me, kinikiigun kame nak~o," yoreegerak.
42008049	Awo yoge kagak, aap ambi it Yakuri tamban eeko menggam unde inowe ame nogome nen wage nagagerik, aap Yariyut nogo yoge logonet, "Kapuluk muk kanggerak me, ninogoba Ngguru yi, tu aanom warogo wonok nagun~o."
42008050	Yoge nogo at Yetut aruk konengge nagagerik, Yariyut yoge logonet, "Kagabiti mbarugun~o. Kiniki noba panggombunuk, abet nombake keenok, kapuluk obeelom arigin~o," yo'nuk,
42008051	aap nogo ame aret nogogwaarak. Nogo nogogwaarik, it aakumi abok endekem logowak nduk, yorage nagagerik, Peterut kunduk, Yaya kunduk, Yakobut kunduk, kolaga agalo-ogoba kunduk, nogo mban wogoret ame unggwi nagagerak.
42008052	Unggwi nage nagagerik, aakumi apit aret le yogwe, ineebe wakkologwe, eekwi iige nagagerik, "Le yugup~o. Kolaga yi, kanggerak lek we nogo yege me, le yugup~o."
42008053	Yorage mbareegi, it aakumi nen kolaga nogo abu kanggerak ineenu me, at agi'ndok kambeegwaarak.
42008054	Agi'ndok kanggwi iigak kwe, Yetut nen kolaga nogo eenggi pigagangge logonet, "Napuluk mi'naru~o!"
42008055	Yoge mbareegi, kolaga nogo iniki obaane'me ari wage logonet, mi'nagagerak. Mi'nage mbareegi, Yetut nen, "Kolaga yi, mbi nawak nduk, wogo'nip~o."
42008056	Yorage mbareegi, kolaga agalo-ogoba nogo nen, "Ia!" yinuk, pi wako mbareegwa, Yetut nen, "Eeke neegotak nogo aakumi abu yoraagup~o," yinuk, inaruk wareegerak.
42009001	Yorage nagagerik, at Yetut nen it aap 12 nogo kuwak ari woraawak nduk, wiirage nagagerik, wogo mbareegwa, at omaawi paga yi kugi ndi kugi abok aret aakumi inikime nen nggiginogo wumbiigwi, yi kugi ndi kugi andi kunik kenok, obeelom eeginakwi, eeginabit nugu logowak nduk, awone kiliriragagerak.
42009002	Awone kilirirage nagagerik, Ala abu'me piyoorak wone yoranet nugwi, aakumi obeelom eeginabit nugwi, eerit nugu logowak nduk, nappiige logonet,
42009003	"Kit nogo logonet, yi mendek ndi mendek abok aret kinowaanggun inom, wokkirogwe iinok yonggoliyak yum inom, kinambi inom, kinawu inom, kinambogoyum mbere inom, wonok nagup~o.
42009004	Kit o ambime namonggotak me, wokkinakwi iinok, kinom o kota time aret logomonggotik, o alik me noorak kenok, namunggup~o.
42009005	Yi awi ndi awi namonggotak me, keyage warogo wokkinakwi lek iinok perak, iname o kota nen wundi nogo logonet, Kinobaalombok~o! yinuk, kiniyok paga liirubu aa'ngga agago piinok, time nen wundi nanu~o."
42009006	Yorage nagagerik, nappiyareegerak nogo nogogwaarik, yi yaga'lelo ndi yaga'lelo unggwit nogo logonet, obeelom wone yoranet nugwi, aakumi obeelom eeginabit nugwi, eerit nugu nogogwaarak.
42009007	-
42009008	Eerit nugwi nogo it aakumi nen iigo nogogwaarik, it ando nen, "At Yaya kanggo menggam nen eenik a'nuk, mi'nagaarak~o," yogwe, ndi, ando nen, "Aap Eliya tena'me agaarak~o," yogwe, ndi, ando nen, "Aap maan Ala nen yorage kagak yorogo nogogwaarak nogo mendek ambi eenik a'nuk, mi'nagaarak~o," yogwe, agan nugwi nogo aap endagembogut Keroret nogo aruk konengge nagagerik, iniki piirik agagerak.
42009009	Iniki piirik logonet, "An lombok nen Yaya enggaanok mbaneegirak kwe, eerit nage konenggirak yi, ta nen eerit nege agaarik~o?" yinuk, Yetut pekkaakit nduk, eeke nagagerak.
42009010	It aap nappiyareegerak nogo iniyok paga wogo nogogwaarik, eerit nugu nogogwaarak nogo Yetut mbininogo yoreegwaarak. Yogo mbareegwa, at Yetut nen inalik wogoret o kota ambi endage Mbetayira tayo yi nogogwaarak.
42009011	Tayo yi nogogwaarak mendek, aakumi ambik, "Yetut time nagaarak," konenggo nogogwaarik, amugurok nogogwaarak. Amugurok nogo mbareegwa, Yetut nen keyage wappiige nagagerik, Ala abu'me piyoorak wone nogo yorage, ndi, ineebe kugi andi kenok, obeelom eeginake, eereegerak.
42009012	Eeginake kagak, oonegen kilu yi naakit nduk eeke mbareegi, it aap 12 nogo at owagam wogo nogogwaarik, at yogo logonet, "Aakumi inawi wurik yime abu lek me, it aakumi apit kuwak ari wagaarak yi, o yaga'lelo inom, o ilin-ilin inom, time inambi onggo mbanogo nunggwi nogo yuwak nduk, nappiyet~o."
42009013	Yogo mbareegwa, at Yetut nen, "Inambi nawak nduk, kit nen aret wogoraanip~o." Yorage mbareegi, it nen, "Nit roti 5, ndi, ikan mbere mban wonage me, aakumi ambik yi, inambi kuninumba noorak op me nduk ari agandik ilik?" yinuk, yoreegwaarak. (
42009014	Yoreegwaarak ti, aap ineebe lima ribu wonogwe me nduk, yoreegwaarak.) Yogo mbareegwa, Yetut nen at oone waganggwi nogo yorage logonet, "It aakumi 50 lombok kunu wurogo kwi'narit nawak nduk, yoraanip~o."
42009015	Yorage mbareegi, togop aret kwippiyareegwaarak.
42009016	Kwippiigo mbareegwa, at Yetut nen roti 5 inom, ikan mbere inom, woppunuk, ena mbogut paga ni'nage nagagerik, "Nogoba Ala wa!" yinuk, karereegerak. Karerogo at oone waganggwi nen aakumi kuwak aago nogo tumburiraawak nduk, wogoragagerak.
42009017	Wogoragagerak tumburirogo mbareegwa, it abok aret nonggo nogogwaarik, ndonggoppiyareegerak. Ndonggoppiige mbareegi, ando ndiinogo pereegwaarak nogo mbirim yum 12 eno korok togon aret yonggologo pereegwaarak.
42009018	Ti'nuk, peebi ne ambi paga at Yetut alik tamban eeke me, at oone waganggwi nogo owagam nogo mbareegwa, Yetut nen ineegwa'me wogiige logonet, "It aakumi abok en an ta nomba'nuk, yogo agaarik?"
42009019	Yorage mbareegi, it nen, "Aap ando nen, at Yiime Wuppiiga Yaya nogo aret yogwe, ando nen, Eliya aret yogwe, ndi, ando nen, Aap maan Ala nen yorage kagak yorogo nogogwaarak nogo mendek ambi eenik a'nuk, mi'nagaarak, yogwe, eeko agaarik~o."
42009020	Yogo mbareegwa, at nen, "Ndi, kit perak, an ta nomba'nuk, yogo ogotik?" Yorage mbareegi, at Peterut nen, "Ala nen leenogo mippagareegerak Mesias nogo kat aret~o."
42009021	Yoge mbareegi, at Yetut nen, "An nabok yegerak ti, wonok wundugup~o," yinuk, inaruk wareegerak.
42009022	Inaruk wappunuk, yorage logonet, "An aap aret nda'nagagirak nogo mondok noba aaninggin-paaninggin agago panugun~o. It aap inanggok inom, Ala unde inoweewi inom, Ala wone liiru mbanak unde inom, ineebi nen mbo panugo logonet, nooko mbaremengga, nogo mbere yinuk, ko'lu Ala nen neenik agago mippanigin~o."
42009023	Yorage nagagerik, it apit aret yorage logonet, "An ninom nugu logorak mbakwi kenok, kit yi eekak ndi eekak eeriyak mbakwi nogo mbo punuk, ko'lu-kii'me eyo karo-karo paga nabembinagarak nogo, ko'nok an ninom aret nugu logowok~o.
42009024	Kineebe kinili yikkolamonggotak kenok, kineebe kobak aret arumunggup~o. Ndi, an nendage nggwok aruwak nduk, kineebe wondet eerogo patit namonggotak kenok, kineebe kinili aago aret logomunggup~o.
42009025	Kit yi awi ndi awi abok aret unde eekkologo logomonggotik, kineebe kobak arumonggotak kenok, ti paga nano eekkoloorak nduk, agan nugu logomunggup mbakop?
42009026	Aakumi inayuk wuppunuk, kinagabiti nen an neebe inom, an noone inom, mbo punuk naana'le mbangga'lek logomonggotak kenok, peebi an inom, nogoba inom, it Ala ake eeko logorak leenak menggaarak malayikat inom, ninamendek li'luk ee'nuk wogo logomonggoorik, an aap aret nda'nagagirak yi, aakumi inayuk wuppunuk, nagabiti nen kinaana'le mbanigin lek~o.
42009027	Kit ando yime wonogwe nogo, aakumi Ala abu'me piya wage kinigen kaga'lek kiigak, kambumunggup mondok lek~o, yinuk, abet aret yokkiragi~o," yoragagerak.
42009028	Wone ti yorage nagagerik, nogo 8 negen yinuk, Yetut nen Peterut kunduk, Yaya kunduk, Yakobut kunduk, wogoret tamban eeruwok nduk, puurom lagi nogogwaarak.
42009029	Nogo nogogwaarik, Yetut tamban eeke me, at enete alik lombok age nagagerik, ambogoyum abinak mondok yanggwi negen lan ari kagak,
42009030	-
42009031	eya pindanak paga aap mbere Muta Eliya imbirak ineebe tena'me ari wa'nuk, Yetut o Yerutalem kambuurak a'me lik yuurak agagerak wone nogo, Yetut inom mbaneegwaarak.
42009032	Mbanggwi iigak, aap Peterut oreewi inom abu nogo yuurak eeginabeegerak kwe, ineenik ogo nogogwaarik, Yetut abinak pindanggage kagak aap mbere Yetut inom wonogwe iyareegwaarak.
42009033	Iigo mbareegwa, it aap mbere nogo Yetut mbo punuk, lagi noorak nduk eekwi iigak, Peterut nen Yetut yoge, "Nogoba wae. Nit yime obeelom aret wonogwe me, kit logobagip nduk, ooliya kenagan, ambi kat, ambi Muta, ndi, ambi Eliya, wurogo pinagarak op aret~o," yinuk, yoreegerak. (Ti yoreegerak nogo we ugun eenggo'lek me, yoreegerak.)
42009034	Nogo awo yoge kagak, ameraakot wage logonet, nobarogo piyareegerak. Ameraakot inoba nobappiya wage mbareegi, inagabiti nggwok mbakwi iigak,
42009035	ameraakot enggela'me nen oone ari logonet, "An naput miirogo mippereegirak nogo yi aret me, at oone liirogon konenggo logonip~o."
42009036	Ari mbareegi, pekkogo nogogwaarik, Yetut alik mban wonage kogogwaarak. Kogo nogogwaarik, eeke kogogwaarak nogo, ti eyom paga aakumi abu yoroolik puk aret wonogogwaarak.
42009037	Ko'lu at Yetut oone waganggwi inom puurom nogome nen wambi wogo mbareegwa, aakumi apit at ka nogogwaarak.
42009038	Ka nogo nogogwaarik, aakumi apit kuwak ari nogogwaarak nogo ambi nen perak togon Yetut yoge logonet, "Ngguru wae. Naput wulaga ambolom ambit ndarak me pekkaanok nduk, yokkigi~o, nogoba!
42009039	Kugi nen wulaga nogo piga wagak mban eeke kenok, kwa ari kagak, piyanogo nggween paga anek-nggwik nggimbege nagaatik, eenggi-iyok puk-puk yuwak nduk eeppege, awoori lagap-lagap eeruwak nduk, eeppege, eeke nagaatik, wake menggerak. Mbo punuk, mbaganikit ti, mbakeelik aret~o.
42009040	An nen kat koone waganggwi nogo kugi nggiginogo wumbuwak nduk, yoragarak kwe, it nen nggiginogo wumbuurak meek~o."
42009041	Yoge mbareegi, at Yetut nen, "Kit aakumi yogondak wonogwe yi, kiniki noba panggombunuk, abet mbaka'lek lambek nugu monggotak yi, wologwe! An ne mande ninom logonuk name nagin kwe? Ne mande niniki yanggo yinuk, kit ninom logogin kwe?" yinuk, yorage nagagerik, aap aput andi nogo yoge logonet, "Kaput wonok omok~o."
42009042	Yoge mbareegi, awo wonok wage kagak, kugi nogo nen wulaga eebe piyanogo nggween paga anek-nggwik nggimbege nagagerik, eenggi-iyok puk-puk yuwak nduk eeppereegerak. Eeppege kagak, at Yetut nen kugi ogole warak nogo mberege nagagerik, wulaga nogo obeelom eerogo ogoba wogoreegerak.
42009043	Wogoge mbareegi, it aakumi nen Ala omaawi ambik kogo nogogwaarik, "Ia!" yinuk, pi wareegwaarak. Yetut yi eekak ndi eekak abok eerit nege paga, it aakumi abok nen, "Ia!" yinuk, pi wakwi iigak, Yetut nen at oone waganggwi nogo yorage logonet,
42009044	"An wone yokkirage yi, liirogon konenggo logonip~o. An aap aret nda'nagagirak yi, nooruwak nduk neebe pigogo aakumi wogorage kaamunggup~o."
42009045	Yoragagerak kwe, it kobak mban wonogogwaarak. Ndi, wone ti, yelok kogwe iyo, nobarak negen yoragagerak kwe, "Yo'niragandak nogo ti, nonggop yo'niragan~o?" yinuk, inagabiti nen kin wokkoolik puk ogogwaarak.
42009046	Ti'nuk, peebi Yetut oone waganggwi nen, "An iya kat iya," yogo logonet, wone wako nogogwaarak.
42009047	It iniki mbako logonet, wone wakwi nogo at Yetut yelok iige nagagerik, wulaga mbuuluk ambi waganogo eraaninu mippunuk,
42009048	it nogo yorage logonet, "At kinenggela'me abu tebenak wonage nogo ti, at aap nggwok lombok aret wonage me, aap ambit-ambi, An Yetut oone wagangge minggirak me, yinuk, at wulaga yi, wagangge kenok ti, an aret wo'nake, ndi, an wo'nake kenok, at nappani wagagerak nogo aret wagangge, eeke menggerak~o," yinuk, yoragagerak.
42009049	Yorage mbareegi, Yaya nen, "Nogoba wae. Aap ambi kugi inikime unggwagagerak wonage me, aap ambi nen kat kendage kumbunuk nggiginogo wumbiige kogo nogoorik, at ninom nugulik me, Mage, yogoorak~o."
42009050	Yoge mbareegi, at Yetut nen, "Mage, yoriyak ti, mage~o. It kinom ogoorak lek kenok ti, kit mendek aret~o," yoragagerak.
42009051	Ti'nuk, peebi at Yetut mbogut paga lagi noorak eyom panggoni wage mbareegi, Yetut o Yerutalem noorak nduk, iniki mondok ogogumbuk eekkolage nagagerik,
42009052	yonggo aa'nduk aret nappiya wagagerak wogo nogogwaarik, at wage me ake pipuk eerogo puwak nduk, aakumi Tamariya mendek iname ambime unggwogogwaarak.
42009053	Unggwogo mbareegwa, aakumi o Tamariya mendek nen, Yetut o Yerutalem mondok noorak mbake yelok kogo nogogwaarik, "Noorak mbakerak me, nawak~o," mbareegwaarak.
42009054	It togop mbakwi at oone waganggwi Yakobut Yaya imbirak iigo nogogwaarik, "Ninogoba wae! Kani mbogut paga nen kuninabi wambi woraawak nduk, yoruwi ilik?"
42009055	Yogo mbareegwa, ena koonogo pegiige logonet, mberiragagerak.
42009056	Mberirage nagagerik, o alik ambime nogogwaarak.
42009057	Nogwe me, aap ambi nen Yetut yoge logonet, "Kat nege logorak mbake keenok, an nimbirak aret nugu logowok~o."
42009058	Yoge mbareegi, at Yetut nen, "Pagi ti, enoona wonogwe, ndi, towe mbogut paga nugu menggaarak nogo, inawiina wonogwe, eeko menggaarak kwe, an aap aret nda'nagagirak yi perak, nogo yege minggim abu lek aret~o," yinuk, yoreegerak.
42009059	Yoge nagagerik, aap alik ambi yoge logonet, "Nimbirak nugu logowok~o," yoreegerak kwe, aap nogo nen, "Ai, nogoba! Aa'nduk nogoba nggween taambunuk, nimbirak nawok nen, E, yo'niru~o."
42009060	Yoge mbareegi, at Yetut nen, "It aakumi kambeegwaarak mendek nen inowe-inawot kanggwi iinok, nggween taambiigo logowak nduk, teppiyet~o. Kat perak, Ala abu'me piyoorak wone nogo, yi awi ndi awi yoranet nege logot~o," yoreegerak.
42009061	Yoge mbareegi, alik ambi nen Yetut yoge logonet, "Nogoba~o. Kat nimbirak nege logokit mbakirak kwe, naakit nduk, aa'nduk nowe-nawot yora nawam yo'niru~o."
42009062	Yoge mbareegi, at Yetut nen, "It aakumi yabu woorak nduk, tuguwa wonok nogwe kwe, yabu wagangga'lek we aret pi wogwe iinok, Ala abu'me piige menggim ungguurak meek~o," yinuk, yoragagerak.
42010001	Ti'nuk, peebi ninogoba Yetut nen aap alik 70 leenogo mippiige nagagerik, yi awi ndi awi o kota lombok noorak mbareegim nogome it inaa'nduk mbere'ndak lombok mban nappiyareegerak.
42010002	Nappiige logonet, "Eebe yugu ka'let agaarak kwe, mbanggo menggaarak ineebe mbereeluk me, at anggen yugu unde nogo nen anggen yugu nogo mbaniyak nappiyaawak nduk, yogo logonip~o.
42010003	Ndi, kit perak, nanip~o. Kit ndomba kwak yi, aakumi mba'ngge pogom wonogwe me, inenggela'me nappinagage agarik~o.
42010004	Nappinagage me, kinawu nggerenak inom, wokkirogwe yonggoliyak yum nogo inom, kiniyogogut nggerenak inom, ti wonok nagup~o. Ndi, tu paga nogo logonet, it aakumi iinok, keyage wappiinet nagup mban.
42010005	Aakumi iname ambime unggwogo logomonggotik, aa'nduk keyage wappiigo logonet, Wa! Kinale'nggen~o, yinuk, yoranu~o.
42010006	Yorogo logomonggotik, it aakumi time nen kinale'nggen inoba piyamonggotak nogo paga, Yi nit ninoreewi aret~o, yinuk, wokkinakwi iinok, kinale'nggen inoba aret logogin~o. Ndi, wokkinaburak ineebi mbakwi iinok ti, kinale'nggen inoba piyamonggotak nogo, lek eerogo piinok, wundi namunggup~o.
42010007	It aakumi nen kit wokkinaburak mbakwi iinok, iname kinom time aret logonu~o. It aap yabu eeko menggaarak yabu onggo woorak op aret me, kinom logonet, kinambi yi mendek ndi mendek makkirogwe iinok, ti aret nonggo logonu~o. Ya nogo yegak nda nogo yegak eerit nugu logobok~o.
42010008	Kit o kota ambime unggwi namonggotak me, keyage warogo wokkinakwi iinok, inambi makkirogwe ti aret nonggo logonu~o.
42010009	Ndi, aakumi time kugi andi wonogwe iinok, obeelom eeginako logonet, Ala abu'me pinagarak muk kinowagam panggo yi wagaarak~o, yinuk, yorogo logonu~o.
42010010	Ndi, o kota ambime unggwi namonggotak me, it aakumi nen keyage warogo wokkinakwi lek iinok perak, endekem tu nggwok paga wundi nogo logomonggotik, yorogo logonet,
42010011	Kinoba arigin nogo ti, Kinobaalombok, kineenu arubagip nduk, nit kiname logonet, liirubu niniyok paga lenggenggerak nogo yumbunogo pinagago ogoorik~o. Ala abu'me pinagarak muk kinowagam panggo yi wagaarak, abet aret mbako logonip~o, yinuk, yoranu~o.
42010012	Peebi age yobok paga it aakumi Torom mendek ti, mbuuluk inoorigin kwe, it aap o kota time mendek nogo ti, mondok nggwok aret inoorigin~o, yinuk, yokkirage agarik~o," yoragagerak.
42010013	Wone ambinom yorage logonet, "It aakumi Koratim mendek ti, inabuwa~o! It aakumi Mbetayira mendek ti, inabuwa~o! Eerubok mendek iname eeke kagaarak nogo, o Tirut Tiron time eeke logonetak en, it aakumi time mendek nen kwi'na'nuk inayum maluk yikkologwe, purok inagabolo paga yikut eerogo pakwi, eeko logonet, inomaluk maan mbo penetak~o.
42010014	Peebi inowak looniyak eyom paga aakumi Tirut Tiron mendek ti, aaninggin we mbuuluk eeppiyaagin kwe, it ti perak, aaninggin mondok nggwok aret eeppiyaagin~o.
42010015	Ndi, it aakumi Kaperenawum mendek ti, Nit mbogut paga nagawan me tiyappinanigin, mba'nuk, yogo agaarik ya? Mondok lek~o. It kambunuk nogo menggam ogu time aret, Wuppinanigin, mbako logowak~o," yinuk, yegerak, yoraanu~o.
42010016	Yorage nagagerik, at oone waganggwi mendek ambinom yorage logonet, "It aakumi kit kinoone konenggwi kenok ti, an noone aret konenggwi, kit mbo pinagagwi kenok ti, an aret mbo panugwi, ndi, it nen an mbo panugwi kenok ti, at nappani wagagerak nogo aret mbo pugwi, eeko menggaarak aret~o," yinuk, yorage nagagerik, nappiyareegerak.
42010017	Ti'nuk, it aap 70 nappiyareegerak nogo inale'nggen mbakak iniyok paga wogo logonet, "Ninogoba~o! Kugi kunduk kat kendage kunogo yorogwe niinok, konenggwi iigoorak~o."
42010018	Yogo mbareegwa, at Yetut nen, "At Ibilit o yabok eeke nogo pogom mbogut paga nen wangge kagagirak~o.
42010019	Waalo aakumi inooka inom, nggitamuru inom, kiniyok paga aan mbelenogo pugwi, at kinom wim mbanak nogo omaawi lek eerogo tebenogo pugwi, eeko logobagip nduk, an nawone kilikkiragarak. Nawone kilikkiragarak me, maluk ambi kinoba arigin mondok lek aret~o.
42010020	Togop aret kwe, it kugi kinoone konenggo menggaarak nogo paga kiniki ale'nggen mbarugup~o. Ata, kinendage agi mbogut paga liiru mbanak wonage nogo paga kiniki ale'nggen mbako logonip~o," yinuk, yoragagerak.
42010021	Ne ti eyom paga Aberiniki Yetut inikime mondok lik ari mbareegi, ale'nggen nen keyage wake logonet, "Mbogut nggween unde kat nogoba wa yokkege agarik~o. Kat eeriyak yi nogo, it aap iniki warak inom, iniki ngget inom, ineenu ogwe iyo, nobappunuk, mbuulogwe ngget ndarak pogom paganogo yoragagindak me wa. Kinikilom mba'nuk eereegindak me, nogoba wa, yokkigi~o."
42010022	Yoge nagagerik, "An nogoba nen yi mendek ndi mendek abok aret an unde logokit nduk, wo'nereegerak. Ala aput ti ta~o? It aakumi ineenggo'lek nogoba alik mban eenu menggerak. Ndi, nogoba ti ta~o? Ti, at aput an nalik mban neenu minggirak. Ndi, aput an nen it aakumi nogoba ineenu aruwak nduk, paganogo yoroorak mbake neenok, it kunduk, ineenu ogo menggaarak~o," yinuk, yoragagerak.
42010023	Yorage nagagerik, at oone waganggwi enegen pegiige nagagerik, inaligiluk yorage logonet, "Kit kinigen kogwe nogo, it aakumi kogwe kenok, iniki ale'nggen aret kogo logogun~o.
42010024	Kit kinigen kogwe nogo, it Ala nen yorage kagak yoraga mendek inom, it aap inendagembogut inom, it apit nen, Kaawok lak ao, mbako nogogwaarak kwe, kaga'lek aret wonogogwaarak. Ndi, kit konenggwi nogo, it nen, Konenuwok lak ao, mbako nogogwaarak kwe, konengga'lek aret wonogogwaarak~o, yinuk, yokkiragi~o," yoragagerak.
42010025	Ti'nuk, peebi ne ambi paga aap Ala wone liiru mbanak unde ambi Yetut abut mbanikit nduk, wage nagagerik, yoge logonet, "Ngguru wae. An mondok-mondok neenik logokit nduk, nonggop eeri~o?"
42010026	Yoge mbareegi, at Yetut nen, "Ala wone yugu liiru mbanak ti, nonggop mbanak~o? Kat nonggop pekkage menggendak?"
42010027	Yoge mbareegi, aap nogo nen, "Kiniki inom, kineebe inom, kinomaawi inom, abok aret kinogoba Ala mban kiniki kunik eeko logonip~o," ndi, ambi, "It ineebe iniki kunik eekkologo menggaarak ti kwak, it aakumi inom menggaarak ti, togop aret iniki kunik aganako logowak~o," yinuk, yoreegerak.
42010028	Yoge mbareegi, at Yetut nen, "Op yagan~o. Yagandak nogo ndak-ndak eeke keenok, keenik aret logomunggun~o."
42010029	Yoge mbareegi, aap nogo, "An op aret," nombaruwak nduk, Yetut yoge logonet, "Ndi, niniki kunik eeginabikit nen it ninom wonogwe ta~o?"
42010030	Yoge mbareegi, at Yetut nen onggo yoge logonet, "Aap ambi o Yerutalem nen o Yeriko nagagerak. Nage me, aap yogoot wagangga nogo nen pilak togon wunggo logonet, ayum ageerok apit ndinggo logonet, eebe wappogo nogogwaarik, taati kambuwak nduk, mbo punuk, mbaganeegwaarak.
42010031	Mbaganggwi iigak, peebi aap Ala unde ambi we ugun tu ti paga wage logonet, aap warak nogo kage nagagerik, kagak wagagerak.
42010032	Wage kagak, peebi aap Lewi mendek ambi togop aret tu ti paga ugun wage me, aap wareegwam wok yi wage logonet, eebe warak kage nagagerik, kagak mban wagagerak.
42010033	Wage kagak, peebi aap Tamariya mendek ambi tu ti paga wage logonet, aap warak nogo enegen kagagerak. Enegen kage nagagerik, abuwa mba'nuk,
42010034	owagam wage nagagerik, agabolo nibinik-ndelenak aago nogo anggur amburu inom, amburu alik mendek inom, labunogo nggerembege nagagerik, eebe waganogo at ageledai nogo paga kwippunuk aakumi nogo yugu menggam ambime pi unggwagagerak. Pi unggwage nagagerik, time arum aret wonagagerak.
42010035	Ndi, ko'lu at awu mbuti perak mbere waganogo aap nogo yugu menggam unde nogo wogoge logonet, Aap yi arum logot~o. Arum logonet, wokkigirak yi nogo lek age kenok, kat kamendek ambinom nabenogo kungge logomenggendak kenok, an wage logominggirik, obaane'me wokkirigin, yoreegerak~o," yinuk, Yetut nen aap Ala wone liiru mbanak unde nogo yoreegerak.
42010036	Yoge nagagerik, "Aap kenagan nogo it aakumi inom logonet, iniki kunik mbakwi pogom aap ambi ta nen aap yogoot wagangga nen wareegwaarak nogo iniki kunik mbareegerak mbaken~o?"
42010037	Yoge mbareegi, at aap Ala wone liiru mbanak unde nogo nen, "Aap at abuwa nen obeelom eeppereegerak nogo aret~o." Yoge mbareegi, at Yetut nen, "Kat ti, ndak-ndak aret eeri nak~o," yinuk, yoreegerak.
42010038	Yetut at oone waganggwi inom nogo logonet, o yaga'lelo ambime unggwi nogo mbareegwa, kwe ambi endage Marata nen Yetut at ame unggwi woraawak nduk, yoreegerak.
42010039	Yoge mbareegi, unggwi nagagerak wonage me, kwe Marata awuluk endage Mariya nogo, Yetut abu'me kwi'ndak logonet, oone konengge kagak kwe,
42010040	Marata perak, Yetut ake yi wa nagak, ndi wa nagak ta'liila eerit nage nagagerak. Eerit nage logonet, Yetut owagam wage nagagerik, yoge logonet, "Nogoba wae. Nalik mban kat kake eeke logokit nduk, nawuluk teppanegerak kat neega'lek agandik a? Yeenggwaaniruwak nduk, yoru ubi!"
42010041	Yoge mbareegi, Yetut nen, "Marata, Marata. Kat yi eeriyak ndi eeriyak mban kiniki piirik logonet, anggon-panggon eerit nege keegi~o.
42010042	Ambiret mban miippunuk, eeriyak perak op~o. Ndi, kat kawuluk Mariya nen ti aret miikerak me, an, Mage, yorigin mondok lek~o," yinuk, yoreegerak.
42011001	Peebi ne ambi paga at Yetut ambime tamban eeke nagagerak. Eeke mbareegi, at oone waganggwi mendek ambi nen Yetut yoge logonet, "Nogoba~o. Aap Yaya nen at oone waganggwi tamban eeruwak nduk, mamuniragagerak nogo pogom nit tamban eeruwok nduk, kat mamunniret~o."
42011002	Yoge mbareegi, at Yetut nen, "Kit tamban yogobi eeko logonip~o. Ninogoba~o! Kat kendage abu abe alik leenak menggendak me, tiyappagago ogoorik~o. Nit kat kabu'me logowok nduk, eeppinani mok~o.
42011003	Ninambi ko'lu-kii'me nonggo logorak wo'nirage logot~o.
42011004	It aap nit maluk eerogo pinanugwi nogo mi eerogo pogo monggoorak me, Kat nen nit ninomaluk lek eerogo pinanege logot~o. Ndi, ninabut mbangge kero, ninarum logot~o, yinuk, togop aret yogo logonip~o," yoragagerak.
42011005	Yorage nagagerik, at oone waganggwi nogo ambinom yorage logonet, "Aap kit mendek ambi nen nogo iniki mbere eeke paga at ore ambi owagam nage logomenggerik, yoge logonet,
42011006	Nore wae. An nore ambi o ambime nage logonet, pe'neegak wagaarak kwe, mbi wogoriyak abu lek me, kat roti kenagan wo'niru~o, yoge kenok,
42011007	at ore oome wonage nogo nen ari logonet, Nogo abu ninikilom agaarak me, piya'nake mage~o. Tu ti, abu narak. Ndi, napuri ninom nogo yugwi me, mi'na'nuk wokkiriyak ti meek~o, yinuk, togop yorigin mbakop?
42011008	Lek~o! At ore aret me wogoriyak op kwe, nogo inikilom agaarak me, wogoriyak eebi mbake kagak kwe, agabiti mbaka'lek oone nabenak mban yoge paga at mi'na'nuk, Wo'niru~o, yoge nogo aret wogorigin lek mbakop? Wogorigin aret~o, yinuk, yokkirage agarik~o.
42011009	-
42011010	Togop me, it aakumi nen nggino yorogwe iinok, aret wogorogwe, kwaakwi iinok, kwaakkologwe, Tu paa'niyet~o, yorogwe iinok, paariigwi, eeko menggaarak me, nggino yogwi kiinok, wokkirage, kwaakwi kiinok, kwaakkirage, Tu paa'niyet~o, yogwi kiinok, paakkiige, eeke kaamunggup nduk, kit nen nggino yogwi, kwaarit nugwi, Tu paa'niyet, yogwi, eeko logonip~o.
42011011	Kit kinaput ambi nen, Mbi wo'niru~o, yokkirage kenok, yugum aret wogoriyak mbakop? Ikan ambi wo'niru~o, yokkirage kenok, waalo wogoriyak mbakop?
42011012	Towe ako wo'niru~o, yokkirage kenok, nggitamuru wogoriyak mbakop?
42011013	Lek me, kit aap maluk mendek kwe, kinapurilogwe nen yokkirogwe iinok, obeelom mendek wogorogo monggotak nogo ndak-ndak, kit kinogoba mbogut paga mendek, Aberiniki wo'niru~o, yogwi kiinok, wokkiraagin lek mbakop? Wokkiraagin aret~o," yinuk, yoragagerak.
42011014	Peebi ne ambi paga Yetut nen kugi ambi oone lek mendek aap inikime nen nggiginogo wumbege mbareegi, wundi nage kagak, aap oone lek nogo oone warak agagerak. Oone warak age mbareegi, it aakumi nen, "Wi!" yinuk, pi wareegwaarak.
42011015	Pi wareegwaarak kwe, it ando nen yogo logonet, "At Yetut ti, kugi iyagalo Mbeletebut nen yoreegerak paga kugi nggiginogo wumbiige menggerak~o," yogwe,
42011016	ndi, it ando nen at iniki abut mbanuwok, mbako logonet, "Mbogut paga nineenu ariyak ninagabiti warak mendek ambi eeru~o," yinuk, at yogwi, eereegwaarak.
42011017	It iniki mbakwi at Yetut yelok iige nagagerik, it yorage logonet, "Aap inowe ambi at abu'me menggaarak inom it-it ogookko'nok ma'nogwe iinok, at abu'me piige menggim omaawi lek aret arigin~o. Ndi, kunu ambi it-it aret ogookko'nok mbaganggwi iinok, inawi ti wuum lu agan nage logogin~o.
42011018	Kit nen yogo logonet, At kugi iyagalo Mbeletebut nen yoge paga kugi nggiginogo wumbiige menggerak~o, yogwe me, at Ibilit nen at aret ogookkolage kenok, at abu'me piige menggim ti, nonggop togon omaawi logorak.
42011019	Ndi, an nen kugi Mbeletebut yo'nege paga kugi nggiginogo wumbiige neenok, ta nen kit kinapuri yorage paga kugi nggiginogo wumbiigo menggaarak mbakop? Kinapuri nen eeko menggaarak kagak kit yogwe me, it nen aret kinenggali wappinagagun~o.
42011020	An nen Ala eenggi omaawi paga kugi nggiginogo wumbiige neenok perak, Ala abu'me pinagarak muk kinowagam wagaarak aret mbako logonip~o.
42011021	Aap anini warak ambi tin yippunuk, wooluwak nutik awi lombok arum wonage kenok, at amendek ugun time op aret logogin kwe,
42011022	aap alik ambi anini ambik lombok nen aap nogo awi paga kwi'nari unggwage logonet, at eebe tebenogo pege kenok perak, eegin-omaale nogo paga iniki panggombunuk, logomenggerak nogo ndinogo punuk, agugun waganogo tumbuke menggerak~o.
42011023	It an ninom lambunik wonogwe lek iinok ti, ninom ogoorak aret wonogwe~o. Ndi, an ninom kuwak eekulik nogo nen it ninom kuwak eeke minggirak nogo mappiigo menggaarak aret~o," yinuk yoragagerak.
42011024	Yorage nagagerik, ambinom yorage logonet, "Kugi ogole warak mendek aap inikime nen wungge nagaatik, Nggeeme yonggonggola~o, yinuk, niyo ero lek me kwaarit nirimenggi-nirimenggi yonggonggolaawam lek kenok, Name wundi wagagim nogome niyok paga yungguninuk unggwi naakit~o, yinuk,
42011025	unggwi wage nagaatik, wundi nagagim nogome liirubu koorak ndigik-ndegek aago kenok,
42011026	ti'nuk, wundi nage nagaatik, at maluk aret kwe, kugi mondok maluk lombok ineebe 7 kuwak eeppiinok, wogoret iyok paga unggwi wage nagaatik, nogome inom aret menggerak me, aap nogo aa'nduk kugi ambiret iniki me wonage me mbuuluk op wonagagerak kwe, peebi apit yagabit ari unggwogwe iinok, aap nogo abu maluk aret logogin~o," yinuk, yoragagerak.
42011027	Wone ti yorage mbareegi, aakumi apit kuwak aago inenggela'me nen kwe ambi oone tiyarogon ari logonet, "Kwe ndakkake nagagerik, elak kunggake nagagerak nogo, iniki ale'nggen kombake logogin~o."
42011028	Yoge mbareegi, at Yetut nen, "At nogo mban lek~o. It Ala wone liirogon konembunuk, eerit nugu menggaarak iinok perak, iniki ale'nggen aret mbako logogun~o," yinuk, yoragagerak.
42011029	Ti yorage nagagerik, it aakumi apit aret kuwak eeri wagak eekwi iigak, Yetut nen it yorage logonet, "Kit aakumi o yogondak wonogwe yi, kit maluk lombok eerit nugwi kiigi~o. Nineenu ariyak mendek ambi eeke keyaawi~o, yinuk, yo'nugwi kwe, an nen alik ambi eeke neyaamunggup lek~o. Ata, aap Yunut nogo nen ineenu ariyak mendek eereegerak nogo ti mban aret eeke neyaamunggup~o.
42011030	At Yunut nogo aakumi o Niniwe ineenu agak wonagagerak nogo pogom, an aap aret nda'nagagirak nogo kit aakumi o yogondak wonogwe yi, kineenu agak aret agarik~o.
42011031	Kwe nggwok ambi o ame pa'nggwe nen at Talomo iniki warak logonet, wone koongge menggerak nogo aruk konenikit nduk wagagerak kwe, at Talomo ti, aap mbuuluk negen, ndi, at ambi yime wonage yi perak, abu nggwok aret kagak, kit at oone konengga'lek wonogwe me, peebi aakumi inowak looniyak eyom paga at kwe nggwok nogo nen mi'na'nuk, kit yogondak wonogwe yi, Kinenggali a'nip~o, yinuk, yokkirage kaamunggup~o.
42011032	At Yunut ti, aap mbuuluk negen logonet, aakumi o Niniwe mendek Ala wone yorage mbareegi, it abok aret iniki koombunuk, inomaluk mbo pereegwaarak kwe, at ambi yime wonage yi perak, aap abu nggwok aret me, wone yokkirage nogo konembunuk, kinomaluk mbo puurak op aret kagak, kinogogumbuk wonogwe me, peebi aakumi inowak looniyak eyom paga it aap o Niniwe mendek nogo nen mi'na'nuk, kit yogondak wonogwe yi, Kinenggali a'nip~o, yinuk, yokkirogwe iyaamunggup~o," yinuk, yoragagerak.
42011033	Yorage nagagerik, ambinom yorage logonet, "Aakumi nen ndi wuninogo punuk, ndik abu'me a, togolowak abu'me a, kiraappugulik~o. Ata, wuninogo punuk, aakumi unggwi wogwe nogo eya kaawak nduk, tena'me tiyarogon pogo menggaarak.
42011034	Kit kineebe ndi wuninik pogom eya nogo ti, kinigen aret. Kit kinigen obeelom wonage kenok, kineebe abok aret eya aago logomunggup~o. Ndi, kit kinigen maluk wonage kenok perak, kineebe abok aret o apit aago pogom logomunggup~o.
42011035	Ti kenok, eya kinikime wonage nogo lek age logonet, o apit pogom age kero, liippogo logonip~o.
42011036	Kit kineebe ando o apit pogom lek abok eya mban wonage kenok, ndi eya pindanggage logonet, kineebe eya agago pinagage menggi kwak, kineebe abok aret eya aago logomunggup~o," yinuk, yoragagerak.
42011037	Wone ti yorage mbareegi, aap Pariti mendek ambi nen, "Nimbirak mbi nawok nduk, omok~o," yinuk, Yetut yoreegerak. Yoge mbareegi, at Yetut aap nogo ame unggwi nage nagagerik, mbi naakit nduk, kwi'nagagerak.
42011038	Mbi naakit nduk, at eenggi kooka'lek logonet, we aret kwi'nage aap Pariti nogo enegen kage nagagerik, "Aap yi nonggop eeke iya!" mbareegerak.
42011039	Mbake mbareegi, at ninogoba Yetut nogo nen, "Kit Pariti mendek nen aakumi inamendek yumbu-lambu agago kologwe inom, yi maluk ndi maluk eekwi inom, kinikime apit yagabit aago kagak, kinagiiwak-kinarenggap agabolo endekem mban kooko monggotak.
42011040	Kit wi negen aret eeko ogotik. At agabolo endekem ogobakkigireegerak nogo nen inikime inom ogobakkigireegerak lek nduk yogo ogotik?
42011041	Lek~o. Kinikime aken yonggolak ti, it aap ineenggi lek wogorogwe kiinok perak, yi mendek ndi mendek abok koorak aret kaamunggup~o.
42011042	Kit Pariti mendek yi, wone a'me mban koonggwi, Ala kinom kiniki kunik eekwi, ti eeka'lek logonet, we liboongga logwe, numbuk engga logwe, mbiingga logwe, nogo mban nibinogo Ala ake pugwi me, kinabuwa! Wone alom nggwok ti, eeko logonet, mbuulogwe-mbaalogwe ti inom nabenogo eeriyak me eeko monggotak~o.
42011043	Kit Pariti mendek yi, it Yakuri tamban eeko menggam oolo kwi'nogwe, yi mendek ndi mendek onggo kunggo menggam taati, Nit mban keyage wappinanuwak, mbakwi, eeko logorak kinikilom mbako monggotak me, kinabuwa!
42011044	It aakumi kanggaatak inowak paga mbaka'lek iniyok ugun aan lebenogo pit nogo mengga kwak, kit aret me, kinabuwa!"
42011045	Yoge mbareegi, aap Ala wone liiru mbanak unde ambi nen onggo Yetut yoge logonet, "Ngguru wae. Yagandak nogo ti, nit ninom aret ninenggali wappinanege keego~o."
42011046	Yoge mbareegi, Yetut nen, "Kit aap Ala wone liiru mbanak unde kunduk, aaninggin woorak meek nogo mendek kagak, aakumi inuum paga nggimbunuk, luwi aago nugwi iigak, yeenggwaaroorak mbaka'lek, kinigen pengge agan mbaganggo monggotak me, kinabuwa~o!
42011047	Kinombomini nen aap Ala nen yorage kagak yorogo nogogwaarak inoorogo piyareegwaarak nogo, kit inombowologwe nen aret inabiriiwak yimbiigwi me, kinabuwa!
42011048	Kit kinombomini nen it aap Ala yorage kagak yoraga inooreegwaarak nogo, inobaane'me kit aret inabiriiwak yimbiigwi ti paga, kinombomini eereegwaarak nogo ti, Op aret eereegwaarak~o, mba'nuk, yogwe kiigi~o.
42011049	-
42011051	O nggween yi wakkagagerak paga nen, it aap Ala yorage kagak yoraga aap Kaben amiya wambeegerak kuli nen nok, Ala ake warogo kani kunggo menggam Ala awi wurik me oolo muundak aap Takariya amiya wambeegerak kuli, it abok inamiya wambeegerak nogo inane'me kit aakumi yogondak wonogwe yi aret kinoorikit nduk, at yi mendek ndi mendek abok eenu menggerak Ala nen ari logonet, An noone yorage neegak yoraga inom, yonggo nappiya wage minggirak inom, nappiya wage neenok, ando inookwi, ando piginabuwak nduk, muguret nugwi, eekwi, kiyaagin~o, yinuk, yereegerak nogo ti, it aap aa'nduk inamiya wambit nagagerak nogo inane'me kit aakumi o yogondak wonogwe yi aret kinoorikit nduk, yereegerak me, yokkiragi~o.
42011052	Kit Ala wone liiru mbanak unde yi, yi wone ndi wone aakumi ineenu ogwe iyo, tu kunci kit aret kumaapporogo wonogwe me, kinabuwa! Nit aret wone nineenu aruwok, mbaka'lek logonet, it ando ineenu ariyak mbakwi nogo ineenu ogwe iyo, non mbambiigo ogotik~o," yinuk, yoragagerak.
42011053	-
42011054	Yorage nagagerik, o time mbo punuk, endekem wundi nage mbareegi, it Ala wone liiru mbanak unde inom, aap Pariti mendek inom, at oone ninggin yemenggerak paga yilunogo punuk, waruwok nduk, inanini nen eegwa'me liirit-laarit waganggo nogogwaarak.
42012001	Wone ti yorage wonage kagak, it aakumi ineenggi lingginiyak abu meek ribu-ribu aret kuwak eeppunuk, inobogom nen taga'mbit eerogo piigwi iigak, at Yetut nen at oone waganggwi mendek inaa'nduk yorage logonet, "It aap Pariti nogo nen iniki laakot logonet, yokkirogo menggaarak me, roti piike menggi kwak inoone agan nugwi nogo waganggwi kiyo, tum wakkologo logonip~o.
42012002	Yi eekwi ndi eekwi nobarak wonage kenok, tena'me aret age, ndi, kiraarak wonage kenok ti, pagak ari, eerigin~o.
42012003	Togop me, kit o apit me logonet, yogo nogogutak nogo o eya paga yogwe konenggwi, ndi, oome aken time logonet, yagakop wone yogo nogogutak nogo, o kirin paga nen kuum-keek paga pagak ari, eeke kaamunggup~o," yinuk, yoragagerak.
42012004	Yorage nagagerik, ambinom yorage logonet, "Noreewi~o. An wone ambi yokkira~o. Aakumi nen kinagabolo mban kinooko menggaarak nogo ti, kinagabiti mbarugup~o. Kinooppunuk, nonggop eeppinagarak mbakop? Lek aret~o.
42012005	Kit kinagabiti mbarumunggup nduk, an kurumbi yokkira~o. At kinagabolo mondok kinooppunuk, kani omoonuk wunuk mban ari menggim nappinagarak unde menggerak ti perak, kinagabiti mbako logonip~o. At mondok kinagabiti mbako logonip~o, yinuk, yokkirage agarik~o.
42012006	Wu mbuulogwe mbere paga towe yiluwe ineebe 5 lambuk togon kunggo menggaarak nogo lek a? Togop aret kunggo menggaarak kwe, at Ala nen towe ambiriluk ambi kobak eerogo pege menggerak abu lek~o.
42012007	Kineeruwak kunduk abok aret at Ala eenggi lingginik menggerak~o. Togop me, towe mbuulogwe ineebe apit lambuk togon at iniki kundugu lek negen kwe, kit perak, at iniki kundugu nggwok lombok kinombake menggerak me, kinagabiti mbako logogup~o," yoragagerak.
42012008	Wone yorage nagagerik, ambinom yorage logonet, "Kit aakumi inenggaanom, Yetut ti ninowe aret~o, yinuk, paganggwi kiinok, an aap aret nda'nagagirak nogo nen it Ala yonggo nappiya wage menggerak malayikat nogo inenggaanom paga, It aap yi, an nawuri aret~o, yinuk, paganiraagin~o.
42012009	Ndi, kit aakumi inenggaanom paga, Yetut ti, nineenggo'lek~o, yogwe kiinok perak, an kunduk, it Ala yonggo nappiya wage menggerak malayikat nogo inenggaanom paga, It aakumi ti, an neenggo'lek~o, yinuk, ari neyaamunggup~o, yinuk, yokkiragi~o.
42012010	An aap aret nda'nagagirak nogo kinoone miyuk-meya eerogo panugwi kiinok, kinomaluk ti, Ala nen lek eerogo pinagarak op aret kwe, Aberiniki miyuk-meya eerogo pugwi kiinok perak, kinomaluk ti, Ala nen lek eerogo pinagagin mondok lek aret~o. Mondok itok kunik aret logogin~o.
42012011	It aakumi Yakuri tamban eeko menggam kuwak aago inom, it aap inendagembogut inom, it aap yo'nggok inom, inowagam wokkiret pinagi nogwe iinok, kiniki piirik logonet, Ninaana'le mbanggoloorak nduk, wone ngge yoraamun? yinuk, koonubok~o.
42012012	Ti eyom paga wone yoroorak nduk, Aberiniki nen, Ndogop yoret~o, yinuk, yokkirage kaamunggup~o," yoragagerak.
42012013	Yorage mbareegi, it aakumi ambik kuwak aago nogo ambi nen Yetut yoge logonet, "Ngguru wae. An noweeluk nen nogoba eyate ando mogonniruwak nduk, yoru~o."
42012014	Yoge mbareegi, at Yetut nen, "Wulaga! Kinowak loonogo kineyate tumbukkiragak yuwak nduk, an aret mippaneegerak mbaken?"
42012015	Yoge nagagerik, Yetut nen aakumi yorage logonet, "Kinamendek apit wonage nogo paga kineenik eeko logorak lek me, uugwe-uugwe mbakwi kiyo, kiniki tum wako logonet, liippogo logonip~o," yoragagerak.
42012016	Yorage nagagerik, wone eegu laarogo yorage logonet, "Aap eenggi warak ambi nen iri'ngga awi nggween mili paga yareegerak me, anggen yugu ka'let agagerak.
42012017	Anggen yugu ka'let age mbareegi, iniki koongge logonet, Yakirak anggen yugu mbanak puurak o lek me, nonggop eeri?
42012018	Mbake nagagerik, Yogobi eerikit~o. An o yi, mingge logominggirik, nggwok lombok wuppunuk, namendek inom, yakirak anggen yugu nogo inom, time aret pi unggwage logokit~o.
42012019	Pi unggwage logominggirik, Namendek apit kuwak eerak wonage nogo tiginit unggwage neegak yi tahun ndi tahun eeriyak me, yogondak yonggonggolage logonet, mbi nenet nage, amburu nenet nage, i'ndok mban agan nage, eeke logokit~o, yinuk, niniki wone yo'nuk eerigin~o, yereegerak.
42012020	Yereegerak kwe, at Ala nen, at aap nogo yoge logonet, Kat aap wi yi, wae! Yogondak oonikiya yi paga aret kat kiniki an wa wage me, kat pipuk eerogo pakendak nogo peebi ta nen unde logogin mbaken~o?
42012021	Yinuk, yorigin me, Ala nen it aakumi agi mendek paga ineenggi lek logonet, ogu mendek paga mban ineenggi warak eekkologwe iinok, at aap ti ndak-ndak aret~o," yinuk, yoragagerak.
42012022	Yorage nagagerik, Yetut nen at oone waganggwi nogo yorage logonet, "Nineenik logorak nduk, ninambi nano namun? Ndi, nineebe paga ninayum nano yikkolamun? yinuk, kiniki koonggo logonet, kiniki piirik logogup~o, yinuk, yokkiragi~o.
42012023	Nonggo monggotak ti, meek negen kwe, kineenik logorak ti, iya~o. Ndi, yikkologo monggotak ti, meek negen kwe, kineebe nogo ti, iya~o.
42012024	Towe ya'ngge-ya'ngge eeko menggaarak nogo liippinip~o. Awi yakkologwe, anggen mbanggologwe, ti eekulik~o. Ndi, anggen mbanogo pi unggwogo menggam o kunduk, lek mban kwe, at Ala nen inambi wogorage menggerak. Towe ti, at iniki kundugu mbuuluk negen kagak, Ala nen inambi wogorage menggerak kwe, kit perak, at iniki kundugu lombok me, wokkiraagin lek mbako ogotik? Wokkiraagin aret~o.
42012025	Kit ambi kambuurak eyom panggoni wagaarak kagak, Neenik ambinom logonuk, kambikit, mba'nuk, kiniki koonit nugwi paga ndak-ndak eekkinake kaamunggup mbakop?
42012026	Togop eekkinabigin lek me, abu mbuuluk eeriyak mendek ti, eeriyak meek kogotak kenok, iya eeriyak mendek ti, Nonggop eeri? yinuk, kiniki piirik ogotik?
42012027	Waambi anggen lagangge menggerak nogo liippinip~o. Aap Talomo aap nggwok abu abe mban kenok, aakumi nen, Wi, ugo nogogwaarak nogo kwe, at meek negen~o. Waambi anggen ti perak, yabu wagangge, ligi laangge, eekeelik kwe, Ala nen unde wake kagak, anggen mondok abe kigirikwe yege menggerak me nduk, yokkiragi~o.
42012028	Iri'ngga-kale'ngga endekem yogondak ki lagangge, ndi, ko'lu tekkani pugwi iinok, nengge, eeke menggerak kwe, at Ala nen enete abe eerogo pege menggerak me, at nen iri'ngga nogo mbuuluk eeppege, ndi, kit aap kiniki at Ala oba panggombunuk, liirogon abet mbaka'lek mendek yi, kit mondok iya lombok eeppinagage, eerigin lek mbakop?
42012029	Togop me, Ninambi-ninagi nano namun? yinuk, kiniki koonit nugwi ti, mage~o. Kiniki piirik logogup~o.
42012030	It aakumi endekem mendek nogo nen ti mendek abok aret kwaarit nugu menggaarak kwe, kit perak, Nit ti mendek lek~o, yinuk, uugwe mbakwi nogo at kinogoba eenu menggerak~o.
42012031	Kit aa'nduk Ala abu'me pinagarak, Ao, mba'nuk, mugurok nogwe kiinok, ti mendek abok aret oba lunogo wokkirage kaamunggup~o," yinuk, yoragagerak.
42012032	Yorage nagagerik, at Yetut nen, "Nandombalogwe wae! Ala nen kit at abu'me pinagarak inikilom mbareegerak me, kinagabiti mbarugup~o.
42012033	Kinamendek paga wu kunggo logomonggotik, aap ineenggi lek kenok, wogoraanip~o. It aap yogoot iyagalo kiraari unggwage, yininuwo nibini unggwage, eekeelik menggim mbogut paga time kinamendek abe, lek ariyak lek nogo mendek yonggolak logowak nduk, yumunggok awi nibik yuurak lek nogo mendek yirikkologo logonip~o.
42012034	Kinamendek kuwak eerak wonage me, kiniki kunduk, time aret logogin~o," yinuk, yoragagerak.
42012035	Wone ambinom yorage logonet, "Kinayum-kinagabee'le nggirik-nggerok yirik logonet, kineenggi me ndi wuninik mondok li'luk aago logonip~o.
42012036	Aap kwe kolage me laago lakome nogome nen ame tu puk-puk eeri wage kero, ayeloman mini nen mbet-mbet tu paakkoorak nduk, tokkogo mengga kwak logonip~o.
42012037	Inogoba nen ayeloman mini nogo ineenik logonet, tum wakwi me iya wage kenok, inale'nggen inombarigin~o. Tum wakwi wonogwe me iya wage kenok, ogoba nen ayumunggok nggooppunuk, at ayeloman mini inanoniya larak nawak nduk, ambime kwippiinok, inake eeke logogin~o, yinuk, abet aret yokkirage agarik~o.
42012038	Nogo iniki mbere eeke paga ilik, o weege paga a, wage logomenggerik, ayeloman togop wonogwe iinok, inale'nggen inombarigin~o.
42012039	At aap awi unde nen, Yogoot iyagalo oonegen ndi paga woraagin, ee'nu a'netak en, Tu paappunuk, namendek kiraari unggwi wage kero, yinuk, nogo yega'lek mondok-mondok tum wake logonetak, mbako logonip~o.
42012040	An aap aret nda'nagagirak nogo oonegen ndi paga woroorak nombaka'lek kiigak, woraagin aret me, kit kunduk mondok li'luk eeppunuk, logonip~o," yinuk, yoragagerak.
42012041	Yorage mbareegi, Peterut nen Yetut yoge logonet, "Nogoba~o. Wone eegu laarogo yo'niragandak yi ti, nit mban yo'niragan ilik, it aakumi abok aret yoragan a?"
42012042	Yoge mbareegi, at ninogoba Yetut nen, "Ti kenok, aap nggwok ayeloman ambi nen oreewi at ogoba ayeloman mini ando nogo inarum logonet, inambi noorak wogorage logowak nduk, mippuurak iniki warak yabu li'lak eeke menggerak ambi ta~o?
42012043	Ogoba nen ayeloman ambi togop eeke me ka wage kenok, ayeloman nogo iniki ale'nggen arigin~o.
42012044	Ogoba nen ayeloman nogo togop eeke me ka wage kenok, amendek abok aret at unde logowak nduk, mippigin~o, yinuk, abet aret yokkirage agarik~o.
42012045	Ndi, ayeloman nogo nen iniki mbake logonet, An nogoba elaambirik logonuk woraagin mbaki~o, yinuk, at ogoba ayeloman mini at oreewi ando nogo kumi aap inom yawi inooke, yi mendek ndi mendek ugun lagap mban nenet nage, amburu kumili aganakwi mendek nengge logonet, kumili kunit nage, eerit nage kenok perak, nonggop~o? Lek~o.
42012046	Ayeloman nogo nen, Nogoba ne ndi eyom paga woraagin~o, ndi, Oonegen ndi paga woraagin~o, mbaka'lek ugun kobak kagak wage logomenggerik, ayeloman nogo eebe nibik-nobak eerogo it aap iniki at oba panggombunuk, abet mbaka'lek piige menggim nogome aret nappigin~o.
42012047	Aap ayeloman ambi ogoba eeriyak mbake nogo eenu kwe, li'luk eeppunuk, eeka'lek kenok, yawi paga nggwiirit wake kaamunggup~o.
42012048	Ndi, ayeloman ambi ogoba eeriyak mbake nogo eenggo'lek logonet, alik eeremenggerak paga onggo yawi wariyak aret kwe, mbuuluk wake kaamunggup~o. Nggwok aret wokkirogo logomenggaarik, peebi, Nggwok aret, wo'niraanip~o, yinuk, yokkirogwe, ndi, unde logobagip nduk, nggwok aret wokkirogo logomenggaarik, peebi abunuk, Iya negen wo'niraanip~o, yinuk, yokkirogwe, eekwi iyaamunggup~o," yinuk, yoragagerak.
42012049	Yorage nagagerik, ambinom yorage logonet, "An nen o nggween paga yime abok kani pikit nduk wagagirak me, mbet-mbet kani pigibok eekirak me, ao mbake agarik~o.
42012050	Aakumi yiime wuppiigwi kwak an ambi eeppaniyak nduk wonage kwe, yobok togon eeppaniyak awo me, niniki abu meek lombok ee'nake~o.
42012051	It aakumi o nggween paga yime iniki ugun lambunik logorak eeppiyaakit nduk, wambi wagagirak mbakop? Lek~o. Ogoorogo piyaakit nduk, aret wambi wagagirak~o, yinuk, yokkirage agarik~o.
42012052	Yogondak nen aap ambi apuri 5 kenok, inom ogoorak logonet, kenagan nen mbere inom ogoorak, ndi, mbere nen kenagan inom ogoorak, iyaamunggup~o.
42012053	Inom ogoorak logonet, ogoba nen aput wake, aput nen ogoba wake, agalo nen aagaluk wake, aagaluk nen agalo wake, enggelo nen enggelo wake, atuuluk nen atuuluk wake, eekwi iyaamunggup~o," yoragagerak.
42012054	Yorage nagagerik, it aakumi apit yorage logonet, "Ndugwi oonegen kilu yi nage menggim pa'nggwe nen lagi wage kenok, E! Ti mayu woraakit nduk, eeke kagi, yogootak me, mayu aret wage menggerak.
42012055	Ndi, wiya o ame pa'nggwe nen warit wage kenok, E! Ko'lu o kibi arigin kagi, yogootak me, ko'lu kibi aret age menggerak.
42012056	Kit kiniki laakot logonet, yogo monggotak yi wae! Mbogut-nggween enete liippunuk, Ti togop aret arigin kagi~o, yinuk, yogo monggotak kwe, yogondak yi eyom paga ariyak nogo kit nonggop nduk liippunuk, E! Ti togop aret arigin kagi, yinuk, yaga'lek aret ogotik?" yinuk, yoragagerak.
42012057	Yorage nagagerik, ambinom yorage logonet, "Obeelom eeriyak yi aret kagi, yinuk, kinalitak lombok liippuurak op aret kwe, nano nduk liippega'lek aret ogotik?
42012058	Aap kinom ogoorak nogo kinom aret aap inowak loongga ka nogwe kenok, at kinom ogoorak nen nikkiret aap owak loongga owagam pinagi nage, ti'nuk, aap inowak loongga nen aap eegin warak owagam pinagi nage, ti'nuk, aap eegin warak nogo nen aap keele maarogo mambiigo menggam mambinagage, eekwi iyo, tu paga awo kinom nogo logonet, mbet-mbet paganogo kinom kiniki lambunenu~o.
42012059	Keele maarogo mambiigo menggam mambinagagwi iinok, at kinom ogoorak wonage nogo nen, Onggo ndogop puurak~o, yinuk, yokkiramenggerak nogo abu tigitogon pega'lek kagak, time nen wumbinagagin mondok lek aret~o, yinuk, yokkiragi~o," yoragagerak.
42013001	Nogo ti eyom paga aakumi ando nen, "Aakumi Nggalileya mendek nen Ala ake warogo kani kunggwi me, aap Pilatut nen inookerak~o," yinuk, Yetut yori nogogwaarak.
42013002	Yori nogo mbareegwa, at Yetut nen, "It aap Nggalileya mendek ando maluk eeka'lek kenok, teppiige, ndi, it inookerak ti, maluk nggwok eeko nagaarak me, inooke, eekerak mbakop?
42013003	Lek~o. Kit maluk eeko monggotak nogo kiniki koombunuk, mbo pugwi lek kiinok, kit kunduk, togop aret eeppinagage kaamunggup~o, yinuk, yokkirage agarik~o.
42013004	O Tilowam o nggorek wurik ngginnage logonet, it aap 18 aambeleninabeegerak nogo ti, it aakumi ugun Yerutalem wonogwe ti, maluk eekwi lek negen, ndi, it aambeleninabeegerak nogo ti, maluk nggwok eereegwaarak me, aambeleninabeegerak mbakop?
42013005	Lek~o. Kit maluk eeko monggotak nogo kiniki koombunuk, mbo pugwi lek kiinok, kit kunduk, abok togop aret eeppinagage kaamunggup~o, yinuk, yokkiragi~o," yoragagerak.
42013006	Yorage nagagerik, wone eegu laarogo yi, yorage logonet, "Aap ambi eyabu eerak me, eyo wuli ambi yarak wonagagerak. Wonagagerak me, anggen yugu mbanikit nduk, wondekka nagaatak kwe, anggen yugu lek mban kage nagagerak.
42013007	Yugu lek mban ka nage nagagerik, at ayeloman eyabu unde nogo yoge logonet, Eyo wuli yi nogo anggen yugu mbanikit nduk, pekka waga'mban eeke neegak, tahun kenagan eereegerak kwe, anggen yugu lek mban me, nggween aanom warogo logokwak, muurogo nappu~o.
42013008	Yoge mbareegi, at ayeloman nogo nen, Nogoba! Tahun yi paga an nen wola yege, alom mogut mbangge, eeriyak mbakirak me, teppuurak~o.
42013009	Ndi, tahun yi eeppunuk, ambi age paga anggen yege kenok ti op~o. Ndi, anggen yege lek kenok perak, muurogo nappenok~o, yinuk, yoreegerak~o," yoragagerak.
42013010	Ti'nuk, peebi at Yetut it Yakuri tamban eekwi paga it tamban eeko menggam ambi wone mamunirage me,
42013011	kwe ambi kugi andi kagak, tahun 18 eereegerak me, amborowak kalenak mi'nariyak abu meek aret wonagagerak.
42013012	Meek aret wonage me, at Yetut nen kwe nogo enegen kage nagagerik, wiireegerak wage mbareegi, yoge logonet, "Kwe yi wae! Andi nogo abu lek eekkaki~o," yinuk,
42013013	eenggi awo pigagangge kagak, kwe nogo amborowak koonnage mbareegi, Ala wogoppereegerak.
42013014	Ti eeke mbareegi, aap Yakuri tamban eeko menggam unde nogo it tamban eekwi paga Yetut nen kwe nogo obeelom eekerak kage nagagerik, anini nen aakumi apit yorage logonet, "Yabu eeriyak nduk nogo 6 kuli yuurak wonage me, nogo 6 kuli yuurak ti paga ugun andi obeelom eekkinabuwak nduk, wogo logomunggup~o. Nit tamban eekwi yi paga wagak yuurak lek~o."
42013015	Yorage mbareegi, ninogoba Yetut nogo nen at yoge, "Kit aakumi kiniki laakot logonet, yorogo monggotak yi wae! Kit abok tamban eekwi paga kinerapi a, kinageledai a, ngga'nggo'na narak me, yi na nawak nduk, tu paarogo punuk wogoret nogo monggotak nogo lek a?
42013016	Ndi, ti kenok, Abarakam ombooluk kwe yi, Ibilit nen keele maarogo porogo wonage kagak, tahun 18 eereegerak me, kit tamban eekwi paga piinogo teppuurak ti, mage me nduk, yogo ogotik?"
42013017	Ti yoragagerak paga at inom ogoorak wonogwe nogo inenggali agago piyareegerak kwe, it aakumi abok at Yetut iya tit eerit nege nagagerak nogo paga inale'nggen mbako nogogwaarak.
42013018	Ti'nuk, at Yetut nen, "Ala abu'me piyoorak ti, nano kokwak~o? Ndi, nano paga wakka~o?
42013019	Lek~o. Ala abu'me piyoorak nogo ti, kulok anggen kokwak aret me, aap ambi kulok anggen nogo waganogo eyabu me yumbuneegerak me, laganeegerak. Lagangge logonet, eyo ambi nggwok lombok wiganeegerak me, eno'mbak paga yi towe ndi towe mbogut paga nugu menggaarak mendek inawi mbani unggwogo nogogwaarak~o," yoragagerak.
42013020	Ti yorage nagagerik, ambinom yorage logonet, "Ala abu'me piyoorak nano paga wakka~o?
42013021	Ala abu'me piyoorak ti, roti piike menggerak pogom aret me, kwe ambi nen roti piike menggerak nogo mendek mbato yigirik togolowa'na ne 40 paga kilirogo wuppunuk, roti piike menggerak nogo mendek inom nombongge kenok, abok aret piike menggerak~o," yinuk, yoragagerak.
42013022	Ti yorage nagagerik, ti'nuk, at Yetut nogo o Yerutalem wage logonet, o kota-kota inom, yaga'lelo-yaga'lelo inom, ambime unggwagak eerit wage logonet, wone mamuniranet wage nagagerak.
42013023	Wage me, aap ambi nen, "Nogoba wae! Aakumi apit inagap ndaremenggi ilik, ambitak mban inagap ndaremenggi a?"
42013024	Yoge mbareegi, Yetut nen, it yorage logonet, "Tu mbuuluk paga unggwi noorak nduk, lin wako logonip~o. It aakumi apit aret unggwi noorak nduk, eeremenggaarak kwe, meek tit kaagun~o, yinuk, yokkege agarik~o.
42013025	At o unde nen mi'na'nuk, tu nake mbaremenggi, kit endekem tu puk-puk eeko logonet, Nogoba! Tu paa'niyet~o, yorumonggotak kwe, at nen, Kit aap nggeeme nen wogop? Kit an neenggo'lek~o, yokkirage kenok,
42013026	kit nen at yogo logonet, Lek~o. Laago ninom nonggo nogoorak nogo~o. Lek~o. Ninawoore'nggam wone mamunnirage nagandak nogo~o, at yorumonggotak kwe,
42013027	at nen, Kit nggeeme nen wogop? Kit an neenggo'lek~o. Kit maluk eeko monggotak yi, mbet mbaganinip~o, yinuk
42013028	endekem wumbinagamenggerak logonet, aap Abarakam kunduk, Itak kunduk, Yakup kunduk, ndi, it aap Ala nen yorage kagak yoraga abok aret Ala abu'me wonogwe iigo logomonggotik, leenggu maakwi, kineyak nggilik maakwi, eeko logomunggup~o.
42013029	It aakumi o iru-ogwe nen, agi-ogu nen, Ala abu'me piige menggim laago noorak nduk, kuwak ari woraagun~o.
42013030	Kuwak ari wogo logomenggaarik, it aap peebi wonogwe nogo ti, inaa'nduk ogwe, ndi, inaa'nduk wonogwe nogo ti, peebi ogwe, eekwi iyaamunggup~o," yoragagerak.
42013031	Ti awo yorage kagak, it aap Pariti mendek ando nen Yetut owagam nogo nogogwaarik, at yogo logonet, "Aap Keroret kooriyak ari me, yime nen mbet mbaganu~o."
42013032	Yogo mbareegwa, Yetut nen, "At aap nggeewo pogom ti, wone yi mbet yori nanip~o. An yogondak inom, ko'lu inom, kugi aap inikime wonage kenok, nggiginogo wumbiige, andi kenok obeelom aganake, eeke logominggirik, nogo mbere yinuk, ko'lu an eerikit nduk wagagirak nogo ti, abu worok togon aret eerigin~o.
42013033	Togop eeriminggirak kwe, it aap Ala yorage kagak yoraga mendek ambi o Yerutalem kagak, o alik me kambuurak meek me, yogondak inom, ko'lu inom, ko'lu kwak inom, an time nage logogin aret~o.
42013034	Ai! Yerutalem, Yerutalem! Ala nen yorage kagak yokkega nogo inooke, aap Ala nen yonggo kowagam nappiya wage menggerak ti, yugum paga toguurit-tagaarit inooke, eeke menggendak me ao! Towe ayam iyagalo nen oo'nuwe a'naabit abu'me tebembiirogo menggi kwak, an nen kat kaagalogwe togop aret kuwak eerogo piyoorak mbake minggirak kwe, kat nen, Neebi~o, mbake menggendak me, ao!
42013035	Kat kawi yime teppiminggirak o wogo aret logogin~o. Kat nen, Nogoba endage paga wage yi, wogoppuwok~o, yuurak eyom panggoni waga'lek kagak, kenegen abu neega'lek aret logomunggun~o, yinuk, yokkigi~o," yoreegerak.
42014001	Peebi ne ambi paga at Yetut nen it Yakuri tamban eekwi paga mbi noorak nduk, aap Pariti inowe ambi ame unggwagagerak me, aakumi nen at inigen wonok nugu nogogwaarak.
42014002	Inigen wonok nugwi iigak, aap ambi andi eenggi-iyok piirik-konik eerak Yetut abu'me wonage me,
42014003	at Yetut nen aap Ala wone liiru mbanak unde inom, it Pariti mendek inom, yorage logonet, "Yakuri tamban eekwi paga aakumi obeelom eeginaburak ti, op ilik, mage a?"
42014004	Yorage mbareegi, it apit inoone abu lek puk ogogwaarak. Puk ogo mbareegwa, at Yetut nen aap nogo eenggi pigogo obeelom eeppege nagagerik, nappereegerak.
42014005	Nappereegerak nage kagak, at Yetut nen it yorage logonet, "Kit tamban eekwi paga kit ambi kinaput a, kinerapi a, nggween kabunik yi yenggenak me yigeebu wangge kenok, kit pigogo nippi woroorak op ilik, lek a?"
42014006	Yorage mbareegi, inoone onggo yoriyak meek me, puk aret ogogwaarak.
42014007	Puk ogo mbareegwa, at Yetut nen it aakumi mbi noorak inayonggo pereegerak nogo, aap nggwok kwi'nogo menggam mban kwi'nari wogwe iige nagagerik, wone eegu laarogo yorage logonet,
42014008	"Aap kwe kolage logonet, laago larak noorak nduk, kinayonggo pege kenok, nogo logomonggotik, aap nggwok kwi'nogo menggam time kwi'narugup~o. Kit mbuulogwe me, ndi, aap ambi abu nggwok ayonggo pemenggerak wage kenok,
42014009	at kinom kinayonggo pemenggerak nogo nen kit yokkira wage logonet, Wologwe! Aap yi, kit kinobaane'me kwi'naruwam kit tayo yinip~o, yokkirage kenok, kinenggali mbakak aap ugun kwi'nogo menggam kwi'nari noorak age kero, aap nggwok kwi'nogo menggam kwi'narugup~o.
42014010	Kinayonggo pege kenok, nogo logomonggotik, aap ugun kwi'nogo menggam time aret kwi'narumunggup~o. Kwi'ndak wonogwe me, at kinayonggo pemenggerak nogo nen kit yokkira wage logonet, Noreewi~o. Kit aap nggwok kwi'nogo menggam yime kwi'nari wa'nip~o, yokkirage kenok, it aakumi apit mbi noorak kinom wonogwe nogo inenggaanom paga kit tiyanak aret kiyoorak me, aap ugun kwi'nogo menggam time aret kwi'nogo logomunggup~o.
42014011	Kit kiniki tiyappakwi kiinok, tebembinagage, ndi, kiniki tebeppakwi kiinok, tiyappinagage, eeke kaamunggup~o," yinuk, yoragagerak.
42014012	Yorage nagagerik, Yetut nen aap at ayonggo pereegerak nogo yoge logonet, "Kat laago lake logonet kenok, kinom kiniki kunik menggendak inom, koreewi inom, kowe-kawot inom, ineenggi warak kat kinom menggendak inom, it mban inayonggo pege kenok, peebi it togop lako logonet, onggo kat kayonggo pugwi iyo, it mban inayonggo pege logobok~o.
42014013	Ata, laago lake logonet, ineenggi lek kenok, aawi-obaak peenok warak peenok lek kenok, endop maluk kenok, inigen mbuk kenok, inayonggo pege kenok perak,
42014014	kiniki ale'nggen ambik kaamunggun~o. Ndi, it nen onggo wokkiriyak meek me, aakumi iniki abe koonak nogo ineenik a'nuk, mippiyoorak eyom nogo paga aret onggo wokkege kaamunggun~o," yinuk, yoreegerak.
42014015	Aap mbi noorak inom kwi'ndak wonagagerak nogo ambi nen Yetut yoreegerak nogo aruk konengge nagagerik, Yetut yoge logonet, "It Ala abu'me piige menggim logonet, mbi namenggaarak nogo inale'nggen mbako logogun~o."
42014016	Yoge mbareegi, Yetut nen, "Aap ambi laago nggwok lariyak koongge nagagerik, aakumi apit inayonggo pereegerak.
42014017	Inayonggo pege nagagerik, lappunuk, ayeloman ambi yoge logonet, Laago larak yi, abu pelaariyak eeke me, noorak aap inayonggo pigirak nogo woraawak nduk, yoranet nak~o, yinuk, nappereegerak.
42014018	Nappereegerak nogo nen yoranet nagagerak kwe, it ambugwi aret ineebi-ineeba yogo logonet, at ambi nen, An yabu yarak ambi onggo pigirak pekka noorak me, laago larak na noorak ti, meek~o, nogoba, yoge,
42014019	ndi, ambi nen, An tapi ineengge ndak-ndak 5 aret onggo kunggirak wondegiya noorak me, laago larak na noorak ti, meek~o, nogoba, yoge,
42014020	ndi, ambi nen, An nakwe awo kolagarak me, na noorak meek~o, yoge, eereegwaarak.
42014021	Eereegwaarak nogo ayeloman nen ogoba mbininogo yori wage mbareegi, ogoba anini nen ayeloman yoge logonet, O kota yime tu andogon-andogon apit aret nage logomenggendik, aap ineenggi lek kenok, ineenggi-iniyok peenok warak peenok lek kenok, inigen mbuk kenok, endop maluk kenok, mbet-mbet wogoret wa'nu~o.
42014022	Yoge mbareegi, wogoret wage nagagerik, ogoba yoge logonet, Nogoba~o. Yo'negendak nogo wogoret wagarak kwe, kwi'nariyak tenak apit wonage~o.
42014023	Yoge mbareegi, ogoba nogo nen ayeloman yoge logonet, Ndi, ti kenok, aakumi endekem tu andogon-andogon ugun wonogwe nogo an name yagabit eeri unggwi woraawak nduk, koone omaawi paga waganogo piya wage logot~o.
42014024	Laago noorak nduk, aa'nduk inayonggo pigirak nogo abok aret an nelaago larak na unggwi woroorak mondok lek aret, yoreegerak~o," yinuk, yoragagerak.
42014025	Aakumi ambik Yetut inom nugwi me, Yetut nen ena ambokan na'nage nagagerik, it yorage logonet,
42014026	"Kit kinogobamini-kinagalomini inom, kinakuwi-kinapurilogwe inom, kinowelogwe-kinawurilogwe kumi-aap inom, ndi, kit kineebe lombok inom, Yi neebi~o, mbaka'lek kagak an nowagam wogwe kiinok, an noone waganggwi mendek arumunggup lek~o.
42014027	Kinageyo karo-karo nabenogo pinagarak nogo, ko'nok an ninom noorak mbaka'lek kiinok, an noone waganggwi mendek arumunggup lek~o.
42014028	Kit o nggorek wurik lagarak koonggwi kenok, wuriyak onggo puurak endak wonage ilik, lek a? yinuk, kineenggi linggingga'lek kagak, wuko monggotak mbakop?
42014029	-
42014030	Wu kineenggi linggingga'lek kagak wukwi kiinok, nggween kabunogo kobat yimbunuk, oo'ngget awo maaka'lek kagak wu lek age kenok, kakunik mbo pumonggotak nogo aap ando nen inigen kogo logomenggaarik, Aap yi, o wuriyak nduk eekaarak kwe, eegu yobok ari kenok, mbo pegaarak yi, kaanip~o, yinuk, kinagi'ndok kambugun nogo lek a?
42014031	Ndi, aap ndugure ambi nen wim namburi noorak nduk, wone lengganiyak mbake kenok, awuri aa'nduk liippiinok, An nawuri ineebe sepuluh ribu nen it ninom wim mbanak ineebe dua puluh ribu wonogwe me, endak inoori noorak ilik, meek a, yinuk, wakkaga'lek kagak, namburi nage menggerak mbakop?
42014032	Wakkaanuk meek age kenok, it inom wim mbanak nogo awo wogwe iigak, Wim muk mage agago eyo yinggoorak~o, yinuk, yonggo nappiige menggerak nogo lek a?
42014033	Ti eeko mengga kwak, kit ambi kinamindik-kinamendek apit aret mbo pega'lek kagak an noone waganggwi mendek arumunggup lek~o," yoragagerak.
42014034	Wone ambinom yorage logonet, "Mayu ti, ambi eeriyak ake aret wurik menggerak kwe, andi lek wurik kenok, nonggop agago andi warak eeriyak?
42014035	Mayu andi lek wurik nogo ti, nggween obeelom aruwak nduk yabu yarak me ilik, nggween maluk me a, pemenggaarak kwe, nggween nogo abe arigin lek me, abu mbo nappogo menggaarak~o. Kinaruk koneniyak kenok, liirogon aret konenggo logonip~o," yinuk, yoragagerak.
42015001	It aap o unde inake wu kuwak eeka inom, maluk eeka inom, abok aret Yetut oone konenuwok nduk, at owagam nagak eeko nogogwaarak.
42015002	Owagam nagak eeko mbareegwa, it Pariti mendek inom, it Ala wone liiru mbanak unde inom, nen Yetut it aap ti inom wonogwe iigo nogogwaarik, ineebi-ineeba yogo logonet, "Aap yi, aakumi maluk eeka wogonake nagaatik, inom mbi nengge menggerak kiraap!" yogogwaarak.
42015003	Yogo mbareegwa, at Yetut wone eegu laarogo it yorage logonet,
42015004	"Kit ambi kinandomba ineebe 100 wonogwe me, ambiret kobak age kenok, 99 mban iri'ngga nenet nugu menggam nenet nugwi iigak, ambiret kobak agaarak nogo mbo pega'lek ni'nagak-wu'nagak kwaarit nugu nogootik, kwaakkogo monggotak nogo lek a?
42015005	Ndi, kwaappunuk, kinuum paga ya'ngge lu'nuk, keyage warit
42015006	kiname wonok wogo nogootik, kinorewologwe inom, kinowe-kinawot inom, kuwak eeppiinok, Nandomba kobak agaarak nogo kwaakirak me, kit ninom ale'nggen eeruwok~o, yinuk, yorogo monggotak nogo lek a?
42015007	Ti ndak-ndak aap 99 iniki nen, Nit niniki abe koonak me, nit maluk nano mbo puurak~o? yinuk, iniki koombunuk, inomaluk mbo pega'lek iinok, it mbogut paga menggaarak iniki ale'nggen mbuuluk mbarugun kwe, it aap maluk eeko menggaarak ambiriluk ambi nen maluk eeke nagagerak nogo, iniki koombunuk, mbo pege kenok perak, it mbogut paga menggaarak malayikat nogo iniki ale'nggen nggwok lombok mbako logogun~o, yinuk, yokkiragi," yoragagerak.
42015008	Ti yorage nagagerik, ambinom yorage logonet, "Kwe ambi wu 10 porogo wonage me, ambiret kobak age kenok, ndi wunimbunuk, liirubu koorogo nagake logonet, puk aga'lek kwaarit-mberaarit eeke nagaatik, kwaakkage menggerak nogo lek?
42015009	Ndi, kwaappunuk, orewologwe inom, at inom menggaarak inom, kuwak eeppiinok, Nawu kobak agaarak nogo kwaakirak me, ninom ale'nggen eeruwok~o, yorage menggerak nogo lek a?
42015010	Nogo ti ndak-ndak aap maluk eeko menggaarak ambiriluk ambi nen maluk eeke nagagerak nogo iniki koombunuk, mbo pege kenok, it Ala yonggo nappiya wage menggerak malayikat nogo nen iniki ale'nggen aret mbako logogun~o, yinuk, yokkirage agarik~o," yoragagerak.
42015011	Yorage nagagerik, wone ambi ari logonet, "Aap ambi apuri mbere wonagagerak.
42015012	Ambokan mendek nogo nen ogoba yoge logonet, Nogoba~o. Keyate an wo'niriyak mbakendak nogo mbet wo'niru~o, yoge mbareegi, ogoba nen amendek eyate nogo mogonogo imbirak wogoragagerak.
42015013	Wogorage mbareegi, nogo mbereeret yinuk, aput ambokan ndarak nogo nen ageerok ogoba wogoreegerak nogo abok kuwak eerogo onggo mbanggolage nagagerik, awu ko'nok o nda time nagagerak. Nagagerak time logonet, iniki liippega'lek ugun eerit nege logonet, awu nogo tigippateegerak.
42015014	Awu nogo tigippake nagagerik, wonage me, o nogome mbi noogelo nggwok age mbareegi, at mbi abu ambik eereegerak.
42015015	Mbi abu eeke mbareegi, aap awoorak ambi awi time mendek ake yabu eerikit nduk, ka nagagerak. Ka nage mbareegi, at aap ti nen aanggumi o endekem time arum a nawak nduk, nappereegerak.
42015016	Nappereegerak nage nagagerik, arum wonage logonet, Naanogum pale yuwak nduk, mbi agabolo yibirik wam nengge yi, an nengge logokit lak ao, mbareegerak kwe, aanggo unde nogo nen mbi agabolo at wogoga'lek aret wonagagerak.
42015017	Ti'nuk, ne ambi paga iniki liippege nagagerik, A puk! An nogoba ayeloman mini yabu eekwi onggo kologwe nogo, ineebe apit logonet, mbi ndiinogo pegak nonggo menggaarak kwe, an perak, mbi abu nen kambigin kagi.
42015018	An yime nen nogoba ka nage logominggirik, Nogoba~o. At mbogut paga mendek inom, kat inom, maluk eeppinagareegirak~o.
42015019	Maluk eeppinagareegirak me, Yi an naput, yo'niriyak ti meek~o. Ata, kayeloman mini yabu eekwi onggo kologwe nogo pogom ee'nabu, yori naakit, mbareegerak.
42015020	Mbake nagagerik, o time mbo punuk, ogoba ka wagagerak. Ka wage nagagerik, awo wok yi wage me, ogoba nogo enegen nakkage nagagerik, abuwa nen nggare agan nanuk, linggik-kambuk eeppunuk, aleenggu maareegerak.
42015021	Aleenggu maake kagak, aput nen ogoba yoge logonet, Nogoba~o. At mbogut paga mendek inom, kat inom, maluk eeppinagareegirak~o. Maluk eeppinagareegirak me, Yi an naput, yo'niriyak ti mage~o, yoreegerak.
42015022	Yoreegerak kwe, ogoba nen ayeloman mini yorage logonet, Yum abu kigirikwe lombok waganogo yippugwi, tenggen at eenggi paga yippugwi, sepatu yippugwi, mbet-mbet togon ee'nip~o.
42015023	Ndi, ti eeppunuk, tapi aagaluk amok warak ambi wa nogo logomonggotik, warogo anooniya lako logonet, ale'nggen eeruwok~o.
42015024	An naput yi, kambeegerak negen kwe, eenik agaarak~o. Ndi, kobak agagerak kwe, kwaakkogo~o, yinuk, ale'nggen eereegwaarak.
42015025	Ale'nggen eekwi iigak, oweeluk nogo yabu yarak me wonagagerik, ame wok yi wage logonet, ndawi lubuk wakwi aruk koneneegerak.
42015026	Konengge nagagerik, ayeloman ambi wiireegerak wage mbareegi, yoge logonet, Yi nano eeko agaarik~o? yinuk,
42015027	kin wagangge mbareegi, ayeloman nogo nen, Lek~o. Kawuluk nogo muk wagaarak~o. Ndi, eebe obeelom aret wagaarak me, kogoba nogo nen tapi aagaluk amok warak ambi warogo lako logonet, ale'nggen eeko agaarik~o.
42015028	Yoge mbareegi, oweeluk nogo anini age nagagerik, ame ungguurak eebi a'nuk, wonage me, ogoba wundi nage nagagerik, oone nabek togon, Unggwi mok ubi, yoreegerak kwe,
42015029	oweeluk nogo nen ogoba yoge logonet, Karuk logot~o. An yi tahun ndi tahun kake yabu eeke minggirak~o. Ndi, eeke logonet, Yogop ee'nu, ndogop ee'nu, yo'nege nogo neebi yaga'lek mondok eerit mban nege minggirak kwe, kambin aagaluk ambiriluk ambi an noreewi ninom niniki ale'nggen logonet, larogo noorak nduk, abu wo'nega'lek aret menggendak kwe,
42015030	kaput yi perak, kumi ugun wurinabit nege logonet, kawu wogoreegindak nogo tigippagit nege nagaarak nogo wage mbaki, tapi aagaluk amok warak lombok warogo lagagendak~o.
42015031	Yoge mbareegi, ogoba nen, Naput~o. Kat mondok-mondok nimbirak menggendak me, namindik-namendek apit ti, kat kamendek aret~o.
42015032	Ndi, kat kawot yi perak, kambeegerak negen kwe, eenik agaarak~o. Ndi, kobak agagerak kwe, kwaakkogoorak me, niniki ale'nggen logonet, laago yi op aret lako, yoreegerak~o," yinuk, Yetut nen it aakumi yoragagerak.
42016001	Ti'nuk, peebi at Yetut nen at oone waganggwi nogo yorage logonet, "Aap eenggi warak ambi ayeloman o arum wonagagerak. Arum wonage me, aakumi nen, Lek~o. Kayeloman nogo nen kamendek abu lek eerogo pit nage~o,
42016002	yinuk, ogoba nogo yogo mbareegwa, ayeloman nogo wiireegerak wage mbareegi, yoge logonet, Kat eerit nage konenggirak ti, nonggop eerit nage me, yo'nega~o? Kat yogondak name o arum ambinom logorak lek me, kat yime logonet, eerit nage nagandak nogo mbininogo yo'niru~o.
42016003	Yoge mbareegi, ayeloman nogo iniki koongge logonet, Nogoba nen o arum logorak lek, yo'negerak me, an nonggop eeri~o? Nomaawi lek me, nggween kabungge logorak ti, meek~o. Ndi, nggino yoranet nege logorak ti kunduk, nagabiti~o.
42016004	Ata, endekem wumbanege kenok, aakumi nen an wo'naburak perak, op~o, yinuk, iniki koongge nagagerik,
42016005	it aakumi at ogoba anomat mbanak wonogogwaarak nogo ambit nggigik woraawak nduk, wiiragagerak. Wiirage mbareegi, ambi aa'nduk wagagerak nogo yoge logonet, An nogoba anomat mbanak mande wonage~o?
42016006	Yoge mbareegi, aap nogo nen, Tayitun amburu nderom 15 toolak mbanak wonage~o. Yoge mbareegi, ayeloman nogo nen, Anomat liiru mbanak yi, waganogo obaane'me nderom 7 toolak mban mbet-mbet liiru mbanu~o.
42016007	Yoge nagagerik, at ambi yoge logonet, Ndi, kat perak, kogoba anomat mbanak mande wonage? Yoge mbareegi, aap nogo nen, Gandum karun 100 yonggolak mbanak wonage~o. Yoge mbareegi, ayeloman nen, Anomat liiru mbanak yi, waganogo obaane'me karun 80 mban liiru mbanu~o, yoge nagagerik, it ando apit togop mban yoragagerak.
42016008	Ayeloman eereegerak ogoba nogo konengge nagagerik, ayeloman at ambokan laganeegerak kagak kwe, iniki mondok iya lombok kooneegerak mbareegi, Wi! ireegerak. It aakumi inikiigun nggween paga mendek yogondak wonogwe nogo it inom eeko logonet, iniki ngget paga iya negen koonggo menggaarak kwe, it Ala apuri iniki eya aganabeegerak nogo perak, iniki lek logonet, meek negen koonggo menggaarak iigi~o.
42016009	Nggween paga mendek aakumi ineenggi warak eekkologo menggaarak nogo paga aakumi yeenggwaaranet nogo logonet, lek age kenok, o mondok obeelom menggim time nen keyage warogo wokkinabuwak nduk, nggween paga mendek nogo paga kinoreewi kinom kunik eeginabit nugu logonip~o, yinuk, yokkirage agarik~o.
42016010	Aap ambi nen mbuuluk eeriyak mendek liirogon aret eeke kenok, nggwok eeriyak mendek ndak-ndak liirogon aret eeke logogin~o. Ndi, aap ambi nen mbuuluk eeriyak mendek abe eeka'lek kenok, nggwok eeriyak mendek ndak-ndak abe eerigin lek aret~o.
42016011	Togop me, yi mendek ndi mendek nggween paga mendek nogo liirogon unde wonogwe lek kenok, abe mendek unde logobagip nduk, ta nen unde eeppinagagin mbakop?
42016012	Ndi, kit nen aap ambi amendek liirogon porogo wonaga'lek kenok, kit lombok kinamendek unde logobagip nduk, ta nen wokkiraagin mbakop? Lek aret~o.
42016013	Aap ambi nen ogobamini mbere inayeloman a'nuk, inake eeke logorak meek~o. Imbirak inake eerit nage kenok, ambi eebi lombok mbake logonet, ambi iniki kunik mbake, ndi, ambi nen eeriyak yoge nogo yanggorogon eeke logonet, ambi nen eeriyak yoge nogo eebi lombok mbake, eerigin~o. Kit nen at Ala inom, nggween paga mendek kineenggi warak eekkologwe nogo mendek inom, imbirak lambumbunuk, mugurok noorak ti, meek~o," yinuk, yoragagerak.
42016014	Yorage mbareegi, it aap Pariti nen Yetut wone yoragagerak nogo konenggo nogogwaarik, wu inikilom me, Yetut meek agago pereegwaarak.
42016015	Meek agago pogo mbareegwa, at Yetut nen it yorage logonet, "Kit nen aakumi obeelom kinombaruwak nduk, kinaana'le mbanggo'net nugwi kwe, Ala nen perak, kiniki mbakwi nogo eenu menggerak. It aakumi nen, Wi! yinuk, iya mbakwi nogo at Ala eebi lombok mbake menggerak.
42016016	Aap Yaya waga'lek kagak, Ala wone yugu liiru mbanak nogo inom, it aap Ala nen yorage kagak yorogo nogogwaarak inoone nogo inom, eerit nogo nogogwaarak. Ndi, aap Yaya wagagerak kuli paga perak, Ala abu'me piyoorak wone obeelom wone yoranet nugwi me, it aap abok aret lin wako logonet, Ala abu'me piige menggim unggwi wogo agaarik.
42016017	Togop eekwi kwe, mbogut inom, nggween inom, lek ariyak ti, op kwe, Ala wone yugu liiru mbanak nogo perak, ando mbuuluk mbanak ambi lek arigin ti abu lek aret~o.
42016018	Aap ambi akwe mbo punuk, alik ambi wagangge kenok ti, mbabi aret eeke~o. Ndi, aap ambi kwe mbo pugu nogo wagangge kenok, at kunduk, mbabi aret eeke~o," yinuk, yoragagerak.
42016019	Yorage nagagerik, wone ambi yorage logonet, "Aap ambi eenggi warak lombok me, ayum laambu kigirikwe mban yikkolage nagagerak. At ko'lu-kii'me paalo aago mban logonet, ale'nggen mban wonagagerak.
42016020	Ndi, aap alik ambi ambe nggino yaga endage Latarut eebe paga awin kunik me, aap eenggi warak aru ngga'nggi paga taati windak mban wonagagerak.
42016021	At nogo nen, Aap eenggi warak nogo ambi nengge kagak, ameneno wangge nogo, Naakit lak ao, mbake nagagerak. Ndi, nggeewo wogo nagaatik, at awin nogo inamili menak nonggo nogogwaarak.
42016022	Ti'nuk, ne ambi paga aap ambe nggino yaga nogo kambeegerak. Kangge mbareegi, it malayikat nogo nen eebe wonok Abarakam ogome pi nogogwaarak. Pi nogogwaarak kagak, peebi aap eenggi warak nogo kunduk kambeegerak. Kangge mbareegi, oreewi nen eebe nggween taambereegwaarak.
42016023	Taambogo mbareegwa, nogo menggam ari nanuk, time yagan wake logonet, ena ni'nage nagagerik, o nda time aap Latarut Abarakam imbirak wonogwe iyareegerak.
42016024	Iige nagagerik, at oone nggwok paga yoge logonet, Nogoba Abarakam wae! An kani omoonuk andi alik negen yagan wake yime wonage me, nabuwa nombake logonet, aap Latarut nen eenggi irip paga niyo labumbunuk, namili yawek yi woraawak nduk, nappi mok ubi!
42016025	Yoreegerak kwe, Abarakam nen at yoge logonet, Naput~o. Kat keenik logonet, paalo aago mban wonagagindak nogo~o. Ndi, Latarut yi perak, ninggin-nanggin wonagagerak nogo kiniki aberu~o. Yogondak Latarut yime logonet, iniki tayok yegerak kwe, kat perak, yagan yobak-nggolak wake agandik~o.
42016026	Ndi, ambi, it aap yime nen kat keya nogwe, time nen nit niya wogwe, eeriyak mbakwi nogo meek kaawak nduk, oolo time yigeebu nggwok pereegerak~o.
42016027	Yoge mbareegi, aap eenggi warak nogo nen, Ndi, ti kenok nogoba~o.
42016028	An nowe-nawot ineebe 5 name wonogwe me, yagan wako menggam yime wogwe iyo, an nogobamini iname kurumbi yora nawak nduk, aap Latarut ti, nappenok nduk, yokkege agarik~o, obak!
42016029	Yoge mbareegi, Abarakam nen at yoge logonet, Muta yoreegerak wone inom, Ala nen yorage kagak yoraga inoone inom, yorogwe nogo aret konenggo logowak~o.
42016030	Yoge mbareegi, aap nogo nen, Meek~o, nogoba Abarakam. Aap ambi kanggo menggam nen yora nage kenok perak, it maluk eekwi nogo iniki koombunuk, mbo pogo logogun~o, obak!
42016031	Yoge mbareegi, Abarakam nen, It kogobamini nogo nen Muta yereegerak wone inom, it Ala nen yorage kagak yoraga inoone inom, konenggulik kenok, aap ambi kanggo menggam nen eenik a'nuk, yora nage kenok kunduk, it iniki abet mbarugun lek, yoreegerak~o," yinuk, yoragagerak.
42017001	Yorage nagagerik, Yetut nen at oone waganggwi nogo yorage logonet, "Kit maluk eerubagip nduk, kinikime mambinagi woramenggerak kwe, at kinikime mambinagi wage nogo perak, abuwa~o.
42017002	Aap ambi nen elege-aabologwe yi, maluk eeruwak nduk, inikime manabi wagaatak paga maluk eekwi iinok, yugum nggwok gandum yigika waganogo aap ti, enggaanok me, keele yilinogo yi yenggenak laut inikime mbo mambuurak op~o.
42017003	Togop me, kiniki tum wakkologo logonip~o. Kit kinore ambi maluk eeke kenok, aruk wariyak~o. Aruk wappunuk, maluk eekerak nogo iniki koombunuk, mbo pege kenok, at omaluk ti, mi eerogo mbo pogo logomunggup~o.
42017004	Ndi, aap ambi nen ne ambi paga ne 7 maluk eeppinagage logomenggerik, iniki koombunuk, An maluk eeppinagagirak~o, yinuk, eekerak ndak-ndak ne 7 paga yokkira wage kenok, kit nen ne 7 paga aret omaluk mi eerogo mbo pogo logonu~o," yinuk, yoragagerak.
42017005	Yorage mbareegi, it nappiyareegerak nogo nen, "Ninogoba~o. Niniki koba panggombunuk, abet kombakwi nogo ambinom kole aruwak nduk, ee'ninabu~o."
42017006	Yogo mbareegwa, at ninogoba Yetut nen it yorage logonet, "Kit kiniki noba panggombunuk, abet nombakwi nogo mbuuluk kulok anggen pogom kinikime logonetak en, eyo kilu nggwok yi, Kalom kinggo'nok yi inikime ya'nari nage keyaagin~o, yogwi kiinok, ya'nari nage aret ka'netak~o," yinuk, yoragagerak.
42017007	Yorage nagagerik, ambinom yorage logonet, "Kit kinayeloman ambi nen yabu wagangge ilik, kinandomba ndegeninake a, eerit nege logomenggerik, endekem nen awo kiname unggwi wage kenok, kit nen, Kambi mbet-mbet na mok~o, yinuk, yoriyak mbakop?
42017008	Lek mbaki~o! Kit nen kinayeloman nogo yogo logonet, Nit ninambi larogo pinaninuk, kayum yikkolage logomenggendik, nit nunggwi niigak, kat nit ninake yi wa nagak ndi wa nagak eeke logot~o. Ndi, nit abu nunggwi niinok perak, kat mbi na wa'nu~o, yinuk, togop yoriyak nogo lek a?
42017009	Ogoba nen ayeloman wone, Yogop ee'nu, ndogop ee'nu, yogetak mban eeke kenok, ogoba nen, Wa! yoriyak mbakop? Lek aret~o.
42017010	Ndi, ti kenok, ti ndak-ndak kit wone, Yogop ee'nu, ndogop ee'nu, yokkirage nogo abu eeppogo logomonggotik, Lek~o. Nit aap inayeloman mban ogoorik~o. Ninaburen eerulik~o. Ata, yo'niragaarak kenok mban eekoorak yogo logorak op~o," yinuk, yoragagerak.
42017011	Peebi ne ambi paga at Yetut o Yerutalem wage logonet, o Tamariya wukkagak, o Nggalileya nikkagak, tu oolo paga wagagerak.
42017012	Wage logonet, aakumi iname ambime unggwage kagak, aap ineebe 10 inawin aaga'ne kunik nogo mendek nen Yetut wage inigen kogo nogogwaarik, tayorogon taati nen
42017013	inoone nggwok paga at yogo logonet, "Ninogoba Yetut wae! Ninabuwa mbaru~o."
42017014	Yogo mbareegwa, Yetut enegen pegiige nagagerik, "It aap Ala unde nen inigen kiyaawak nduk, kineebe nigiya nanip~o." Yorage mbareegi, it nogo, nogwe iigak, inawin obeelom agagerak.
42017015	Inawin obeelom age mbareegi, it nogo ambi awin obeelom agaarak nogo kage nagagerik, yungguninuk, iyok paga wage logonet, oone nggwok paga Ala endage wogoppit wagagerak.
42017016	Ala endage wogoppit Yetut abu'me tebe yi wage nagagerik, ale'nggen nen, "Wa!" mban yoreegerak. Aap ti, o Tamariya mendek aret~o.
42017017	Aap nogo Yetut, "Wa!" mban yoge mbareegi, at Yetut nen, "Aap ineebe 10 obeelom agaarak nogo lek a? Ineebe 9 nogo nggeeme naga~o?
42017018	It ando nogo lek aap nggiru yi mban Ala endage wogoppuurak nduk, iyok paga yungguninuk wagaarak ya?"
42017019	Yinuk, Yetut nen aap nogo yoge logonet, "Kiniki noba panggombunuk, abet nombakendak paga obeelom agandak me, mi'na'nuk kame nak~o," yinuk, nappereegerak.
42017020	Ti'nuk, peebi it Pariti nen Yetut yogo logonet, "At Ala nen nit mandenom abu'me pinani woraagin~o?" yinuk, Yetut eegwa'me waganggo mbareegwa, Yetut nen it yorage logonet, "At Ala abu'me pinagi woroorak nogo ti, aakumi yelok kaawak nduk, eeka'lek kagak woraagin aret~o.
42017021	It aakumi nen kunduk, Yime wonage yi kaanip~o. Time wonage ti kaanip~o, yokkiraga'lek kagak aret woraagin~o. Ala abu'me pinagarak ti, muk kit kinenggela'me wonage mbako logonip~o," yoragagerak.
42017022	Ti yorage nagagerik, at oone waganggwi nogo yorage logonet, "An aap aret nda'nagagirak yi, An woroorak eyom paga, Ne ambiriluk ambi eebe kaawok lak, ao, nombarumonggotak kwe, kinigen neyoorak lek eyom aret panggoni woraagin~o.
42017023	It aakumi nen, Eebe yime wonage me, pekka woraanip~o. Time wonage me, pekka nanip~o, yokkirogwe iinok, muguret noobok~o.
42017024	O yabok mbogut paga nen pindanggage kenok, o irip-irip abok aret eya eeke menggi kwak, an aap aret nda'nagagirak woroorak nogo eyom paga togop aret eerigin~o.
42017025	Togop aret eerigin kwe, aa'nduk, aakumi nen mondok noba aaninggin-paaninggin agago panugwi, aakumi yogondak wonogwe nogo nen an mbo panugwi, eerugun aret~o.
42017026	Aap Nu wonage kagak, eerit nugu nogogwaarak nogo pogom, an aap aret nda'nagagirak woroorak eyom paga it aakumi togop aret eerit nugu logogun~o.
42017027	It aakumi nen mbi nunggwi, amburu nunggwi, aap nen kumi kologwe, kumi nen aap kologwe, eerit nugwi iigak, aap Nu yiiro wurik me unggwage mbareegi, yi yenggenit lagangge logonet, it ineebe abok aret niyo ndonggoninabeegerak nogo~o.
42017028	At Lot wonage kagak, eereegerak nogo ndak-ndak aakumi nen mbi nunggwi, amburu nunggwi, inamendek kunggologwe, inageerok onggo mbanggologwe, yabu waganggwi, o wukwi, ugun eerit nugwi iigak,
42017029	aap Lot o Torom nen wundi nage mbareegi, Ala mbogut paga nen yugum anggen kani inom wuppit wage logonet, it ineebe abok aret pup eerogo piyareegerak nogo~o.
42017030	It maluk ugun eerit nugwi me, pup eerogo piyareegerak nogo ndak-ndak, an aap aret nda'nagagirak nogo tena'me ari woroorak eyom paga togop aret eerit nugwi me, woraagin~o.
42017031	Kinamendek tilaabaga wonage kagak, kineebe nggween paga wonogwe me, an wage neenok, kinamendek tilaabaga wonage nogo kola laganggwi, ndi, kit ando yabume wonogwe nogo kiniyok paga yungguninuk, kiname nogwe, eeriyak ti mage~o.
42017032	At Lot akwe eereegerak nogo abe'nip~o.
42017033	Kit kineebe kinili yikkolamonggotak kenok, kobak aret arumunggup~o. Ndi, kineebe wondet agago patumonggotak kenok, kinili aago aret logomunggup~o.
42017034	Ne ti eyom paga oonikiya aap mbere tilaabaga nogo yugwi me, ambi wagangge, ambi teppege,
42017035	kumi mbere mbi worakwi me, ambi wagangge, ambi teppege, (
42017036	ndi, aap mbere yabume wonogwe me, ambi wagangge, ambi teppege,) eeke kaamunggup~o, yinuk, yokkiragi~o," yoragagerak.
42017037	Yorage mbareegi, at oone waganggwi nen, "Ninogoba~o. Ti nggeeme eeriyak yagan~o?" Yogo mbareegwa, at Yetut nen, "Wam pili agaatak wonage me nogome aret towe enggaanggum nengga ninggiko menggaarak~o," yinuk, yoragagerak.
42018001	Ti yorage nagagerik, aakumi anggon-panggon eeginaka'lek tamban mban eeko logowak nduk, Yetut wone yi, eegu laarogo at oone waganggwi nogo yorage logonet,
42018002	"O kota ambime aap wone owak loongga mendek ambi wonagagerak. Aap ti nen Ala agabiti mbake, ndi, aakumi inayuk wuke, eeka'lek aret wonagagerak.
42018003	Ndi, kwe togwe ambi o kota time wonagagerak mban. Kwe ti nen nabenak mban aap wone owak loongga nogo yori nagak eeke logonet, At nimbirak ogoorak nogo nen non mbanogo panege me, an ugun eerit nege logokit nduk, nawone koonogo panu~o, yoge nagagerak.
42018004	Yoge nagagerak nogo aap owak loongga nogo nen aa'nduk eebi mbareegerak kwe, peebi iniki koongge logonet, An Ala nagabiti mbake, ndi, aakumi inayuk wuke, eekeelik kwe,
42018005	kwe togwe yi, nabenik-nabenak mban yo'niri wage me, piya'nabi wage logokwak, nggaruk togon awone koonogo pikit, mbareegerak~o," yinuk, yoragagerak.
42018006	Yorage nagagerik, at ninogoba Yetut nogo nen, "Aap wone owak loongga nen wone abe owak loongge logolik kwe, yereegerak nogo koneninip~o.
42018007	Togop ndak-ndak Ala nen at apuri miirinabeegerak nogo inoone ko'lu-kii'me at yogwi iinok, inowak loonogo inawone abe amburu mbanigin lek mbakop? Logonuk negen inawone mbaniyak mbakop?
42018008	Lek~o. Mbet-mbet aret inowak loonogo inawone amburu mbanigin~o, yinuk, yokkiragi. Togop aret eeginaburak kwe, an aap aret nda'nagagirak wage neenok, it aakumi nggween paga yime iniki noba panggombunuk, abet nombakwi iyaamun ilik, lek a?" yinuk, yoragagerak.
42018009	Yorage nagagerik, it aakumi ando iniki nen, "Aakumi ando ti, abu meek~o, ndi, nit perak, niniki abe koonak aret~o," mbako nogogwaarak me, Yetut nen wone yi eegu laarogo yorage logonet,
42018010	"Aap mbere tamban eeruwok nduk, Ala awi wurik me unggwi nogogwaarak. Ambi ti, Pariti mendek, ndi, ambi ti, aap o unde inake wu kuwak eeka mendek aret wonogogwaarak.
42018011	Imbirak Ala awi wurik me unggwi nogo nogogwaarik, aap Pariti nogo nen mi'na'nuk, tamban eekkolage logonet, Ai, nogoba Ala! It aakumi yogoot wagangga inom, maluk eeka inom, mbabi eeka inom, ndi, aap o unde inake wu kuwak eeka yi nogo inom, an togop kwak lek me, wa yokkege agarik~o.
42018012	An tamban ambi eerak paga ne mbere mbi nengga'lek nambe mage negen aret minggirak nogo~o. Ndi, namendek wonage kenok, ando mogonogo kat Ala kake pege minggirak nogo~o, yinuk, yoreegerak kwe,
42018013	aap o unde inake wu kuwak eeka nogo nen perak, tayorogon mi'nage nagagerik, ena mbogut paga ni'naga'lek eebe wakkolage logonet, Ai, nogoba Ala! An maluk eeke minggirak me, nabuwa mbaru~o, yinuk, yoreegerak.
42018014	Imbirak tamban togop aret eereegwaarak kwe, at tamban aa'nduk eereegerak nogo lek~o. Ata, peebi eereegerak nogo mban Ala nen, Aap ti, iniki obeelom aret kagi~o, mbake kagak, ame aret nagagerak. Aap ambi iniki tiyappake kenok, tebembege, ndi, iniki tebeppake kenok perak, tiyappege, eeke menggerak~o, yinuk, yokkiragi~o," yoragagerak.
42018015	Ti'nuk, peebi aakumi nen elege-aabologwe nogo Yetut eenggi piginabuwak nduk, at owagam wogoret wogo nogogwaarak. Wogoret wogwe nogo, at oone waganggwi nen iigo nogogwaarik, mberirogogwaarak.
42018016	Mberirogo mbareegwa, at Yetut nen elege-aabologwe nogo woraawak nduk, wiirage nagagerik, wogwe iigak, at oone waganggwi mendek nogo yorage logonet, "Ala abu'me logorak ti, it elege-aabologwe yogop yi kwak aret me, an nowagam woraawam non mbambiigwi ti, mage~o. Op aret, yoraanip~o.
42018017	It elege-aabologwe Ala abu'me logorak nduk, unggwi nogo mengga kwak, kit togop aret unggwi naga'lek kiinok ti, unggwi namunggup lek aret~o, yinuk, abet aret yokkiragi~o," yoragagerak.
42018018	It aap Yakuri inowe ambi nen Yetut yoge logonet, "Ngguru wae! Kat obeelom mban menggendak me, an mondok-mondok neenik logokit nduk, nonggop eeri~o?"
42018019	Yoge mbareegi, at Yetut nen, "Yi aap ndi aap obeelom ambi abu lek~o. Ata, at Ala alik aret obeelom mban menggerak me, nonggop nduk, Kat obeelom mban menggendak~o, yo'negen?"
42018020	Yoge nagagerik, "Wone yogop ee'nu, ndogop ee'nu, yereegerak wone yugu ti, Kumi ugun wurinaburak mage~o. Aap wariyak mage~o. Yi mendek ndi mendek yogoot kiraariyak mage~o. Pilit wone aakumi inoba piyoorak mage~o. Kinagalo-kinogoba inayuk wuko logonet, inoone liirogon konenggo logonip~o, yinuk, yereegerak wone nogo kat keenu aret~o."
42018021	Yoge mbareegi, aap nogo nen, "An wone ti, abok aret wulaga mbuuluk paga nen liirogon aret eeke minggirak~o."
42018022	Yoge nogo at Yetut konengge nagagerik, "Wone ti abok aret eeke menggendak kwe, ambiriluk perak, eeka'lek keegirak nogo yokkiri~o. Kat kamendek abok aret onggo mbanogo it aap inamendek lek nogo tumburira nak~o. Tumburira nage keenok, kamendek abe mendek mbogut paga wonage kaamunggun~o. Ti eeke logomenggendik, nimbirak nugu logowok nduk, wa'nu~o," yinuk, yoreegerak.
42018023	Yetut nen yoreegerak aap nogo aruk konengge nagagerik, eenggi warak lombok me, iniki abu wakkolagagerak.
42018024	Iniki wakkolage kagak, at Yetut nen pekkage nagagerik, at yoge logonet, "It aap ineenggi warak iinok, at Ala abu'me piige menggim unggwi noorak meek negen kagi~o.
42018025	Unta eeruwak paga keeleluwi laanak nggwok kagak liiru eno mbuuluk pelenak me unggwi noorak op negen kwe, aap ineenggi warak nogo perak, Ala abu'me piige menggim unggwi noorak ti, meek negen aret kagi~o," yoragagerak.
42018026	Yoragagerak it koneneegwaarak nogo nen Yetut yogo logonet, "Ndi, ti kenok, taani inagap ndariyak~o?"
42018027	Yogo mbareegwa, at Yetut nen, "It aakumi nen eeriyak meek kogwe nogo, Ala nen eeriyak op aret kage menggerak~o," yinuk, yoragagerak.
42018028	Yorage mbareegi, at Peterut nen at yoge logonet, "Nit ninamindik-ninamendek abok aret mbo punuk, ninom nugu logowok nduk, wogoorak nogora?"
42018029	Yoge mbareegi, at Yetut nen, "Aap ambi Ala abu'me logokit nduk, agalo-ogoba inom, owe-awot inom, akwe inom, apuri inom, awi wurik inom, abok aret mbo piige kenok perak,
42018030	o yogondak aret obaane'me apit aret wogorigin~o. Ndi, peebi age yobok eyom nogo paga at mondok-mondok eenik aret logogin~o, yinuk, abet aret yokkiragi~o," yoragagerak.
42018031	Yorage nagagerik, ti'nuk, aap 12 nogo wogoret tayo yi nanuk, it yorage logonet, "Wologwe wae! Nit o Yerutalem wambi nogo ogoorik~o. Wambi namonggoorak wonogwe me, it aap Ala yorage kagak yoraga nen an aap aret nda'nagagirak eeppaniyak liiru mbaneegwaarak nogo abok aret time nen a'me nggelok ari kaamunggup~o.
42018032	An aap aret nda'nagagirak nogo nooruwak nduk, aakumi endekem mendek wogoraagin~o. Wogorage mbaremenggi, an nenggali wakwi, miyuk-meya eerogo panugwi, inowoori noba lenggenogo panugwi, eeppaninuk,
42018033	yawi paga nooko logomenggaarik, neebe mondok aret noorugun~o. Nooko mbaremengga, nogo mbere yinuk, ko'lu neenik age logomenggerik, mi'narigin~o," yinuk, yoragagerak.
42018034	Wone alom nobarak negen yoragagerak me, wone nogo abok aret it yelok kaga'lek kobak aret wonogogwaarak.
42018035	At Yetut o Yeriko wok yi wage kagak, aap ambi enegen mbuk me, tu nggwok ambet paga kwi'ndak ambe nggino ari nagagerak.
42018036	At aap nogo it aakumi apit inoone agan wogwe aruk konengge nagagerik, "Yi nano agan wogwe agaarik ubi?"
42018037	Yorage mbareegi, it aakumi nen, "Lek~o! Yetut awi Nataret mendek nogo, tu yi paga wage kenok, agan wogo agaarik~o."
42018038	Yogo mbareegwa, aap nogo oone nggwok paga ari logonet, "Yetut wae. Kat Ndawut ombooluk yi, nabuwa mbaru~o!"
42018039	Yoge mbareegi, it inaa'nduk wogwe nogo nen aap nogo oone puk logowak nduk, mberereegwaarak kwe, kagak, abunuk oone nggwok nabenak mban ari logonet, "Ndawut ombooluk yi, nabuwa mbaru~o."
42018040	Yogak mban ari mbareegi, at Yetut puk age nagagerik, aap nogo at owagam wonok woraawak nduk, yorage mbareegi, wonok at owagam pi wogo mbareegwa, Yetut nen aap nogo yoge logonet,
42018041	"Kat an nonggop eekkaburak mba'nuk, ari agandik?" Yoge mbareegi, aap nogo nen, "Nogoba~o. Nenegen obeelom ee'naburak nduk, yokkigi~o."
42018042	Yoge mbareegi, Yetut nen, "Kat kiniki noba panggombunuk, abet nombakendak paga kenegen obeelom agaarak me, kenegen pagak yu~o."
42018043	Nogo awo yoge kagak, at enegen pagak yereegerak. Enegen pagak ari mbareegi, Yetut imbirak wage logonet, Ala endage wogoppit wagagerak. Ndi, Yetut eereegerak nogo it aakumi abok aret kogo nogogwaarik, Ala alut eereegwaarak.
42019001	At Yetut o Yeriko unggwi wage nagagerik, nok-nok wage me,
42019002	aap ambi endage Takeyut o unde inake wu kuwak eeka inowe eenggi abu warak lombok wonagagerak.
42019003	At nogo nen, "Yetut ti, nonggop kwe?" yinuk, pekkaakit nduk, eereegerak mendek anggup kuwagaluk, ndi, aakumi ambik kuwak eerak wonogwe me, pekkoorak meek agagerak.
42019004	Meek age mbareegi, "Yetut tu yi paga wage kagi," yinuk, kaakit nduk, at aa'nduk mbe agan nage nagagerik, eyo paga laganeegerak.
42019005	Eyo paga laganeegerak wonage me, at Yetut wok yi wage nagagerik, ena nikkage logonet, "Takeyut wae. Yogondak kat kame nimbirak nogo yi noorak me, mbet wambi mok~o."
42019006	Yoge mbareegi, Takeyut nogo mbet-mbet eyo paga nen wambi wage nagagerik, keyage wappunuk, ale'nggen mbakak imbirak aret at ame nogogwaarak.
42019007	Yetut imbirak nage it aakumi nen kogo nogogwaarik, ineebi-ineeba yogo logonet, "Aap maluk eeke menggerak imbirak ame nogo yuurak nduk, nogwe yi kiraap?"
42019008	Yogo mbareegwa, at Takeyut nen it apit inenggaanom paga Yetut yoge logonet, "Nogoba~o. An namindik-namendek mogonogo aap ineenggi lek kenok, wogorage, aap wi-wi aganake nagarak kero, obaane'me onggo 4 aret wogorage, eerikit~o."
42019009	Yoge mbareegi, at Yetut nen, "Kat kunduk Abarakam ombooluk aret me, kat kapuri kinom yogondak aret kinagap ndakkologop~o.
42019010	An aap aret nda'nagagirak yi, it aakumi kobak ogogwaarak nogo kwaarogo inagap ndarikit nduk, wambi wagagirak~o," yinuk, yoreegerak.
42019011	It aakumi nogo inaruk konenit wogwe iigak, at Yetut nen wone yoranet inom o Yerutalem wok yi wambi wogo nogogwaarik, it aakumi nen Ala abu'me piige menggim mbet-mbet tena'me ariyak mbakwi yelok iige nagagerik, wone eegu laarogo ambi yorage logonet,
42019012	"Aap nagawan aput ambi nen, O nda time nage neenok, aap nggwok nendagembogut mippanugwi iinok, woraakit~o, yinuk,
42019013	naakit nduk, eeke logonet, at ayeloman mini ineebe 10 wiirage nagagerik, wogo mbareegwa, awu mbuti emas mendek 10 aret mogonogo wogorage logonet, An waga'lek neegak, nawu yi paga yi mendek ndi mendek kunit nogo logonet, ambinom nabenggo'net nogo logonip~o.
42019014	Yorage nagagerik, nagagerak. Nage kagak, it at abu'me menggaarak nen at ineebi lombok ombako logonet, Kat yi, ninowe kendagembogut a'nuk, ninarum logorak nineebi~o, yinuk, yori nawak nduk, inawuri nappiyareegwaarak.
42019015	Nappiyareegwaarak yori nogogwaarak kwe, kagak, aap nogo endagembogut mippogo mbareegwa, ame iyokan wage nagagerik, Nawu nogo paga it mande nabenggolagaarak kaamun? yinuk, ayeloman mini awu wogoragagerak nogo wiiragagerak.
42019016	Wiirage mbareegi, ayeloman aa'nduk wagagerak nogo nen, Nogoba~o. Kawu wo'negendak nogo paga 10 ambinom nabenggolagarak~o.
42019017	Yoge mbareegi, ogoba nen, Naput wa! Nayeloman obeelom kat aret me, abu op lombok eekendak~o. Mbuuluk eeriyak mendek kwe, kagak, liirogon eerit nege nagandak me, yogondak o kota 10 unde logonok nduk, mippagi~o.
42019018	Yoge mbareegi, ambi ambokan wage nagagerik, Nogoba~o. Kawu wo'negendak nogo paga 5 ambinom nabenggolagarak~o.
42019019	Yoge mbareegi, ogoba nen, Ndi, kat o kota 5 aret unde logonu~o.
42019020	-
42019021	Yoge mbareegi, ambi ambokan wage nagagerik, Nogoba~o. Kat kogogumbuk aret menggendak me, ndi, kogogumbuk logonet, kat nen puulik kwe, wagangge, ndi, awi yumbunulik kwe, anggen yugu mbanggolage, eeke menggendak me, nagabiti nen kawu nayuma nggerenak porogo wonagarak nogo yi~o, yinuk, yoreegerak.
42019022	Yoge mbareegi, ogoba nen ayeloman nogo yoge logonet, An eeriyak yokkege kwe, noone tagangge menggendak kat nayeloman yi, koone yagandak nogo paga kenggali wappagi~o. Nogogumbuk logonet, puulik kwe, wagangge, ndi, awi yumbunulik kwe, anggen yugu mbanggolage, eeke minggirak kat keenu menggendak kwe,
42019023	an wage neenok, nawu inom, porogo logomenggaarak onggo inom, an wa woraakit lak, it aakumi inawu nggwok aruwak nduk, eeko menggaarak nogo, wogoraga'lek nonggop nduk wonagagindak?
42019024	Yoge nagagerik, aakumi at inom wonogwe nogo yorage logonet, Nawu at porogo wonage nogo ndinogo aap wu 10 nabenggolegerak nogo wogo'nip~o.
42019025	Yorage mbareegi, it nen, Nogoba~o. At ti, muk wu 10 wonage ti.
42019026	Yogo mbareegwa, at nen, It aakumi inamendek wonage kenok, ambinom lunogo wogorage, ndi, inamendek lek kenok, mbuuluk porogo wonage nogo aret ndingge, eeke kaamunggup~o.
42019027	Ndi, it ninom ogoorak logonet, At ninowe endagembogut a'nuk, ninarum logorak, Nineebi~o, yagaarak nogo perak, wogoret wogo logomonggotik, nenegen neegak, inoo'nip, yoragagerak~o," yinuk, Yetut nen aakumi nogo yoragagerak.
42019028	Yetut nen wone ti yorage nagagerik, at aa'nduk o Yerutalem wage me, oone waganggwi inom wogo logonet,
42019029	puut endage Tayitun eegwa'me o yaga'lelo Mbetapage inom, Mbetaniya inom, panggo yi wogo nogogwaarik, at oone waganggwi mbere nappiige logonet,
42019030	"O yaga'lelo irukuna time nanip~o. Awo mbo unggwi nogo logonet, keledai awooluk aakumi amborowak paga kwi'naga'lek mbarenak kinigen kogo logomonggotik, nogo aret piinogo wonok wa'nu~o.
42019031	It aakumi time nen, Kit nonggop nduk keledai ti, piinggo ogotik~o, yokkirogwe iinok, kit nen yorogo logonet, Nit ninogoba keledai lek me, Wa nanip~o, yo'nirage mbaki, wa wogo, yoraanu~o," yinuk, nappiyareegerak.
42019032	It nappiyareegerak nogo, nogo nogogwaarik, yoragagerak nogo ndak-ndak aret kogogwaarak.
42019033	Kogo nogogwaarik, keledai awooluk nogo piinggwi me, it aap keledai unde nogo nen, "Keledai ti, nonggop nduk piinggo ogotik~o?"
42019034	Yorogo mbareegwa, it nen, "Nit ninogoba keledai lek me, Wa nanip~o, yo'nirage mbaki, wa wogo~o," yorogo nogogwaarik,
42019035	wonok Yetut owagam pi wogogwaarak. Pi wogo nogogwaarik, inambogoyum endekem mendek nggoorogo keledai amborowak paga lenggembogo nogogwaarik, Yetut nogo keledai amborowak paga kwippereegwaarak.
42019036	Kwippogo mbareegwa, Yetut wage kagak, it aakumi inambogoyum tu nggwok paga mbiganogo ndoombit wogogwaarak.
42019037	O Yerutalem panggo yi wogwe iigak, tu puut Tayitun wambi wogo menggam nogome aakumi at oone waganggwi mendek abok nen eerubok mendek ambik eerit nage nogo inigen kogo nogogwaarak me, inale'nggen nen keekok agan wogo logonet, Ala endage alut eerit wogogwaarak.
42019038	Keekok agan wogo logonet, "Ninogoba Ala nen ninowe endagembogut nappi wage yi, endage wogoppuwok~o. It mbogut paga menggaarak nogo iniki tayenak logonet, inale'nggen mbakwi, Ndi, it mbogut irimbaga lombok menggaarak nogo Ala tiyappugwi, Eeko logowak~o," yinuk, agan wogogwaarak.
42019039	Agan wogwe nogo, it Pariti mendek ando nen aakumi apit kuwak eeri wogogwaarak nogo inenggela'me logonet, Yetut yogwi, "Ngguru wae. Koone waganggwi yi, mberiret~o."
42019040	Yogo mbareegwa, Yetut nen, "Wologwe! It aakumi yi, inoone puk logonetak en, yugum yi, inoone yogo logonetak~o, yinuk, yokkiragi," yoragagerak.
42019041	Yorage nagagerik, o kota Yerutalem panggo yi wage nagagerik, enegen kage logonet, le yereegerak.
42019042	Le ari logonet, "Kat Yerutalem yi, yogondak yi eyom paga nonggop agago kiniki ugun obeelom logomunggun nduk, eeppagarak nogo, keenu agambok eekendak me, ao, kombake kwe, yogondak kenegen kage keyo, nobarak wonage~o.
42019043	Ala yi eyom aret neya wagaarak~o, yinuk, yelok koolik me, kame nen wundi nage keyo, it kinom wim mbanak nen yagat wurogo pagagwi, wanggekkakwi, agi-ogu nen, iru-ogwe nen, yigikkabuwok nduk, panggo yi wogwe, eeko logonet,
42019044	kawi yugum paga wurik yi, yugum ambi obaga lu'luk aago logogin lek~o. Langgunogo pogo logonet, kaagalogwe kinom abok aret mondok pup eerogo pinagarak eyom panggoni woraagin~o," yinuk, yoragagerak.
42019045	Ti yoranuk, Ala awi wurik me unggwi nage nagagerik, it aakumi yi mendek ndi mendek onggo kunggologwe nogo mugogo wumbiige logonet,
42019046	"An nawi wurik yi, Tamban eeko menggam logorak~o, yinuk, liiru mbaneegerak kwe, kit perak, o yi, aap yogoot woppunuk, kiraa'nari unggwogo menggam eerogo pugwi kiigi~o," yoragagerak.
42019047	Yetut ko'lu-kii'me Ala awi wurik me wone mamunirage nagagerak. Mamunirage nagagerak kwe, it Ala unde inoweewi inom, it Ala wone liiru mbanak unde inom, it aakumi inoweewi inom, at Yetut wariyak nduk, eereegwaarak kwe,
42019048	aakumi nen at wone yorage nogo iniki kundugu lombok eeko logonet, inigen at mban pippak ugwi me, "Nonggop waruwi kwe?" yinuk, puk ogogwaarak.
42020001	Peebi ne ambi paga at Yetut Ala awi wurik me logonet, wone mamunirage, wone obeelom wone yorage, eeke me, aap Ala unde inoweewi inom, it Ala wone liiru mbanak unde inom, aap inanggok inom, at owagam wogogwaarak.
42020002	Owagam wogo nogogwaarik, at yogo logonet, "Kat yi eekak ndi eekak eeke menggendak nogo, ta oone paga eeke menggendak? Ta nen yokkereegerak paga eeke menggendak? Yo'niret~o."
42020003	Yogo mbareegwa, at Yetut nen, "An kunduk, wone ambi kin wokkiya~o.
42020004	At Yaya yiime wuppiige nagagerak nogo ti, mbogut paga nen yoreegerak paga wuppiige nagagerak a, aakumi nen yoreegwaarak paga wuppiige nagagerak a? Yo'ninip nda!"
42020005	Yorage mbareegi, it-it wone mbanggo logonet, "Nit nen, Mbogut paga nen yoreegerak paga yiime wuppiige nagagerak~o, yogwi niinok, at nen, Ndi, ti kenok, kit kiniki at oba panggombunuk, abet mbaka'lek nonggop nduk, wonogotak? yo'niraagin~o.
42020006	Ndi, nit nen, Aakumi nen yoreegwaarak paga yiime wuppiige nagagerak~o, yogwi niinok, Ia! It aakumi abok aret, At Yaya ti, Ala nen yoge kagak yoraga mendek mbakwi me, yugum paga ninoorugun~o,"
42020007	yinuk, yogo nogogwaarik, at yogo logonet, "Ta yoreegerak paga yiime wuppiige nagagerak nit nineenggo'lek~o."
42020008	Yogo mbareegwa, at Yetut nen, "Ndi, ti kenok, an kunduk, ta nen yo'nereegerak paga eeke minggirak yi, yokkiraagin lek~o," yinuk, yoragagerak.
42020009	Ti yorage nagagerik, wone eegu laarogo it aakumi apit yoragagerak nogo yi aret~o. "Aap ambi nen anggur awi yake nagagerik, anggen mbanogo ando it kologwe, ando at wogogwi, eeko logowak nduk, at eyabu yarak me arum piinok, o nda time logonuk, woraakit nduk, nagagerak.
42020010	Nagagerak time wonage kagak, anggur anggen yugu nogo kole age mbareegi, it at eyabu yarak arum piinok nagagerak nogo nen anggen yugu mbanogo wogoruwak nduk, ayeloman ambi inowagam nappi wagagerak. Nappi wagagerak wage mbareegi, it at eyabu yarak me arum wonogwe nogo nen ayeloman wagagerak nogo eebe yawi wappogo nogogwaarik, anggen mbanogo wogorulik we aret nappereegwaarak.
42020011	We nappereegwaarak ame nage mbareegi, ayeloman alik ambi nappi wagagerak. Nappi wagagerak wage mbareegi, at kunduk, eebe yawi wappogo nogogwaarik, enggali warogo anggen mbanogo wogorulik we aret nappereegwaarak.
42020012	Nappereegwaarak ame nage mbareegi, ayeloman alik ambi nappi wagagerak. Nappi wagagerak wage mbareegi, at nogo kunduk, yawi warogo wumbereegwaarak.
42020013	Aap nappiya wagagerak nogo togop mban aret eeppiigo mbareegwa, aap yabu yarak unde nogo nen ari logonet, An nonggop eeri~o? An naput niniki kunik yi, nappikit~o. Nappege neenok, at ayuk wurogo waganggwi iyaamun ilik, lek a? yinuk, nappi wagagerak.
42020014	Nappi wagagerak wage mbareegi, it aap at eyabu yarak arum wonogwe nogo nen aput wage inigen kogo nogogwaarik, it-it wone mbanggo logonet, Aput eyate koloorak yi aret me, eyate nit aret kolaawam, aput yi mondok waruwok~o, yinuk,
42020015	wulaga nogo wage mbareegi, eebe yabu yarak me nen mugogo endekem wumbunuk, mondok wareegwaarak. Ti eereegwaarak nogo at yabu yarak unde nen it aap ti, nonggop eeginabigin mbakop?
42020016	Lek~o. Wage logomenggerik, it eyabu arum wonogwe nogo inoorogo piinok, inobaane'me it aap alik arum logowak nduk, mippiya woraagin~o," yinuk, yoragagerak. Yorage nogo it aakumi konenggo nogogwaarik, "Togop eeriyak mage~o, ninogoba."
42020017	Yogo mbareegwa, at Yetut nen it pegiige nagagerik, wone yorage logonet, "It yugum o wuko menggaarak nogo nen, O wuko logonet, yugum ambi mbo pereegwaarak nogo, Yugum ogowa ndoonnaga~o, yinuk, yereegerak Ala wone liiru mbanak nogo ti, ngge nduk mbaneegerak mbakop?
42020018	It aakumi yugum ti paga ngginnari wogwe iinok, ineebe kalenak-pugunik eerogo wambugun~o. Ndi, yugum ti nen abut loguk togon aakumi inoba ngginnari wage kenok perak, ineebe mondok yigirik-noonom eerogo piyaagin~o," yinuk, yoragagerak.
42020019	It Ala wone liiru mbanak unde inom, it aap Ala unde inoweewi inom, nen, "Wone eegu laarogo yegerak ti, nit niinok yigi~o," yinuk, yelok kogo nogogwaarik, ne ti eyom lombok Yetut pigaawok nduk, eereegwaarak kwe, aakumi inagabiti nen puk ogogwaarak.
42020020	It Ala wone liiru mbanak unde inom, it aap Ala unde inoweewi inom, nogo nen Yetut inigen wonok nugu logowak nduk, inawuri nappiyareegwaarak. Inawuri nappiyareegwaarak nogo nen, "Yetut oone ninggin yemenggerak paga yilumbunuk, eebe pigogo aakumi inarum menggerak gubernur nogo nen awone mbaniyak at obaalombok aret me, awone mbanuwak nduk, pi nawok~o," yinuk, "Nit aap abet ninombaruwak," mba'nuk, inoone abet ndom-ndom agan nugu nogogwaarak.
42020021	Agan Yetut owagam nogo nogogwaarik, kin wokkogo logonet, "Ngguru wae! Kat wone ari menggendak inom, mamunirage menggendak inom, ti abet mban ari logonet, aap ambi iya, ndi, ambi meek, ti mbaka'lek nit eekwi paga Ala ari menggerak wone pagak togon mamunnirage menggendak nineenu me,
42020022	aap endagembogut Kayitat ake wu puurak ti, op a, mage a?"
42020023	Yogo mbareegwa, at Yetut nen it at ambokan laganggwi yelok iige nagagerik, yorage logonet,
42020024	"Mbuti wu ambi titi'ninip~o," yorage nagagerik, wogogo mbareegwa, it yorage logonet, "Ta enete ogobakkigirik endage liiru mbanak mbakop?"
42020025	Yorage mbareegi, it nen, "Lek~o. Ti Kayitat aret~o." Yogo mbareegwa, at Yetut nen, "Ndi, ti kenok, Kayitat amendek ti, Kayitat aret wogogwi, ndi, Ala amendek ti, Ala aret wogogwi, eeko logonip~o," yinuk, yoragagerak.
42020026	At wone yoragagerak nogo paga aakumi inenggaanom wone ambi yilinogo oba puurak meek kenok, we, "Wi!" yinuk, puk ogogwaarak.
42020027	Ti'nuk, aakumi kambunuk, ineenik a'nuk mi'narugun lek yogo menggaarak it aap Taruki mendek ando nen Yetut owagam wogo nogogwaarik,
42020028	at kin wokkogo logonet, "Ngguru wae. At Muta nen, Aap ambi kwe woppunuk, apuluk ndaka'lek kagak kangge kenok, owe obaane'me apuri ndagaruwak nduk, awot nen at owe nanu nogo kolaawak~o, yinuk, liiru mbanniragagerak me,
42020029	aap ambi apuri ineebe 7 aret ndaganabeegerak. At manggu ndarak nogo nen kwe wagangge nagagerik, aput ndaka'lek kagak kambeegerak.
42020030	Kangge mbareegi, awot manggu ambo'me mendek inom,
42020031	ti'nuk, at awot ambokan mendek inom, ti'nuk, it ineebe 7 ndarak apit togop mban kwe nogo waganggwi, inapuri ndaganaka'lek iigak, kanggwi, mban eerit nogogwaarak.
42020032	Ndi, peebi, irip paga kwe nogo kunduk kambeegerak.
42020033	It aap ineebe 7 nogo nen kwe nogo waganggwi-kanggwi eeko nogogwaarak me, peebi aakumi kanggwi ineenik agago mippiyoorak eyom nogo paga kwe ti, aap ta akwe arigin mbaken~o?" yinuk, yoreegwaarak.
42020034	Yogo mbareegwa, at Yetut nen, "It aakumi yogondak wonogwe yi, aap nen kumi wogonakwi, kumi nen aap wogonakwi, eeko menggaarak kwe,
42020035	at Ala nen, It aap yi obeelom aret me, ninom logowok nduk, kambunuk nogo menggam nen ineenik agago mippiyaakit, mbake nogo perak, Ala nen mippiige mbaremenggi inom logonet, aap nen kumi wogonakwi, kumi nen aap wogonakwi, eeko logogun lek aret~o.
42020036	Ala nen it aap nogo ineenik agago mippiyamenggerak Ala apuri lombok logonet, malayikat nogo pogom arumenggaarak me, peebi kambugun mondok lek~o.
42020037	It aakumi kambeegwaarak ineenik agago mippiyaagin nogo ti, at Muta eyo ku'mbanak me kani wunuk ari kagak ari koneneegerak wone nogo mbininogo liiru mbangge logonet, Nogoba Ala ti, aap Abarakam inom, Itak inom, Yakup inom, inogoba Ala aret~o, yinuk, liiru mbaneegerak ti paga it kambeegwaarak nogo Ala nen abet aret ineenik agago mippiige menggerak kogo~o.
42020038	At Ala nen it aakumi kambeegwaarak kwe abok ineenik wonogwe iige menggerak me, at ti, it aakumi kambunuk lek agaatak inogoba Ala lek~o. Ata, ineenik menggaarak inogoba Ala aret~o," yinuk, yoragagerak.
42020039	-
42020040	Yorage mbareegi, it Ala wone liiru mbanak unde nogo inagabiti nen wone ambinom kin wokkoolik we, "E~o, Ngguru. Op yagan~o," yinuk, yoreegwaarak.
42020041	At ambinom kin wokkoorak inagabiti mbako mbareegwa, at Yetut nen it yorage logonet, "At Ala nen leenogo mippereegerak Mesias nogo ti, Ndawut ombooluk~o, yogwe ti, nonggop togon yogo menggaarak mbakop?
42020042	At Ndawut lombok nen mbuku Ndawi paga wone liiru mbangge logonet, At Aliku Ala nen an nogoba Ala yoge logonet,
42020043	Nogoba~o. It kinom wim mbanak mendek nogo, aan lebenogo kabu'me piiga'lek neegak, Neenggi abe'nggan kwi'nari mok, yoreegerak~o, yinuk, liiru mbaneegerak nogo ti,
42020044	at Ndawut nen, Nogoba Ala~o, yoreegerak nogo kwe, nonggop togon at ombooluk aret logorak mbakop? Kit yinip nda!" yinuk, yoragagerak.
42020045	Yorage nagagerik, aakumi apit konenggwi iigak, Yetut nen at oone waganggwi nogo yorage logonet,
42020046	"It Ala wone liiru mbanak unde nogo nen kinambokan laganggwi iyo, kiniki tum wakkologo logonip~o. Inambogoyum yo'mot langgumbunuk nugwi, yi mendek ndi mendek kunggo menggam time, Nit mban keyage wappinanuwak, mbakwi, eeko logonet, it Yakuri tamban eeko menggam aap nggwok kwi'nogo menggam kwi'nogwe, laago nggwok lako logonet, aap yo'nggok kwi'nogo menggam mban kwi'nogwe, eeriyak inikilom mbako menggaarak.
42020047	It aap ti, kumi togwe inamendek tigippugwi, aakumi iya inombaruwak nduk, tamban nggorek aret eekwi, eeko menggaarak ti paga, it aakumi ando maluk onggo mbuuluk inoba piige logonet, it aap ti perak, inomaluk onggo nggwok aret inoba piyaagin~o," yinuk, yoragagerak.
42021001	Ti yorage nagagerik, ena na'nage logonet, aap ineenggi warak nen inamendek Ala awi wurik me wu pogo menggam inawu pi wogwe iyareegerak.
42021002	Pi wogwe me, kwe togwe eenggilek ambi wage nagagerik, mbuti wu abu mbuulogwe mbere'ndak pege kagagerak.
42021003	-
42021004	Pege kage nagagerik, it aakumi yorage logonet, "It aakumi abok inawu pegaarak yi, inamendek apit enaani kagak pegaarak me, mbuuluk aret pegaarak~o. Ndi, kwe togwe yi nogo perak, amendek abu lek kagak, ambi onggo patiyak mendek tigitogon pegerak me, at nggwok aret pegerak~o, yinuk, abet aret yokkiragi~o," yoragagerak.
42021005	Yorage nagagerik, it aakumi ando nen yogo logonet, "Ala awi wurik ti, yugum kigirikwe inom, yi mendek ndi mendek abe Ala ake pugu inom, nogo paga, abu kigirikwe wurik~o," yinuk, agan nugwi me,
42021006	Yetut nen it yorage logonet, "Kit kinigen kogwe yi nogo ti, yugum ambi obaga lu'luk aago logogin lek~o. Abok tigitogon langgunogo nappuurak eyom panggoni woraagin~o," yinuk, yoragagerak.
42021007	Yorage mbareegi, at kin wokkogo logonet, "Ngguru wae. Kat yo'niragandak nogo mandenom arigin~o? Ndi, Togop arigin, yo'niragandak nogo a'me lik yuurak eyom koorok panggoni wage kenok, nano eeke paga nineenu ariyak?"
42021008	Yogo mbareegwa, at Yetut nen yorage logonet, "Aakumi nomongginakwi iyo, kiniki tum wakkologo logonip~o. It aakumi apit an nendage kunit wogo logonet, at ambi nen, At woroorak nogo ti, an aret wagi~o, ari, ndi, at ambi nen, At woroorak eyom muk panggo yi wagaarak~o, ari, agan woraagun me, inoone konembunuk, muguren noobok~o.
42021009	Lek~o. Wim nambukwi~o. Lek~o. Mugogo wumbiyaawak nduk, wim nggaganggwi~o, yogwe kinaruk konenggwi kenok, kiniki ma'narubok~o. Ti eeriyak nogo ti, aa'nduk arit woramenggerak kwe, Age yobok eeriyak eyom muk panggoni wage logonet, eeke~o, yinuk, mbarubok~o," yoragagerak.
42021010	Yorage nagagerik, "Aakumi inanebunu ndegek wim nambukwi, aap endagembogut ambi awuri nen aap endagembogut ambi awuri inom wim nggwok nambukwi, eekwi iigak,
42021011	o mi mondok iya tit nuk ari, yi awi ndi awi mbi noogelo age, o yime-ndime kugilengga iyak wu'nage, ndi, kit kiniki ma'naruwak nduk, mbogut paga ineenu ariyak inagabiti warak mendek mondok alik negen eeke, eeke kamonggotak kwe,
42021012	eeka'lek kagak, aakumi nen pippinaganuk, kinookwi, it aap Yakuri tamban eeko menggam pinagi nogwe, keele maarogo mambiigo menggam mambinagagwi, ndi, an noone waganeegutak paga it aap inendagembogut inom, it aap yo'nggok inom, inowagam wokkiret nogwe, eerugun~o.
42021013	Togop eekkinakwi iinok, eeke neego nogootak nogo, Yoroorak nanonggwan aga~o, yinuk, yorogo logomunggup~o.
42021014	-
42021015	Kit kiniki warak logonet, it aap kinom ogoorak nogo wone obeelom kenaarogo yoramonggotak paga it inoone onggo yokkirogwe, kinoone taganggwi, eeriyak meek wone nogo mendek yokkiraminggirak me, Naana'le mbanogo ndogop yoraakit~o, yinuk, wone kinikime koongga'lek we ugun logomunggup nduk, eekkolaanip~o.
42021016	Kinagalomini-kinogobamini inom, kinowe-kinawot inom, kinoreewi inom, kinom kunik monggotak inom, it nogo nen aret wokkiret aap inowak loonggo menggam pinagi nogwe, kit ando kinookwi, eerugun~o.
42021017	Ndi, an noone waganeegutak paga aakumi abok aret ineebi lombok kinombarugun kwe,
42021018	kineeruwak ambiriluk ambi kobak arigin abu lek me,
42021019	kinogogumbuk logomonggotak paga kinagap ndakkolaamunggup~o," yinuk, yoragagerak.
42021020	"It aakumi ineegin warak apit aago o Yerutalem wanggerak wonogwe iigo logomonggotik, O Yerutalem pup eerogo puurak eyom abu panggoni wagaarak kagi, mbarumunggup~o.
42021021	-
42021022	Ti eyom panggoni wage kenok, Ala wone yi eeriyak ndi eeriyak liiru mbanak abok aret a'me lik yuwak nduk, aakumi maluk eekwi onggo wogoroorak eyom ti aret me, it o Yureya wonogwe nogo, puut paga time kumaa'nari nogwe, o kota wonogwe nogo, o time mbo punuk, mbaganggwi, eeruwak~o. Ndi, o kota endekem wonogwe nogo oome unggwi woroobok~o.
42021023	Ti eyom paga Ala nen o nggween paga yime aaninggin-paaninggin abu alik lombok eeppege logonet, it aakumi yi, anini eeppiyaagin me, kumi inabila wonogwe inom, inaagalogwe inelak kuninakwi inom, inabuwa~o.
42021024	Ando tege wooluwak paga inookwi iinok kanggwi, ando keele maarogo yi aakumi ndi aakumi inawi lombok time piya nogwe, eerugun~o. Ndi, at Ala nen, It aakumi endekem mendek unde iigak, Tahun ndogop eeko logogun~o, mbareegerak nogo a'me lik yega'lek kagak, it aakumi endekem mendek nen o Yerutalem iniyok aan lebenogo pit nogo logogun~o," yinuk, yoragagerak.
42021025	Yorage nagagerik, ambinom yorage logonet, "Kineenu arubagip nduk, oonegen inom, tut inom, laaluguragan inom, ti abu alik tam warak negen eeke kaamunggup~o. Ndi, o nggween paga yime yi yenggenak oonebu ari logonet, mondok kilaarak-mogonik eeke kenok, it aakumi inanebunu lombok abok aret, Yi nonggop eerit wage iya! yinuk, iniki abu ma'narugun~o.
42021026	It mbogut oolo yime inomaawi menggaarak nogo inaganak nugirage kenok, it aap abok nen yi mendek ndi mendek o nggween paga arit woroorak nogo, Yi aret arit wage kogo, yinuk, inagabiti nen iniki abu lek arigin~o.
42021027	Ti eeke kenok, an aap aret nda'nagagirak nogo nobanggi-nobangge li'luk eekko'nok nayuk warak logonet, ndugwi enggela'me wage neyaamunggup~o.
42021028	Eeriyak ti nogo warengge kenok, Ninagap ndaka wok yi wage kogo~o, yinuk, kinenggaanok tiya yinuk, kinigen nigagik logonu~o," yoragagerak.
42021029	Yorage nagagerik, wone yi, eegu laarogo yorage logonet, "Yi eyo ndi eyo inom, eyo wuli inom, eeke menggerak nogo liippinip~o.
42021030	Eyo anggup larikit nduk, eeke kinigen kogo nogootik, O abu kinikit nduk eeke kagi~o, yinuk, yogo monggotak
42021031	nogo ndak-ndak, Togop eerigin~o, yinuk, yokkiragarak yi, eeke kinigen kogo logomonggotik, At Ala abu'me pinaniyak nogo muk panggo yegerak kagi, yinuk, mbako logomunggup~o.
42021032	Kit yogondak wonogwe yi, awo lek aga'lek kiigak, eeriyak abok yokkiragarak nogo tigitogon a'me lik ari kaamunggup~o, yinuk, abet aret yokkirage agarik~o.
42021033	Mbogut-nggween yi, lek arigin aret kwe, an noone ti perak, lek arigin lek mondok aret logogin~o," yinuk, yoragagerak.
42021034	-
42021035	Wone ambinom yorage logonet, "Ta'na pugu ne ambit paga pagi aan mbelek togon wake menggi kwak, Ne ti paga ndogop eekkinabigin~o, yinuk, wone yokkiragarak nogo, kit aakumi o nggween paga abok aret ne ambit perak togon eekkinabi woraagin me, yi mendek ndi mendek kinaanoguma'le ndenok yogoorak nenet nugwi, amburu kumili eeginake mendek nenet nugwi, Namendek nonggop kolaakit~o, yinuk, kiniki koonit nugwi, eeko logonet, kiniki ugun kobak arumonggotak wonogwe kiyo, kiniki tum wakkologo logonip~o.
42021036	Ti eekkinaburak nogo kinomaawi togon kinogogumbuk logonet, waganggo logomonggotik, an aap aret nda'nagagirak nenggaanom paga mi'narubagip nduk, tamban mban eeko logonet, kiniki tum wakkologo logonip~o," yinuk, yoragagerak.
42021037	At Yetut nen o liingge paga Ala awi wurik me wone mamunirage, ndi, o kiip age kenok, wundi nanuk, puut endage Tayitun nogome nogo yi nage, eeke nagagerak me,
42021038	o kuubondendok lombok aakumi abok at oone konenuwok nduk, at owagam Ala awi wurik me kuwak ari wogo nogogwaarak.
42022001	Roti Piika'lek Mendek laago endage Obaga Mbo Nagagerak lariyak eyom panggoni wagagerak me,
42022002	it Ala unde inoweewi inom, it aap Ala wone liiru mbanak unde inom, nen aakumi inagabiti nen, "Yetut nonggop agago waruwi~o?" yinuk, koonit nugu nogogwaarak.
42022003	Koonit nugwi iigak, at Ibilit nen it aap 12 ambi endage Yurat Ikariyot inikime unggwagagerak.
42022004	Unggwage mbareegi, it aap Ala unde inoweewi inom, it Ala awi wurik arum wako nogogwaarak inoweewi inom, yorage logonet, "Yetut warubagip nduk, nonggop agago wokkira~o," yinuk, inom wone mbani nagagerak.
42022005	Inom wone mbani nage mbareegi, it iniki ale'nggen mbako logonet, "Onggo wu wokkiruwok~o," yogo mbareegwa,
42022006	at Yurat nogo nen, "E~o," ari nagagerik, "Aakumi lek me, o ngge eyom paga eebe pigogo wogoroorak nanonggwan age kaamun?" yinuk, tokkage nagagerak.
42022007	Laago Roti Piika'lek Mendek lappunuk, nonggo logonet, laago Obaga Mbo Nagagerak laruwok nduk ndomba wariyak eyom age mbareegi,
42022008	at Yetut nen Peterut Yaya imbirak nappiige logonet, "Laago Obaga Mbo Nagagerak nit noorak pipuk eerogo pugwi a nanip~o."
42022009	Yorage mbareegi, it nen, "Nit nggeeme pipuk eerogo pugwi a nawi~o?"
42022010	Yogo mbareegwa, at Yetut nen, "Kit o kota time unggwogo logomonggotik, aap ambi yugum yiiwak mendek yi toolak ambi wonok nage me, kinom lambumbunuk, at ame unggwage kenok, kinom aret unggwi nanu~o.
42022011	Kinom unggwogo logomonggotik, aap o unde nogo yogo logonet, At ninogoba Ngguru nen, An noone waganggwi nogo ninom laago Obaga Mbo Nagagerak noorak nduk, o ko ogoorak ngge? yo'nu~o, yo'niragaarak me, yokkogo~o.
42022012	Yogwi kiinok, tilaabaga ko nggwok ogoorak ambi ndigik-ndegek aago wonage yokkirage kenok, time aret larogo pogo logonu~o," yinuk, nappiyareegerak.
42022013	Nappiyareegerak nogo nogogwaarik, Yetut nen it yoragagerak nogo ndak-ndak aret kogo nogogwaarik, time aret laago Obaga Mbo Nagagerak nogo larogo pereegwaarak.
42022014	Larogo pereegwaarak nogo noorak eyom panggoni wage mbareegi, Yetut nen nappiigak leenogo piyareegerak nogo inom kwi'nogogwaarak.
42022015	Kwi'nogo nogogwaarik, Yetut nen it yorage logonet, "An noba aaninggin-paaninggin eeppanega'lek kagak, laago Obaga Mbo Nagagerak larak yi, ninom nawok lak ao, lombok mbake minggirak~o.
42022016	Peebi Ala abu'me piige menggim logonet, Alom yi nduk nonggo nogogurak kogo~o, yinuk, kin koorak eyom a'me lik yi naga'lek kagak, an nagin lek me, yogondak aret ninom nawok lak ao, lombok mbake minggirak~o, yinuk, abet aret yokkiragi~o."
42022017	-
42022018	Ti yorage nagagerik, yiiwak eenggime woppunuk, "Nogoba Ala wa!" yinuk, "An yogondak kuli paga nen nok, peebi Ala abu'me pinagarak eyom ari waga'lek kagak an eyoonggen amburu yi, nengga'lek aret logogin me, waganogo tumbukkolaanip~o, yinuk, yokkiragi~o."
42022019	Yorage nagagerik, roti eenggime woppunuk, "Nogoba Ala wa!" yinuk, karerogo tumburirage logonet, "An neebe kit kinake punik nogo yi aret me, noba abe'nako logonet, nanip~o."
42022020	Yorage nagagerik, nonggo mbareegwa, amburu toolak togop aret tumburirage logonet, "Ala kinom lambumbinagarak nduk, wone ngget mendek abok yokkirage nogo, kit abet mbarubagip nduk namiya kilirik yi aret~o," yinuk, tumburiragagerak.
42022021	Tumburirage nagagerik, "Wologwe! An nooruwak nduk, aakumi yoraagin nogo ninom mbi nengge yime agaarik~o.
42022022	An aap aret nda'nagagirak ee'naburak koonak nogo ndak-ndak aret ee'nabigin kwe, at nooruwak nduk aakumi yoraagin nogo perak abuwa~o."
42022023	Yorage mbareegi, "Ta nen eeriyak kenok yigi~o?" yinuk, it mban-mban kin wat-wat yereegwaarak.
42022024	Kin wat-wat yogo nogogwaarik, ti'nuk, "An iya, kat iya," yogo logonet, wone wako nogogwaarak.
42022025	Wone wakwi me, at Yetut nen it yorage logonet, "It aakumi endekem mendek inoweewi inendagembogut nen inoone omaawi paga inapuri lengganinakwi, ndi, it aap inapuri inarum menggaarak nogo nen, Ninogobamini~o, yo'niroorak mbakwi, eeko menggaarak kwe,
42022026	kit perak, togop yogo logogup~o. Aap nggwok ambi kinenggela'me wonage kenok, at wulaga mbuuluk pogom aret aruwak~o. Ndi, at wone lenggangginaka nogo kinayeloman aret aruwak~o.
42022027	Ta nen aap nggwok wonage mbakop? At mbi nengge menggerak ti, iya ilik, at nengge nogo ake yi wa nagak ndi wa nagak eeke menggerak ti, iya a? Lek~o. At nengge menggerak iya nogo lek a? Togop kwe, an kinenggela'me logonet, kinayeloman negen a'nuk, kinake yi wa nagak ndi wa nagak eeke minggirak~o.
42022028	Aaninggin-paaninggin noba age kagak, kit an mbo panugulik mondok ninom wonogo monggotak me,
42022029	nogoba nen an aakumi inarum logokit nduk, unde eeppaneegerak nogo ndak-ndak.
42022030	kit an nabu'me piige minggim mbi nunggwi, yi nunggwi, ndi, aakumi wone lengganinako menggam logonet, aakumi Iterali inanebunu 12 nogo inowak loonggwi, eeko logobagip nduk, unde eeppinagagi~o," yinuk, yoragagerak.
42022031	Yorage nagagerik, "Timon wae! Karuk logot~o. Gandum eebe leennaruwak nduk, ameneno ndegenggo mengga kwak, at Ibilit nen kat togop aret eeppagawak nduk, Ala yoge mbaki, E~o, yegerak kwe,
42022032	kat kiniki noba panggombunuk, abet nombake nogo, lek age kero, an kake tamban eekirak~o. Yungguninuk kiyok paga nowagam wage logomenggendik perak, kawuri yi, iniki eyak wappiige logomunggun~o," yinuk, yoreegerak.
42022033	Yoge mbareegi, at Timon nen, "Nogoba~o. Keele maarogo mambiigo menggam mambagagwi, mondok kookwi, eekwi iinok, an nimbirak ee'naburak op aret mbakirak~o."
42022034	Yoge mbareegi, at Yetut nen, "Peterut wae. Yogondak aret ayam oone yaga'lek kagak, kat ne kenagan paga, Yetut ti, an neenggo'lek ari, keyaagin~o, yinuk, yokkigi~o," yoreegerak.
42022035	Yoge nagagerik, it apit yorage logonet, "Kinawu nggerenak inom, wokkirogwe iinok yonggoliyak yum inom, kiniyogogut nggerenak sepatu inom, an nen wonok noorak mage~o, yokkirage mbareegi, nogo logonet, kit kinamendek ambi lek kenok, Ao, mbako nogogutak ilik, lek a?" Yorage mbareegi, it nen, "Nit niniki togop ambi mbarulik~o, ninogoba."
42022036	Yogo mbareegwa, at Yetut nen, "Yogondak nen kinawu nggerenak wonage kenok waganggwi, wokkirogwe iinok yonggoliyak yum wonage kenok waganggwi, tege wooluwak lek kenok, kinambogoyum endekem mendek paga ambi kunggologwe, eeko logonip~o.
42022037	Ala nen ari logonet, At aap maluk mendek inom ineenggi linggininabeegwaarak~o, yinuk, yereegerak liiru mbanak nogo, an eeriminggirak paga a'me lik yigin~o, yinuk, yokkiragi~o. An eeriyak nduk, liiru mbaneegwaarak nogo o yogondak yi aret a'me lik yi wage kenok, yagi~o."
42022038	Yorage mbareegi, it nen, "Tege wooluwak mbere yi~o, ninogoba." Yogo mbareegwa, at Yetut nen, "Abu yogo~o," yinuk, yoragagerak.
42022039	Yoraanuk nogome nen wundi nage nagagerik, puut Tayitun paga lagi nage nagagerak me, aret lagi nagagerak. Lagi nage me, at oone waganggwi mendek nogo inom lagi nogogwaarak.
42022040	Lagi noorak mbareegim nogome aret nogo nogogwaarik, it yorage logonet, "Maluk eeriyak kiniki nggagani wage kero, tamban mban eeko logonip~o."
42022041	Yoraanuk, yugum namburogo nappugwi nogo kwak, at tayo yi nage nagagerik, endobanggun yindumbunuk, tamban eereegerak.
42022042	Tamban eeke logonet, "Ai, nogoba! An ee'naburak yiiwak toolak kwak yi, kat woorak mbakendak kenok, wamen~o. Ndi, lek kenok, an eeriyak mbake nogo mbo punuk, kat eeriyak mbake nogo mban aret eerikit~o."
42022043	Yoge mbareegi, malayikat ambi mbogut paga nen at owagam tena'me ari wage nagagerik, iniki eyak wappereegerak.
42022044	Eyak wappege mbareegi, iniki abu puru agan unggwage kagak, abuwa warak nggo-nggo tamban ambinom eereegerak. Eeke kagak, liigak wundeegerak nogo amiya anggen kilirik pogom nggween paga wambit nagagerak.
42022045	Tamban eeppunuk, mi'nage nagagerik, at oone waganggwi mendek inowagam wage nagagerik, it iniki abu puru agan nage kenok, nogo yugwi iyareegerak.
42022046	Iige nagagerik, it yorage logonet, "Kit nonggop nduk nogo yugu ogotik~o? Maluk eeriyak kiniki nggagani wage kero, mi'na'nuk, tamban mban eeko logonip~o," yinuk, yoragagerak.
42022047	Wone ti awo yorage me, it aap 12 mendek ambi endage Yurat nogo aa'nduk nage kagak, aap ineebe aago ambokan nogogwaarak. It nogwe iigak, at Yurat aa'nduk Yetut kambugiriyak nduk, owagam panggo yi nage mbareegi,
42022048	at Yetut nen, "Yurat wae! Kat kambu'nirimenggendak nogo paga an aap aret nda'nagagirak yi, aakumi nen nooruwak nduk, wogoroorak mbakendak ya?"
42022049	Yoge mbareegi, it Yetut inom wonogogwaarak nogo nen it eeruwok nduk, nogogwaarak nogo yelok iigo nogogwaarik, "Ninogoba wae. Tege wooluwak paga inooruwi a?"
42022050	Yogwi iigak, it ambi nen aap Ala unde inowe nggwok ayeloman aruk abe'nggan tabok togon nappereegerak.
42022051	Tabok togon nappege mbareegi, at Yetut nen, "Togop eeriyak mage~o," yinuk, wulaga nogo aruk eenggi pigagangge nagagerik, obeelom eeppereegerak.
42022052	Obeelom eeppege nagagerik, at Yetut nen it at pigaawok nduk nogogwaarak Ala unde inoweewi inom, it Ala awi wurik arum wako nogogwaarak inoweewi inom, it aap inanggok inom, nogo yorage logonet, "Aap yogoot wagangga piginabi nogo mengga kwak, an togop aret pi'nabuwok nduk, tege wooluwak inom, mbim obate mbanak inom, wonok wogotak ya?
42022053	Ko'lu-kii'me Ala awi wurik me ninom neegak, pi'nabulik kwe, at o yumaak unde menggerak nogo kinom ee'naburak eyom yogondak yi aret me, ee'nip~o," yinuk, yoragagerak.
42022054	Yorage mbareegi, pigaganggo nogogwaarik, wonok aap Ala unde inowe nggwok ame nogome pi nogogwaarak. Pi nogwe iigak, Peterut nogo inambokan yanabek nagagerak.
42022055	Ala unde inowe nggwok nogo ame pi nogo nogogwaarik, at awoore'nggam time kani kumbunuk, kwi'ndak wonogwe me, Peterut nogo inenggela'me aret kwi'nari nagagerak.
42022056	Kwi'nari nagagerak wonage me, kolaga ambi kani kunik eya paga Peterut eebe inom kwi'ndak wonage kage nagagerik, at enegen looge logonet, "Aap yi kunduk, imbirak wonage kagarak~o."
42022057	Ari mbareegi, Peterut nen lik-lek ari logonet, "Kolaga! Aap ti, an neenggo'lek~o," yoreegerak.
42022058	Yoge mbareegi, peebi aap alik ambi nen Peterut kage nagagerik, yoge logonet, "Kat kunduk, at mendek aret keegi~o." Yoge mbareegi, at Peterut nen, "Wulaga! An abu lek ubi!"
42022059	Yoge mbareegi, ti'nuk peebi, oonegen ambit negen eeppunuk, aap alik ambi nen oone panggok togon Peterut yoge logonet, "Aap yi, Nggalileya mendek me, at kunduk imbirak wonagaarak abet aret kagi~o."
42022060	Yoreegerak kwe, Peterut nen, "Wulaga! Kat yagandak ti, an mondok neenggo'lek aret~o." Awo yoge kagak, ayam oone yereegerak.
42022061	Oone ari mbareegi, ninogoba Yetut ena logurogon Peterut pekkage mbareegi, Peterut nogo nen, "O yogondak yi paga ayam oone awo yaga'lek kagak, kat ne kenagan paga, Yetut an neenggo'lek, yumunggun~o, yo'negerak nogo, yi aret yigi," yinuk, abeke nagagerik,
42022062	endekem wundi nanuk, le iniki apit agagerak.
42022063	It aap Yetut porogo wonogwe nogo nen Yetut agi'ndok kanggo logonet, yawi paga wako nogogwaarak.
42022064	At enegen nobappunuk, ambinom wako logonet, "Ta nen kooke kagan? Yu nda!"
42022065	Yinuk, at miyuk-meya eerogo pogo logonet, wone ti mendek mban apit aret yoreegwaarak.
42022066	Ndi, o weege mbareegi, it Yakuri inawone amburu mbanggo menggaarak aap inanggok inom, aap Ala unde inoweewi inom, aap Ala wone liiru mbanak unde inom, kuwak eeppunuk, wonogwe me, Yetut awone amburu mbanuwak nduk, at eebe wonok it inowagam pi nogo mbareegwa, at yogo logonet,
42022067	"Ala nen leenogo mippereegerak Mesias nogo, kat aret kenok, yo'niret~o." Yogo mbareegwa, at Yetut nen, "An yokkirage neenok, kit abet nombakwi,
42022068	ndi, an nen kit kin wokkiige neenok, kit nen onggo yo'nugwi, eerumunggup lek me an nonggop yokkira?
42022069	Yogondak nen perak, an aap aret nda'nagagirak yi, at Omaawi Lombok Menggerak Ala eenggi abe'nggan kwi'ndak wonage neyaamunggup~o."
42022070	Yorage mbareegi, it abok aret at yogo logonet, "Ndi, ti kenok, kat Ala aput ilik?" Yogo mbareegwa, at nen, "Kit yogotak ti aret~o."
42022071	Yorage mbareegi, it nen, "At lombok alik nen yegerak nit muk konenggoorak me, wone ambi ngge yo'niraawak nduk, yogo ogoorik? Lek aret~o! " yinuk, yereegwaarak.
42023001	Yogo nogogwaarik, aakumi kuwak aago nogo abok aret mi'na'nuk, Yetut piganok Pilatut owagam wonok nogogwaarak.
42023002	Wonok nogo nogogwaarik, inoone pilit at oba pogo logonet, "Aap yi, nit aakumi abok ninabut wurit nege logonet, aap endagembogut Kayitat o unde wonage onggo wu wogoriyak mage~o. Kinowe endagembogut Keritut an aret~o, agan nege me, kwaakkogoorak~o."
42023003	Yogo mbareegwa, at Pilatut nen Yetut yoge logonet, "Aap Yakuri inowe endagembogut kat aret ilik?" Yoge mbareegi, at Yetut nen, "Yagandak ti aret~o."
42023004	Yoge mbareegi, at Pilatut nen it aap Ala unde inoweewi inom, aakumi apit kuwak aago nogo inom, yorage logonet, "Aap yi, maluk eekerak paga wariyak kwe, at eekerak ambi an abu koolik~o."
42023005	Yoragagerak kwe, it inoone panggok togon nabenak mban yogo logonet, "Lek~o. Aap yi, wone mamuninabit nege logonet, aakumi o Yureya mendek abok aret o Nggalileya nen nok, o yi kuli aret inabut wurit nege menggerak~o," yinuk, yoreegwaarak.
42023006	Yogwi nogo at Pilatut aruk konengge nagagerik, "At aap yi, Nggalileya mendek abet aret ilik?" yinuk, aakumi yorage nagagerik,
42023007	aap Keroret inarum menggim nogome mendek aret aruk konengge nagagerik, ti eyom paga at Keroret o Yerutalem wagagerak wonage me, at owagam nappereegerak.
42023008	Nappereegerak nage mbareegi, aap Keroret nogo nen Yetut eeke aruk konengge nagaatik, "Ineenu ariyak inagabiti warak mendek ambi eeke kaakit lak ao," mbake nagagerak me, Yetut enegen kage nagagerik, iniki ale'nggen mbareegerak.
42023009	Iniki ale'nggen mbake nagagerik, yi wone ndi wone apit Yetut kin wokkagagerak kwe, Yetut wone onggo yoga'lek puk aret wonagagerak.
42023010	Puk aret wonage mbareegi, it Ala unde inoweewi inom, it aap Ala wone liiru mbanak unde inom, ta logonet, inoone mondok maluk at oba pogo nogogwaarak.
42023011	Ndi, at Keroret awuri yigin unde inom Yetut miyuk-meya eerogo pogo logonet, agi'ndok kambeegwaarak. Ti abok aret eeppogo nogogwaarik, yum abu kigirikwe yippunuk, iyok paga Pilatut owagam nappi wagagerak.
42023012	At Keroret Pilatut aa'nduk imbirak ogoorak wonogogwaarak kwe, ti eyom paga imbirak lambuneegwaarak.
42023013	Yetut iyok paga nappi wagagerak wage mbareegi, at Pilatut nen it aap Ala unde inoweewi inom, Yakuri inanggok inom, aakumi ugun inom, wiirage nagagerik, wogo mbareegwa,
42023014	yorage logonet, "Aap yi, aakumi inabut wurit nage me nduk, nowagam pi wogotak kwe, kinoone at oba pogotak nogo, kiigak aret owak loonggirak me, maluk eekerak paga wariyak kwe, at maluk eekerak ambi an abu koolik~o.
42023015	Ndi, Keroret kunduk, at maluk ambi eerulik kage nagaarik, iyok paga nappi wagaarak me, maluk eekwi iinok, inooko menggaarak mendek at abu eerulik~o, yinuk, yokkirage agarik~o.
42023016	Togop me, iniki koonnaruwak nduk, yawi mban warogo teppikit~o," yinuk, yoragagerak. (
42023017	Laago Obaga Mbo Nagagerak lakwi iinok, aap keele maarak ambi piinogo teppegak eeke nagagerak me.)
42023018	Wone nogo yorage mbareegi, it abok ambugwi aret, "Mba!" yogo logonet, "Aap yi nogo lek~o. Aap Mbarabat aret piinogo teppinanu~o," yoreegwaarak.
42023019	Aap Mbarabat nogo aakumi ando inom nen, "Ninalik aruwok~o," yinuk, o kota time wim eeko logonet, aap ambi wake mbareegi, keele maarogo mambiigo menggam mambereegerak wonage me, yoreegwaarak.
42023020	Yogo mbareegwa, at Pilatut nen Yetut teppuurak mbake logonet, ne ambinom it yoragagerak kwe,
42023021	inoone ya-mba yogo logonet, "Eyo karo-karo paga nabenogo puurak~o. Eyo karo-karo nabenogo puurak~o."
42023022	Yogo mbareegwa, at Pilatut nen ne mbere yoragagerak me, ambinom yorage logonet, "Nonggop nduk? At maluk ngge eekerak paga yogop~o? Maluk eekaatak kenok mban inooko menggaarak kwe, maluk eebe ngge eekerak kenok, Wariyak, yogo ogotik? At maluk eekerak ambi, an koolik me, we iniki koonnaruwak nduk yawi mban warogo teppigin~o."
42023023	Yoragagerak kwe, eyo karo-karo paga nabenogo puwak nduk, inoone nabenak mban ya-mba yogo logonet, Pilatut oone nogo taganogo pogo mbareegwa,
42023024	at eeppuurak yoreegwaarak nogo Pilatut nen eebi mbake logonet kwe, "Op aret~o," yinuk, yoragagerak.
42023025	Yorage mbareegi, at aap, "Ninalik aruwok~o," yinuk, wim eeke logonet, aap wake mbareegi, keele maarogo mambiigo menggam mambereegwaarak, "Piinogo teppinanu~o," yoreegwaarak nogo aret piinogo wumbereegerak kwe, Yetut perak, it mbareegwaarak nogo ndak-ndak eeppuwak nduk, wogoragagerak.
42023026	Wogorage mbareegi, piganok nogo logonet, aap ambi endage Timon awi Kirene mendek me, endekem nen inikiigun o kota nogome unggwi wage me, pigogo eyo karo-karo aago nogo Yetut ambokan wonok nawak nduk, uum paga nggimbereegwaarak.
42023027	It aakumi apit at mugurok nogo logonet, kumi ando nen aleenggu maakwi, ineebe wakkologwe, eerit inom nogogwaarak.
42023028	Eerit nogwe me, at Yetut ena logurogon pegiige nagagerik, it yorage logonet, "O Yerutalem aagalogwe kit kumi yi, an nale yugup~o. Ata, kit kinaagalogwe kinom kinale yikkolaanip~o.
42023029	It aakumi nen, Kumi wubili inom, inaagalogwe ndaganakulik inom, inelak kuninakwi ineenggo'lek inom, inale'nggen mbarugun~o, yinuk, yogo logorak eyom woraagin, yokkirage agarik~o.
42023030	Ti eyom paga it aakumi nen puut nggwok yogo logonet, Nineebe aan lebenogo pinanu~o, yinuk, yogwi, ndi, puut mbuuluk yogo logonet, Nineebe taanogo pinanu~o, yinuk, yogwi,
42023031	eeremenggaarak me, aakumi nen eyo ki kagak togop yogwe iinok, mbuk age kenok, nonggop yogo logorak mbakop? Lek~o. Ti abunuk aret yogo logogun~o," yinuk yoragagerak.
42023032	Yetut piganok nogo logonet, it aap maluk eeka lombok ineebe mbere Yetut inom inooruwok nduk, pigiren nogogwaarak.
42023033	Pigiren o endage Anobak Yelenak nogome nogo nogogwaarik, at Yetut it aap maluk eeka nogo inom eyo karo-karo aago paga nabenogo piigo nogogwaarik, ambi eenggi abe'nggan pa'nggwe mippugwi, ambi eenggi kwaare'nggan pa'nggwe mippugwi, eerogo piyareegwaarak.
42023034	Nabenogo piigo mbareegwa, at Yetut nen, "Nogoba~o. It ineenggo'lek logonet, eeppanugwi me, it maluk eekwi yi, lek eerogo pu~o," yoreegerak. Ndi, it aakumi nogo nen yugum anggen nggween paga mbo wuppegak eeko logonet, ambogoyum nogo tumbukkologogwaarak.
42023035	It aakumi nogo taati inigen loogwi iigak, it aap Yakuri inoweewi nogo nen at miyuk-meya agago pogo logonet, "At aakumi inagap ndake nagaarak me, at Ala nen leenogo mippereegerak Mesias nogo abet aret kenok, agap ndakkolaayok ubi," yinuk, yereegwaarak.
42023036	Ndi, it aap yigin unde nogo kunduk, at agi'ndok kanggo logonet, anggur amburu ale mendek at wogoreegwaarak.
42023037	Wogogo logonet, "Kat aap Yakuri inowe kendagembogut kenok, kagap ndakkolet ubi!" yinuk, yogo nogogwaarak.
42023038	Ndi, wone ambi, "Yakuri inowe endagembogut yi aret~o," yinuk, liiru mbanogo anobak irimbaga nabembereegwaarak.
42023039	Nabembunuk wonogwe me, aap mbere inom nabenogo piyareegwaarak nogo ambi nen at Yetut miyuk-meya eerogo pege logonet, "Ala nen leenogo mippereegerak Mesias kat aret nogo lek a? Kat aret kenok, kat kagap ndakkolage, ndi, nit ninagap ndake, eeru ubi."
42023040	Yoreegerak kwe, ore nogo nen at mberege logonet, "At oba lenggenogo puurak koonggaarak ndak-ndak kat koba lenggenogo pagage me, kat Ala kagabiti mbaka'lek ya?
42023041	Nit eeppinanugwi nogo ti, eekoorak onggo ndak-ndak eeppinanugwi me, op aret kwe, at yi perak, maluk abu eerulik~o."
42023042	Yoge nagagerik, Yetut yoge logonet, "Ai, nogoba Yetut. Kendagembogut a'nuk wage kenok, an noba abeke logomunggun~o."
42023043	Yoge mbareegi, at Yetut nen at yoge logonet, "Yogondak aret kambunuk, nogo menggam o obeelom nogome nimbirak wonage keyaagin~o, yinuk, abet aret yokkigi~o," yoreegerak.
42023044	-
42023045	Ndi, o liingge oonegen 12 negen wonagagerak kwe, oonegen eya abu lek age mbareegi, o time apit agagerak kagak, o kiyoma oonegen 3 ari nagagerak. Oonegen abu 3 ari nage mbareegi, Ala awi wurik me yum tabak oolo tugunik menggerak nogo, oolo muundak nggoguk yereegerak.
42023046	Nggoguk ari mbareegi, at Yetut oone nggwok paga ari logonet, "Nogoba~o. Niniki kat unde logonok nduk, wokkigi~o," yinuk, iniki woronggolage nagagerik, kambeegerak.
42023047	At yigin unde inowe nogo nen eeke kage nagagerik, at Ala endage wogoppege logonet, "Aap yi, oone lek yeendo kagak eekoorak abet aret kagi~o," yinuk, yereegerak.
42023048	Ndi, it aakumi abok inigen kaawok nduk, kuwak eeri nogogwaarak nogo eeke kogo nogogwaarik, ineebe wakko'net iniyok paga yungguninuk iname wogogwaarak.
42023049	Ndi, at Yetut inom kunik nogo inom, it kumi o Nggalileya nen at inom wogogwaarak nogo inom, tayorogon taati mi'ndak logonet, eeke nogo abok aret inigen kogogwaarak.
42023050	-
42023051	O Yureya kota ambi endage Arimateya time aap ambi endage Yutup wonagagerak. At aap abe iniki abu koonak it Yakuri inawone amburu mbangga nogo mendek aret wonagagerak me, oreewi wone amburu mbangga nogo nen, "Yetut eeppuurak," koombunuk eereegwaarak nogo at oone inom abu nabenulik~o. "Ala abu'me panuwak~o," yinuk, tokkage nagagerak.
42023052	At aap nogo nen Pilatut owagam nage nagagerik, "Yetut warak eebe wo'niru~o," yinuk, ngginooreegerak, "E~o," yoge mbareegi,
42023053	eebe warak nogo piinogo wuppi wage nagagerik, mbogoyum laambu tabak paga perenogo yugum ndo ngget nendaarak aakumi awo mambiiga'lek iyaalok nogome mambi nagagerak.
42023054	Ko'lu it Yakuri tamban eeriyak nduk, pipuk agago pugwi nogo paga aret eereegerak.
42023055	Ndi, it kumi Yetut inom o Nggalileya nen wogogwaarak nogo Yutup mugurok nogo nogogwaarik, ndo nenaarak inom, Yetut eebe wanenogo pereegwaarak inom, inigen kogogwaarak.
42023056	Inigen kenok, iniyok paga iname wogo nogogwaarik, eyoonggen amburu inom, amburu obari abe alik mendek inom, pipuk eerogo pereegwaarak. Pipuk eeppogo nogogwaarik, Ala nen, "Yogop ee'nu, ndogop ee'nu," yereegerak liiru mbanak nogo ndak-ndak it Yakuri tamban eekwi paga tat yonggonggologogwaarak.
42024001	Ndi, tamban eekak yuurak ne iyaalok warennagagerak Hari Minggu paga o kuubondendok it kumi nen amburu pipuk eerogo pereegwaarak nogo, wonok ndoome nogome aret nogogwaarak.
42024002	Nogo nogogwaarik, yugum tu narak nogo pelenogo nappereegerak kogo nogogwaarik,
42024003	unggwi nogogwaarak kwe, ninogoba Yetut eebe wanenak nogo inigen koolik.
42024004	Eebe lek mbareegi, "Yi nonggop aga ubi?" mbakwi iigak, abera'lek me aap mbere inambogoyum abinak kwindagala aago yirik inowagam mi'nari wogwe iyareegwaarak.
42024005	Iigo nogogwaarik, inagabiti ambik aganake logonet, inete nggween paga wanduk yinuk, wonogwe iigak, it aap nogo nen kumi nogo yorogo logonet, "Kit nonggop nduk, at eenik menggerak nogo it kambeegwaarak inom wonage kero, kwaako ogotik?
42024006	-
42024007	Eebe yime lek~o. At muk eenik a'nuk, mi'nagaarak~o. At o Nggalileya logonet, An aap aret nda'nagagirak nogo nooruwak nduk, neebe pigogo it aap maluk mendek wogorage mbaremenggi, eyo karo-karo paga nabenogo panugwi iinok, nogo mbere yinuk, ko'lu neenik a'nuk mi'narigin~o, yinuk, wone yokkiragagerak nogo abe'nip~o."
42024008	Yorogo mbareegwa, at yereegerak nogo abereegwaarak.
42024009	Abeko nogogwaarik, ndoome nen iniyok paga wogo nogogwaarik, inigen kogogwaarak nogo abok aret it aap 11 inom, inoreewi inom nugu nogogwaarak nogo abok aret inom, mbininogo yorogogwaarak.
42024010	Aap nappiigak mbininogo yorogogwaarak kumi nogo ti, kwe Mariya awi Magaralena mendek inom, kwe Yokana inom, Yakobut agalo Mariya inom, it kumi alik inom, nen aret mbininogo yorogogwaarak.
42024011	Yorogogwaarak nogo, "Yi abet aret yo'nirogwe iigo~o," mbarulik, "Yi we ugun agan nugu agaarik," mbareegwaarak kwe,
42024012	Peterut perak, mi'na'nuk, puu'nuk ndoome nogome nage nagagerik, ena tebe yinuk, enegen mannage nagagerik, yum yawenak nogo nggonenak mban taati wonage kagagerak. Kage nagagerik, "Yi nonggop agaarak iya!" yinuk, iniki koonit ame aret wagagerak.
42024013	Ne ti paga aret Yetut oone waganggwi mendek mbere o Yerutalem nen o yaga'lelo ambi endage Emayut nogogwaarak. O kota Yerutalem nen yaga'lelo Emayut noorak ti, o nda 11 kilometer negen me, nogo logonet,
42024014	eeke kogogwaarak nogo abok aret mbininit nogogwaarak.
42024015	Mbininggo logonet, wone nili-kili mbanit nogwe me, Yetut lombok inowagam nage nagagerik, inom aret nagagerak kwe,
42024016	at yelok kogwe iyo, inigen nobarogo negen piyareegerak.
42024017	Inigen nobarogo piyareegerak iigak, at Yetut nen it yorage, "Kit nogo logonet, wone ngge mbanit nogo ogotik~o?" Yorage mbareegi, inabuwa warak inetenggen puk ogo nogogwaarik,
42024018	it mbere nogo ambi endage Keleyopat nen at Yetut yoge logonet, "It aap nggiru yi awi ndi awi nen o Yerutalem unggwi wagaarak wonogwe nogo yogondak iluk eekerak yi, apit ineenu kwe, kat kalik keenggo'lek me wage nagandik, yagan ya?"
42024019	Yoge mbareegi, at Yetut nen, "Nonggop agaarak me yogop~o?" Yorage mbareegi, it nen, "Aap Yetut awi Nataret mendek nogo~o. At ti, Ala nen yoge kagak yoraga mendek logonet, wone yorage nagaarak inom, eeke nagaarak inom, ti Ala kunduk, nit aakumi abok kunduk, ninenggaanom paga mondok iya tit eerit nage kogo nogoorak~o.
42024020	Ti aret kwe, it aap Ala unde ninoweewi inom, nit Yakuri ninoweewi inom, nen wariyak lenggambunuk, eyo karo-karo paga nabenogo puwak nduk, wogorogo mbaka, eyo karo-karo paga nabenogo pegaarak nogo~o.
42024021	Nit aakumi Iterali mendek wondet agago pinani woroorak nogo at aret mbakoorak me, ao. Togop aret kwe, eeppegaarak kagak, yogondak nogo mbere yogoorak~o.
42024022	Ndi, ambi, it kumi nit ninagalomini nogo nen ninogut mappinanggaarak mban.
42024023	It kumi nogo o kuubondendok ndoome nogome nogo nagaarik, at eebe warak lek kagaarak~o. Eebe lek mbaki, wogo nagaarik, nit yo'nirogo logonet, It malayikat mendek nen, Lek~o. At eenik wonage~o, yinuk, ninabinggaanggo negen yo'nirogwe iigoorak~o.
42024024	Yo'nirogo mbaka, it ando ninom wonogoorak nen ndoome pekka nogo nagaarik, kumi yo'niragaarak nogo ndak-ndak kagaarak kwe, at eebe perak, lek kagaarak~o," yinuk, Yetut mbininogo yoreegwaarak.
42024025	Yogo mbareegwa, at Yetut nen it yorage logonet, "Kit wi kiniki yunduurak aret kiigi~o. It aap Ala nen yorage kagak yoraga nen wone yokkirogo nogogwaarak nogo abok aret mbet-mbet abet mbarulik nonggop nduk wonogotak?
42024026	At Ala nen leenogo mippereegerak Mesias nogo aaninggin-paaninggin oba pegaarak yogotak nogo, oba pega'lek kagak, at tiyappuurak mbakop? Lek~o. Oba puurak agaarak me, pegaarak~o," yinuk, yorage nagagerik,
42024027	Keritut wage kenok, "Togop eerigin~o," yinuk, wone Muta liiru mbaneegerak nogo kuli nen it aap Ala yorage kagak yoraga nen yorogo nogogwaarak liiru mbaneegwaarak nogo abok aret amburu mbaniragagerak.
42024028	Amburu mbanirage kagak, o yaga'lelo noorak mbareegwam nogome wok yi nogo nogogwaarik, at nok-nok naakit nduk, eereegerak mendek
42024029	tebembunuk, yogo logonet, "Oonegen abu kilu yi nagaarak o kiip age me, ninom aret logowok~o," yogo mbareegwa, inom logowok nduk, iname aret unggwi nagagerak.
42024030	Unggwi nage nagagerik, inom mbi nawok nduk, kwi'na'nuk, mbi eenggime woppunuk, "Nogoba wa," yinuk, karerogo tumburirakit nduk eeke mbareegi,
42024031	"Ie. At nogo yi aret kogo~o," yinuk, yelok kogogwaarak. Yelok kogo mbareegwa, inigen iigak, eenggi-iyo'lek aret lek agagerak.
42024032	Eenggi-iyo'lek aret lek age mbareegi, imbirak wone mbanggo logonet, "Wologwe! Tu paga wogo logonet, wone yo'nirage, Ala wone liiru mbanak amburu mbannirage, eeke kagak, nit niniki eya ee'ninabit unggwage kogoorak nogo lek a?" yinuk, yogogwaarak.
42024033	-
42024034	Yogo nogogwaarik, ti eyom paga lombok mi'na'nuk, iniyok paga o Yerutalem wogo nogogwaarik, it aap 11 inom, aakumi ugun inom, kuwak eeppunuk, "Ninogoba Yetut abet aret eenik a'nuk, mi'nage nagaarik, eebe aap Timon nikka wagaarak~o," yinuk, mbininggwi iyareegwaarak.
42024035	Iigo nogogwaarik, tu nogo logonet, eereegwaarak inom, mbi karerogo tumburirage kagak at yelok kogogwaarak nogo inom, abok aret mbininogo yorogogwaarak.
42024036	Mbininirogwe me, Yetut lombok inenggela'me mi'nari unggwage logonet, "Kiniki kwippinip~o."
42024037	Yorage mbareegi, iniki ma'nage logonet, "Yi kugi ilik?" yinuk, inagabiti ambik aganabeegerak.
42024038	Inagabiti ambik aganake mbareegi, Yetut nen it yorage logonet, "Kit nonggop nduk kiniki piirik logonet, kiniki yungguppegak eeko ogotik?
42024039	Kit an aret neyaamunggup nduk, neenggi-niyok yi, pekkaanip~o. An nenggaanggum-nowak warak neegotak pogom it kugi togop lek me, an pi'nako logonet, an neebe aret nomba'nip~o."
42024040	Yorage nagagerik, eenggi-iyok nigiyareegerak.
42024041	Nigiige mbareegi, iniki ale'nggen nen, "Yi nonggop ubi! Iya!" yinuk, mbareegwaarak kwe, "Yi at aret," awo mbaka'lek iigak, it yorage logonet, "Mbi ambi wonage ilik, lek a?"
42024042	Yorage mbareegi, ikan larak ambi wogogo mbareegwa,
42024043	waganogo it inigen iigak aret nenggegerak.
42024044	Nengge nagagerik, yorage logonet, "Ninom logonet, an eeriyak wone nogo aap Muta nen Ala wone yugu liiru mbangge logonet, mbaneegerak nogo inom, it aap Ala yorage kagak yorogo nogogwaarak liiru mbaneegwaarak inom, mbuku Ndawi paga liiru mbanak nogo inom, abok aret a'me lik yigin~o, yinuk, yokkirage nagarak nogo yi aret eeppanggaarak~o."
42024045	Yorage nagagerik, Ala wone liiru mbanak tena'me kaawak nduk, iniki eya eeppiyareegerak.
42024046	Iniki eya eeppiige nagagerik, yorage logonet, "At Ala nen leenogo mippereegerak Mesias nogo aaninggin-paaninggin oba pugwi iinok, nogo mbere yinuk, kanggo menggam nen eenik age logomenggerik, mi'narigin~o.
42024047	Kit maluk eeko monggotak nogo kiniki koombunuk, kinomaluk mbo pugwi kiinok, Ala nen kinomaluk lek eerogo pinagagin~o, yinuk, wone nogo at endage kumbunuk, iyaalok o Yerutalem nen yi awi ndi awi abok aret yoranet wundi nogo logogun~o, yinuk, Ala wone liiru mbaneegwaarak nogo yi aret eeppanggaarak~o.
42024048	Eeke neegotak yi abok aret paganogo yoranet nugu logorak kit aret me,
42024049	nogoba nen wokkiroorak abok yokkiragagerak nogo, an nen aret kinoba wuppinagi woraagin me, Ala omaawi agi nen kinoba mondok li'luk eeppi waga'lek kagak, o kota yime aret logonu~o," yinuk, yoragagerak.
42024050	Yorage nagagerik, o kota nen wundi nanuk, wogoret o Mbetaniya koorok time ari nage nagagerik, eenggi nippege logonet, ale'nggen inoba piyareegerak.
42024051	Ale'nggen inoba awo piige kagak, at eebe wonok mbogut paga lagangge kogogwaarak.
42024052	Lagangge kogo nogogwaarik, Ala ayuk wuko logonet, endage tiyappogo nogogwaarik, inale'nggen ambik mbakak iniyok paga o Yerutalem wogogwaarak.
42024053	Wogo nogogwaarik, Ala awi wurik me nogome mban logonet, Ala alut eeko nogogwaarak.
43001001	O maan aa'nduk togon mbogut-nggween wakkaga'lek kagak at Wone nogo aret wonagagerak. Wone nogo ti, Ala imbirak aret wonagagerak. Ndi, Wone ti, Ala aret wonagagerak.
43001002	At nogo aa'nduk togon Ala imbirak aret wonagagerak.
43001003	Ala nen at Wone nogo yoge kagak, mbogut-nggween yi mendek ndi mendek abok aret wakkagagerak. Yi mendek ndi mendek wakkagagerak nogo at lek kagak, wakkoolik~o.
43001004	Aakumi ineenik eeginake menggerak alom at aret wonagagerak. Ndi, ineenik eeginake menggerak alom ti nen aakumi inikime eya eeginake menggerak.
43001005	Eya nogo nen o apit me eya eeke menggerak. Ndi, o apit nogo nen o eya nogo o apit eerogo pega'lek aret wonage menggerak.
43001006	Ala nen aap ambi endage Yaya aret nappi wagagerak.
43001007	At Yaya nen aakumi inikime eya eeginake menggerak nogo abok paganogo yorage logokit nduk, wagagerak. At yorage paga yi aakumi ndi aakumi abok aret iniki eya nogo oba panggombunuk, abet mbaruwak nduk, paganogo yorage a wagagerak.
43001008	Aakumi inikime eya eeginake menggerak nogo ti, at Yaya lek kwe, at eya eeginake menggerak nogo abok mban paganogo yorage logokit nduk aret wagagerak.
43001009	Eya abe mendek o nggween paga yime unggwi wage logomenggerik, yi aap ndi aap inikime eya eeginake logorak nogo aret wambi wagagerak.
43001010	At o nggween paga yime wambi wage nagagerik, wonagagerak. O mbogut-nggween yi, at aret wakkagagerak kwe, it aakumi nggween paga yime menggaarak nogo at yelok kaga'lek aret wonogogwaarak.
43001011	At ame lombok aret wambi wagagerak kwe, it aap at owe-awot nogo nen at eebe wagangga'lek aret wonogogwaarak.
43001012	Eebe wagangga'lek aret wonogogwaarak kwe, it ando iniki at oba panggombunuk, abet mbako nogogwaarik, waganeegwaarak nogo yorage logonet, "Kit mondok-mondok Ala apuri aret logomunggup~o," yinuk, it abok at apuri aret aganabeegerak.
43001013	It aap nogo aakumi inapuri ndaganakwi kwak ndaganabulik~o. Ndi, aakumi nggween paga mendek nen, "An naput ndarikit," mba'nuk, ndaganakwi kwak ndaganabulik mban. Ata. Ala nen aret ndaganabeegerak~o.
43001014	At Wone nogo, aap aret age nagagerik, ninom aret wonagagerak. Ninom logonet, oona ngginik kagak, iniki kunik nen eeppinanege, Ala ndogop menggerak~o, yinuk, liirogon yo'nirage, eeke kogo logonet, at Ala aput ambolom ndarak me, ogoba nen tiyappereegerak mondok tiyanak aret kogogurak~o.
43001015	At Yaya nen oone nggwok paga at nogo abok paganogo yorage logonet, "Aap ambi nambokan woraagin nogo, an nda'naga'lek neegak, at aa'nduk togon wonagagerak me, an ta mbuuluk. Ndi, at mondok nggwok aret~o, yinuk, yokkirage nagagirak nogo eebe yi aret~o," yinuk, yorage nagagerak.
43001016	At oona ngginik kagak iniki kunik nen eeppinanegak mban, eeppinanegak mban, eeke kenok, nit abok aret waganeegurak.
43001017	Ala nen wone lengganogo yoge kenok, Muta nen yo'niragagerak kwe, Ala iniki kunik nen eeppinanege, "Ala ndogop menggerak~o," yinuk, liirogon paganogo yo'nirage, eereegerak nogo ti, Yetut Keritut aret~o.
43001018	Aakumi nen Ala mondok inigen kogolik aret~o. At Ala aput ambolom ndarak iniki kunik lombok nogo nen perak, Ala abok paganogo yo'niragagerak.
43001019	It aap Yakuri mendek nen aap Ala unde inom, it aap Lewi mendek inom, "Kat aap ta~o?" yinuk, at Yaya yoruwak nduk, o Yerutalem nen at owagam nappiyareegwaarak owagam nogo mbareegwa, at Yaya nen paganogo yoragagerak nogo yi aret~o.
43001020	At Yaya nen, "Onggo yoroorak ti, neebi," mbarulik~o. Ata, onggo yorage logonet, "Ala nen leenogo mippereegerak nogo, an ta lek~o," yinuk, tena'me paganogo yoragagerak.
43001021	Yorage mbareegi, it nogo nen at Yaya yogo logonet, "Ndi, ti kenok, kat ta~o? Kat Eliya ilik?" Yogo mbareegwa, at Yaya nen, "Eliya ti kunduk, an lek mban~o." Yorage mbareegi, it nen, "Ti kenok, aap Ala nen yoge kagak yoraga nogo, kat aret ilik?" Yogo mbareegwa, at nen, "Ti kunduk, an lek mban~o."
43001022	Yorage mbareegi, it nen at yogo logonet, "Ndi, ti kenok, kat ta~o? It nappinani wagaarak nogo wone wonok yora nawam yo'niret ubi! An aap ndogop~o, yinuk, pagangge menggendak nogo ngge~o?"
43001023	Yogo mbareegwa, at Yaya nen, "Ala yoge kagak yoraga Yetaya nen ari logonet, Aap ambi karume aakumi lek me kuum ari logonet, At ninogoba Ala woroorak tu koonogo yako logonip~o, yereegerak nogo ti, an aret~o," yinuk, yoragagerak.
43001024	It nappiyareegwaarak nogo ti, aap Pariti mendek inom aret nappiyareegwaarak.
43001025	It nappiyareegwaarak nogo nen Yaya yogo logonet, "Ala nen leenogo mippereegerak nogo ti, an lek~o. An Eliya lek~o. Ndi, Aap Ala nen yoge kagak yoraga nogo ti, an lek mban~o, yagandak kwe, nonggop nduk aakumi yiime wuppiinet nege agandik?"
43001026	Yogo mbareegwa, at Yaya nen, "Lek~o. An aakumi yiime wuppiige minggirak aret kwe, aap ambi kit liippega'lek kiigak, wambi wagagerak kinenggela'me wonage~o.
43001027	At nogo ti, nambokan woraagin kwe, at aap nggwok me, an nen iyogogut nggerenak piiniyak meek~o," yinuk, yoragagerak.
43001028	Wone ti yoragagerak nogo ti, at aakumi yiime wuppiige nagagim niyo Yoraran enebaga o Mbetaniya nogome logonet, yoragagerak.
43001029	Nogo yinuk, ko'lu Yetut nogo, at Yaya owagam wage enegen kage nagagerik, it aakumi yorage logonet, "Aakumi nggween paga yime menggaarak inomaluk lek agago piige menggerak Ala andomba nogo wage yi kaanip~o.
43001030	Aap ambi an nambokan woraagin nogo an nda'naga'lek neegak, at aa'nduk wonagagerak me, an ta mbuuluk. Ndi, at mondok nggwok aret~o, yinuk yokkirage minggirak nogo eebe yi aret~o.
43001031	An togon at liippega'lek aret wonagarak kwe, it aakumi Iterali mendek nen at ineenu aruwak nduk, an yiime wuppiinet wagarak nogo~o," yinuk, yoragagerak.
43001032	Yorage nagagerik, at Yaya paganogo yorage logonet, "Aberiniki towe puume pogom mbogut paga nen wuga agan wambi wage nagaarik, Yetut oba kwi'ndak wonage nenegen kagarak~o.
43001033	An nen at liippega'lek aret wonagarak kwe, an aakumi yiime wuppiyoorak nduk, nappani wagagerak nogo nen, Aberiniki wambi woramenggerak at ambi oba kwi'ndak wonage kenegen kaamunggun nogo ti, Aberiniki kinoba wuppinagi woraagin nogo aret~o, yo'nereegerak me,
43001034	an aret nenegen kage nagarik, Yi Ala aput aret~o, yinuk, paganogo yokkiragi~o," yoragagerak.
43001035	Nogo yinuk, ko'lu Yaya it at oone waganggwi mendek mbere inom nogome logonet,
43001036	Yetut nage enegen kage nagagerik, "Wologo wae! Ala andomba nage ti, kaanip~o."
43001037	Yoragagerak at oone waganggwi mbere nogo konenggo nogogwaarik, Yetut mugurok nogogwaarak.
43001038	Mugurok nogwe nogo Yetut ena logurogon pegiige logonet, "Kit nano kwaarit wogop~o?" Yorage mbareegi, it nen, "Rabi wae! Kat kawi ngge~o?" yinuk, yoreegwaarak. ("Rabi wae," yoreegwaarak ti, nit ninoone paga, "Ngguru wae," yoreegwaarak.)
43001039	Yogo mbareegwa, Yetut nen, "Pekka nawok nduk, wa'nip~o," yorage mbareegi, inom nogo nogogwaarik, at ame inigen kogogwaarak. Ne ti eyom paga o kiyoma-kiyoma oonegen 4 negen ari nagagerak me, inom aret wonogogwaarak.
43001040	Aap mbere Yaya nen yoragagerak nogo konembunuk, Yetut mugurok nogogwaarak ambi ti, Timon Peterut awuluk Andereyat nogo aret.
43001041	At nogo nen oweeluk Timon mbet-mbet kwaakkage nagagerik, yoge logonet, "Timon wae! Mesias nogo muk wagaarak ninigen kogoorak~o," yinuk, yoreegerak. (Mesias, yoreegerak nogo ti, nit ninoone paga Ala nen leenogo mippereegerak Keritut aret nduk yoreegerak.)
43001042	Yoge nagagerik, wonok Yetut owagam nage mbareegi, Yetut enegen kage nagagerik, at yoge logonet, "Yaya aput kat Timon aret kwe, kendage Kepat aret yokkogo logogun~o," yinuk, yoreegerak. (Endage Kepat yoreegerak nogo ti, it aap Yunani inoone paga, "Peterut~o," yoreegerak.)
43001043	Nogo yinuk, ko'lu at Yetut o Nggalileya noorak kooneegerak. Koombunuk, nage logonet, aap Piliput kwaakkage nagagerik, yoge logonet, "Nimbirak nawok nduk, mok~o," yinuk, yoreegerak.
43001044	At Piliput awi ti, kota Mbetayira Andereyat Peterut imbirak at inom inawi ambime time aret wonogogwaarak.
43001045	"Nimbirak nawok nduk, mok~o," Piliput nogo yoge mbareegi, Piliput nen aap Natanayen kwaakkage nagagerik, yoge logonet, "Natanayen wae! At ambi woraagin~o, yinuk, Muta nen Ala wone yugu liiru mbangge, ndi, it aap Ala nen yorage kagak yoraga nen kunduk, liiru mbanggwi, eereegwaarak eebe nogo ti, Yutup aput Yetut awi Nataret mendek aret me, muk wagaarak ninigen kogoorak~o."
43001046	Yoge mbareegi, at Natanayen nen, "A puk! Abe mendek o Nataret time nen op woroorak me nduk yagan a?" Yoge mbareegi, at Piliput nen, "Pekka mok mban~o."
43001047	Yoge mbareegi, Yetut nen aap Natanayen at owagam wage enegen kage nagagerik, at abok ari logonet, "Aap Iterali mondok abe oone mbere ariilik yi kaanip~o."
43001048	Yoge mbareegi, at Natanayen nen, "A puk! Kat nonggop togon an neebe keenu agandak~o?" Yoge mbareegi, at Yetut nen, "Piliput awo wiigega'lek kagak, kat eyo wuli alome wonage muk nenegen keegirak~o."
43001049	Yoge mbareegi, at Natanayen nen, "Ngguru wae. Ala aput aakumi Iterali inowe endagembogut kat aret keegi~o."
43001050	Yoge mbareegi, at Yetut nen, "Kat eyo wuli alome wonage keegirak~o, yinuk, yokkigirak paga kiniki noba panggombunuk, abet nombakendak ya? Kat eeke kagandak yi ti, mbuuluk negen eeke kagandak kwe, peebi perak, nggwok aret eeke kaamunggun~o."
43001051	Yoge nagagerik, ambi yoge logonet, "Peebi mbogut keyaappunuk, it Ala yonggo nappiya wage menggerak malayikat nogo nen an aap aret nda'nagagirak pe'neya wambi wogwe, mbogut paga lagi nogwe, eekwi iige logomunggun~o, yinuk, abet aret yokkigi~o," yoreegerak.
43002001	Nogo mbere yinuk, ko'lu o Nggalileya yaga'lelo ambi endage Kana aap ambi kwe kolage me, Yetut agalo time inom wonagagerak.
43002002	Ndi, Yetut at oone waganggwi mendek inom aap kwe kolage me nogome woraawak nduk, inayonggo pereegwaarak wogogwaarak me,
43002003	anggur amburu nogo lek age mbareegi, Yetut agalo nen at Yetut yoge logonet, "Anggur amburu nogo abu lek agaarak~o."
43002004	Yoge mbareegi, at Yetut nen, "An eeke logorak eyom awo panggoni waga'lek me, nagalo kat nonggop nduk, an yo'nege agandik?"
43002005	Yoge mbareegi, at agalo nen aap laago unde ayeloman mini nogo yorage logonet, "At yokkirage kenok ti aret ee'nu~o," yinuk, yoragagerak.
43002006	It aap Yakuri mendek nen wone lengganak eeko logonet, yi mendek ndi mendek kookak yuurak nduk, togolowak yugum mendek 6 kuli aret nogome kwi'ndak wonagagerak. Togolowak yo'nggok nogome 100 liter negen alitak lombok tooko nogogwaarak.
43002007	At Yetut nen aap laago unde ayeloman mini nogo yorage logonet, "Togolowak time niyo eno korok togon too'nip~o," yorage mbareegi, eno korok togon tooleegwaarak.
43002008	Tooko mbareegwa, Yetut nen, "Yogondak! Niyo ando toologo aap laago unde ti, wogori nanip~o." Yorage mbareegi, toologo wogori nogogwaarak.
43002009	Wogori nogo mbareegwa, aap laago unde nogo nen niyo toolak nogo ombat wakkage logonet, anggur amburu agagerak kage nagagerik, ayeloman mini nogo nda ndi nen tooleegwaarak ineenu iigak kwe, at perak kobak me, aap kwe kolage nogo wiige nagagerik, wage mbareegi, yoge logonet,
43002010	"Wulaga! Anggur amburu ombat abe mendek aa'nduk tumburirogo nagaatik, ndonggorogon nunggwi iinok, ti'nuk, peebi amburu ombat maluk negen tumburirogo menggaarak kwe, kat perak, anggur amburu ombat abe mendek peebi wo'niroorak nduk, porogo wonagandak keegi~o," yinuk, yoreegerak.
43002011	At Yetut nen ineenu ariyak inagabiti warak mendek aa'nduk lombok eereegerak nogo ti, o Nggalileya yaga'lelo Kana nogome logonet, eereegerak ti aret. Time logonet, at tiyanak menggerak nogo abok paganeegerak me, at oone waganggwi nogo iniki at oba panggombunuk, abet mbareegwaarak.
43002012	Ti'nuk, at Yetut nogo at agalo inom, awuri inom, at oone waganggwi mendek inom, o Kaperenawum nogo nogogwaarik, time logonet, ne mande negen wonogogwaarak.
43002013	Nogome wonogwe me, it aap Yakuri laago Obaga Mbo Nagagerak lariyak eyom panggoni wage mbareegi, at Yetut o Yerutalem wambi wagagerak.
43002014	Wambi wage nagagerik, Ala awi wurik me unggunuk, it aakumi nen tapi inom, ndomba inom, towe puume inom, onggo mbanggwi, ndi, it ando wu onggo-onggo eeko menggaarak nogo eeko menggam taa'nogo wu onggo-onggo eekwi, eekwi enegen iyareegerak.
43002015	Eekwi enegen iige nagagerik, ligi laanak waganogo muun yawi negen ogobakkigippunuk, ndomba tapi abok aret Ala awi wurik me nen teerogo wumbiige, ndi, it aap wu onggo-onggo eekwi nogo inageyo ndoonak ogobakkigirik abut laganogo nggimbege, inawu nogo a'nggan yumbunik-telenak eerogo nappege, eereegerak.
43002016	Eeke nagagerik, it towe puume onggo mbanggwi nogo yorage logonet, "Towe yi apit aret wogoret nanip~o. Kit an nogoba awi wurik me yime, yi mendek ndi mendek kunggo menggam negen eerogo pogotak me, neebi a," yinuk, yoragagerak.
43002017	Yoragagerak nogo at Yetut oone waganggwi nogo nen, "Nogoba Ala wae! Kawi wurik nogo op logowak nduk, niniki aganggen kerek togon eerit nage paga niniki lek ee'nake~o," yinuk, yereegerak wone liiru mbanak nogo abereegwaarak.
43002018	It aap Yakuri nen at yogo logonet, "Kat yi eekendak nogo, ta nen yokkereegerak paga eekendak nineenu aruwok nduk, ambi nano eeke keyaawi~o."
43002019	Yinuk, inoone panggok togon yogo mbareegwa, at Yetut nen, "Lek~o. Ala awi wurik yi, minogo pinip~o. Minogo pugwi kiinok, wuke neegak, nogo mbere aret yumunggup~o."
43002020	Yorage mbareegi, it aap Yakuri nen, "A puk! Ala awi yi, wukwi niigak tahun 46 aret eereegerak kwe, kat nen, Wuke neegak, nogo mbere mban yuurak, yagan ya? Wi!" yinuk, yoreegwaarak.
43002021	Ala awi wurik yoragagerak nogo ti, at eebe nduk aret yoragagerak.
43002022	Peebi Ala nen Yetut kambunuk, nogo menggam nen eenik agago mippege mbareegi, at oone waganggwi nen wone yoragagerak ti, abereegwaarak. Abeko nogogwaarik, Ala wone liiru mbanak inom, wone Yetut nen yoragagerak nogo inom, abet mbareegwaarak.
43002023	At Yetut o Yerutalem laago Obaga Mbo Nagagerak lakome nogome logonet, ineenu ariyak inagabiti warak mendek eerit nege nogo aakumi apit aret inigen kogo nogogwaarik, iniki at oba panggombunuk, abet mbareegwaarak.
43002024	It aap apit iniki at oba panggombunuk, abet mbareegwaarak kwe, at Yetut perak, yi aap ndi aap abok inobaabut eenu me, "It aakumi yi, abet aret iniki noba panggombegaarak kagi," inombarulik~o.
43002025	It aakumi iniki mbakwi nogo ti, Yetut eenu menggerak me, aap ambit nen at ambi eeke abok paganogo at yoriyak mondok lek aret~o.
43003001	It Yakuri mendek inowe aap Pariti mendek ambi endage Nikoremut aret wonagagerak.
43003002	At nogo ne ambi oonikiya paga Yetut owagam wage nagagerik, yoge logonet, "Ngguru wae! Kat aakumi mamuninake logonok nduk, Ala nen nappagi wagaarak nineenu aret~o. Aakumi Ala inom kunik lek kenok, ineenu ariyak inagabiti warak mendek kat eerit nege menggendak nogo, it nen eeriyak abu meek~o."
43003003	Yoge mbareegi, at Yetut nen onggo at yoge logonet, "Aap ambit-ambi ngget nda'naga'lek kenok, Ala abu'me piige menggim enegen kaagin lek~o, yinuk, mondok abet aret yokkigi~o."
43003004	Yoge mbareegi, at Nikoremut nen, "A puk! Aap abu anggok a'nuk, peebi nonggop togon nda'nariyak yagan? At agalo inikime unggunuk, ambinom ngget nda'nariyak op me yinuk, yagan ya?"
43003005	Yoge mbareegi, at Yetut nen, "Aap ambit-ambi niyo paga inom, Aberiniki paga inom, ngget ndaka'lek kenok, Ala abu'me piige menggim unggwi nagin mondok lek~o, yinuk, abet aret yokkigi~o.
43003006	It aakumi nen ndaganakwi ti, it mendek aret~o. Ndi, Aberiniki nen ndaganake nogo ti, at mendek aret~o.
43003007	Togop me, Ngget nda'nariyak agaarak, wone yokkigi yi nogo, Ie! yinuk, kagabiti mbarugun~o.
43003008	O wiya iniki nen aret warit nage kagak, oonebu ari mban karuk konengge kwe, alom ngga nen warit wage, nggeeme warit nage, nogo ti, kat keenggo'lek ugun kobak menggendak nogo ndak-ndak, it aakumi Aberiniki nen ndaganake nogo ti, ti pogom aret~o."
43003009	Yoge mbareegi, at Nikoremut nen, "Ti yagandak ti, nonggop eeriyak me nduk yagan~o?"
43003010	Yoge mbareegi, at Yetut nen, "Kat aakumi Iterali mendek mamunirage menggendak aret kwe, an wone yokkege yi, liippega'lek agandik?
43003011	Nineenu kenok mban yokkirogwe, ninigen kogoorak nogo paganogo yokkirogwe, eekwi kwe, paganogo yokkirogwe nogo kit wagangga'lek aret ogotik~o, yinuk, mondok abet aret yokkiragi~o.
43003012	An nggween paga wone yokkirage nogo kit abet mbaka'lek me, mbogut paga wone yokkirage neenok, nonggop togon abet mbarumunggup mbakop?
43003013	Aap alik ambi abu lek~o. An aap aret nda'nagagirak nogo nalik mban mbogut paga nen wambi wagagirak me, ti'nuk, niyokan mbogut paga lagi nagin~o.
43003014	-
43003015	At Muta o karume logonet, waalo ogut wakkagak eerogo mippereegerak nogo kokwak, an aap aret nda'nagagirak nogo, it aakumi iniki noba panggombunuk, abet nombakwi iinok, mondok-mondok ineenik logowak nduk, an togop aret mippanugun~o.
43003016	At Ala nen yi aap ndi aap abok inabuwa nggwok lombok mbareegerak me, at aput ambolom ndarak an aret nappani wagagerak. Togop me, it aakumi iniki noba panggombunuk, abet nombakwi iinok, lek eerogo piyaagin lek ineenik mondok-mondok aret logogun~o.
43003017	Ala nen at aput an nogo it aakumi abok inowak loonogo maluk onggo inoba piyaakit nduk, o nggween paga yime nappani woroolik. Ata, it aakumi abok inagap ndarikit nduk aret nappani wagagerak.
43003018	It aakumi iniki an noba panggombunuk, abet nombakwi iinok, Ala nen inowak loonogo maluk onggo inoba piyaagin lek kwe, it iniki an noba panggombunuk, abet nombaka'lek iinok perak, it iniki Ala aput ambolom ndarak an nogo noba panggombunuk, abet nombaka'lek me, muk inowak loonogo maluk onggo inoba piigerak wonogo agaarik~o.
43003019	Ala nen inowak loonogo maluk onggo inoba piyoorak alom nogo yi aret. At eya eeginake menggerak nogo o nggween paga yime muk wambi wagagerak kwe, it aakumi ti, maluk mban eeko menggaarak me, At eya nogo ti, nineebi~o, mba'nuk, o apit mban inikilom mbako menggaarak.
43003020	Yi aap ndi aap maluk eeko menggaarak nogo nen it maluk eekwi pagak ari kero, At eya nogo ti, nineebi~o, yinuk, owagam wogolik kwe,
43003021	it aap Ala ndogop menggerak wone nogo, eeko menggaarak kenok perak, Ala inom kunik logonet, eeko menggaarak pagak yuwak nduk, at eya nogo owagam wogo menggaarak~o," yinuk, yoragagerak.
43003022	Ti yorage nagagerik, ti'nuk, Yetut at oone waganggwi mendek inom o Yureya unggwi nogo nogogwaarik, time inom logonet, aakumi niyome wuppiigo nogogwaarak.
43003023	-
43003024	Wuppiigwi iigak, at Yaya nogo keele maarogo mambiigo menggam awo mambega'lek me, at Yaya kunduk, o Talin koorok kagak, o Ayinom niyo ambik wonage me time aakumi at owagam wogwe iinok, niyome wuppiige nagagerak.
43003025	Niyome wuppiigwi wonogwe me, aap Yaya oone waganggwi inom, aap Yakuri mendek ambi inom, nen yi mendek ndi mendek kooriyak wone yugu nogo paga alelo wareegwaarak.
43003026	Alelo wappunuk, Yaya owagam wogo nogogwaarik, at yogo logonet, "Ngguru wae. At kimbirak yi Yoraran enebaga logonet, abok paganogo yoragagindak nogo, niyome wuppiige me, aakumi apit at ka nogo agaarik~o."
43003027	Yogo mbareegwa, at Yaya nen, "Wologwe! Aap ambit-ambi mbogut paga nen eeppega'lek kagak, alik nen iniki koombunuk eerit noorak op mbakop? Meek~o.
43003028	Ala nen leenogo mippereegerak nogo ti, an lek~o. At eebe peebi woroorak nduk, an we luulu naa'nduk nappani wagagerak~o, yinuk, paganogo yokkiragagirak nogo, kit aret konenggo nogogutak.
43003029	Kwe ambi aap nen wagangge kenok, kwe ti, aap waganeegerak nogo akwe aret~o. At kwe kolage ore nogo ti, we inom logonet, aap kwe kolage nogo oone konengge kenok, ale'nggen ambik kage nogo pogom ti, an aret~o, At eerit nage paga aakumi ambik at ka nogwe iinok, an niniki ale'nggen ambik ee'nake~o.
43003030	At tiyak ari kagak, an tebek yuurak agaarak~o," yinuk, yoragagerak.
43003031	Ti yorage nagagerik, ambinom yorage logonet, "It aakumi abok aret tebenak iigak, at agi nen wagagerak nogo mondok tiyanak wonage~o. It nggween paga nen ndarak ti, nggween paga mendek me, nggween paga mendek wone mban yogo menggaarak. It aakumi abok aret tebenak iigak, at mbogut paga nen wagagerak nogo, mondok tiyanak aret wonage~o.
43003032	At enegen kagagerak inom, aruk koneneegerak inom, paganogo yorage kagak kwe, at paganogo yorage nogo aakumi abu waganggulik aret wonogwe~o.
43003033	At paganogo yorage nogo, it aakumi nen waganggwi paga Ala abet aret ari menggerak tena'me pogo menggaarak.
43003034	At Ala nen nappi wagagerak ti, Ala wone mban ari menggerak. Ala nen at Aberiniki wogoge logonet, ambi eeriyak kenok, abok endak mban eeke logowak nduk, wogoreegerak.
43003035	Ogoba nen aput iniki kunik menggerak me, yi eekak ndi eekak apit aret at eeke logowak nduk, unde eeppereegerak.
43003036	It aakumi iniki Ala aput oba panggombunuk, abet mbakwi iinok, mondok-mondok ineenik aret logogun kwe, it ando Ala aput oone konembunuk, eeka'lek iinok perak, ineenik logogun lek~o. Ala anini inoba aret logogin~o," yinuk, yoragagerak.
43004001	Yetut nen at apuri ambik agago piinok, yiime wuppiige, ndi, Yaya perak, at apuri mbereeret negen agago piinok, yiime wuppiige, eekwi nogo, it aap Pariti mendek inaruk koneneegwaarak. (
43004002	Ti koneneegwaarak nogo ti, at Yetut nen aakumi yiime wuppiige logolik kwe, at oone waganggwi nen mban yiime wuppiigwi iigak, yogwe nogo inaruk koneneegwaarak.)
43004003	Inaruk koneneegwaarak at Yetut eenu age nagagerik, at o Yureya teppunuk, o Nggalileya aret nagagerak.
43004004	Nage logonet, tu alik paga noolik. Tu o Tamariya paga aret noorak age mbareegi,
43004005	nage logonet, aap Yakup nen at aput Yutup nggween wogoreegim koorok kagak, o Tamariya kota ambi endage Tikat aret panggo yi nagagerak.
43004006	Niyo tookak yuurak nduk, aap Yakup nggween kabuneegim o time aret wonagagerak me, at Yetut nage logonet, o liingge oonegen 12 negen age kagak, owak lek age mbareegi, niyo tooko menggam taati aret kwi'nari nagagerak.
43004007	Time wonage me, at Yetut oone waganggwi mendek nogo mbi onggo kunuwok nduk,
43004008	o kota nogome unggwi nogwe iigak, at alik aret wonage me, kwe Tamariya mendek ambi niyo tookkolaakit nduk, wagagerak. Wage mbareegi, Yetut nen at yoge logonet, "Kwe yi wae. Niyo naakit nduk, too'niriyak op ilik?"
43004009	Yoge mbareegi, kwe Tamariya mendek nen at yoge logonet, "A puk! Kat aap Yakuri mendek, ndi, an kwe Tamariya mendek me, niyo nonggop togon tookkiriyak nduk yo'negen~o?" yinuk, yoreegerak. (Ti yoreegerak nogo ti, aakumi Yakuri mendek inom, aakumi Tamariya mendek inom, yiiwak ambit paga nunggulik me nduk, yoreegerak.)
43004010	Yoge mbareegi, at Yetut nen at yoge logonet, "Ala nen onggo lek we wokkiriyak inom, ndi, aap nen, Niyo too'niru~o, yokkege nogo eebe inom, kat keenu logonet, Niyo aakumi ineenik eeginake menggerak mendek wo'niru~o, nggino yo'nenetak en, niyo ti mendek aret wokkenetak~o."
43004011	Yoge mbareegi, kwe nogo nen, "Nogoba~o. Niyo yenggenak ogu teberogon wonage, ndi, kat kagiiwak lek me, niyo aakumi ineenik eeginake menggerak mendek ti, ngga nen too'niriyak nduk yagan~o?
43004012	Niyo tookkolagak, yuurak nduk ninogoba Yakup nggween kabunogo pinaneegerak yi, at inom, at apuri inom, at aanggumi inom, nonggo nogogwaarak kwe, at meek, ndi, kat iya me nduk yagan ya?"
43004013	Yoge mbareegi, at Yetut nen, "It aakumi niyo yi mendek nunggwi iinok, abu eeginabigin kwe,
43004014	niyo an nen wogoraminggirak nunggwi iinok perak, abu eeginabigin mondok lek~o. Niyo an nen wogoraminggirak nogo, eneeri inikime nen kila-kila wungge logonet, mondok-mondok ineenik eeginake logogin~o."
43004015	Yoge mbareegi, kwe nogo nen, "Ai, nogoba~o. Niyo ti mendek wo'niru ubi! Wo'nege keenok, an niyo abu ee'nake, ndi, yime tookkola wage, eekak yigin lek aret~o."
43004016	Yoge mbareegi, Yetut nen at yoge logonet, "Kore yori nage logomenggendik, kimbirak wa'nu~o."
43004017	Yoge mbareegi, at kwe nogo nen, "An nore lek~o." Yoge mbareegi, at Yetut nen, "Nore lek yagandak ti, abet aret yagan~o.
43004018	Kat kogonggelomini 5 wogonabeegindak nogo~o. Ndi, yogondak aap kimbirak wonage nogo ti, kat kore lek me, yagandak ti abet aret yagan~o."
43004019	Yoge mbareegi, kwe nogo nen, "Ai, nogoba! Ala nen yorage kagak yoraga mendek kat aret keegi~o.
43004020	Ninombomini puurom yi paga Ala alut eeko nogogwaarak kwe, kit Yakuri mendek nen, O Yerutalem mban Ala alut eeko logorak, yogo monggotak nogo~o."
43004021	Yoge mbareegi, at Yetut nen, "Kwe yi wae! Puut yi paga inom, o Yerutalem inom, ninogoba alut eeriyak lek eyom panggoni woraagin, abet aret mbake logot~o.
43004022	Kit alut eeko monggotak eebe kineenggo'lek logonet, alut eeko monggotak kwe, at ninagap ndaka nit aap Yakuri ninenggela'me nen mi'narigin me, nit alut eekwi nogo perak, nineenu logonet, alut eeko monggoorak~o.
43004023	It aakumi nen ninogoba abet aret alut eekwi ti, at Aberiniki, Ala ndogop menggerak, yo'nirage nogo nen yorage kagak alut eeko logorak eyom peebi kwe, yogondak muk wagaarak~o. At ninogoba Ala nen, It aakumi togop aret nalut ee'nako logowak, mbake menggerak~o.
43004024	Ala ti, aakumi inigen kogolik mendek me, it aap at alut eeriyak mbakwi nogo iniki paga nen abet mba'nuk, at alut eeko logowak~o."
43004025	Yoge mbareegi, at kwe nogo nen, "At Mesias endage Keritut yogo monggoorak nogo woraagin an neenu aret~o. At wage logomenggerik, yi wone ndi wone apit aret mbininogo yo'nirage logogin~o."
43004026	Yoge mbareegi, at Yetut nen, "At nogo kat nimbirak wone mbanggwi an aret~o," yinuk, yoreegerak.
43004027	Yoge wonage me, Yetut oone waganggwi nogo wogogwaarak. Wogo nogogwaarik, at Yetut kwe imbirak wone mbanggwi kogo nogogwaarik, "Wi!" yereegwaarak kwe, "Kat kwe yi nonggop mba'nuk wagan?" yogwi, Ndi, "Kwe yi, kimbirak nonggop nduk wone mbangge agandik~o?" yinuk, Yetut nogo yogwi, eeka'lek aret wonogogwaarak.
43004028	Eeka'lek wonogwe iigak, kwe nogo nen agiiwak mbo punuk, ame o kota nogome nage nagagerik, aakumi yoranet nage logonet,
43004029	"An yi eekak ndi eekak eeke nagagirak nogo abok paganogo yo'negerak aap nogo pekka nawok nduk wa'nip~o. Ala nen leenogo mippereegerak nogo ti aret ilik?"
43004030	Yorage mbareegi, iname o kota nen wunggo nogogwaarik, Yetut owagam wogogwaarak.
43004031	Awo wogwe iigak, at Yetut oone waganggwi nen Yetut yogo logonet, "Ngguru wae! Mbi yi namen~o."
43004032	Yorit unggwogogwaarak mendek at Yetut nen, "An nambi ti, kit kineenggo'lek mendek nengge agarik~o."
43004033	Yorage mbareegi, at oone waganggwi it mban-mban wone mbanggo logonet, "At noorak mbi ambi wogori wagaarak ilik?"
43004034	Yogo mbareegwa, Yetut nen, "At nappani wagagerak nen eeriyak mbake menggerak nogo eeke, ndi, at eeriyak mbake menggerak nogo an nen worok togon eeke, eeriyak ti, an nambi aret~o.
43004035	Kit nen, Tut 4 penembunuk, anggen yugu kole age kenok, Mbanuwok~o, yogo monggotak nogo lek a? Togop aret yogo monggotak kwe, an nen yogondak aret yabu yarak me kinigen pekkaabagip nduk, yokkirage agarik~o. Eebe kole age logonet, agari abu yi'nip agaarak me, mbaniyak aret agaarak~o.
43004036	Aap ambi awi yake, ambi anggen mbangge, eekwi nogo imbirak ambugwi aret iniki ale'nggen mbaruwak nduk, at anggen mbangge nogo onggo kolage menggerak aret~o. At onggo kolage ti, it aakumi mondok-mondok ineenik logowak nduk anggen mbanak kwak kuwak eerogo piige nogo aret~o.
43004037	Aap ambi awi yake, ndi, ambi anggen yugu mbangge, eeko menggaarak~o, yinuk, yogo menggaarak wone nogo ti abet aret~o.
43004038	An nen kit yabu yareegu'nom anggen yugu yi'nip agaarak mbanubagip nduk nappinagulik~o. Ata, aap inambik yareegwam time aret nappinagagirak me, it eereegwaarak paga kit anggen yugu mbanggo ogotik~o," yinuk, yoragagerak.
43004039	Ndi, at kwe nogo, "An yi eekak ndi eekak eeke nagagirak abok aret aap ti nen nabok paganogo yo'negerak~o," yinuk, yoranet nege paga aakumi Tamariya mendek ambik o kota time nen iniki Yetut oba panggombunuk, abet mbareegwaarak.
43004040	It iniki Yetut oba panggombunuk, abet mbareegwaarak me, aakumi Tamariya mendek nen Yetut owagam wogo nogogwaarik, "Ninom logowok~o," yinuk, yogo mbareegwa, at Yetut ne mbere paga inom aret wonagagerak.
43004041	Inom logonet, wone yoragagerak paga aakumi ambik iniki at oba panggombunuk, abet mbareegwaarak.
43004042	Abet mbako nogogwaarik, it nen kwe nogo yogo logonet, "Yogondak kat yo'niragandak paga mban lek~o. Ata, nit nen aret at oone ninaruk konenggo nogoorik, aakumi abok inagap ndaka abet aret nineenu ogoorak me, ti paga niniki at oba panggombunuk, abet mbako ogoorik~o," yinuk, yoreegwaarak.
43004043	-
43004044	"It aap Ala nen yorage kagak yoraga nogo, inawi alom paga wone yorogwe iinok, tiyappiinok inoone waganggulik~o," yinuk, Yetut lombok nen yereegerak me, at ne mbere iluk inom wonagagerik, time nen o Nggalileya aret nagagerak.
43004045	It aap Nggalileya mendek o Yerutalem laago Obaga Mbo Nagagerak lakome wambi wogo nogogwaarik, nogome logonet, Yetut laago lakome eerit nage abok inigen kogogwaarak me, Yetut nogo o Nggalileya unggwi nage mbareegi, keyage warogo waganeegwaarak.
43004046	Waganggo mbareegwa, at Yetut o Nggalileya kota Kana aa'nduk niyo aret kwe, anggur amburu eereegim nogome aret nagagerak. Nagagerak wonage me, aap o unde ambi apuluk o Kaperenawum andi wonagagerak me,
43004047	aap nogo Yetut o Yureya nen o Nggalileya wagaarak konembunuk, Yetut owagam wambi wage nagagerik, at apuluk andi abu kambuurak lombok eereegerak me, Yetut nen obeelom eeri nawak nduk, yoreegerak.
43004048	Yoge mbareegi, Yetut nen at yoge logonet, "Eerubok mendek eeke, kineenu ariyak kinagabiti warak mendek eeke, eeke neyaamunggup lek kenok, kiniki noba panggombunuk, abet nombarumunggup lek kiigi~o."
43004049	Yorage mbareegi, at aap o unde nogo nen, "Ai, nogoba~o! Napuluk awo kangga'lek kagak aret mbet-mbet nawi~o."
43004050	Yoge mbareegi, Yetut nen at yoge logonet, "Kapuluk eenik arigin me, kame nak~o." Yoge mbareegi, aap nogo nen Yetut wone yoreegerak nogo abet mbake nagagerik, aret nagagerak.
43004051	Awo tu paga nage me, at ayeloman mini yoruwok nduk wogo mbareegwa, inom lambumbunuk, "Kapuluk nogo muk eenik agaarak~o," yinuk, yoreegwaarak.
43004052	Yogo mbareegwa, at nen, "Oonegen ngga ari nage kagak, eenik agaarak~o?" Yorage mbareegi, it nen, "Kobit liingge oonegen 1 paga aret inikime kani pereegerak nogo lek agaarak~o."
43004053	Yogo mbareegwa, wulaga ogoba nogo nen, "Kobit liingge at Yetut nen, Kapuluk eenik arigin~o, yo'negerak nogo ndak-ndak liingge aret eenik agaarak kagi," yinuk, abeke nagagerik, at inom, at apuri inom, abok aret iniki Yetut oba panggombunuk, abet mbareegwaarak.
43004054	At Yetut o Yureya nen o Nggalileya nage nagagerik, nogome logonet, aakumi ineenu ariyak inagabiti warak mendek aa'nduk ambi eereegerak me ambokan eereegerak ti aret~o.
43005001	Ti'nuk, peebi it Yakuri mendek laago lakwi me, Yetut o Yerutalem wambi wagagerak.
43005002	O Yerutalem tu endage Ndomba Wogoret Unggwogo Menggam taati niyo ambi yenggenak wonagagerak. Niyo yenggenak ti, Iberani wone paga Mbetetera, yogo nogogwaarak. Niyo yenggenak nogo aa'nggi paga yengget-wangget o 5 wurik me tigitogon awe aago mban wonagagerak.
43005003	Aakumi ambik kugi andi wonogogwaarak nogo ti, inigen mbuk inom, inendop maluk inom, ineenggi-iniyok nggilik-nggelok aago inom, time mban yindak-wi'ndak aago wonogogwaarak. (
43005004	Ne ambi paga Ala yonggo nappiya wage menggerak malayikat ambi nen niyo Mbetetera yenggenak nogome wambi woraanuk, niyo abolok eeke kenok, aap andi ambi aa'nduk niyome unggwage kenok, at andi nogo lek aret age nagagerak.)
43005005	Togop eeko nogogwaarak me, aap ambi andi kagak tahun 38 eereegerak nogo inom time aret windak wonagagerak.
43005006	Aap nogo, o maan togon togop aret windak wonagagerak Yetut yelok kage nagagerik, at yoge logonet, "Wulaga wae! Kat obeelom eekkaburak mbakendak ilik, lek a?"
43005007	Yoge mbareegi, aap andi warak nogo nen, "Ai, nogoba! Yi abolok eeke kenok, an wo'neren yiime wuppani noorak noreewi ambi lek me, an awo wambi nage neegak, it ando mban peleppanegak wanggo menggaarak~o, obak!"
43005008	Yoge mbareegi, Yetut nen at yoge logonet, "Wulaga! Mi'na'nuk ndoonak nogo yege menggendak nogo ko'nok nak~o."
43005009	Awo yoge kagak, aap nogo obeelom age nagagerik, ndoonak nogo yege nagagerak nogo ko'nok nagagerak. Ti eereegerak nogo ti, it Yakuri tamban eekwi paga aret eereegerak.
43005010	Tamban eekwi paga eereegerak me, it Yakuri mendek nen aap obeelom agagerak nogo yogwi, "Wulaga! O yogondak nit Yakuri tamban eekwi paga me, kat ndoonak nogo yege menggendak nogo wonok nage ti mage ubi!"
43005011	Yogo mbareegwa, at aap nogo nen, "Aap an obeelom ee'nakerak nogo nen, Ndoonak nogo yege menggendak ko'nok nak~o, yo'negerak me tit yogwe ya?"
43005012	Yorage mbareegi, it nen, "Ta nen, Ndoonak nogo yege menggendak ko'nok nak, yokkegerak?"
43005013	Yogo mbareegwa, Yetut nogo aakumi ambik time kuwak aago inenggela'me nogome kobak agagerak me, aap obeelom eereegerak nogo nen, "Aap ndogop nen obeelom ee'nakerak~o," yinuk, paganogo yoroorak meek aret agagerak.
43005014	Ti'nuk, peebi aap nogo Ala awi wurik me wonage Yetut enegen kage nagagerik, at yoge logonet, "Wulaga! Kat keebe obeelom aret agandak me, andi abunuk nggwok eekkake kero, maluk ambinom eerugun~o," yinuk, yoreegerak.
43005015	Yoge mbareegi, aap nogo wundi nage nagagerik, "Lek~o. Aap an obeelom ee'nakerak nogo ti, Yetut aret~o," yinuk, it Yakuri mendek paganogo yoragagerak.
43005016	At Yetut nen it aap Yakuri tamban eekwi paga togop aret obeelom eeginabit nege nagagerak me, it Yakuri mendek nen Yetut inanini agaket eerogo pit nogo nogogwaarak.
43005017	Eerogo pit nogwe iigak, at Yetut nen it yorage logonet, "An nogoba o aa'nduk nen nok, o yogondak yi kuli paga eeke menggerak me, an kunduk, togop aret eeke minggirak~o," yoragagerak.
43005018	At Yetut nen it Yakuri tamban eekwi paga eeriyak mage yugu kagak, eereegerak paga mban lek~o. Ata, "Ala ti, an nogoba lombok aret~o," ari logonet, Ala imbirak ndak-ndak eekkolagagerak paga it aap Yakuri mendek nogo nen abunuk at wariyak nduk, eeko nogogwaarak.
43005019	Eekwi me, at Yetut nen it yorage logonet, "Ala aput nalik niniki koombunuk nen eeriyak meek~o. An nogoba eeke nenegen kenok mban eeke minggirak~o. Nogoba nen yi mendek ndi mendek eeke nogo ti, aput an ndak-ndak aret eeke minggirak.
43005020	An nogoba ti, aput an iniki kunik ee'nake me, at yi mendek ndi mendek eeke menggerak abok aret aput an yo'nege menggerak. An eeke neegotak yi nogo ti, mbuuluk negen, ndi, peebi kit, Wi! yubagip nduk, abunuk nggwok, Eeru~o, yo'nege kenok, eeke neyaamunggup~o.
43005021	Nogoba nen aakumi kanggaatak ineenik agago mippiige menggi kwak, aput an niniki nen aap ambi eenik eeppuurak mbake kenok ti, eenik agago mippigin aret~o.
43005022	Nogoba nen aakumi inowak loonogo maluk onggo eeppiigeelik~o. Aakumi abok inowak loonogo maluk onggo eeppiyoorak unde ti, nogoba nen aput an aret mippaneegerak.
43005023	Aakumi nen Ala tiyappogo mengga kwak, aput an kunduk ndak-ndak tiyappanugo logowak nduk, mippaneegerak. It aap nen Ala aput an tiyappanugwi lek iinok ti, at nappani wagagerak an nogoba nogo tiyappugwi lek~o, yinuk, mondok abet aret yokkiragi~o."
43005024	Yorage nagagerik, ambinom yorage logonet, "It aap an noone konembogo nagaatik, iniki at nappani wagagerak nogo oba panggombunuk, abet mbakwi nogo ti, mondok-mondok ineenik aret logogun~o. Ndi, it aap ti, kanggo menggam nen ineenik eeginake menggim muk unggwi wogogwaarak me, Ala nen inowak loonogo maluk onggo eeppiyaagin lek~o, yinuk, mondok abet aret yokkiragi.
43005025	It aap kanggo menggaarak mendek nen Ala aput an noone koneniyak eyom peebi kwe, yogondak muk panggoni wagaarak me, it aakumi nen an noone konenggwi iinok, mondok-mondok ineenik aret logogun~o.
43005026	An nogoba aakumi ineenik eeginake menggerak alom unde menggi kwak, aput an kunduk, togop aret ineenik eeginake logokit nduk, alom unde eeppaneegerak.
43005027	Aput an aap aret nda'nagagirak me, aakumi inowak loonogo maluk onggo eeppiyoorak nogoba nen awone kili'nereegerak~o, yinuk, mondok abet aret yokkiragi~o.
43005028	-
43005029	Togop me, it aakumi kanggaatak piigo menggam wonogwe nogo abok aret an noone konembunuk, mi'nariyak eyom panggoni woraagin me, wone yokkiragarak yi, Wi! yinuk, pi warugup~o. Ti eeri woroorak nogo ti, it obeelom eeko nogogwaarak nogo mondok-mondok ineenik logowak nduk, mippiige, ndi, it maluk eeko nogogwaarak nogo inowak loonogo maluk onggo eeppiyaakit nduk, mippiige, eerigin~o," yinuk, yoragagerak.
43005030	Yetut nen ambinom yorage logonet, "An nalik niniki koombunuk nen ambi eeriyak meek~o. Ata, Ala yo'nege konembunuk mban inowak loonogo maluk onggo eeppiige minggirak. An niniki mbake paga eekeelik~o. At nappani wagagerak an nogoba iniki mbake nogo mban eeke minggirak me, an aakumi inowak loonogo maluk onggo eeppiige nogo ti, a'me liirogon aret eeppiige minggirak~o.
43005031	An nalik nen mban nabok paganogo yokkirage neenok ti, pilit wone aret ari nombariyak kwe,
43005032	at ambi alik nen an nabok paganogo yokkirage menggerak me, at nabok paganogo yokkirage nogo ti, abet aret yokkirage menggerak an neenu aret~o.
43005033	Kit yonggo Yaya owagam nappiyareegutak nogo, nogo mbareegwa, wone abet lombok paganogo yokkiragagerak.
43005034	An nabok it aakumi nen paganogo yokkiroorak an mbakeelik kwe, kit kinagap ndarikit nduk, wone yi yokkirage agarik~o.
43005035	Aap Yaya ti, ndi wuninik abinak ambik eeke menggi kwak wonagagerak me, eya eekkinake kwak yokkirage nagagerak paga kiniki ale'nggen ne ambiriluk mbakotak kwe,
43005036	at Yaya nen an nabok paganogo yokkirage ti, meek negen. An abu worok togon eeke logokit nduk, nogoba nen yo'nereegerak eeke minggirak nogo paga nogoba nen nappani wagagerak nabok pagak ari nogo ti, mondok iya lombok aret~o.
43005037	An nogoba nappani wagagerak kunduk nabok paganogo yokkiragagerak kwe, kit at oone kinaruk konenggwi, ndi, at enete kunduk, kinigen kogwe, mondok eeka'lek aret ogotik~o.
43005038	At nappani wagagerak an nogo, kiniki noba panggombunuk, abet nombaka'lek me, at oone ti, kinikime wonage abu lek aret~o.
43005039	Ala wone liiru mbanak paga mondok nineenik ee'ninabigin, mba'nuk, liirogon malenggo monggotak. Ala wone liiru mbanak ti, an nabok paganak nogo liiru mbanak aret me,
43005040	kit kineenik eekkinabikit nduk, an nowagam woroorak op aret kwe, nineebi mbako monggotak nogo~o.
43005041	Aakumi nen an tiyappaniyak ti, mbakeelik~o.
43005042	Kit perak, Ala kinom kiniki kunik eekulik ti, an abu neenu minggirak.
43005043	Nogoba nen nappani wagagerak an nogo, kit wo'naka'lek kwe, aap alik ambi at iniki mba'nuk wage kenok perak, aret waamunggup kiigi~o.
43005044	Wologo wae! It kinoreewi nen tiyappinagagwi iinok ti, kinikilom mbako monggotak kwe, Ala alik mban menggerak nen tiyappinaniyak ao, mbakwi lek me, kit nonggop togon kiniki noba panggombunuk, abet nombarumunggup?
43005045	At nen ogoba enggaanom paga ninenggali warogo yo'niraagin, mbarugup~o. At kinenggali wappinagarak ti, iniki lunik menggaarak aap Muta nogo aret~o.
43005046	Kit kiniki Muta oba panggombunuk abet mba'netak en, at nen an nabok paganogo liiru mbaneegerak me, kiniki muk an noba panggombunuk, abet nomba'netak~o.
43005047	Aap Muta wone liiru mbaneegerak nogo kit abet mbakwi lek kenok, an noone yokkirage yi, nonggop togon abet mbarumunggup? Meek aret~o." yinuk, yoragagerak.
43006001	Ti'nuk, peebi at Yetut yi yenggenak Nggalileya endage ambi Tiberiyat nogo, enebaga wunda nagagerak.
43006002	Enebaga wunda nage kagak, it aakumi ambik at Yetut ineenu ariyak inagabiti warak mendek eeke logonet, kugi andi obeelom eeginabit nage inigen kogo nogogwaarak me, Yetut mugurok nogogwaarak.
43006003	Mugurok nogwe iigak, at Yetut puurom lagi nage nagagerik, at oone waganggwi inom time aret kwi'nogogwaarak. (
43006004	Ne ti eyom paga it Yakuri nen laago Obaga Mbo Nagagerak lariyak eyom panggoni wagagerak.)
43006005	Yetut nogo kwi'na'nuk, enegen tiya yinuk, aakumi ambik at owagam kuwak ari wogwe iige nagagerik, Piliput yoge, "Piliput wae! Aakumi yi, mbi noorak nduk onggo nggeeme kuni nawi~o?" yoreegerak.
43006006	Ti yoreegerak nogo ti, at eeriyak eenu logonet kwe, Piliput abut mbanikit nduk, yoreegerak.
43006007	Yoge mbareegi, at Piliput nen at yoge logonet, "It aap inalitak lombok mbuuluk-mbuuluk nawak nduk, wu 200 dinar paga mbi onggo mbani namonggoorak kwe, endak noorak meek mbaki~o."
43006008	Yoge mbareegi, at oone waganggwi ambi Timon Peterut awot Andereyat nogo nen Yetut yoge logonet,
43006009	"Nogoba wae! Wulaga mbuuluk ambi roti 5, ndi, ikan mbuulogwe mbere, porogo wonage kwe, aakumi ambik me endak noorak meek mbaki~o."
43006010	Yoge mbareegi, at Yetut nen, "Aakumi yi, kwi'naruwak nduk, yoraanip~o," yoragagerak nogo yorogo mbareegwa, time iri'ngga ambik wonage me, aap ineebe lima ribu iri'ngga paga kwi'narit nogogwaarak.
43006011	Kwi'narit nogo mbareegwa, at Yetut nen roti nogo waganogo, "Ala wa," yinuk, it aap kwi'nogogwaarak nogo tumburiragagerak. Tumburirage nagagerik, ikan togop aret tumburirage logonet, inikime tenak kenok, ambinom wogoragagerak.
43006012	Wogoragagerak nogo nonggo nogogwaarik, ndonggoppiige mbareegi, Yetut nen at oone waganggwi nogo yorage logonet, "Ando ndiinik ti, mbo pugwi iyo, ambime kuwak agago pi woraanip~o."
43006013	Yorage mbareegi, it roti nonggo logonet, ando ndiinogo pereegwaarak nogo kuwak eerogo mbirim yum 12 eno korok togon yonggologo pereegwaarak.
43006014	Yonggologo pogo mbareegwa, aakumi nen ineenu ariyak inagabiti warak mendek eereegerak ti, inigen kogo nogogwaarik at yogo logonet, "At Ala nen yoge kagak yoraga o nggween paga yime woroorak nogo, yi aret wagaarak kogo~o."
43006015	Yinuk, yogo mbareegwa, Yetut nen, "It aakumi wogo logomenggaarik, inogoba nendagembogut logorak neebi mbake neegak mippanugun," yelok iige nagagerik, alik puut paga time lagi nagagerak.
43006016	Lagi nagagerak kagak, o kiip age mbareegi, Yetut oone waganggwi mendek yi yenggenak aa'nggi paga wambi wogo nogogwaarik,
43006017	yiiro paga unggunuk, yi yenggenak yibaga o Kaperenawum wunda wogwe iigak, o kiip agagerak me, Yetut iya waga'lek awo kagak,
43006018	o wiya omaawi ambik wake logonet, yi muninuk nagagerak.
43006019	Yi muninuk nage kagak, it alelo mbanit wunda wogo logonet, 4 kilometer ilik, 5 kilometer a, agan wogwe me, at Yetut yi ogombaga iyok pit inowagam panggo yi wage inigen kogogwaarak. Kogo nogogwaarik, inagabiti ambik ogogwaarak.
43006020	Inagabiti ogo mbareegwa, Yetut nen it yorage logonet, "Noreewi~o! An aret me, kinagabiti yugup~o."
43006021	Yorage mbareegi, "Yiiro paga unggwi woraayok ubi," mbakwi iigak, yi yenggenak aa'nggi yibaga it noorak mbareegwam nogome aret muk ari wogogwaarak kogogwaarak.
43006022	Ko'lu o weege mbareegi, it aakumi ambik yi yenggenak enebaga awo wonogwe nogo nen kii'me yiiro ambiret mban wonage, ndi, Yetut at oone waganggwi yiiro nogo paga inom noolik inalik mban nogwe, eekwi iyareegwaarak me, yi aa'nggi paga taati aret awo wonogo logonet,
43006023	yiiro ando o Tiberiyat nen ninogoba Ala, "Wa," yinuk, aakumi roti tumburiragagerak nonggo nogogwam nogome aret wunda wogwe iigo nogogwaarik,
43006024	Yetut inom, at oone waganggwi mendek inom, ineebe lek iinok, yiiro nogo paga unggunuk, Yetut kwaarit o Kaperenawum wogogwaarak.
43006025	O Kaperenawum wunda woraanuk, Yetut yi yenggenak yi paga wonage me kwaakkogo nogogwaarik, at yogo logonet, "Ngguru wae! Kat yime mandenom wagandak?"
43006026	Yogo mbareegwa, at Yetut nen, "Kineenu ariyak kinagabiti warak mendek eeke neegotak paga kwaa'nabit woroolik. Ata, kit mbi ndonggorogon nonggotak nogo paga kwaa'nabit wogotak kiigi~o, yinuk, abet aret yokkirage agarik~o.
43006027	Mbi lek ariyak mendek nogo mban yabu eeko logogup~o. Ata, aap aret nda'nagagirak an nogo nen mbi mondok-mondok logorak mendek wokkirage nogo koloorak yabu mban eeko logonip~o. An ti mendek aret wokkirage logokit nduk, nogoba Ala nen ineenu agak eerogo paneegerak nogo~o."
43006028	Yorage mbareegi, it nen at yogwi, "Ala nen eeriyak mbake nogo eeruwok nduk, nit nonggop eeko logowi~o?"
43006029	Yogo mbareegwa, at Yetut nen, "Ala nen eeriyak mbake nogo ti, at nappi wagagerak kiniki oba panggombunuk, abet ombakwi nogo aret~o."
43006030	Yorage mbareegi, it nen at yogo logonet, "Eeke ninigen keenok, niniki koba panggombunuk, abet kombaruwok nduk, nineenu ariyak ninagabiti warak mendek ambi nano eeke keyaawi? Ndi, kat eeke menggendak nogo ambi ngge eerumunggun~o?
43006031	Mbi nawak nduk, mbogut paga nen wurira wagagerak~o, yinuk, liiru mbanak nogo ndak-ndak, nit ninombomini karume wonogwe me, mbi mbogut paga nen wurira wage mbareegi, nonggo nogogwaarak nogo~o."
43006032	Yogo mbareegwa, Yetut nen it yorage logonet, "Muta nen mbi wokkiragagerak nogo ti, mbi mbogut paga mendek wokkirage logolik. Ata, an nogoba nen aret mbi abe mbi mbogut paga mendek aret wokkirage menggerak.
43006033	Mbi Ala nen wokkirage nogo ti, mbogut paga nen wambi wage nagagerik, aakumi nggween paga menggaarak ineenik eeginake menggerak nogo mendek aret~o, yinuk, mondok abet aret yokkiragi~o."
43006034	Yorage mbareegi, it nen, "Ai, ninogoba. Mbi ti mendek mondok wo'nirage logot~o."
43006035	Yogo mbareegwa, Yetut nen, "Mbi ineenik eeginake minggirak an aret~o. Kit ambi nen an nowagam wogwe kiinok, abu eekkinabigin mondok lek~o. Ndi, kit kiniki an noba panggombunuk, abet nombakwi kiinok, yi abu eekkinabigin mondok lek mban.
43006036	Kit an neego nogootak aret kwe, kiniki noba panggombunuk, abet nombaka'lek aret ogotik~o, yinuk, yokkiragarak nogo~o.
43006037	It an nogoba nen wo'nege nogo abok aret an neya woraagun~o. Ndi, it aap an neya wogwe nogo ti, mbo piyaagin mondok lek~o.
43006038	An niniki mba'nuk eeke logokit nduk, mbogut paga nen wambi woroolik. Ata, at nappani wagagerak eeriyak mbake nogo mban eerikit nduk wagagirak~o.
43006039	Ndi, at nappani wagagerak eeriyak mbake nogo ti, it an wo'nege nogo ambit kobak ariyak lek, o age wobok paga it abok ineenik agago mippiyoorak mbake menggerak nogo aret~o.
43006040	An nogoba nen eeriyak mbake nogo ti, Ala aput an kinigen liippaninuk, kiniki noba panggombunuk, abet nombakwi kiinok, mondok-mondok kineenik logorak mbake menggerak ti aret~o. Ndi, peebi o age wobok paga an nen kineenik agago mippinagagin~o," yinuk, yoragagerak.
43006041	At Yetut nen, "Mbi mbogut paga mendek wambi wagagirak an aret~o," yoragagerak nogo paga it aap Yakuri nogo nen ineebi-ineeba ombako logonet,
43006042	"A puk! Aap yi, Yutup aput endage Yetut agalo-ogoba nineenu nogo nen aret ari yi, lek a? An mbogut paga nen wambi wagagirak~o, yo'nirage yi, nonggop yo'nirage mbakop?"
43006043	Yogo mbareegwa, at Yetut nen, "Kineebi-kineeba yogo logonet, laakot nombakwi ti mage~o.
43006044	An nogoba nappani wagagerak nogo nen kiniki koongginake lek kenok, an neya woroorak mondok meek~o. Ndi, neya woroorak kiniki koongginake kenok perak, o age wobok paga kineenik agago mippinagagin~o.
43006045	It aap Ala nen yorage kagak yoraga nen liiru mbanggo logonet, Ala nen yi aakumi ndi aakumi abok aret wone mamunirage logogin~o, yinuk, liiru mbaneegwaarak me, an nogoba nen wone mamunirage nogo yi aap ndi aap inaruk konembunuk, waganggwi nogo ti, an neya wogo menggaarak aret~o.
43006046	Wone yokkirage yi nogo ti, it aap nen ninogoba Ala eebe inigen kogogwaarak me nduk yokkirage lek~o. Ata, an Ala wonage me nen wagagirak nalik mban nenegen kagagirak.
43006047	Kit kiniki noba panggombunuk, abet nombakwi kiinok ti, mondok-mondok kineenik aret logomunggup~o, yinuk, abet aret yokkirage agarik~o.
43006048	Mbi kineenik eekkinake minggirak ti, an aret~o.
43006049	Kit kinombomini karume logonet, mbi Ala nen wogoragagerak nogo nonggo nogogwaarak kwe, kagak, kambit nogo nogogwaarak.
43006050	Mbi mbogut paga nen wambi wage yi nogo nunggwi kiinok perak, kambumunggup lek~o.
43006051	Mbi kineenik eekkinake minggirak mbogut paga nen wambi wagagirak an aret. Kit mbi yi nogo, nunggwi kiinok, mondok-mondok kineenik aret logomunggup~o. Kit aakumi nggween paga monggotak kineenik eekkinabuwak nduk, mbi kinake pigin nogo ti, an neebe aret~o," yinuk, yoragagerak.
43006052	Ti yoragagerak paga it aap Yakuri mendek it mban-mban wone wako logonet, "Wologwe! Aap yi, at eebe nit nawak nduk nonggop togon wo'niroorak me yigi mbakop?"
43006053	Yogo mbareegwa, at Yetut nen it yorage logonet, "An aap aret nda'nagagirak neebe inom, namiya inom, nengga'lek kiinok, kineenik logomunggup mondok lek aret~o, yinuk, mondok abet aret yokkirage agarik~o.
43006054	Kit ambi nen an neebe inom, namiya inom, nunggwi kiinok ti, mondok-mondok kineenik aret logomunggup~o. Ndi, o age yobok paga kineenik agago mippinagagin~o.
43006055	An neebe nogo ti, mbi abe mbi aret~o. Ndi, namiya nogo ti, amburu abe amburu aret~o.
43006056	Kit ambi nen an neebe inom, namiya inom, nunggwi kiinok ti, an nen kit ninom kunik, ndi, kit nen an ninom kunik aret logogun~o.
43006057	At eenik menggerak nogoba nogo nen nappani wage nagagerik, at eeppanege paga an neenik minggirak nogo kokwak, kit ambi nen an neebe nunggwi kiinok ti, an nen eekkinake paga kineenik aret logomunggup~o.
43006058	Mbi mbogut paga nen wambi wagagirak yi, Ala nen kinombomini wogoragagerak nonggo nogogwaarik, kambit nogo nogogwaarak nogo pogom lek~o. Ata, mbi yi, kit ambi nunggwi kiinok, mondok-mondok kineenik aret logomunggup~o," yinuk, yoragagerak.
43006059	Wone yoragagerak nogo ti, o Kaperenawum it Yakuri tamban eeko menggam logonet, yoragagerak.
43006060	Yoragagerak it at oone waganggwi mendek ando ambik konenggo nogogwaarik, "Wone yi aaninggin ambik me, ta nen koneniyak mbakop?" yogogwaarak.
43006061	At Yetut wone ti yoragagerak paga ineebi-ineeba ombakwi yelok iige nagagerik, it yorage logonet, "Wone yokkiragarak nogo paga, Nineebi~o, yinuk, mbo paniyak eekkinake ya?
43006062	An aap aret nda'nagagirak wonagagim niyok paga lagangge kinigen neego logomonggotik, kit nonggop nombarumunggup.
43006063	At Aberiniki nen aakumi ineenik eeginake menggerak aret. It aakumi nggween paga ndarak nen ambi eekkoloorak lek aret~o. At Aberiniki nen wone an yokkirage nogo paga kineenik eekkinake menggerak kwe,
43006064	kit ando perak, kiniki noba panggombunuk, abet nombaka'lek kiigi~o," yinuk, yoragagerak. (Yoragagerak nogo ti, it aap iniki at oba panggombunuk, abet mbaka'lek inom, ndi, at onggo mbanigin nogo inom, aa'nduk nen Yetut eenu me, togop aret yoragagerak.)
43006065	Yorage nagagerik, ambinom yorage logonet, "An nogoba nen kiniki koongginaka'lek kenok, an neya woroorak mondok meek~o, yinuk, yokkiragarak nogo alom ti kenok aret yokkiragarak~o," yoragagerak.
43006066	Wone ti yoragagerak paga it at oone waganggwi mendek ando ambik Yetut inom ambinom nugu logolik mbo punuk mbaganeegwaarak.
43006067	Mbaganggo mbareegwa, Yetut nen at oone waganggwi 12 nogo yorage logonet, "Kit kunduk mbaganiyak mbaka'lek ogotik?"
43006068	Yorage mbareegi at Peterut nen, "Ai, nogoba! Nit ta ka noorak me nduk yagan~o? Mondok-mondok nineenik ee'ninaburak wone kat aret yo'nirage menggendak nogo~o.
43006069	Nit niniki koba panggombunuk, abet kombako nogoorik, at ambi kikak nakeelik abu obeelom mban menggerak Ala nen nappi wagagerak nogo, kat aret keegoorak~o."
43006070	Yoge mbareegi, at Yetut nen, "An nen kit aap 12 miikkinabeegirak nogo lek a? Aap 12 miikkinabeegirak kwe, kit kinenggela'me ambi Ibilit aput aret kagi~o," yinuk, yoragagerak. (
43006071	Ti yoragagerak nogo ti, aap Timon Ikariyot aput Yurat it aap at oone waganggwi 12 ambi nogo aret kwe, peebi Yetut onggo mbanigin at aret me nduk yoragagerak.)
43007001	Ti yorage nagagerik, it Yakuri mendek nen Yetut mondok wariyak eeko mbareegwa, "O Yureya yime eerit nege logorak neebi~o," yinuk, o Nggalileya time eerit nege logokit nduk, nagagerak.
43007002	Nagagerak wonage me, it Yakuri inawooliya wurit wogogwaarak aberogo laago lariyak eyom panggoni wage mbareegi,
43007003	-
43007004	Yetut awuri nen at yogo logonet, "Aap ambi at eebe ineenu aruwak nduk, eeke nogo ti, kote eekeelik me, kat eeke menggendak nogo it kat koone waganggwi nen eeke inigen keyaawak nduk, o yi teppunuk, o Yureya eeri nak~o. Kat eeke menggendak nogo eeke keenok, it aakumi abok aret inigen keyaawak nduk nggwok paga eerit nege logot~o," yinuk, yoreegwaarak.
43007005	Ti yoreegwaarak nogo ti, at awuri nogo kunduk iniki Yetut oba panggombunuk, abet mbaka'lek me yoreegwaarak.
43007006	Yogo mbareegwa, Yetut nen, it yorage logonet, "Kit eeriyak ti, yiyom-ndiyom ugun eeriyak op mban aret kwe, an eeriyak eyom koonak nogo perak, awo panggoni waga'lek~o.
43007007	It aakumi nen kit ineebi kinombariyak meek kwe, an perak, it aakumi eeko menggaarak ti, Maluk aret~o, yinuk, paganogo yorage minggirak me, ineebi lombok nombako agaarik~o.
43007008	An eeriyak eyom koonak nogo ti, awo panggoni waga'lek me, laago lakome time nagin lek~o. Kit kinalik mban nanip~o," yinuk, yoragagerak.
43007009	Ti yorage nagagerik, at o Nggalileya time aret puk agagerak.
43007010	Puk agagerak kwe, ti'nuk, at awuri nogo laago lakome wogo mbareegwa, at kunduk, tu nggwok paga woroolik kumaat-kumaat aret wagagerak.
43007011	Wagagerak wonage me, it Yakuri mendek nen laago lakome Yetut wonage kero inigen luk eeko logonet, "At eebe yime wonage ilik, lek a?" yinuk, kwaako nogogwaarak.
43007012	It aakumi ambik lakome wogogwaarak nogo nen yagap wone paga Yetut abok ambik mbanggo logonet, ando nen, "At aap obeelom aret~o," yogwe, ndi, ando nen, "Lek~o. At nen aakumi nomoninake menggerak aret~o," yogwe, eeko nogogwaarak kwe,
43007013	it aakumi nogo aap Yakuri ineebe paga inagabiti nen Yetut abok mbaniyak kenok, tena'me mbanggo logolik. Ata, yagap wone paga mban abok mbanggo nogogwaarak.
43007014	Laago ne oolo lakwi paga Yetut nogo Ala awi wurik me unggwi nage nagagerik, wone mamuniragagerak.
43007015	Mamunirage kagak, it aap Yakuri nen, "Wi!" yinuk, pi wako logonet, "Aap yi, tekola eerulik kwe, yi wone ndi wone alom nonggop togon eenu age nagaarik, ari mbakop?"
43007016	Yogo mbareegwa, at Yetut nen, "An wone mamunggirage minggirak nogo ti, an mbake paga mamunggirageelik~o. Ata, at nappani wagagerak nogo nen yo'nege kagak, mamunggirage minggirak~o.
43007017	Ala nen eeriyak mbake nogo, Eeruwok, mbakwi kiinok, an wone mamunggirage nogo ti, Ala nen yo'nege kagak, mamunggirage a, an mbake paga mamunggirage a, nogo ti, kineenu arumunggup~o.
43007018	Aap ambit ambi at mbake paga wone yorage nogo ti, at endage nggwok aruwak nduk ari menggerak kwe, at nappi wagagerak endage nggwok aruwak nduk, wone yorage nogo ti, at pilit pugunit negeelik abet liirogon mban ari menggerak me, maluk inikime wonage abu lek aret~o.
43007019	Ala wone yugu nogo at Muta nen liiru mbanggiragagerak nogo lek a? Mbanggiragagerak aret kwe, wone eebe nogo kit abok aret eeka'lek logonet, nonggop nduk an nooriyak nduk eeko ogotik?"
43007020	Yorage mbareegi, it aakumi nogo nen, "Lek~o. Kat kugi kinikime lik yegerak ya? Ta nen kooriyak eeke kenok, ari agandik?"
43007021	Yogo mbareegwa, at Yetut nen it yorage logonet, "An we ne ambiriluk kit Yakuri tamban eekwi paga aap obeelom eeke neego nogotik, kit abok aret, Nit tamban eekwi paga eeriyak mage kagak at eeke yi, wologwe, yinuk, pi wako ogotik.
43007022	Muta nen yokkiroolik kinombomini nen aret yokkirogogwaarak kagak, Muta nen, Yogop yo'niragagerak~o, yinuk, kit ugun tamban eekwi paga wologwe inagabolo mbaninako monggotak.
43007023	Kit togon, Muta wone yo'niragagerak lalennage kero, mba'nuk, kit tamban eekwi paga wologwe inagabolo mbaninako monggotak kwe, an nen kit tamban eekwi paga aap ambi eebe obeelom eekirak kagak nonggop nduk an mbe'nogo ogotik?
43007024	Alom liippega'lek kagak, etenggen paga mban liippunuk, maluk inoba piyoorak mage~o. Ata, alom liippunuk, eekaarak onggo ndak-ndak aret inoba piyoorak op~o," yinuk, yoragagerak.
43007025	Ti yorage mbareegi, it aap Yerutalem mendek ando nen, "At mondok wariyak nduk eekwi nogo, yi aret nogo lek a?
43007026	At wone nggwok paga mamunirage kwe, Mage, yogwi lek yi kaanip~o. It aap ninoweewi nogo nen, Mage, yogwi lek yi, Ala nen leenogo mippereegerak Mesias nogo, Yi abet aret, mba'nuk puk wonogwe kwa?
43007027	At Keritut wage kenok, nggeeme nen woraagin nogo nit abok nineenggo'lek kwe, aap yi nogo perak, nggeeme nen wagagerak ti, nineenu aret~o," yinuk, yogogwaarak.
43007028	Yogo mbareegwa, at Yetut Ala awi wurik me nogome nen oone nggwok paga yorage logonet, "An neebe inom, ndi, an ngga nen wagagirak nogo inom, kit abu kineenu aret~o. An niniki mba'nuk woroolik~o. Ata, at abet aret menggerak nogo nen an nappani wagagerak. Ndi, at kineenggo'lek aret kwe,
43007029	an nogo, at nappani wagagerak wonage me nen wagagirak me, an perak, at eebe an neenu aret~o."
43007030	Yoragagerak ti paga at pigaawok nduk, eereegwaarak kwe, at wariyak eyom koonak nogo awo panggoni waga'lek me, ineenggi abu pigoolik~o.
43007031	Ti eereegwaarak kwe, kagak, it aakumi ambik iniki at oba panggombunuk, abet mbareegwaarak. Abet omba'nuk, yogo logonet, "Aap yi, nineenu ariyak ninagabiti warak mendek eerit nege kogoorak nogo mbuuluk negen eerit nege, ndi, Ala nen leenogo mippereegerak nogo peebi wage logomenggerik, at nggwok eerit nege, eeke kaagun mbakop? Meek~o," yinuk, yereegwaarak.
43007032	Aakumi kuwak aago nen yagap wone paga Yetut abok mbanggwi it Pariti mendek konenggo nogogwaarik, it inom, it aap Ala unde inoweewi inom, nen Yetut pigaawok nduk, inawuri Ala awi wurik arum waka nogo nappiyareegwaarak.
43007033	Nappiyareegwaarak Yetut ka nogo mbareegwa, at Yetut nen it yorage logonet, "An ne ambiriluk ninom logogin~o. Ninom logominggirik, at nappani wagagerak nogo ka nagin~o.
43007034	Ka naminggirak neegak, kit nen an kwaa'nabit namonggotak kwe, an nawam time kit noorak meek me, kwaa'neyaamunggup abu lek~o."
43007035	Yorage mbareegi, it Yakuri mendek inom wone mbanggo logonet, "At nggeeme namenggerak me, nit kwaakkoorak meek me yigi mbakop? It Yakuri mendek aap Yunani inenggela'me mak aago wonogwe nogo iya nage logomenggerik, inom logonet, it aap Yunani mendek mamunirage logokit mba'nuk, yigi mbakop?
43007036	Kit an kwaa'nabit namonggotak kwe, an nawam time kit noorak meek me, kwaa'neyaamunggup abu lek~o, yinuk, yo'niragaarak nogo ti, nonggop mba'nuk yo'nirage mbakop?" yogo nogogwaarak.
43007037	Ti'nuk, age yobok togon laago nggwok lombok lakwi paga at Yetut mi'nage nagagerik, oone nggwok paga yorage logonet, "Wologo wae! Kit ambi niyo abu kenok, an nowagam na woraanip~o.
43007038	Kit kiniki noba panggombunuk, abet nombakwi kiinok, Niyo kineenik eekkinake menggerak mendek kinikime nen eneeri kila-kila wungge logogin~o, yinuk, Ala wone liiru mbaneegerak nogo ndak-ndak, kinikime nen aret wungge logogin~o," yoragagerak. (
43007039	Ti yoragagerak nogo ti, it aakumi nen iniki Yetut oba panggombunuk, abet ombakwi iinok, Aberiniki wogoroorak me nduk yoragagerak. Yetut awo tiyappega'lek kenok, at Aberiniki wogoraga'lek me nduk, yoragagerak.)
43007040	Wone yoragagerak nogo it aakumi inaruk konembogo nogogwaarik, it ando nen, "Aap Ala nen yoge kagak yoraga woroorak nogo, eebe yi abet aret kogo~o," yogwe,
43007041	ndi, ando nen yogo logonet, "Lek~o! Ala nen leenogo mippereegerak Keritut nogo yi aret kogo~o," yogwe, eekwi iigak, it ando nen perak, "At Ala nen leenogo mippereegerak Keritut nogo, o Nggalileya nen woraagin mbakop?
43007042	Ala nen leenogo mippereegerak Keritut nogo ti, ombo Ndawut wonagagim o Mbe'lekem aret nda'narigin~o, yinuk, Ala wone liiru mbaneegerak nogo lek a?" yinuk, yogogwaarak.
43007043	Yogo mbareegwa, it aakumi nen Yetut awone wako logonet, ogoorak ka'let eekkologogwaarak.
43007044	Ogoorak ka'let eekkologo logonet, it ando nen, "Yetut pigaawok," mbareegwaarak kwe, inagabiti nen pigagangga'lek aret wonogogwaarak.
43007045	It aap Ala awi wurik arum waka nogo nen aap Ala unde inoweewi inom, it aap Pariti mendek inom, wonogwe me, iniyok paga inowagam wogo mbareegwa, it nen yorogo logonet, "Kit nonggop nduk, Yetut wonok woroolik?"
43007046	Yorogo mbareegwa, it aap nogo nen, "Aakumi togop ambi yogwe iigulik lombok at aap ti ari kogoorak me, iya!"
43007047	Yorogo mbareegwa, it Pariti mendek nen, "Kit kunduk kinambokan laganggerak me, yogo ogotik?
43007048	Kinoweewi inom, nit Pariti mendek inom, niniki at oba panggombunuk, abet ombakwi ambi niigotak ya? Lek aret~o!
43007049	Wone yugu Muta liiru mbaneegerak nogo it aakumi ambik aago ti, ineenggo'lek me, kugi pulu aago negen aret wonogwe iigi~o," yinuk, yorogogwaarak.
43007050	Yorogo mbareegwa, aap it mendek ambi aa'nduk Yetut owagam nagagerak Nikoremut nogo nen it yorage logonet,
43007051	"Wologwe. Nit eeko logorak wone yugu liiru mbanak nogo eeko logonet, aap ambi eerit nage nagagerak nogo, Togop nduk eekirak~o, yinuk, ari ninaruk konembunuk, alom liippega'lek niigak, maluk onggo eeppuurak ti, op mbakop?"
43007052	Yorage mbareegi, it nen, "A puk! Kat kunduk, aap Nggalileya mendek me nduk ari agandik? Ala wone liiru mbanak liippit unggwage logot ubi! Liippit unggwage logomenggendik, it Ala nen yorage kagak yoraga mendek ambi o Nggalileya nen woraagin mbanak lek aret kaamunggun~o," yinuk, yogo nogogwaarik,
43007053	iname lombok aret nogogwaarak.
43008001	Iname lombok nogwe iigak, at Yetut puut Tayitun paga lagi nagagerak.
43008002	Ti'nuk, ko'lu kuubondendok iyok paga wambi wage nagagerik, Ala awi wurik me unggwi wage nagagerik, wonage me, aakumi apit at owagam wogo mbareegwa, kwi'na'nuk, wone mamunirage nagagerak.
43008003	Mamunirage wonage me, it aap Ala wone liiru mbanak unde inom, it Pariti mendek inom, nen kwe ambi mbabi eeke me kwaakkogogwaarak nogo, wonok Yetut owagam wogo nogogwaarik, kwe nogo oolo punuk,
43008004	Yetut yogo logonet, "Ngguru wae! Kwe yi, mbabi eeke me kwaakkogoorak~o.
43008005	Ala wone yugu Muta liiru mbaneegerak paga nen yo'nirage logonet, Kwe yogop eeke kenok ti, yugum paga mondok toguurit wariyak ~o, yo'niragagerak kwe, kat perak, nonggop yo'niraamunggun~o?" yinuk, yoreegwaarak. (
43008006	Wone ti yoreegwaarak nogo ti, Yetut wone ambi yemenggerak paga yilumbunuk enggali wappuwok nduk, yoreegwaarak.) Yogo mbareegwa, at Yetut wone onggo yoraga'lek we ena wu'nage logonet, eenggi paga nen nggween paga liiru mbaneegerak.
43008007	Liiru mbangge me, it nen, "Yu ubi!" nabenak mban yogo mbareegwa, at mi'na'nuk, it yorage logonet, "Aap kinenggela'me yime ambi maluk eekeelik kenok, at aa'nduk yugum paga kwe yi wariyok~o."
43008008	Yorage nagagerik, kwi'na'nuk, ena wu'nage logonet, eenggi paga ambinom nggween paga liiru mbaneegerak.
43008009	Wone yoragagerak nogo konenggo nogogwaarik, inoweewi inaa'nduk nggigik-mbonok nogwe, inawuri peebi togop aret nogwe, eeko mbareegwa,
43008010	at Yetut nogo uut pila ari nagagerik, kwe nogo alik mban taati mi'ndak Yetut imbirak wonage, kage nagagerik, yoge logonet, "Kwe yi wae! Aakumi nogo ngge~o? It ambi nen, Kat maluk eekendak~o, yinuk, inoone maluk ambi koba pagagaarak ilik lek a?"
43008011	Yoge mbareegi, kwe nen, "Abu lek~o, nogoba." Yoge mbareegi, at Yetut nen, "An kunduk, kat maluk eekendak~o, yinuk, noone ambi koba pagagin lek me, kame nak~o. Yogondak yi kuli paga nen maluk eeke menggendak nogo ambinom eeke logogun~o," yinuk, yoreegerak.
43008012	Yorage nagagerik, ti'nuk, at Yetut nen aakumi ambinom yorage logonet, "Aakumi o nggween paga menggaarak eya eeginake minggirak an aret~o. Kit an ninom nogwe kiinok, ineenik eeginake minggirak eya an nogo nen kiniki eya eekkinabigin me, o apit paga nogo logomunggup lek~o."
43008013	Yorage mbareegi, it Pariti mendek nen, "Wulaga! Kat nen mban kabok paganggo'net nage me, koone ti pilit aret ari keego~o."
43008014	Yogo mbareegwa, at Yetut nen, "An nen aret nabok paganggo'net nage kwe, an ngga nen wagagirak, ndi, nggeeme nagin nogo an neenu aret me, noone yokkirage ti, abet aret~o. An ngga nen wagagirak, ndi, nggeeme nagin nogo, kit kineenggo'lek aret~o.
43008015	Aakumi eeko mengga kwak, kit nen, Maluk eekendak~o, yinuk, yo'nugwi kwe, an nen, Kit maluk eekotak~o, yinuk, ambi yokkiraga'lek aret agarik~o.
43008016	An nen, Kit maluk eekotak~o, yinuk, yokkiranetak en, nalik eeke lek at nappani wagagerak nimbirak eeko monggoorak me, eeke logonet, kit abet aret eekwi kiinok, Maluk eekotak, yokkiranetak~o.
43008017	Aap ineebe mbere nen ineenu logonet, paganogo yogwe iinok ti, inoone abet aret~o, yinuk, Ala nen yereegerak liiru mbaneegerak wonage me,
43008018	nit nineebe mbere nen an eeke minggirak nabok paganogo yokkirogwe nogo, ambi an nen aret yokkirage, ndi, ambi, at nappani wagagerak nogoba nogo nen aret yokkirage, eeko monggoorak."
43008019	Yorage mbareegi, it nen at yogo logonet, "Kogoba eebe ngge~o?" Yogo mbareegwa, at nen, "An inom, an nogoba inom, kit kineenggo'lek aret ogotik~o. An neebe kit kineenu a'netak nen, an nogoba kunduk kineenu a'netak~o," yinuk, yoragagerak.
43008020	Ti yoragagerak nogo ti, Ala awi wurik me wu pogo menggam koorok time logonet, mamunirage nagagerak kwe, at wariyak eyom awo panggoni waga'lek me, Yetut pigagangga'lek aret wonogogwaarak.
43008021	At Yetut nen it aakumi ambinom yorage logonet, "An nagin aret~o. Ndi, kit nen an kwaa'nabit namonggotak kwe, an nawam time kit noorak meek me, maluk kinikime logonet aret kambumunggup~o."
43008022	Yorage mbareegi, it Yakuri mendek nen, "An nawam time kit noorak meek~o, yegerak ti, at nen aret wakkoloorak nduk ari ilik?"
43008023	Yogo mbareegwa, it yorage logonet, "Kit yime mendek, ndi, an perak, agi mendek aret~o. Kit aap nggween paga mendek kwe, an perak, nggween paga mendek lek~o.
43008024	Kit maluk kinikime wonage kagak aret kambumunggup~o, yokkiragarak nogo ti, at eebe ti, an aret abet nombaka'lek kiinok, maluk kinikime wonage kagak, aret kambumunggup~o."
43008025	Yorage mbareegi, it nen, "Kat ta~o?" Yogo mbareegwa, at Yetut nen, "An aap ndogop~o, yokkirage minggirak nogo ti, an aret~o.
43008026	Kit eerit nogwe nogo paga maluk kinoba pinagage logonet, yi wone ndi wone ambik yokkiroorak nduk agarik~o. At nappani wagagerak nogo abet aret ari menggerak me, an at oone konembunuk mban kit nggween paga monggotak nogo yokkirage minggirak~o," yinuk, yoragagerak.
43008027	Wone yoragagerak nogo ti, "At ogoba abok yo'nirage kogo~o," yinuk, liippega'lek aret wonogogwaarak.
43008028	Liippega'lek wonogwe me at Yetut nen, "An aap aret nda'nagagirak mippanugwi kiinok, at eebe nogo an aret kineenu ogwe, ndi, an mbake paga eekeelik nogoba nen mamunnake nogo mban yokkirage minggirak kit kineenu ogwe, eerumunggup~o.
43008029	At nappani wagagerak nogo nimbirak aret wonage~o. At inikilom mbake nogo mban eeke minggirak me, nalik logokit nduk, at nen mbo panegeelik~o," yinuk, yoragagerak.
43008030	Wone togop yorage kagak, aakumi ambik iniki Yetut oba panggombunuk, at abet mbareegwaarak.
43008031	At Yetut nen it aap Yakuri mendek iniki at oba panggombunuk, abet mbareegwaarak nogo yorage logonet, "Kit nen an noone kinikime porogo logonet, mondok mugurok nogwe kiinok, an noone waganggwi mendek abet aret logomunggup~o.
43008032	Ndi, Ala ndogop menggerak wone nogo kineenu arumunggup~o. Kineenu arumonggotak paga wondet eerogo pinagagin~o."
43008033	Yorage mbareegi, it nogo nen at yogo logonet, "A puk! Nit Abarakam ombowologwe niigak, aap ambi abu'me pinanugo logolik me, kat nen, Wondet eerogo pinagagin~o, yagandak ti, nonggop togon yo'nirage agandik~o?"
43008034	Yogo mbareegwa, Yetut nen, "Ayeloman ambi ogoba abu'me logonet, aruk konok mban eeke menggi kwak, kit maluk eeriyak mban eekkinake kenok, maluk ti, ayeloman aret logomunggup~o, yinuk, mondok abet aret yokkiragi~o.
43008035	Aap ambi ayeloman nogo ogoba imbirak mondok-mondok wonageelik~o. At lombok aput kenok perak, ogoba imbirak mondok-mondok menggerak.
43008036	Togop me, Ala aput an lombok nen wondet agago pinagage neenok, kit mondok abet aret wondet aago aret logomunggup~o.
43008037	Kit Abarakam ombowologwe, an neenu aret kwe, an noone kinikime wagangga'lek me, an mondok nooriyak nduk eekwi kiigi~o.
43008038	An nogoba nimbirak logonet, nenegen kagagirak nogo yokkirage minggi kwak, kit togop aret kinogoba nen yokkiragagerak koneneegutak nogo eeko monggotak kiigi~o, yinuk, yokkiragi~o."
43008039	Yorage mbareegi, it nen, "Nit ninombo ti, Abarakam aret me tit ari!" Yogo mbareegwa, Yetut nen it yorage logonet, "Kit Abarakam ombowologwe abet aret logonetak en, at eeke nagagerak nogo kit ndak-ndak aret eeko logonetak.
43008040	Ala nen, An ndogop minggirak~o, yo'nereegerak nogo mban yokkirage minggirak kwe, kit an mondok nooriyak nduk eeko ogotik. At Abarakam togop abu eeke logolik kwe,
43008041	kit perak, kinogoba lombok nen eeke menggerak nogo ndak-ndak aret eekwi kiigi~o." Yorage mbareegi, it nen, "A puk! Nit terak ndarak lek~o. Ninogoba ambit Ala lombok aret~o."
43008042	Yogo mbareegwa, at Yetut nen it yorage logonet, "Kit kinogoba Ala abet aret logonetak en, an Ala wonage me nen wage nagagirik, yime wonage me, ninom kiniki kunik aret logonetak~o. An niniki mba'nuk nen woroolik~o. Ata, at nen aret nappani wagagerak kwe,
43008043	an nen yokkirage nogo ti, nonggop nduk liippega'lek aret ogotik? Kit an noone woorak abu meek me, liippega'lek aret ogotik~o.
43008044	Kit yi, kinogoba Ibilit aret me, at eeriyak mbake menggerak nogo mban, Eeruwok, mbako monggotak. At o aa'nduk nen nok, yogondak kuli aakumi inooka aret menggerak~o. Ala ndogop menggerak wone nogo at inikime wonage lek me, Ala ari menggerak nogo at mondok eeka'lek aret agaarik~o. At pilit pugungge menggerak itok aret me, pilit pugungga iyagalo at aret logonet, at iniki nen wone ugun-ugun koombunuk, pilit-pilit pugunit nege menggerak.
43008045	Ala ndogop menggerak wone yokkirage minggirak ti paga kit abet nombaka'lek ogotik~o.
43008046	Kit yi ambi nen an maluk eeke neegotak kero, yo'ninip~o. An nen, Ala ndogop menggerak, wone yokkirage neegak, kit nonggop nduk, an abet nombaka'lek aret ogotik?
43008047	It Ala apuri ti, Ala ari menggerak nogo inaruk konenggo menggaarak~o. Kit Ala apuri lek me, an noone ari nogo kit konenggulik aret monggotak~o," yinuk, yoragagerak.
43008048	Yorage mbareegi, it Yakuri mendek nen, "Kat aap Tamariya mendek kugi kinikime lik yegerak, yokkogoorak nogo ti, abet aret nogo lek a?"
43008049	Yogo mbareegwa, Yetut nen it yorage logonet, "Lek~o. An kugi ninikime wonage lek aret~o. An nogoba tiyappege minggirak kwe, kit nen an tebembanugwi kiinok, yokkiragi~o.
43008050	Kit nen an tiyappanubagip nduk eekeelik~o. At ambi perak, an tiyappanege me, at nen nowak loonogo nawone amburu mbanigin~o.
43008051	Aap ambit ambi an noone liippunuk, mugurok nage kenok, at kambigin mondok lek~o, yinuk, abet aret yokkiragi~o."
43008052	Yorage mbareegi, it Yakuri mendek nen at Yetut yogo logonet, "Wone yagandak ti paga kugi kinikime liinik abet aret keego~o. At Abarakam inom, Ala nen yorage kagak yoraga inom, kambeegwaarak kagak, kat nen, Aap ambit ambi an noone liippunuk, mugurok nage kenok, kambigin mondok lek~o, yagandak ti,
43008053	nit ninogoba Abarakam kambeegerak nogo at mbuuluk. Ndi, kat nggwok me nduk yagan ya? It aap Ala nen yorage kagak yo'niraga nogo kunduk, kambeegwaarak kwe, kat ta ndak-ndak, Eekkola, nduk ari agandik?"
43008054	Yogo mbareegwa, at Yetut nen, "An tiyappake neenok ti, we aanom warogo aret tiyappatit nege~o. Kit nen, Ninogoba Ala~o, yogo monggotak nogo ti, an nogoba aret me, at nen mban tiyappanege menggerak~o.
43008055	Kit at eebe kineenggo'lek kwe, an perak, at eebe neenu aret~o. At eebe an neenggo'lek yenetak en, kit pilit pugunggo monggop kwak, an togop aret pilit puguninetak~o. At eebe neenu me, at oone an eeke minggirak aret~o.
43008056	At kinombo Abarakam nogo nen an eeri woroorak nogo neyoorak ale'nggen ambik mbareegerak me, peebi neege nagagerik, iniki ale'nggen aret mbareegerak."
43008057	Yorage mbareegi, it Yakuri mendek nen at yogo logonet, "A puk! Kat ndarak keegak tahun 50 eeka'lek kwe, at Abarakam kenegen kagagindak me yagan ya?"
43008058	Yogo mbareegwa, at Yetut nen, "Abarakam nda'naga'lek kagak, an wonage aret minggirak~o, yinuk, abet aret yokkiragi~o."
43008059	Yoragagerak ti paga it yugum waganogo Yetut waruwok nduk eereegwaarak mendek at Yetut nogo, Ala awi wurik me nen wundi nanuk eenggi-iyok lek aret lek agagerak.
43009001	Ti'nuk, peebi nen at Yetut tu paga nage logonet, aap ambi itok enegen mbuk ndarak nogo kagagerak.
43009002	Kage mbareegi, at oone waganggwi mendek nen at yogo logonet, "Ngguru wae! Aap yi, at maluk eereegerak paga enegen mbuk nda'nagagerak a, at agalo-ogoba maluk eereegwaarak paga enegen mbuk nda'nagagerak a?"
43009003	Yogo mbareegwa, at Yetut nen, "Lek~o. At maluk eereegerak paga inom, ndi, agalo-ogoba maluk eereegwaarak paga inom, enegen mbuk nda'nagagerak ti lek~o. Ata, at Ala eeke menggerak at paga pagak yuwak nduk, enegen mbuk aret nda'nagagerak~o.
43009004	Oonikiya paga yabu eeriyak meek me, o kiip ariyak abu panggo yi wage kwe, awo waga'lek kagak, at nappani wagagerak eeke menggerak nogo, o eya paga mbet-mbet aret eeko logowok~o.
43009005	An o nggween paga yime logonet, aakumi abok eya eeginake minggirak an aret~o."
43009006	Ti yorage nagagerik, at awoori nggween paga wuppunuk, amok mbangge nagagerik, aap nogo enegen me nabembereegerak.
43009007	Nabembege nagagerik, "Wulaga! Kat yi yenggenak Tilowam koori nak~o." Yoge mbareegi, koori nage nagagerik, enegen obeelom a'nuk wagagerak. (Yi yenggenak Tilowam yereegerak nogo ti, nit ninoone paga, Nappereegim, aret~o.)
43009008	Aap nogo wage mbareegi, at oreewi inom, it ando at aa'nduk ambe nggino ari kogo nogogwaarak nogo inom, yogo logonet, "Aap yi, kwi'ndak logonet, ambe nggino ari nagaarak nogo yi aret lek a?"
43009009	Yogo logonet, it ando nen, "Nogo yi aret~o," yogwe, ndi, ando nen, "Lek~o. Ti at pogom aap alik aret~o," yogwe, eeko mbareegwa, at nogo nen, "Yogotak nogo ti, an aret~o," yoragagerak.
43009010	Yorage mbareegi, it nen at yogo logonet, "Wulaga! Kat kenegen nonggop togon obeelom agaarak~o?"
43009011	Yogo mbareegwa, at nen, "Aap ambi endage Yetut nen nggween amok mbanogo nenegen me nabembanege nagaarik, Yi yenggenak Tilowam koori nak~o, yo'nege mbaki, koori nage nagarik, nenegen obeelom agaarak~o."
43009012	Yorage mbareegi, it nen at yogo logonet, "At eebe ngge~o?" Yogo mbareegwa, at nen, "An neenggo'lek~o," yinuk, yoragagerak.
43009013	Yorage mbareegi, it aakumi nen aap enegen mbuk obeelom agagerak nogo wonok it aap Pariti inowagam nogogwaarak.
43009014	At Yetut nen nggween amok mbanogo aap enegen obeelom eereegerak nogo ti, it Yakuri tamban eekwi paga aret eereegerak me,
43009015	it aap Pariti mendek nen aap nogo yogo logonet, "Kenegen nonggop togon obeelom agaarak~o?" ambinom yogo mbareegwa, aap nogo nen, "Nggween amok mbanogo nenegen me nabembanege mbaki, niyo koori nage nagarik, yogondak nenegen obeelom agaarak~o," yinuk, yoragagerak.
43009016	Yorage mbareegi, it aap Pariti mendek ando nen, "Aap ti, nit Yakuri tamban eekwi paga mage yugu kagak eerit nage me, at Ala wonage me nen woroolik~o." Yogwi iigak, it ando nen perak, "Aap maluk eeke menggerak nen nineenu ariyak ninagabiti warak mendek yogop eeriyak op mbakop?" Yogo logonet, it ogoorak ka'let eekkologogwaarak.
43009017	Ogoorak ka'let eekkologo nogogwaarik, at enegen mbuk wonagagerak nogo ambinom yogo logonet, "Wulaga! Aap kat kenegen obeelom eekkakerak nogo abok nonggop yumunggun~o?" Yogo mbareegwa, at nen, "Ala yorage kagak yoraga mendek at aret~o."
43009018	Yoragagerak kwe, it aap Yakuri mendek nogo nen aap aa'nduk enegen mbuk wonagagerak obeelom agagerak nogo abet mbaka'lek logonet, agalo-ogoba wiirogo nogogwaarik, wogo mbareegwa, yorage logonet,
43009019	"Kit kinapuluk-kinaagaluk enegen mbuk nda'nagagerak yogotak nogo, yi aret ilik? Ndi, enegen mbuk nda'nagagerak me, yogondak nonggop togon enegen obeelom agaarak~o?"
43009020	Yorogo mbareegwa, agalo-ogoba nogo nen, "Lek~o. Aap yi, nit ninapuluk-ninaagaluk aret. Ndi, at enegen mbuk nda'nagagerak ti, nineenu aret kwe,
43009021	yogondak nonggop togon enegen obeelom agaarak nogo inom, ndi, ta nen at enegen obeelom eekerak nogo inom, nit kunduk, nineenggo'lek~o. At aap koleewak aret me, at nen mban yokkiraawak nduk, yo'nip~o," yinuk, yorogogwaarak.
43009022	Yorogogwaarak nogo ti, it aap Yakuri mendek nen koonggo logonet, "Aakumi nen, Aap ti, Ala nen leenogo mippereegerak Keritut aret~o, yinuk paganggwi iinok, nit Yakuri tamban eeko menggam nen wumbiyaawok~o," yinuk, kooneegwaarak me, aap nogo agalo-ogoba aap Yakuri mendek inagabiti nen, "Nit nineenggo'lek~o.
43009023	At aap koleewak aret me, yo'nip~o," yinuk, yorogogwaarak.
43009024	Togop yorogo mbareegwa, it Yakuri mendek nen aap enegen mbuk wonagagerak nogo ambinom wiigo nogogwaarik, wage mbareegi, yogo logonet, "Wulaga! Aap nogo maluk eeke menggerak nit nineenu me, Ala enggaanom paga koone mondok abet aret yu~o."
43009025	Yogo mbareegwa, aap nogo nen, "At maluk eeke menggerak ilik, lek a? ti, an neenggo'lek kwe, maan nenegen mbuk wonagagirak. Ndi, yogondak perak, nenegen kage yi mban neenu~o."
43009026	Yorage mbareegi, it nen at yogo logonet, "At nonggop eekkakerak~o? Nonggop eeppaganuk, kenegen obeelom eekkakerak?"
43009027	Yogo mbareegwa, at nen, "Muk yokkiragarak kwe, koneniyak kineebi mbako logonet, Ambinom yo'niret~o, mban yo'nugwi ti, nonggop nduk, yo'nogo ogotik. Kit kunduk, at oone waganggwi mendek aruwok nduk yogo ogotik ya?"
43009028	Yorage mbareegi, it nen aap nogo mondok meek eerogo pogo logonet, "Kat at oone waganggwi mendek aret keego~o. Nit perak, Muta oone waganggwi mendek aret ogoorik.
43009029	At Ala nen Muta wone yoge nagagerak ti, nineenu aret kwe, at yi perak, ngga nen wagagerak ti, nit nineenggo'lek~o," yinuk, yoreegwaarak.
43009030	Yogo mbareegwa, at aap nogo nen, "Wologwe! Kit yogwe tira, wiigirage agarik~o. Aap ti, ngga nen wagagerak kineenggo'lek kwe, an nenegen obeelom ee'nakerak ti~o!
43009031	It aap maluk eeko menggaarak inoone Ala aruk konenggeelik ti nineenu~o. Aakumi Ala ayuk wuppunuk, at eeriyak mbake nogo eekwi iinok, inoone Ala aruk konengge menggerak.
43009032	O maan aa'nduk nen nok, yogondak yi kuli paga aap ambi nen aap enegen mbuk nda'nagagerak ambi enegen togop obeelom eereegerak abu konenggulik me,
43009033	aap yi, Ala nen nappi woraanetak lek nen, yi eekak ndi eekak abok eeriyak mondok meek aret kaanetak."
43009034	Yorage mbareegi, it nen onggo at yogo logonet, "Kat mondok kitok maluk lombok nda'nagagindak nen yogondak wone nit mamunninaburak nduk eeke agandik ya?" yinuk, eebe endekem mugogo wumbereegwaarak.
43009035	Mugogo wumbereegwaarak Yetut aruk konengge nagagerik, ti'nuk, peebi imbirak lambumbunuk, at yoge logonet, "Wulaga! At aap aret nda'nagagerak nogo kiniki oba panggombunuk, abet mbake agandik ilik, lek a?"
43009036	Yoge mbareegi, aap nogo nen, "Nogoba~o. Niniki at oba panggombunuk abet mbarikit nen at eebe ngge~o? Yo'niru."
43009037	Yoge mbareegi, at Yetut nen, "Kenegen muk neegendak nimbirak wone mbanggwi neebe yi aret~o."
43009038	Yoge mbareegi, aap nogo nen, "Ai, nogoba~o. Niniki koba panggombunuk, abet kombake agarik~o," yinuk, ayuk wureegerak.
43009039	Ayuk wuke mbareegi, at Yetut nen, "It inigen mbuk kenok inigen obeelom eeginake, inigen obeelom kenok inigen mbuk eeginake, eeke logonet, kinowak loonogo pinagakit nduk, an o nggween paga yime wambi wagagirak~o," yinuk, yoragagerak.
43009040	Yoragagerak nogo it Pariti mendek inom wonogogwaarak nogo, inaruk konenggo nogogwaarik, "A puk! Nit kunduk, ninigen mbuk ninombakendak ya?"
43009041	Yogo mbareegwa, at Yetut nen, "Kit kinigen mbuk logonetak en, maluk kinoba lenggenak logonetak lek kwe, kit nen, Nit ninigen obeelom~o, yogwe ti paga, maluk kinoba aret wonage~o," yinuk, yoragagerak.
43010001	Yorage nagagerik, Yetut nen ambinom yorage logonet, "It aap ndomba anggenogona unggwogo logonet, tu nda'nggi paga unggwaga'lek yagat uum unggwogwe iinok ti, aap inayogoot wulo kiraaka mendek aret~o.
43010002	Ndi, aap ambi tu nda'nggi paga unggwage kenok perak, aap ndomba ndegeninaka aret~o.
43010003	At ndomba ndegeninaka nogo wage kenok, aap ndomba inaru arum waka nogo nen tu paakkage menggerak. At andomba nogo at oone konenggo menggaarak me, inendage kunogombo wogoret wundi nage menggerak.
43010004	At andomba lombok abok aret wogoret wundi nanuk, at aa'nduk nage kagak, at andomba nogo oone konenak me, at ambokan mugurok nogo menggaarak.
43010005	Aap inambik inambokan muguren nogolik~o. Aap inambik inoone liippega'lek me, mbaganugun aret~o, yinuk, mondok abet aret yokkiragi~o," yoragagerak.
43010006	At Yetut nen wone eegu laarogo ti yoragagerak kwe, "Wone yi, ndogop nduk, yo'nirage~o," yinuk, it liippega'lek aret wonogogwaarak.
43010007	Liippega'lek wonogo mbareegwa, at Yetut nen ambinom yorage logonet, "Ndomba unggwogo menggam tu an aret~o.
43010008	An waga'lek neegak, it aap inaa'nduk wogogwaarak nogo abok inayogoot wulo kiraaka mendek mban wogogwaarak me, ndomba nen it inoone konengga'lek aret wonogogwaarak.
43010009	Tu an aret~o. It aap tu an wonage yi paga unggwi wogwe iinok, inagap ndakkolaagun~o. Inagap ndarak wonogwe me, yinggak-unggwagak eeko logonet, inagari'ngga mbanogo nenet nogo logogun~o.
43010010	It aap kiraaka nogo nen ndomba kiraakkologwe, inookwi, lek eerogo piigwi, eeruwok nduk, wogo menggaarak kwe, an perak, ineenik eeginabikit nduk, wagagirak~o. Ineenik eeppiyaminggirak logonet, iniki ale'nggen mondok alik negen kaawak nduk wagagirak.
43010011	Ndomba obeelom ndegeninaka ti, an aret~o. At ndomba obeelom ndegeninaka nogo nen andomba inake kambikit mbake menggerak kwe,
43010012	it aap ando nen, Yi nit ninandomba lek me, yinuk, liirogon ndegeninaka'lek, We onggo kolaawok, mba'nuk, ndegeninakwi nogo nen perak, mba'ngge wage inigen kogo nagaatik, ndomba mbo piinok, mbaganggo menggaarak. Mbaganggwi iigak, mba'ngge nogo nen ndomba eyak nggereniige logonet, mappiige menggerak.
43010013	It aap ndomba liirogon piirogo wonogwe lek we, Onggo kolaawok, mba'nuk, piirogo menggaarak me, mba'ngge wage kenok, ndomba mbo piinok, mbaganggo menggaarak.
43010014	Ndomba obeelom ndegeninaka an aret~o. Nogoba nen an eenu menggerak,
43010015	ndi, an nen at neenu minggirak nogo ndak-ndak, an togop aret nandomba neenu, ndi, it nen an ineenu aret monggoorak~o. Togop logonet, an nandomba inake kambikit mbake minggirak.
43010016	An nandomba anggenogo yime mban wonogwe lek~o. Ando alik ambime wonogwe me, wogonabit nage logominggirik, inom piya woroorak aret me, piya woraaminggirak logonet, it an noone konenggwi, ndi, ineebe ambi lambunik iigak, an nalik aret ineebe ndegeninake, eeke logogin~o.
43010017	Neenik arikit nduk, kambikit mbake minggirak me, nogoba iniki kunik ee'nake menggerak~o.
43010018	It aakumi nen an noorogo paniyak meek~o. An niniki mba'nuk nen aret kambigin~o. An kambikit mbake kenok ti, kangge, ndi, neenik arikit mbake kenok ti, neenik age, eeke logokit nduk, nogoba nen unde eeppaneegerak~o, yinuk, mondok abet aret yokkiragi~o," yoragagerak.
43010019	Wone ti yoragagerak paga it Yakuri mendek iniki ogoorak ka'let eekkologogwaarak.
43010020	Eekkologo logonet, it ando nen, "At kugi inikime lik ari nagaarik, kumili kunggerak kagak, nonggop nduk at oone konenggo ogotik?"
43010021	Yogwe iigak, it ando nen, "Lek~o. Wone ti, aap kugi inikime nen ari lek~o. Kugi nen aap inigen mbuk obeelom eeginaburak op mbakop? Meek~o," yinuk, yogogwaarak.
43010022	Ti'nuk, peebi it aap Yakuri mendek Ala awi wurik ogobakkigireegwaarak aberogo o Yerutalem time laago lakwi eyom panggoni wagagerak. Ti eyom paga o mayu tit kunik wonagagerak me,
43010023	Yetut Ala awi wurik onggu'me awe aago me Talomo wureegim nogome nege nagagerak.
43010024	Time nege me, it Yakuri mendek at owagam kuwak eeri wogo nogogwaarik, yogo logonet, "Niniki piirik tit niigak teppinanemenggendak ne mande logogun~o? Ala nen leenogo mippereegerak Keritut nogo kat aret kenok, mondok pagak togon yo'niret~o."
43010025	Yogo mbareegwa, at Yetut nen, "An muk yokkiragarak kwe, kit abet mbaka'lek aret ogotik. Nogoba endage kumbunuk eeke minggirak nogo paga nabok pagak ari menggerak kwe,
43010026	kit an nandomba mendek lek me, an abet nombaka'lek aret ogotik~o.
43010027	An nandomba ti, an noone konenggo menggaarak. An nen it neenu minggirak me, it nen an mu'neren wogo menggaarak.
43010028	Mu'neren wogwe iinok, an mondok-mondok ineenik eeginake minggirak me, it kobak arugun mondok lek~o. Ndi, aakumi nen kunduk, an neenggi me ndininabugun mondok lek mban.
43010029	Yi aap ndi aap inomaawi mbuuluk negen kwe, nandomba apit wo'nereegerak nogoba nogo perak, alik omaawi ambik wonage me, aakumi nen ndomba an nogoba eenggi me nen ndininabugun mondok lek~o.
43010030	An nogoba nimbirak ambit aret~o," yinuk, yoragagerak.
43010031	Yorage mbareegi, it Yakuri mendek nen Yetut ambinom waruwok nduk yugum waganeegwaarak.
43010032	Waganggo mbareegwa, Yetut nen it yorage logonet, "An obeelom eeke logorak nogoba nen yo'nereegerak nogo kit kaabagip nduk, apit aret eeke nagarak kwe, ngge eekirak paga kit yogondak yugum paga an nooriyak nduk, eeko ogotik?"
43010033	Yorage mbareegi, it Yakuri mendek nen, "Kat obeelom eekendak paga koorugun lek~o. Ata, Ala miyuk-meya eerogo pege, ndi, kat aap aret kwe, Ala aret eekko'net nage, eeke ti paga aret koorugun~o."
43010034	Yogo mbareegwa, at Yetut nen it yorage logonet, "Kit an Ala pogom wonogwe yokkiragi~o, yinuk, yereegerak liiru mbanak wonage nogo lek a?
43010035	Ala wone liiru mbanak ti, alik mbeyok ariilik nit nineenu me, Ala nen it aakumi at oone koneneegwaarak nogo, Kit an Ala pogom wonogwe~o, yinuk, yoragagerak me,
43010036	nogoba nen leenogo panege nagagerik, nggween paga yime nappani wagagerak an nogo nen, An Ala aput aret~o, yokkirage paga nonggop nduk, Kat Ala miyuk-meya eerogo pege agandik~o, yinuk, yo'nogo ogotik?
43010037	An nogoba eeke menggerak nogo, eeka'lek neenok, kit kiniki noba panggombunuk abet nombariyak lek ti op aret kwe,
43010038	eeke neegak, kit kiniki noba panggombunuk, abet nombariyak meek kenok, an nogoba ninikime wonage, ndi, an at inikime wonage, aago monggoorak kineenu arubagip nduk, kinagibiti warak mendek eeke minggirak nogo ti mban abet mbako logonip~o," yinuk, yoragagerak.
43010039	Yorage mbareegi, at ambinom pigaawok nduk eereegwaarak kwe, ineenggi me nen peranogo piinok, mbaganeegerak.
43010040	Mbagangge nagagerik, yi Yoraran enebaga wunda nanuk, at Yaya aa'nduk aakumi yiime wuppiige nagagim nogome puk ari nagagerak.
43010041	Puk ari nagagerak wonage me, aakumi ambik at owagam nogo nogogwaarik, "At Yaya nen nineenu ariyak ninagabiti warak mendek eeke logolik kwe, at yi, abok yo'nirage nagagerak nogo perak, abet aret yo'nirage nagagerak kogo~o," yinuk,
43010042	aakumi apit iniki Yetut oba panggombunuk, abet mbareegwaarak.
43011001	Aap ambi endage Latarut, kwe Mariya oweeluk Mata imbirak inom inawi Mbetaniya ambit me aret wonogogwaarak me, at Latarut nogo andi eereegerak.
43011002	Kwe Mariya nogo ti, ninogoba Yetut iyok paga amburu obari abe mendek mbenambunuk, eeruwak paga woloneegerak nogo aret. At oweeluk Latarut nogo andi eeke mbareegi,
43011003	awurilogwe komologwe nogo nen wone agago nappiigo logonet, "Ninogoba~o. Aap kat kiniki kunik nogo andi eekerak wonage~o," yinuk, Yetut yori nawak nduk, nappiyareegwaarak.
43011004	Nappiyareegwaarak nogo nogogwaarik, yogo mbareegwa, Yetut konengge nagagerik, yorage logonet, "At Latarut andi eekerak nogo ti, kambuurak nduk eekerak lek~o. Ata, Ala aput an ambi eeke neenok tiyappanemenggaarak paga Ala kunduk, tiyanak kin kaawak nduk eekerak~o," yinuk, yoragagerak.
43011005	At Yetut nen Mata inom, at awuluk inom, Latarut inom, iniki kunik aret wonagagerak.
43011006	Iniki kunik aret wonagagerak kwe, at Latarut andi eekerak nogo konengge nagagerik, iniki nen ne mbere time aret puk wonagagerak.
43011007	Puk wonagagerik, at oone waganggwi mendek yorage logonet, "Niniyokan o Yureya nawok~o."
43011008	Yorage mbareegi, it nen at yogo logonet, "Ngguru wae! It aap Yakuri mendek nen awo ngget iluk yugum paga kooriyak eekwi iigom nogome kagak noorak mban ari agandik ya?"
43011009	Yogo mbareegwa, at Yetut nen, "Wologwe! O ne ambit weegetak paga, oonegen lagi woraanuk, kilu yi nage kagak oonegen 12 ari nage menggerak nogo lek a? Ndi, ti kenok, it aap o liingge paga nogwe iinok, o eya paga nogo menggaarak me, iniyogobit lik togon egiraagin lek~o.
43011010	It aap oonikiya paga nogwe iinok perak, o eya lek apit paga nogwe me, iniyogobit lik togon egirage kagak, nogo logogun~o."
43011011	Ti yorage nagagerik, wone ambi yorage logonet, "Ninoreeluk Latarut nogo, we nogo yege me, an nen eenik eeppi naakit~o."
43011012	Yorage mbareegi, it at oone waganggwi nen, "Ninogoba~o. At we nogo yege kenok ti, obeelom arigin~o," yinuk, yoreegwaarak.
43011013	At Yetut nen Latarut kanggerak me nduk yoragagerak kwe, it nen, "We nogo yege kagak ari," mbako mbareegwa,
43011014	Yetut nen pagak togon yorage logonet, "Latarut muk kanggerak~o.
43011015	Ndi, kit kiniki noba panggombunuk abet nombarubagip nduk, an time logolik yime wonagarak nogo kit kinake aret wonagarak me, nale'nggen mbake agarik. Yogondak perak, at wonage me nawok~o."
43011016	Yorage mbareegi, at Tomat endage ambi Kulu'mbere toonak nogo nen oreewi yorage logonet, "Nit at ninom aret kambuwok nduk, nawok~o," yinuk, yoragagerak.
43011017	Yorage mbareegi, Yetut wage nagagerik, kanggwi iinok, piigo menggam at Latarut pereegwaarak kagak, nogo kenagan yereegerak koneneegerak.
43011018	O Mbetaniya ti, kota Yerutalem korotok tu noorak kilometer kenagan negen wonagagerak me,
43011019	it Yakuri mendek apit nen Mata Mariya imbirak inoweeluk kambeegerak nogo, iniki eyak wappiyaawok nduk, iya nogogwaarak.
43011020	Iya nogogwaarak wonogwe me, at Mata nen Yetut wage konengge nagagerik, Mariya oome kwi'ndak kagak, at endekem ka wundeegerak.
43011021	Ka wungge nagagerik, Yetut yoge logonet, "Ai, nogoba~o! Kat yime mbet-mbet woraanetak en, an noweeluk kambenetak lek kwe,
43011022	yogondak kat nen Ala ngginooge keenok, at wokkege menggerak ti, neenu aret~o."
43011023	Yoge mbareegi, Yetut nen at yoge logonet, "Kat koweeluk nogo eenik a'nuk mi'narigin~o."
43011024	Yoge mbareegi, at Mata nen, "E~o! At peebi o age yobok aakumi ineenik agago mippiige eyom paga eenik a'nuk mi'narigin ti neenu~o."
43011025	Yoge mbareegi, Yetut nen at yoge logonet, "Aakumi ineenik agago mippiige minggirak an aret me, aap ambit ambi nen iniki noba panggombunuk, abet nombake kenok, kambemenggerak kwe, eenik a'nuk, mi'narigin~o.
43011026	Ndi, aap ambit ambi eenik logonet, iniki noba panggombunuk, abet nombake kenok, kambigin mondok lek~o. Wone yi nogo abet mbaken a, lek a?"
43011027	Yoge mbareegi, at kwe Mata nen, "E~o, nogoba. Ala aput leenogo mippereegerak Keritut o nggween paga yime woroorak nogo, kat aret kombake agarik~o," yinuk, yoreegerak.
43011028	Ti yoge nagagerik, at Mata oweeluk Mariya nogo mbawok wiiri nage nagagerik, wage mbareegi, yoge logonet, "Mariya wae. Ninogoba ngguru aru time logonet, wiigege agaarik~o."
43011029	Yoge nogo Mariya konengge nagagerik, pilak togon mi'na'nuk, Yetut owagam nagagerak.
43011030	Yetut nogo o yaga'lelo nogome unggwi waga'lek Mata imbirak lambuneegwam taa'nogo awo wonage me ka nagagerak.
43011031	Ndi, it aap Yakuri mendek kwe Mariya inom oome logonet, iniki eyak wappugwi nogo nen kwe Mariya pilak togon mi'na'nuk, wungge inigen kogo nogogwaarik, "At kanggerak pegam nogome le yi nage," mba'nuk mugurok nogogwaarak.
43011032	Mugurok nogwe me, kwe Mariya Yetut wonage me ka nage nagagerik, Yetut abu'me tebe yinuk, "Ai, nogoba! Kat yime mbet-mbet woraanetak en, an noweeluk kambenetak lek~o."
43011033	Yoge mbareegi, Mariya inom, it aap Yakuri mendek Mariya mugurok nogogwaarak nogo inom, leenggu maakwi Yetut iige nagagerik, "Yi agaarak neebi~o," yinuk, iniki aagi wo agan lagangge logonet,
43011034	"Wologwe! At eebe nggeeme pogotak~o?" Yorage mbareegi, "Pekka nawok nduk, mok~o, nogoba."
43011035	Yogo mbareegwa, Yetut le yereegerak.
43011036	Le ari mbareegi, it aap Yakuri mendek nen, "Wologwe! At Latarut iniki kunik lombok me le ari yi kaanip~o."
43011037	Yogwi iigak, it ando nen perak, "Wologwe! At yi, aap enegen mbuk obeelom eereegerak nogo nen at Latarut kangge kero, eenik kagak, obeelom eeriyak meek kenok, wonagaarik, ari mbakop?" yogogwaarak.
43011038	Yogo mbareegwa, Yetut ne ambinom iniki aagi wo agan lagangge kagak, Latarut kambeegerak pereegwam nogome aret nagagerak. Kambeegerak pereegwam nogo ti, ndoome yugum tu narak aret wonage me,
43011039	Yetut nen, "Yugum tu narak ti, ponggonogo nappinip~o." Yorage mbareegi, at kambeegerak awuluk Mata nogo nen, "Nogoba~o. Kanggerak kagak nogo kenagan yegerak me, muk obari agaarak~o."
43011040	Yoge mbareegi, Yetut nen, "Kat kiniki noba panggombunuk, abet nombake keenok, Ala endage abu tiyanak logonet, eeke menggerak kaamunggun~o, yokkigirak nogo lek a?"
43011041	Yoge mbareegi, yugum ponggonogo nappogo mbareegwa, Yetut nogo ena ni'nage nagagerik, "Nogoba~o. Kat an noone muk konenggendak me wa yokkigi~o.
43011042	Kat an noone mondok konengge menggendak nogo, an abu neenu aret kwe, it aakumi ugun mi'ndak wonogwe yi nogo, kat nen nappani wagagindak abet aret mbaruwak nduk, yokkigi~o."
43011043	Yoge nagagerik, at oone nggwok paga, "Latarut wae! Wundi mok~o."
43011044	Yoge mbareegi, at kambeegerak nogo eenggi-iyok nggerenak, yum etenggen-ogobak pirik-perek eerak kagak wundi wagagerak. Wundi wage mbareegi, at Yetut nen it yorage logonet, "Nege logowak nduk, yum perenak ti, piinggaanip~o," yinuk, yoragagerak.
43011045	Yorage mbareegi, it Yakuri mendek ambik Mariya ka nogogwaarak nogo nen Yetut eeke inigen kogo nogogwaarik, iniki Yetut oba panggombunuk, abet mbareegwaarak.
43011046	Ndi, it ando nen perak, Pariti mendek iya nogo nogogwaarik, Yetut eekerak nogo, mbininogo yorogo mbareegwa,
43011047	it aap Ala unde inoweewi inom, it aap Pariti mendek inom, nen aap wone amburu mbangga nogo kuwak eeppiigo nogogwaarik, yorogo logonet, "Aap ti, ineenu agak inagabiti warak mendek apit aret eerit nage menggerak me, nit nonggop eerumun~o?
43011048	Eerit nege logowak nduk teppugwi niinok, it aakumi abok aret iniki at oba panggombunuk, abet mbako logonet, mugurok nogwe iinok, it aap Oroma mendek nen wogo logomenggaarik, Ala awi wurik inom, nit aakumi nineebe inom, lek eerogo pinanugwi iyoorak me, nonggop eerumun~o?" yinuk, yereegwaarak.
43011049	Yogo mbareegwa, tahun ti paga aap it mendek ambi Ala unde inowe nggwok wonagagerak endage Kayapat nogo nen, "Wologwe! Kit abu kineenggo'lek kobak logonet yogwe kiigi~o.
43011050	Aakumi nit mendek nineebe abok aret lek eerogo pinaniyak ti meek~o. Ata, aap ambit nen aakumi nit mendek abok ninake kambuurak perak, op aret yi kogo ogotik?" yinuk, yoragagerak.
43011051	Wone yoragagerak nogo ti, at alik iniki koombunuk nen yoroolik~o. Ata, tahun ti paga Ala unde inowe nggwok logonet, eeke nagagerak me, Ala nen at eeppege kagak, peebi at Yetut aakumi Iterali mendek inake kambuurak me nduk, yoragagerak.
43011052	Aakumi Iterali mendek inake mban ti lek~o. Ata, it aap Ala apuri yi awi ndi awi mak eerak wonogwe nogo kuwak eeppiyamenggerak iniki ambit lambunik logorak inake kambuurak me nduk, yoragagerak.
43011053	Yoragagerak ne ti eyom paga nen Yetut mondok wariyak nduk, iniki ambit eeppunuk wone mbaneegwaarak.
43011054	Wone togop aret mbaneegwaarak me, Yetut aap Yakuri inenggaanom nggwok paga ambinom nege logolik. Time nen o kota ambi endage Eperayim karume koorok time nagagerak. Nage nagagerik, at oone waganggwi mendek inom time aret wonagagerak.
43011055	Wonage me, it Yakuri laago Obaga Mbo Nagagerak lariyak eyom panggoni wage mbareegi, laka'lek iigak, it aakumi inabin kooppunuk, ugun nawok nduk, iname lombok nen o Yerutalem wogogwaarak.
43011056	-
43011057	Wogo nogogwaarik, it aap Ala unde inoweewi inom, it aap Pariti mendek inom, nen, "At eebe nggeeme wonage nogo liippogo logomonggotik, eebe nit pigaawok nduk, yo'nira wa'nu~o," yinuk, wone lengganeegwaarak me, it aakumi abok nen Ala awi wurik oore'nggam time inigen luk eeko logonet, "At Yetut lakome woraagin ilik, lek a? Kit nonggop mbakop~o?" yinuk, it-it wone mbaneegwaarak.
43012001	Nogo 5 yippunuk, laago Obaga Mbo Nagagerak lariyak eyom panggoni wage kagak, at Yetut o Mbetaniya aap Latarut kambeegerak eenik agago mippereegerak wonage me nagagerak.
43012002	Nage mbareegi, it aakumi time nen anooniya lareegwaarak me, Mata nen laago tumburirage kagak, aakumi Yetut inom kwi'na'nuk mbi nunggwi me, Latarut inom nenggegerak.
43012003	Nunggwi me, at Mariya nen iri'ngga narwastu amburu obari abe mendek liter ambit negen toolak onggo nggwok pogo menggaarak nogo mendek waganogo Yetut iyok paga kilippege nagagerik, at eeruwak paga wolonggagagerak. Wolonggage kagak, amburu obari oome nogome ndak wa'nagagerak.
43012004	Ndak wa'nage mbareegi, at Yetut oone waganggwi mendek ambi Yetut onggo mbanigin Yurat Ikariyot nogo nen,
43012005	"A puk! Amburu obari abe mendek yi paga wu 300 dinar kumbunuk aap inamendek lek kenok, wogoroorak mendek eekerak yi, nonggop nduk eeki mbakop?" yereegerak.
43012006	Wone yereegerak nogo ti, it aap inamendek lek nogo inabuwa mba'nuk yereegerak ti lek~o. Ata, at aap kiraaka mendek me, inawu yonggolak nogo at aret porogo logonet, ando kolagak eeke nagagerak me nduk, yereegerak.
43012007	-
43012008	Ari mbareegi, at Yetut nen, "It aap inamendek lek nogo ti, kinom mondok logomunggup kwe, an perak ninom mondok logogin lek me, kwe yi, an neebe kambunuk, ndoome mambaniyak me nduk, amburu yi eeppanggerak me, teppinip~o," yinuk, yoragagerak.
43012009	Yorage kagak, it Yakuri apit nogo nen Yetut o Mbetaniya nogome wonage konenggo nogogwaarik, at Yetut mban inigen kaawok nduk noolik~o. Ata, aap Latarut kambeegerak Yetut nen eenik agago mippereegerak nogo kunduk inigen kaawok nduk, nogogwaarak.
43012010	-
43012011	Nogo mbareegwa, Yetut nen Latarut eenik agago mippereegerak paga it Yakuri mendek apit aret inoweewi inoone mbo punuk, iniki Yetut oba panggombunuk, abet mbako mbareegwa, it aap Ala unde inoweewi nen Latarut kunduk, waruwok nduk, wone mbaneegwaarak.
43012012	Ko'lu it aakumi apit laago lakome kuwak ogogwaarak nogo nen Yetut o Yerutalem wage konenggo nogogwaarik,
43012013	eyo wono engga pendenogo wonok Yetut ka wunggo nogogwaarik, inom wogo logonet, "Otana~o! Ninogoba Ala endage paga wage yi, wogoppuwak~o. Nit aap Iterali ninowe endagembogut yi, wogoppuwok~o," yinuk, keekok agan wogogwaarak.
43012014	-
43012015	At Ala nen ari logonet, "O Tiyon aagalogwe yi, kinagabiti yugup~o. Kit kinowe endagembogut keledai awooluk amborowak paga kwi'ndak wage yi kaanip~o," yinuk, yereegerak liiru mbanak nogo ndak-ndak, at Yetut keledai awooluk ambi kwaakkage nagagerik, amborowak paga kwi'na'nuk wagagerak.
43012016	Ti eereegerak nogo at Yetut oone waganggwi mendek aa'nduk kobak wonogogwaarak kwe, peebi at Yetut tiyappege mbareegi, "At togop eeppugun~o," yinuk, liiru mbanak nogo, "Nit aret eeppogoorak kogo~o," yinuk, abereegwaarak.
43012017	It aakumi ambik Yetut inom logonet, Latarut kambeegerak eenik agago mippege nagagerik, ndoome nen wundi woraawak nduk, "Mok~o," yoge kogogwaarak nogo nen, "Yetut togop eeke kogoorak~o," yinuk, aakumi paganogo yoranet nogogwaarak.
43012018	Paganogo yoranet nogo mbareegwa, ineenu ariyak inagabiti warak mendek at eereegerak ti, it aakumi apit konenggo nogogwaarik, at Yetut ka wundeegwaarak.
43012019	Ka wunggo mbareegwa, it Pariti mendek nen it-it wone mbanggo logonet, "Wologo wae! Yi aakumi ndi aakumi abok aret at mugurok nogwe me, nit ambi at eeppurak kenok, abe ariyak lek yi kogo ogotik?" yinuk, yogogwaarak.
43012020	Ala alut eeruwok nduk, laago lakome wogogwaarak nogo ti, it aakumi Yunani mendek inom aret wogogwaarak me,
43012021	aap o Nggalileya awi Mbetayira mendek endage Piliput nogo owagam nogo nogogwaarik, yogo logonet, "Ninogoba wae! Nit Yetut kaawok nduk, wogo~o."
43012022	Yogo mbareegwa, at Piliput nen Andereyat yori nage nagagerik, ti'nuk, imbirak Yetut yori nogogwaarak.
43012023	Yogo mbareegwa, at Yetut nen, "An aap aret nda'nagagirak tiyappaniyak eyom muk panggoni wagaarak~o.
43012024	Mbato awi nggween paga yakaatak agabolo nggonengga'lek kagak, ambit aret menggerak~o. Ndi, agabolo nggonengge nagaatik, awi mbilangge kenok perak, anggen ambik aret yege menggerak~o.
43012025	Aap ambit ambi nen at eebe eenik logorak inikilom mbake kenok, at eebe kobak aret arigin~o. Ndi, o nggween paga yime logonet, at eebe eenik logorak eebi mbake kenok, eenik mondok-mondok aret logogin~o.
43012026	Aap ambit ambi nen an nake eeriyak mbake kenok, mondok mu'neren aret wage logowak~o. An logogin nogome nayeloman kunduk nimbirak time aret logogun~o. Ndi, an nake eeke kenok, nogoba nen at tiyappigin~o, yinuk, mondok abet aret yokkiragi~o," yoragagerak.
43012027	Yorage nagagerik, at nen ari logonet, "Yogondak niniki abu puru yegerak me, an nonggop yi~o? Yogondak eeppaniyak koonggwi yi, eeppanugwi iyo, lek eerogo pu~o, nogoba, yori ilik?" mbareegerak mendek, ti'nuk, ogoba yoge logonet, "Lek~o. Yi eeppanuwak nduk aret wagagirak me,
43012028	Nogoba~o. Kat kendage tiyappatu~o," yinuk, yoreegerak. Yoge mbareegi, mbogut paga nen oone ari logonet, "Nendage muk tiyappakirak me, ambinom aret tiyappatigin~o."
43012029	Yinuk, it aakumi ambik taati wonogogwaarak nogo mbogut paga nen oone ari konenggo nogogwaarik, "Ie! Ti o ngguurubu ari~o," yogwe, ndi, it ando nen, "Lek~o. Malayikat nen wone ambi at yoge~o," yogwe, eereegwaarak.
43012030	Eeko mbareegwa, at Yetut nen, "Wologwe! Wone konenggotak nogo ti, an neenok ari lek~o. Kit kiinok aret yigi~o.
43012031	It aakumi o nggween paga yime menggaarak inowak loonogo maluk inoba piyoorak nogo, o yogondak yi aret~o. At o nggween paga yime unde menggerak nogo tebenogo puurak yogondak aret~o.
43012032	Togop kwe, aakumi nggween paga mendek nen an mippanugwi iinok perak, an nen yi aakumi ndi aakumi abok aret nowagam woraawak nduk, iniki kooninabikit~o," yinuk, yoragagerak.
43012033	Wone yoragagerak nogo ti, it aakumi nen at nonggop eerogo pugwi iinok, kambigin ineenu aruwak nduk, yoragagerak.
43012034	Yorage mbareegi, it aakumi nogo nen at yogo logonet, "Ala nen, An leenogo mippereegirak Keritut nogo ti, eenik mondok-mondok aret, logogin~o, yinuk, yereegerak liiru mbaneegerak nogo, nit konenggwi kwe, At aap aret nda'nagagerak peebi mippuurak, yagandak ti, nonggop yagan~o? Aap aret nda'nagagerak ti, ta~o?"
43012035	Yogo mbareegwa, at Yetut nen it yorage logonet, "Eya eekkinake menggerak nogo ne ambiriluk kinom logogin~o. Kiniki o apit pogom eekkinabi wage kero, eya eekkinake kagak, nogo logonip~o. Aap ambit ambi nen o apit paga nage kenok, Ndime noorak, at eenggo'lek kagak, nage menggerak.
43012036	At eya eekkinake nogo kinom logonet, at apuri arubagip nduk, kiniki eya nogo oba panggombunuk, abet mba'nip~o," yinuk, yoragagerak. Wone nogo yorage nagagerik, at Yetut nogo aakumi mbo piinok, at kwaakkogwe iyo, kumaa'nari nagagerak.
43012037	Aakumi ineenu ariyak inagabiti warak mendek abok aret it inenggaanom eeke nagagerak kwe, iniki at oba panggombunuk, abet mbaka'lek aret wonogogwaarak.
43012038	Abet mbaka'lek wonogogwaarak nogo ti, aap Ala yoge kagak yoraga Yetaya nogo nen ari logonet, "Ninogoba~o. Wone nit agan wogoorak nogo, taani nen abet mbakwi, Ndi, kat keenggi omaawi tiyanak nogo, taamini nen inigen kogwe, Eereegwaarak mbakop?" yinuk, yereegerak liiru mbaneegerak nogo, a'me lik yereegerak~o.
43012039	-
43012040	Ndi, wone ambi Ala nen ari logonet, "It aakumi ti, inigen kogwe, iniki liippugwi, Eeppunuk, Yunggup melak eekwi iinok, an nen obeelom eeginake neyo, Iniki mbuk eerogo piige, iniki apit eerogo piige, Eereegirak~o," yinuk, yereegerak Yetaya nen liiru mbaneegerak nogo ndak-ndak, iniki apit eerogo piyareegerak me, it iniki at oba panggombunuk, abet mbariyak abu meek aret wonogogwaarak.
43012041	At Yetaya wone yoragagerak nogo ti, Keritut abu tiyanak kage nagagerik, abok mbiningge logonet, yoragagerak.
43012042	At Yetaya togop aret liiru mbaneegerak kwe, kagak, aakumi inoweewi apit aret iniki Yetut oba panggombunuk, abet mbareegwaarak. Abet mbareegwaarak kwe, it Pariti mendek nogo Yakuri tamban eeko menggam nen wumbiigwi iyo, inagabiti nen, "Nit at oone waganggwi mendek aret~o," yinuk, pagangga'lek aret wonogogwaarak.
43012043	It nogo ti, Ala nen tiyappinaniyak mbaka'lek logonet, "Aakumi nen tiyappinanuwak," mban inikilom mbako nogogwaarak ti paga, "Nit at oone waganggwi mendek aret~o," yinuk, pagangga'lek aret wonogogwaarak.
43012044	Togop mbakwi iigak, at Yetut oone nggwok paga it yorage logonet, "Kit ambi kiniki noba panggombunuk, abet nombakwi kiinok, an mban abet nombakwi lek~o. Ata, at nappani wagagerak nogo aret kiniki oba panggombunuk, abet ombako monggotak.
43012045	Kit ambi nen an kinigen neegwi kiinok, at nappani wagagerak nogo aret kinigen kogo monggotak.
43012046	Kit ambi nen kiniki noba panggombunuk, abet nombakwi kiinok, o apit paga wonogwe kiyo, o eya paga logobagip nduk, an eya pogom aret o nggween paga yime wagagirak.
43012047	Kit aakumi abok nggween paga monggotak nogo, kinowak loonogo maluk kinoba pinagakit nduk, woroolik~o. Kinagap ndarikit nduk aret wagagirak me, kit ambi nen an noone konembunuk, eekwi lek kiinok, an nen kinowak loonogo maluk kinoba pinagagin lek~o.
43012048	-
43012049	Kit ambi nen an mbo panugo logonet, an noone waganggwi lek kiinok, kinowak loonogo maluk kinoba pinagarak nduk ambi wonage~o. An niniki koombunuk nen wone yokkirage logolik~o. Ata, an nogoba nappani wagagerak nogo nen, Yogop yu~o, ndogop yu~o, yinuk, lengganogo yo'nege kenok, yokkirage minggirak me, o age yobok togon an wone yokkirage nagarak nogo paga kinowak loonogo maluk kinoba pinagagin~o.
43012050	Ndi, at wone, Yogop ee'nu, ndogop ee'nu, ari menggerak konenggwi kiinok, at nen mondok-mondok kineenik eekkinaburak an neenu aret~o. An yokkirage minggirak ti, an nogoba nen yo'nege ndak-ndak aret ari minggirak~o," yinuk, yoragagerak.
43013001	O kiyoma laago Obaga Mbo Nagagerak lariyak eekwi iigak, at Yetut o nggween paga yime mbo punuk, ogoba ka noorak eyom panggoni wagagerak eenu wonagagerak. At apuri at inom o nggween paga nugu nogogwaarak nogo, iniki kunik eeginake nagagerak me, "Iniki kunik ee'ninake tit kagak, kanggi~o," mbaruwak nduk, eeppiyareegerak nogo yi aret kagak, eeppuurak eyom nogo aret ari nagagerak.
43013002	At Yetut oone waganggwi mendek inom mbi nunggwi me, Ibilit nen Timon aput Yurat Ikariyot Yetut onggo mbanigin nogo, muk iniki nggagani wage mbareegi,
43013003	at Yetut nogo ogoba nen yi mendek ndi mendek apit at unde logowak nduk, wogoreegerak nogo inom, ndi, Ala wonage me nen wagagim iyok paga ka noorak nogo inom, eenu wonagagerak me,
43013004	mbi nunggwi me nen mi'na'nuk, ambogoyum nggoorogo punuk, ngguu'mo yum obate paga nggereneegerak.
43013005	Nggerembunuk, yi togolowak kole me toolak nogo togolowak mbuuluk me kilirogo wuppege nagagerik, at oone waganggwi mendek iniyok koorinake, ti'nuk, ngguu'mo yum obate paga nggerenak nogo paga woloninake, eerit nagagerak.
43013006	Ti eerit, Timon Peterut owagam panggo yi nage mbareegi, Peterut nen, "Nogoba~o. Kat an niyok koo'naburak mba'nuk eeke agandik?"
43013007	Yoge mbareegi, at Yetut nen, "Wulaga wae. An yogondak eeke yi, kat keenggo'lek aret kwe, peebi perak, keenu arumunggun~o."
43013008	Yoge mbareegi, at Peterut nen, "Kat nen an niyok koo'naburak mondok lek~o." Yoge mbareegi, at Yetut nen, "An kiyok kookkaburak lek kenok, kat an noone waganggwi nogo mendek logorak lek aret~o."
43013009	Yoge mbareegi, at Timon Peterut nen, "Ai, ti kenok, nogoba~o. Niyok mban lek~o. Ata, neenggi-nanobak abok aret koo'nabu~o."
43013010	Yoge mbareegi, at Yetut nen, "Aap ambit ambi ngguu'mo warak wonage kenok, at eebe abok aret koorak wonage me, ambinom ngguu'mo wappuurak lek~o. Ata, iyok mban kooriyak perak op~o. Kit yi, abok koorak wonogwe kwe, aap ambiriluk perak, koorak lek wonage kagi~o," yinuk, yoragagerak.
43013011	At onggo mbanigin nogo eenu wonagagerak me, "Kit abok koorak mban wonogwe lek kiigi~o," yinuk, yoragagerak.
43013012	At Yetut iniyok kooppiinok, at ayum nggoorak nogo yikkolage nagagerik, obaane'me kwi'na'nuk, it yorage logonet, "Wologwe! An eekkinakirak yi, kit liippogo ogotik ilik, lek a?
43013013	Kit nen, Ninogoba Ngguru wae! yo'nogo monggotak nogo ti, an aret me, abet aret yo'nogo monggotak.
43013014	Kinogoba an mamungginake minggirak nen aret kit kiniyok kookkinakirak kenok, kit togon togop aret at ambi iyok kookak eeko logorak op~o.
43013015	An eekkinakirak yi, kit ndak-ndak eeko logobagip nduk, eekkinakirak~o.
43013016	Ogoba tebenak kagak, ayeloman tiyanak wonageelik~o. Ndi, at nappiige menggerak tebenak kagak, at nappi wagaatak tiyanak wonageelik mban~o, yinuk, mondok abet aret yokkirage agarik~o.
43013017	An wone yokkirage yi nogo kineenu ogo logomonggotik, eeko logomunggup kenok, kiniki ale'nggen ambik kogo logomunggup~o.
43013018	Kit abok kiinok yokkirage lek~o. An miirogo leengginabeegirak an neenu aret~o. At nimbirak mbi nengge nogo nen aret nooriyak koonggerak~o, yinuk, Ala wone liiru mbanak nogo a'me lik yuwak nduk, agaarak me, a'me lik yigin~o.
43013019	Wone yi a'me lik ari kenok, kit nen, At eebe nogo yi aret kogo~o, yinuk, kiniki noba panggombunuk, abet nombarubagip nduk, a'me lik yega'lek kagak, yogondak yokkirage agarik~o.
43013020	Kit ambi nen it an nappiya wage minggirak nogo wogonakwi kiinok, an aret wo'nakwi, ndi, an wo'nakwi kiinok, at nappani wagagerak nogo aret waganggwi, eeko logomunggup~o, yinuk, mondok abet aret yokkiragi~o," yoragagerak.
43013021	Yetut nen wone togop yorage nagagerik, at iniki aaninggin ndugu agan nage mbareegi, paganogo yorage logonet, "Kit ambi nen an nooruwak nduk yoraamunggup~o, yinuk, mondok abet aret yokkiragi~o."
43013022	Yorage mbareegi, "Ta nen eeriyak nduk yigi," yinuk, inigen pet-pet yogo nogogwaarak.
43013023	Inigen pet-pet yogo logonet, aap at oone waganggwi mendek ambi Yetut iniki kunik wonage nogo Yetut imbirak tabonak kwi'ndak wonage me,
43013024	at Timon Peterut nen, "Ta kenok yigi, yoru~o," yinuk, eenggi titik paga yoreegerak.
43013025	Yoge mbareegi, at oone wagangge ambi nogo nen Yetut eraanu ambinom panggo yi nage nagagerik, yoge logonet, "Nogoba~o! Ti ta kenok yagan~o?"
43013026	Yoge mbareegi, at Yetut nen, "An roti paga amburu tamunogo wogoge neenok, ti aret mbarumunggun~o," yoge nagagerik, roti paga amburu tamunogo Timon aput Yurat Ikariyot nogo aret wogoreegerak.
43013027	Wogoge nogo, wagangge kagak, Ibilit Yurat inikime unggwage mbareegi, at Yetut nen, "Yurat wae! Kat eeriyak mbakendak nogo mbet togon eeru~o."
43013028	Yoge mbareegi, it kwi'ndak mbi nunggwi nogo abok nen, "Ti nonggop nduk yogi?" yinuk, it liippega'lek aret wonogogwaarak.
43013029	Aap Yurat inawu yonggolak porogo wonage me, it ando nen mbako logonet, "At Yetut nen laago lariyak yi mendek ndi mendek ambinom kuni nawak nduk, yoge ilik, aap inamendek lek kenok, ando wogoroorak nduk, yoge a?" mbareegwaarak.
43013030	Mbakwi iigak, at Yurat nogo roti wagangge nagagerik, mbet-mbet aret wundi nagagerak. O apit agagerak kagak aret wundi nagagerak.
43013031	Wundi nage kagak, at Yetut nen it ando nogo yorage logonet, "Wologwe! Yogondak Ala nen an aap aret nda'nagagirak nogo tiyappanigin~o. Ndi, an eeke nogo paga Ala kunduk tiyak yigin~o.
43013032	An eeriminggirak paga nen Ala tiyappege neenok, at Ala eeremenggerak paga an kunduk, tiyappanigin~o. Ndi, mbet-mbet aret tiyappanigin me nduk, yagi~o.
43013033	Ai, napuri~o! An ne ambiriluk ninom logominggirik, nagin me, kit kwaa'nabit namonggotak kwe, An nawam time kit noorak meek~o, yinuk, it aap Yakuri mendek yoragagirak nogo ndak-ndak, kit togop aret yokkirage agarik~o.
43013034	Wone yogop ee'nu, ndogop ee'nu, ngget mendek yokkirage nogo ti, niniki-kiniki kunik eeko logorak ti aret~o. An nen kit niniki kunik eekkinake minggi kwak, kit nen niniki-kiniki kunik eeko logonip~o.
43013035	Kit niniki-kiniki kunik eekwi paga aakumi abok nen kit an noone waganggwi mendek abet aret ineenu arugun~o," yinuk, yoragagerak.
43013036	Yorage mbareegi, at Timon Peterut nen, "Kat nggeeme noorak nduk yagan~o, nogoba?" Yoge mbareegi, at Yetut nen, "An nawam time kat yogondak nimbirak noorak meek kwe, peebi perak, mu'neren namunggun~o."
43013037	Yoge mbareegi, at Peterut nen, "Ai, nogoba. An nonggop nduk yogondak nimbirak noorak meek yo'negen~o? An kat kake kambuurak op mbake me."
43013038	Yoge mbareegi, at Yetut nen, "Wulaga! Kat abet aret an nake kambuurak op mbake agandik ya? Ayam oone awo yaga'lek kagak, kat ne kenagan paga, Yetut ti, an neenggo'lek, yumunggun~o, yinuk, mondok abet aret yokkege agarik~o," yoreegerak.
43014001	Yorage nagagerik, wone ambinom yorage logonet, "Kit kiniki piirik logogup~o. Ala inom, an inom, kiniki ninoba panggombunuk, abet ninombako logonip~o.
43014002	An nogoba ame time aakumi logorak inake ogoorak ambik wonage~o. Togop lek logonetak en, kit logowam time an pipuk eerogo pinagakit nduk, nage~o, yinuk, yokkiranetak lek~o.
43014003	An nen kit logowam time pipuk eerogo pinagi nage logominggirik, kit an wonage me ninom logowok nduk, peebi wokkinabi woraagin~o.
43014004	An nawam time tu noorak nogo kit kineenu aret~o," yinuk, yoragagerak.
43014005	Yorage mbareegi, Tomat nen, at yoge logonet, "Nogoba~o! Kat nawam time nit nineenggo'lek aret me, tu nonggop togon nineenu arugun~o?"
43014006	Yoge mbareegi, at Yetut nen, "Ala kineenu ariyak tu inom, Ala ndogop menggerak, paganogo yokkirage inom, ndi, kineenik eekkinake minggirak inom, ti an mban aret~o. Ala kineenu ariyak nduk tu an paga wogwe lek kenok, an nogoba owagam namunggup lek aret~o.
43014007	Kit abet aret an kineenu wonogwe kenok, an nogoba kunduk, kineenu aret wonogwe~o. At eebe kinigen kogotak me, yogondak yi kuli paga nen at kineenu aret~o," yinuk, yoragagerak.
43014008	Yorage mbareegi, at Piliput nen, "Nogoba~o! Kat kogoba ninigen kaawok nduk ni'niyet~o. Ni'niige kenok, niniki tayok yugun~o."
43014009	Yoge mbareegi, at Yetut nen, "Piliput wae! An o maan togon nimbirak wonage minggirak kwe, kat awo liippanega'lek me, ari agandik? Aap ambit ambi an enegen neege kenok, an nogoba aret enegen kage me, kat nen, Kogoba ni'niyet~o, yagandak ti, nonggop nduk yagan~o?
43014010	An ti, nogoba inikime wonage, ndi, nogoba ti, an ninikime wonage nogo ti, kat abet mbaka'lek agandik? Wone an yokkirage minggirak ti, an niniki koombunuk nen yokkirageelik~o. Ata, an nogoba ninikime wonage nen aret yokkirage menggerak~o.
43014011	An nogoba inikime wonage, ndi, nogoba ti, an ninikime wonage nogo abet mbako logonip~o. Ndi, ti abet mbariyak meek kenok, an eerit nage minggirak nogo paga nogoba nimbirak nineebe ambit monggoorak nogo abet mbako logonip~o.
43014012	Aap ambit ambi iniki noba panggombunuk, abet nombake kenok, an eeke minggirak nogo at aret eeke logogin~o. An eeke minggirak yi mbuuluk negen~o. Ndi, an nogoba ka naminggirak ti paga, at abunuk nggwok aret eeke logogin~o, yinuk, mondok abet aret yokkirage agarik~o.
43014013	Kit nen an nendage kunogo, Ndogop eeppanu~o, yinuk, nggino yo'nugwi kiinok, aput an eeriminggirak paga nogoba endage tiyak yuwak nduk, aret eeppinagage neyaamunggup~o.
43014014	Ambi eeppinagarak nduk nendage kunogo nggino yo'nugwi kiinok, an nen aret eeppinagage neyaamunggup~o," yinuk, yoragagerak.
43014015	Yorage nagagerik, ambinom yorage logonet, "Kit an kiniki kunik ee'nakwi kiinok, an nen, Yogop ee'nu, ndogop ee'nu, yokkirage minggirak nogo aret eeko logomunggup~o.
43014016	An nogoba nggino yoge neenok, at alik ambi, Ala ndogop menggerak, paganogo yokkirage menggerak Aberiniki nogo, mondok-mondok kinom logonet, kiniki eyak wappinagage logowak nduk, wokkiraagin~o.
43014017	It o nggween paga yime menggaarak nogo nen Aberiniki inigen kogwe, ndi, eeke yelok kogwe, eeka'lek me, it at eebe woorak ti meek~o. Kit perak, at kinom wonage, ndi, peebi, kinikime logogin me, eebe kineenu aret~o.
43014018	Napurilogwe~o! An elege wenebela negen mbo pinaganuk nagin lek~o. Kiya woraagin aret~o.
43014019	An ne ambiriluk logonuk nagin me, it aakumi o nggween paga yime menggaarak ambinom neyaagun lek kwe, kit perak, neego logomunggup aret~o. An neenik wonage me, kit kunduk kineenik logomunggup.
43014020	Ti eyom paga an nogoba inikime wonage, kit an ninikime wonogwe, ndi, an kit kinikime wonage nogo kineenu arumunggup~o.
43014021	Aap ambit ambi nen an noone, Yogop ee'nu, ndogop ee'nu, yoge nogo waganogo eeke logomenggerak kenok ti, an iniki kunik ee'nake aret~o. At nen an iniki kunik ee'nake kenok ti, an nogoba nen aap ti, iniki kunik eeke logogin. Ndi, an kunduk, at niniki kunik eeke logonet, at nen an neebe neyaawak nduk, nikkaagin~o," yinuk, yoragagerak.
43014022	Yorage mbareegi, at Yurat Ikariyot nogo lek aap Yurat alik ambi nen Yetut yoge logonet, "Nogoba~o! It aakumi abok lek~o. Nit mban keebe ni'niyoorak yagandak ti, nonggop mba'nuk yagan~o?"
43014023	Yoge mbareegi, at Yetut nen, "Aap ambit ambi iniki kunik ee'nake kenok, an noone liirogon aret eeke logogin~o. Ti eeke kenok, an nogoba nen at iniki kunik eerigin~o. Ndi, an nogoba nimbirak at ka wogo logomonggoorik, ninom aret logogun~o.
43014024	Aap ambit ambi an iniki kunik ee'nake lek kenok ti, an noone eeke logogin lek aret~o. Wone an yokkirage kit konenggwi nogo ti, an niniki koombunuk nen yokkirage lek~o. Ata, at nappani wagagerak nogoba nogo ari kenok, yokkirage agarik~o.
43014025	Wone yokkirage abok aret ti, an awo ninom logonet, yokkiragi~o.
43014026	Aberiniki kit kiniki eyak wappinagage logowak nduk, nogoba nen an nobaane'me nappi woraagin nogo nen yi wone ndi wone apit aret mamunggirage, ndi, yi wone ndi wone yokkirage nagagirak nogo abok aret abekkirage, eeke logogin~o.
43014027	Kiniki piirik logonet, kinagabiti yugup~o. Kiniki ugun tayenak logobagip nduk, eeppinaganuk nage agarik~o. It aakumi o nggween paga yime menggaarak nen inoreewi inogut limbiigo mengga kwak, an togop eeppinagage lek~o. Ata, an niniki ugun tayenak minggirak nogo aret eeppinagage agarik~o.
43014028	An nage logominggirik, kiya woraagin~o, yokkiragarak nogo muk konenggotak~o. An ti, mbuuluk negen. Ndi, an nogoba perak, nggwok aret me, kit kiniki kunik ee'nabenetak en, At ogoba ka nage me, yinuk, kiniki ale'nggen nggwok mbako logonetak.
43014029	Wone yi yokkiragi nogo, a'me lik ari kenok, kiniki noba panggombunuk, abet nombarumunggup nduk, awo aga'lek kagak, yokkiragi~o.
43014030	It aakumi o nggween paga menggaarak inowe nogo wage aret me, wone ambinom nggorek yokkiraagin lek~o. At wage logomenggerik, at nen wone ambiriluk ambi an yo'nirigin mondok lek~o.
43014031	It o nggween paga yime menggaarak nogo nen an nogoba niniki kunik minggirak ineenu aruwak nduk, an nogoba nen, Yogop ee'nu, ndogop ee'nu, yo'nege nogo ndak-ndak aret eeke minggirak~o." Yorage nagagerik, "O yime mbo punuk, mbet-mbet nawi~o," yinuk, yoragagerak.
43015001	Yorage nagagerik, ambinom yorage logonet, "Eyo abe ero ti, an aret~o. Ndi, eebe unde ti, nogoba aret.
43015002	Eyo eno'mbak ambi an nimbirak kunik logonet, anggen yegeelik kenok, nogoba nen mbanogo mbo nappege, ndi, eyo eno'mbak paga anggen yege kenok, ambinom yi'nage logowak nduk, mbeenogo teppege, eeke menggerak.
43015003	An wone yokkirage nagagirak nogo paga mbeenogo pinagareegirak wonogo ogotik.
43015004	Kit an ninom kunik, ndi, an kit ninom kunik logowok~o. Eno'mbak eyo ero paga kunik lek kenok, alik nen anggen yi'nageelik nogo kwak, kit an ninom kunik lek kenok, anggen yi'nogo logomunggup lek~o. Eno'mbak ero paga kunik kenok mban anggen yege menggerak.
43015005	Eyo ero ti, an aret~o. Ndi, eno'mbak ti kit~o. Kit an ninom kunik, ndi, an kit ninom kunik wonogo logonet, anggen ambik yogo logomunggup. An lek neegak, kit ambi eeriyak ti abu meek aret~o.
43015006	Eno'mbak mbanogo mbo nappegaatak mbuk age kenok, aakumi nen kuwak eerogo kani kunik me mbo mambugwi iinok, kani nen nengge menggi kwak, kit an ninom kunik lek kiinok, togop aret eeppinagagin~o.
43015007	Kit an ninom kunik logonet, an noone kinikime wonage kenok, Nit ndi mendek wo'niraawak, mba'nuk, nggino yo'nugwi kiinok, ti aret wokkirage neyaamunggup~o.
43015008	Anggen ambik yi'nogo logomonggotak paga kit abet aret an noone waganggwi mendek kiyaagun me, ti paga an nogoba endage tiyak yigin~o.
43015009	Nogoba nen iniki kunik ee'nabeegerak kwak, an kunduk togop aret niniki kunik eekkinabeegerak~o. Ndi, an niniki kunik eekkinabeegirak me, ninom kunik aret logonip~o.
43015010	Nogoba nen, Yogop ee'nu, ndogop ee'nu, yo'nereegerak nogo an eeke nagagirak paga iniki kunik ee'nabeegerak nogo kwak, an nen, Yogop ee'nu, ndogop ee'nu, yokkirage nogo eekwi kiinok, niniki kunik eekkinabigin me, ninom kunik aret logomunggup~o.
43015011	Wone yi yokkirage ti, an niniki ale'nggen mbake nogo kit kinikime logonet, kiniki ale'nggen nggwok aret kogo logobagip nduk, yokkiragi~o.
43015012	An niniki kunik eekkinabeegirak nogo pogom, kit niniki-kiniki kunik eeko logobagip nduk, wone ambit ti aret yokkiragi~o.
43015013	Aakumi nen inoreewi we iniki kunik eeginakwi ti, meek negen kwe, aap ambi nen oreewi inagap ndarogo inake kangge kenok perak, oreewi mondok iniki kunik nggwok lombok mbake logonet, eeke me, iya tit mbariyak~o.
43015014	Kit an noone, Yogop ee'nu, ndogop ee'nu, yokkirage nogo aret eekwi kiinok ti, kit an noreewi aret kinombarigin~o.
43015015	Ogoba eeke nogo ayeloman mini ineenggo'lek menggaarak kwe, an yi wone ndi wone abok nogoba nen yo'nereegerak nogo yokkiragarak me, yogondak yi kuli paga nen, Nayeloman mini~o, yinuk, yokkiraagin lek~o. Ata, Noreewi aret~o, yinuk, yokkirage logogin~o.
43015016	Kit nen an mii'nabulik~o. Ata, an nen aret kit miikkinake nagagirik, kit anggen ambik mondok logorak mendek yi'nogo logobagip nduk, leenogo pinagareegirak~o. Ti eerit nugu logonet, Ti mendek wo'niraawak~o, yinuk, an nendage kumbunuk nogoba nggino yogwi kiinok, at nen wokkiraagin aret~o.
43015017	Niniki-kiniki kunik eeko logobagip nduk, wone ambit ti aret yokkiragi~o," yinuk, yoragagerak.
43015018	Yorage nagagerik, ambinom yorage logonet, "It o nggween paga yime menggaarak nogo nen ineebi kinombakwi iinok, an aa'nduk ineebi nombako nogogwaarak nogo kiniki abe'nu~o.
43015019	Kit nen it aakumi o nggween paga yime menggaarak nogo mendek logonetak en, it muk iniki kunik eekkinabenetak kwe, kit it mendek lek me, ndi, it nogo iigak, an miirogo leengginabeegirak me, ineebi kinombako agaarik~o.
43015020	Ogoba tebenak kagak, ayeloman tiyanak wonageelik~o, yokkiragagirak nogo abe'nip~o. It nen an piya'nako nogogwaarak me, kit togon, togop aret piyakkinako logogun~o. Ndi, it nen an noone waganggo nogogwaarak kenok, kit togon, kinoone waganggo logogun~o.
43015021	At nappani wagagerak nogo it ineenggo'lek me, eekkinabemenggaarak nogo ti, alom an paga aret eekkinako logogun~o.
43015022	An iya wage nagagirik, wone yorage logonetak lek en, it maluk ineenggo'lek ugun aret logonetak kwe, yora wagagirak me, yogondak it maluk eekwi nogo ti, nonggop togon, Nit maluk eeka'lek~o, yuurak.
43015023	It aakumi nen an ineebi nombakwi iinok ti, an nogoba kunduk, ineebi ombakwi aret~o.
43015024	An it inenggela'me logonet, eekulik mendek eeke logonetak lek en, it maluk ineenggo'lek ugun aret logonetak kwe, yogondak perak, an eeke nagagirak nogo, it muk neego nagaarik, an nogoba nimbirak aret ineebi ninombako agaarik~o.
43015025	Ineebi ninombakwi nogo ti, Ala nen ari logonet, Alom lek kagak ineebi nombakwi~o, yinuk, yereegerak liiru mbanak nogo, a'me lik yuwak nduk, ineebi ninombako agaarik~o.
43015026	Ala ndogop menggerak~o, yinuk paganogo yokkirage logonet, kiniki eyak wappinagage logowak nduk, Aberiniki an nogoba wonage me nen nappi woraminggirak wage logomenggerik, an nabok paganogo yokkirage logogin~o.
43015027	Kit o aa'nduk nen ninom wonogogutak me, kit kunduk, an nabok paganogo yoranet nugu logomunggup~o," yinuk, yoragagerak.
43016001	Yorage nagagerik, ambinom yorage logonet, "Wone yi yokkiragarak paga, Nineebi~o, yinuk, mbo panugwi kiyo, yokkiragi~o.
43016002	It Yakuri tamban eeko menggam nen endekem wumbinagagun~o. Ndi, it kinoorugun nogo nen, Nit Ala obaalombok aret eekwi~o, yinuk, mbariyak eyom panggoni woraagin.
43016003	Ti eekkinabugun nogo ti, an nogoba nimbirak ineenggo'lek me eekkinabugun~o.
43016004	Aa'nduk yokkirage logolik kwe, eekkinaburak eyom panggoni wage kenok, wone yokkiragarak yi, abeko logomunggup nduk, yogondak yi aret yokkiragi~o," yoragagerak. At Yetut ambinom yorage logonet, "An aa'nduk kit ninom logonet, wone yi yokkirage logolik kwe,
43016005	yogondak perak, at nappani wagagerak nogo ka nage logonet, yokkirage neegak kwe, kit ambi nen, Kat nggeeme nage agandik~o? yinuk, yo'nega'lek ogotik~o.
43016006	An wone ti yokkiragarak nogo paga kiniki abu puru yogo ogotik kwe,
43016007	kit kinake aret nagin me, op aret~o. An nagin lek kenok, at kiniki eyak wappinagarak kinowagam woraagin lek~o. Nage logominggirik perak, kinowagam nappi woraagin~o, yinuk, abet aret yokkiragi~o.
43016008	At ti wage logomenggerik, aakumi maluk eekwi inom, an obeelom eeke nagarak inom, ndi, Ala nen maluk inoba piyoorak nogo inom, it aakumi nggween paga menggaarak nogo paganogo ineenu eeppiige logogin~o.
43016009	It maluk eekwi nogo ti, iniki noba panggombunuk, abet nombakulik ti aret~o.
43016010	Ndi, an obeelom eeke nagarak paga nogoba ka naminggirak me, kit ambinom an neyaamunggup lek~o.
43016011	Ndi, Ala nen maluk inoba piyoorak nogo ti, at o nggween paga yime unde menggerak nogo, muk maluk oba pereegerak~o, yinuk, paganogo ineenu eeppiige logogin~o.
43016012	Noreewi~o! Wone ando ambik yokkiroorak wonage kwe, kit yogondak woorak meek aret~o.
43016013	Ala ndogop menggerak paganogo yokkiraga Aberiniki nogo wage logomenggerik perak, Ala ndogop menggerak~o, yinuk, mamungginake logogin~o. At iniki koombunuk nen yokkirage logogin lek~o. Ata, at konembunuk mban yokkirage, ndi, peebi eeriyak wone nogo at nen paganogo yokkirage, eeke logogin~o.
43016014	At nen an noone waganogo yokkirage logomenggerak paga an tiyappanege logogin~o.
43016015	Yi mendek ndi mendek an nogoba unde menggerak nogo ti, an namendek aret me, at Aberiniki nen an noone waganogo yokkirage logogin me nduk, wone ti yokkiragarak~o," yinuk, yoragagerak.
43016016	Yorage nagagerik, ambinom yorage logonet, "An neebe ne ambiriluk logonuk, lek neyamonggotak kwe, ti'nuk, ne ambiriluk logonuk, aret neyaamunggup~o," yoragagerak.
43016017	Yoragagerak at oone waganggwi nogo konembunuk, it ando nen ambi yogak yogo logonet, "An ne ambiriluk logonuk, lek neyaamunggup~o, ti'nuk, Ne ambiriluk logonuk, aret neyaamunggup~o, ndi, ambi, An nogoba ka nagin~o, yinuk, yo'nirage yi, ngge nduk yo'nirage agaarik, mbakop?
43016018	Ne ambiriluk, yigi ti, nonggop mba'nuk yigi mbakop? At yo'nirage yi, nit kobak ee'ninake~o," yogogwaarak.
43016019	Yogo mbareegwa, Yetut nen wone it yoragagerak nogo at kin wakkoorak eekwi yelok iige nagagerik, yorage logonet, "Ai, noreewi~o! Ne ambiriluk logonuk lek neyaamunggup~o, ti'nuk, Ne ambiriluk logonuk aret neyaamunggup~o, yokkiragarak nogo ti, Nonggop mba'nuk yigi, yinuk, ti wone aret mbanggo ogotik ya?
43016020	Kiniki puru ari, leenggu maakwi, eekwi kiigak, it aakumi o nggween paga yime menggaarak nogo nen inale'nggen mbarugun. Kit kiniki puru yumonggotak kwe, peebi kiniki puru ari nogo lek age logonet, obaane'me ale'nggen nggwok eekkinake kaamunggup~o.
43016021	Kwe ambi aagaluk ndariyak eyom panggoni wagaatak paga enegen pagak ari kenok, andi kage menggerak kwe, nda'nage kenok perak, Naagaluk muk nda'nagaarak~o, yinuk, ale'nggen mbake logonet, andi kegetak nogo mari age menggerak.
43016022	Ti ndak-ndak, kit yogondak kiniki puru aago wonogwe kwe, peebi an ninom lambunggwi paga perak, kiniki ale'nggen age kaamunggup~o. Kinale'nggen kamonggotak nogo aakumi nen lek eerogo pinagarak mondok lek~o, yinuk, abet aret yokkiragi~o.
43016023	Ti eyom paga kit nen wone ambi kin wo'neyaamunggup lek~o. Ti mendek wo'niret~o, yinuk, nogoba nggino yogwi kiinok, an nendage kumbunuk, wokkirage kaamunggup~o.
43016024	O maan nen nok, yogondak kuli nendage kumbunuk nogoba ambi nggino yoga'lek aret ogotik~o. Kiniki ale'nggen nggwok lombok kaamunggup nduk, nggino yo'nip~o. Nggino yogwi kiinok, aret wokkirage kaamunggup~o, yinuk, mondok abet aret yokkiragi~o," yoragagerak.
43016025	Yetut nen ambinom yorage logonet, "Wone yi yokkirage nogo eegu laarogo mban yokkirage kwe, an nogoba abok nogo kin paga paganogo yokkiroorak eyom panggoni woraagin nogo paga an wone eegu laarogo ambinom yokkirage logogin lek~o.
43016026	-
43016027	Kit kinake an nogoba yorikit~o, yinuk, yokkirage lek~o. Kit nen an kiniki kunik ee'nakwi, ndi, an nogoba nappani wagagerak nogo abet mbakwi, eereegutak paga nogoba iniki kunik eekkinake me, ti eyom paga kit nen aret an nendage kumbunuk at nggino yorumunggup~o.
43016028	An nogoba wonage me nen o nggween paga yime wambi wagagirak. Ndi, yogondak an o nggween paga yime mbo punuk, nogoba ka nage agarik~o," yinuk, yoragagerak.
43016029	Yorage mbareegi, at oone waganggwi mendek nogo nen at yogo logonet, "Yogondak perak, wone eegu laarogo yo'nirage lek tena'me aret yo'nirage keego~o.
43016030	Yogondak kat yi wone ndi wone abok keenu aret me, Wone ngge koonggo ogotik~o, yinuk, aakumi kin wogiyoorak lek aret keego~o. Ti paga kat Ala wonage me nen wagagindak abet aret kombako~o," yoreegwaarak.
43016031	Yogo mbareegwa, at Yetut nen, "Kit yogondak abet aret nombako ogotik ya?
43016032	Wologwe! Kit apit an mbo paninuk, kiname lombok ma'nariyak eyom peebi kwe, yogondak muk panggoni wagaarak~o. Kit an mbo paninuk mbaganumonggotak kwe, nalik logogin lek~o. An nogoba nimbirak aret logogin~o.
43016033	Wone yi yokkiragi nogo ti, an ninom kunik logonet, kiniki ugun tayenak lombok logobagip nduk, yokkiragi~o. It aakumi nggween paga yime menggaarak mendek nogo nen piyakkinako logogun kwe, it o nggween paga yime inomaawi menggaarak nogo muk tebenogo piigirak me, kiniki kwippunuk, nu'lek logonip~o," yinuk, yoragagerak.
43017001	Wone ti yorage nagagerik, at Yetut ena mbogut paga ni'na'nuk, ogoba yoge logonet, "Ai, nogoba~o! An ee'naburak eyom panggoni wagaarak~o. An kaput nen kat tiyappagakit nduk, kaput an naa'nduk tiyappanu~o.
43017002	An kaput, yi aakumi ndi aakumi abok tigitogon unde logonet, aakumi wo'nereegindak nogo mondok-mondok ineenik eeginabikit nduk, mippaneegindak~o.
43017003	It aakumi mondok-mondok ineenik logorak nogo ti, kat Ala abet aret kalik menggendak inom, ndi, kat nen nappani wagagindak an Yetut Keritut inom, ineenu ogwe ti aret~o.
43017004	Eeriyak unde eeppaneegindak nogo, abu worok togon eekirak me, ti paga o nggween paga yime kat kendage tiyak yegerak~o.
43017005	Togop me, nogoba~o! O awo wakkaga'lek kagak, kat nimbirak logonet, tiyanak wonagagirak nogo ndak-ndak yogondak kat wonage me time tiyappanu~o.
43017006	It aakumi o nggween paga yime menggaarak ando leenogo wo'nereegindak nogo, kat Ala eeke menggendak abok paganogo yoragagirak~o. It aakumi wo'nereegindak nogo ti, kat kapuri kenok aret wo'nereegindak me, kat koone yoragagirak nogo aret eeko menggaarak~o.
43017007	Yogondak yi eekak ndi eekak eeke minggirak nogo abok aret kat nen unde eeppaneegindak paga eeke minggirak nogo ineenu agaarak~o.
43017008	Kat wone yo'nereegindak nogo abok aret yorage mbareegi, waganggo nogogwaarik, an kat wonage me nen abet aret wagagirak ineenu ogogwaarak me, kat nen an nappani wagagindak nogo it abet aret mbareegwaarak~o.
43017009	An nen it inake tamban eeke agarik~o. It aakumi o nggween paga yime menggaarak inake tamban eeke lek~o. Ata, it kat wo'nereegindak nogo ti, kat kapuri aret me, inake tamban eeke agarik~o.
43017010	An napuri ti, kat kapuri, ndi, kat kapuri ti, an napuri aret~o. It eekwi nogo paga an tiyappanugo menggaarak.
43017011	An o nggween paga yime ambinom logogin lek~o. Yogondak an keya wage kwe, it kapuri yi perak, o yime aret logogun~o. Ai, nogoba! Kat kikak nakeelik mondok alik leenak menggendak~o. Kat nimbirak niniki ambit monggoorak nogo ndak-ndak, it kat nen wo'nereegindak nogo iniki ambit aret logowak~o. Kat kendage nggwok logonet, komaawi lombok eeppaneegindak nogo paga kapuri yi, ndegeninake logot~o.
43017012	It wo'nereegindak nogo an ninom logonet, kat komaawi eeppaneegindak nogo paga ndegeninake nagarak~o. Ndegeninake neegak, ambi kobak arulik kwe, at ambi kobak ariyak nduk nda'nagagerak nogo perak, Ala wone yugu liiru mbaneegerak nogo a'me lik yuwak nduk, kobak agaarak~o.
43017013	Yogondak perak, an keya wage agarik~o. It aap yi, nale'nggen nggwok inikime lombok kaawak nduk, an o nggween paga yime awo logonet, wone yi yokkege agarik~o.
43017014	Wone yo'nereegindak nogo an muk yoragagirak~o. An it aakumi nggween paga mendek lek nogo pogom, it kunduk, nggween paga mendek lek mban me, it nggween paga mendek nen, ineebi inombako agaarik~o.
43017015	It aap nggween paga yime menggaarak iigak, kat kapuri mban nggigininabenok nduk, yokkege lek~o. Ata, at maluk eeke menggerak nogo nen maluk eeppiya wage kero, liirogon ndegeninake logonok nduk, yokkigi~o.
43017016	An it aakumi nggween paga mendek lek nogo pogom, it kunduk, nggween paga mendek lek~o.
43017017	Kat koone ari menggendak nogo ti, abet aret me, An Ala ndogop minggirak~o, yinuk, paganogo yorage paga, it kapuri yi, leenogo patu~o.
43017018	Kat nen aakumi o nggween paga yime menggaarak inowagam nappani wagagindak nogo pogom, it kapuri yi, togop aret aakumi o nggween paga yime menggaarak inowagam nappiigirak~o.
43017019	Kat nen, An ndogop minggirak~o, wone paganogo yorage nogo paga, it kapuri yi abet aret kat kake leenak logowak nduk, an neebe it inake aret leenogo pakirak~o.
43017020	It inalik mban inake tamban eeke lek~o. Ata, it nen wone yoramenggaarak paga iniki noba panggombunuk, abet nombarugun nogo inom aret inake tamban eeke agarik~o.
43017021	It abok aret inom iniki ambit logowak nduk, inake tamban eeke agarik~o. Ai, nogoba! Kat nen an kiniki kunik, ndi, an nen kat niniki kunik monggo kwak, it nit ninom niniki ambit kunik wonogwe niinok, it aakumi o nggween paga yime menggaarak nogo nen kat nappani wagagindak abet nombaruwak nduk, it kapuri yi, inake tamban eeke agarik~o.
43017022	Kat nimbirak niniki ambit wonogwe nogo kwak, it togop aret iniki ambit aret logowak nduk, kat nen an tiyappaneegindak nogo kokwak, an nen it muk tiyappiigirak~o.
43017023	It iniki abu ambit lombok aruwak nduk, it nen an iniki kunik, ndi, kat nen an kiniki kunik wonogwe niinok, it o nggween paga yime menggaarak nen kat abet aret an nappani wagagindak inom, ndi, kat kiniki kunik ee'nake kwak, it togop aret kiniki kunik eeginabeegindak nogo inom, ineenu arugun~o.
43017024	Ai, nogoba~o! Mbogut-nggween yi awo wakkaga'lek kagak, kiniki kunik ee'nake logonet, tiyappaneegindak wonagagirak nogo kwak, An keya wage neenok tiyappaneme-nggendak wonage me, it aap wo'nereegindak yi nen, neyaawak nduk, an nawam time ninom logowok lak, ao, mbake agarik~o.
43017025	Ai, nogoba! Kat kiniki mondok abe koonak mban menggendak~o. It aakumi o nggween paga yime menggaarak nogo nen kat Ala ineenggo'lek kwe, an perak, kat neenu aret~o. Ndi, kat nen abet aret nappani wagagindak nogo, it aap yi, muk ineenu agaarak~o.
43017026	Kat kabok nogo it aap yi, yorage nagarak me, kat an kiniki kunik ee'nake menggendak nogo kwak, it togop aret niniki-kiniki kunik eekwi, an it iniki me wonage, eeko logowok nduk, kat kabok ambinom paganogo yorage logogin~o," yinuk, yoreegerak.
43018001	At Yetut nogo tamban eeke nagagerik, at oone waganggwi mendek inom niyo Kiriron enebaga wunda nogo nogogwaarik, time eyo tayitun yarak me unggwi nogogwaarak.
43018002	Yetut at oone waganggwi mendek inom eyo tayitun yarak me nogome kulinik aret nogo nogogwaarak me, at Yetut onggo mbanigin Yurat nogo kunduk, eyo yarak me time eenu wonagagerak.
43018003	Eenu wonagagerak me, it aap Ala unde inoweewi inom, aap Pariti mendek inom, nogo nen aap yigin unde ambi aago inom, aap Ala awi wurik arum waka inom, nappiigo mbareegwa, yigin-wooluwak waganggwi, nggawi wa'na wuninik waganggwi, ndi wuninik waganggwi, eeko mbareegwa, Yurat nen wogoren eyo yarak me nogome aret nagagerak.
43018004	Yetut nogo at eeppuurak abok aret eenu wonagagerak me, it nogo Yetut ka nogo mbareegwa, at nogo iya wage nagagerik yorage logonet, "Kit ta kwaarit wogop~o?"
43018005	Yorage mbareegi, "Lek~o. Yetut Nataret mendek kwaarit wogo~o." Yogo mbareegwa, Yetut nen, "Ti an aret~o," yinuk, aap Yetut onggo mbanigin Yurat nogo inom aret me yoragagerak.
43018006	"Ti an aret~o," yorage mbareegi, inakom niruk nogo logonet, nggween paga ngginnarit nogogwaarak.
43018007	Ngginnarit nogo mbareegwa, at Yetut ne ambinom yorage logonet, "Kit ta kwaarit wogop?" Yorage mbareegi, "Yetut Nataret mendek kwaarit wogo~o."
43018008	Yogo mbareegwa, Yetut nen, "An aret muk yokkiragarak nogo~o! Kit an aret kwaa'nabit wogotak kenok, noreewi yi, nawak nen teppiyaanip~o," yinuk, yoragagerak.
43018009	Ti yoragagerak nogo ti, aa'nduk Yetut nen, "Kat wo'nereegindak nogo it ambi kobak arulik~o," yinuk, Ala yoreegerak nogo a'me lik yuwak nduk, yoragagerak.
43018010	Ti yorage mbareegi, Timon Peterut paloowi porogo wonage me, nggigik togon agago aap Ala unde inowe nggwok ayeloman endage Malukut nogo aruk abe'nggan tabok togon nappereegerak.
43018011	Aruk tabonggage mbareegi, Yetut nen at Peterut yoge logonet, "Peterut wae. Kobaloowi obaane'me yonggolu~o. Yiiwa'na toolak kwak an ee'naburak nogoba nen koonogo paneegerak yi, an noorak lek nombakendak ya? Lek~o. Nagin aret~o," yinuk, yoreegerak.
43018012	Ti'nuk, it aap yigin unde ambi aago inowe inom, ndi, it aap Yakuri mendek Ala awi wurik arum waka inom, nen Yetut pigogo keele maareegwaarak.
43018013	Keele maako nogogwaarik, aa'nduk at Kanat owagam wonok wogogwaarak. Aap Kanat ti, aap Ala unde inowe nggwok tahun ti paga eeke nagagerak aap Kayapat arugelo nogo aret~o.
43018014	Aap ambit nen it aakumi Yakuri mendek yorage logonet, "Aap ambi nen nit aakumi ninake kambuurak perak op~o," yoragagerak nogo ti, at Kayapat ti nen aret yoragagerak.
43018015	Aap Kanat owagam wonok nogo mbareegwa, Timon Peterut inom, aap Yetut oone waganggwi mendek ambi inom, Yetut ambokan nogogwaarak. Ambokan nogo nogogwaarik, Peterut endekem tu nggambe paga kagak, Yetut oone waganggwi mendek ambi nogo aap Ala unde inowe nggwok eenu wonagagerak me, Yetut imbirak aap Ala unde inowe nggwok nogo awoore'nggam unggwi nogogwaarak.
43018016	Unggwi nogo nogogwaarik, ti'nuk, Yetut oone waganggwi mendek ambi aap Ala unde inowe nggwok eenu nogo nen, kolaga tu arum wonagagerak nogo yori wungge nagagerik, Peterut wonok oome unggwi nagagerak.
43018017	Wonok oome unggwi nage mbareegi, kolaga tu arum wonagagerak nogo nen Peterut yoge logonet, "Kat kunduk at oone waganggwi mendek nogo lek a?" Yoge mbareegi, Peterut nen, "An lek~o," yoreegerak.
43018018	Yoge mbareegi, o time togwi wonagagerak me, aap Ala unde inowe nggwok ayeloman mini inom, aap Ala awi wurik arum waka mendek inom, kani kumbunuk, togwi worakkologwe me, at Peterut inom togwi worakkolage nagagerak.
43018019	Togwi worakkologwe iigak, at aap Ala unde inowe nggwok nogo nen Yetut kin wokkage logonet, "Koone waganggwi mendek ti taani~o? Ndi, wone mamuninake nagandak nogo ti, nonggop~o?" yinuk, kin wokkagagerak.
43018020	Kin wokkage mbareegi, at Yetut nen, "It aakumi o nggween paga yime menggaarak nogo wone mamuninake logonet, kote mamuninake logolik~o. Ata, tena'me mban yorage nagarak~o. It Yakuri tamban eeko menggam inom, Ala awi wurik me inom, it aakumi Yakuri mendek komaako menggam abok aret mamuninake nagarak kwe,
43018021	kat nonggop nduk, an kin wo'neege agandik? An wone ngge mendek yorage nagarak nogo, it konenggo nagaarak ineenu me, yokkiruwak nduk, kin wogiyet~o."
43018022	Wone ti, yoge mbareegi, aap Ala awi wurik arum waka mendek ambi nen taati mi'ndak wonagagerak nogo nen eenggi telak Yetut wake logonet, "Aap Ala unde inowe nggwok nen wone yokkege me, onggo togop yoriyak op mbaken?"
43018023	Yoge mbareegi, at Yetut nen, "An maluk ari neegendak kenok ti, Maluk yagandak~o, yo'niriyak kwe, abet aret ari neegak, kat nonggop nduk, nooken?"
43018024	Yoge mbareegi, at Kanat nen Yetut keele maarak aret aap Ala unde inowe nggwok Kayapat nogo owagam nappereegerak.
43018025	Owagam nappereegerak nage kagak, at Timon Peterut nogo awo togwi worakkolage me, it aap time wonogwe nogo nen at yogo logonet, "Kat kunduk, at oone waganggwi mendek nogo lek a?" Yogo mbareegwa, at nen, "An lek ubi!"
43018026	Yorage mbareegi, aap Ala unde inowe nggwok ayeloman aap Peterut nen aruk tabonggagagerak nogo ore ambi nen Peterut yoge logonet, "Kat kimbirak eyo tayitun yarak me taati keegirak nogo lek a?"
43018027	Yoge mbareegi, at Peterut nen ambinom lik-lek ari mbareegi, ayam oone yereegerak.
43018028	Ayam oone ari mbareegi, it Yakuri mendek inoweewi nogo nen aap Kayapat ame nen Yetut piganok aap inowak loonggo menggam gubernur wonage menggim nogome wonok nogogwaarak. O awo wigangga'lek kagak wonok nogogwaarak. Wonok nogo nogogwaarik, laago Obaga Mbo Nagagerak lakwi iinok, ugun noorak me, "Nit maluk eekkolookwak," mba'nuk, inowak loonggo menggam unggwi noolik, endekem puk ogogwaarak.
43018029	Endekem puk wonogwe me, at Pilatut nogo iya wungge nagagerik, "Wologwe! Aap yi, nonggop eekerak kenok, wonok wogotak?"
43018030	Yorage mbareegi, it nen, "Lek~o. Aap yi maluk eeke logonetak lek nen, nit wonok wokkiri woraanetak lek~o."
43018031	Yogo mbareegwa, at Pilatut nen, "Kit nen aret aap yi wonok nogo logomonggotik, eeko logorak wone yugu liiru mbanak nogo ndak-ndak owak looni nanip~o." Yorage mbareegi, it aap Yakuri mendek nen, "Lek~o. Nit nen aakumi mondok inooriyak mage yugu me, aap yi, owak looniyak lek~o," yoreegwaarak.
43018032	Wone yoreegwaarak nogo ti, Yetut nen, "An nonggop eerogo nookwi iinok, kambigin," yoragagerak nogo, a'me lik yuwak nduk, yoreegwaarak.
43018033	Togop aret yogo mbareegwa, at Pilatut nogo nen ambinom unggwi nanuk, Yetut wiireegerak nage mbareegi, yoge logonet, "Aakumi Yakuri mendek inowe endagembogut nogo, kat yi aret ilik?"
43018034	Yoge mbareegi, at Yetut nogo nen, "Kat yagandak ti, kalik kiniki mba'nuk nen yagan ilik, it ando nen an nabok yokkegaarak paga yagan a?"
43018035	Yoge mbareegi, at Pilatut nogo nen, "An aap Yakuri mendek nombakendak ya? Kat kowe-kawot inom, aap Ala unde inoweewi inom, nen aret keebe waganogo wo'negaarak me, nonggop eekendak~o?"
43018036	Yoge mbareegi, Yetut nen at yoge logonet, "An nendagembogut logonet, nabu'me piige menggim nogo ti, o nggween paga yime lek~o. Nabu'me piige menggim o nggween paga yime logonetak en, an neebe waganogo it aap Yakuri wogorogwe iyo, an nawuri inom wim nambuko logonetak~o. An nabu'me piige minggim nogo ti, o alik ambi me wonage~o."
43018037	Yoge mbareegi, at Pilatut nen, "Ti kenok, kat aap kendagembogut aret ilik?" Yoge mbareegi, at Yetut nen, "Kendagembogut yo'negendak ti, abet aret yo'negen~o. An togop aret logokit nduk nda'nagagirak. Ndi, Ala ndogop menggerak wone paganogo yokkirage logokit nduk, o nggween paga yime wambi wagagirak nogo~o! Ala ndogop menggerak, wone yorage nogo waganggwi iinok, Ala apuri aret me, an noone konenggo menggaarak~o."
43018038	Yoge mbareegi, at Pilatut nen, "Ala ndogop menggerak~o, mban agan nege ti, nano wone agan nege~o?" yinuk, yoreegerak. At Pilatut nen wone ti, yo'nuk, aap Yakuri mendek endekem iya wungge nagagerik, yorage logonet, "Wologwe! Aap yi, maluk ambi abu eerulik aret kagi~o.
43018039	Laago Obaga Mbo Nagagerak lako logonet, aap keele maarak ambi piinogo teppikit nduk, yo'nogo monggotak me, kit aap Yakuri mendek kinowe endagembogut yi, piinogo wokkiroorak mbako ogotik ilik, lek a?"
43018040	Yorage mbareegi, it inoone nggwok paga yogo logonet, "Aap yi lek~o. Aap Mbarabat nogo aret piinogo wo'niret~o," yoreegwaarak. At Mbarabat nogo "Ninalik aruwok~o," yogo logonet, at keele maarogo mambereegwaarak wonage kagak, yoreegwaarak.
43019001	Wone ti yogo mbareegwa, Yetut yawi waruwak nduk, Pilatut nen it aap yigin unde nogo wogoragagerak.
43019002	Wogoragagerak yawi wako nogogwaarik, alok komaarogo Yetut anobak paga kwippunuk, mbogoyum maa'ngga kunik negen yirippereegwaarak.
43019003	Yirippogo nogogwaarik, ambi nen yogak eeko logonet, "Aakumi Yakuri inowe kendagembogut yi wa!" yinuk, ineenggi telak wako nogogwaarak.
43019004	Wako mbareegwa, at Pilatut nogo ambinom endekem it aap Yakuri mendek iya wungge nagagerik, yorage logonet, "Wologwe! Aap yi, maluk ambi abu eerulik kagarak me, kit kineenu arubagip nduk, wonok wundi wagi~o."
43019005	Yorage mbareegi, at Yetut anobak paga alok komaarak inom, mbogoyum maa'ngga kunik negen inom, yirik wundi wagagerak. Wundi wage mbareegi, at Pilatut nen, "Aap nogo yi kaanip~o."
43019006	Yorage mbareegi, it aap Ala unde inoweewi inom, aap Ala awi wurik arum waka inom, nogo nen Yetut inigen kogo nogogwaarik, inoone nggwok paga yogo logonet, "Eyo karo-karo paga nabenogo puurak~o! Eyo karo-karo paga nabenogo puurak~o!" Yogo mbareegwa, Pilatut nen, "Lek~o. Aap yi, maluk ambi abu eerulik kagarak me, kit kinobaalombok waganogo eyo paga nabenogo pi nanip~o."
43019007	Yorage mbareegi, it aap Yakuri mendek nen, "Lek~o. Nit eeko logorak wone yugu liiru mbanak mugurok nogo monggoorak me, aap yi, An Ala aput aret~o, yegerak kenok, at wariyak aret mbako~o."
43019008	Yogwi nogo, at Pilatut aruk konengge nagagerik, abunuk agabiti agagerak.
43019009	Agabiti age nagagerik, ne ambinom aakumi inowak loonggo menggam nogo me unggwi nanuk, Yetut yoge logonet, "Kat kawi alom ngga nen wagagindak~o?" Yoreegerak kwe, at Yetut oone lek puk mban wonagagerak.
43019010	Puk mban wonage mbareegi, at Pilatut nen, "Kat wone onggo an yo'niriyak ambi mbaka'lek agandik? Piinogo teppagarak ilik, eyo paga nabenogo pagarak a, an unde nogo kat keenggo'lek agandik ya?"
43019011	Yoge mbareegi, at Yetut nen, "At mbogut paga mendek nen kat an eeppaniyak nduk unde eeppaganetak lek en, kat nen an eeppaniyak meek aret logonetak me, kat eeke nogo ti, maluk mbuuluk negen, ndi, at an neebe wo'niret kiri wagaarak nogo perak, maluk iya tit eekerak~o," yinuk, yoreegerak.
43019012	Wone ti yoreegerak nogo at Pilatut aruk konembunuk, Yetut keele piinogo teppuurak aret eereegerak mendek, it aap Yakuri mendek inoone nggwok paga at yogo logonet, "Aap ambi nen, Nendagembogut aret~o, ari kenok, aap ti, Kayitat imbirak ogookkolage me, kat aap yi, piinogo teppege keenok, kat Kayitat kimbirak kunik lek aret kombarugun~o," yinuk, yoreegwaarak.
43019013	Yogwi nogo at Pilatut aruk konembunuk, Yetut wonok wungge nagagerik, wone inowak loonggo menggam endage, Yugum Ndoonak~o, yogo nogogwam nogome aret kwi'nagagerak. (Yugum Ndoonak~o, yogo nogogwam nogo ti, it Iberani inoone paga Nggabata aret.)
43019014	Kwi'nagagerak nogo ti, laago Obaga Mbo Nagagerak pipuk eekwi iigak, o kuubondendok oonegen 6 paga aret kwi'nagagerak. Kwi'nage nagagerik, Pilatut nen it aap Yakuri mendek yorage logonet, "Wologwe! Kinogoba endagembogut yi kaanip~o."
43019015	Yorage mbareegi, "Lek~o. Wonok noorak aret~o! Wonok noorak aret~o! At eyo karo-karo paga nabenogo pi noorak aret~o!" Inoone nggwok paga yogo mbareegwa, at Pilatut nogo nen, "An nen kinogoba endagembogut eyo paga nabenogo puurak mbakotak ya?" Yorage mbareegi, it aap Ala unde inoweewi nen, "Ninogoba endagembogut ti, Kayitat alik aret~o!"
43019016	Yogo mbareegwa, at Pilatut nen Yetut eyo karo-karo aago paga nabenogo puwak nduk, wogoragagerak. Wogorage mbareegi, Yetut piganok nogogwaarak.
43019017	Piganok nogwe iigak, Yetut nen at ageyo karo-karo lombok aago nogo ko'nok, puut ambi endage, Anobak Yelenak, nogo paga pati laganeegerak. (Puut ti, endage Iberani inoone paga, Nggonggota aret.)
43019018	Pati lagangge mbareegi, time aret Yetut oolo nabenogo punuk, aap mbere ambi peenok, ambi peenok, inom eyo karo-karo aago paga nabenogo piyareegwaarak.
43019019	Piigo mbareegwa, at Pilatut nen, "Yetut Nataret mendek it aap Yakuri inowe endagembogut yi aret~o," yinuk, liiru mbanogo eyo karo-karo aago paga nabenogo puwak nduk yoragagerak.
43019020	Yoragagerak liiru mbanogo eyo paga nabembogo mbareegwa, Yetut eyo paga nabenogo pereegwam nogome ti, kota Yerutalem koorok aret wonagagerak me, ndi, liiru mbanak nogo ti, Iberani inoone paga inom, Oroma inoone paga inom, Yunani inoone paga inom, liiru mbanak me, aakumi Yakuri mendek apit aret liiru mbanak nogo inigen pekkogogwaarak.
43019021	Inigen pekkogo mbareegwa, it aap Yakuri mendek inoweewi Ala unde nogo nen Pilatut yori wogo logonet, "It aap Yakuri mendek inowe endagembogut yi aret~o, yinuk, liiru mbanggendak ti mage~o. Ata, It aap Yakuri mendek inowe endagembogut an aret, yegerak~o, yinuk, liiru mbanu~o."
43019022	Yogo mbareegwa, at Pilatut nen, "An liiru mbanggirak nogo ti, mondok mbanak aret logowak~o," yinuk, yoragagerak.
43019023	Yorage mbareegi, it aap yigin unde nogo nen Yetut eyo paga nabenogo punuk, at ambogoyum nggoorak nogo aap ineebe 4 nen, yum nogo ineengge ndak-ndak aret punogo kologogwaarak. Punogo kologo nogogwaarik, Yetut ambogoyum endekem mendek nggorek tabak wonagagerak nogo woppunuk,
43019024	it-it wone mbanggo logonet, "Wologo wae! Ayum yi, nibinogo alitak koloorak mage~o. Ata, Ta koloorak kaamun? yinuk, yugum ogut wakkaawok~o," yereegwaarak. Ti yereegwaarak nogo ti, Ala wone liiru mbanak paga nen ari logonet, "Nambogoyum abok aret tumbukkologwe, Nayum yirik minggirak kolaawok nduk, iri'ngga mbanogo wakkaanuk kologwe, Eeko agaarik~o," yinuk, yereegerak, liiru mbaneegerak nogo a'me lik yuwak nduk, aret eereegwaarak~o.
43019025	Eekwi iigak, at Yetut agalo inom, at agaloluk inom, kwe Mariya aap Keleyopat akwe nogo inom, ndi, Mariya awi Magaralena mendek nogo inom, Yetut eyo karo-karo aago abu'me taati aret wonogogwaarak.
43019026	Yetut nen at agalo inom, at oone waganggwi mendek ambi iniki kunik wonagagerak nogo inom, taati wonogwe enegen iige nagagerik, at agalo nogo yoge logonet, "Nagalo yi wae. Kaagaluk ti aret~o."
43019027	Yoge nagagerik, at oone waganggwi mendek ambi nogo yoge logonet, "Wulaga yi wae. Kagalo ti aret~o," yoge mbareegi, wone ti yoragagerak nogo eyom paga aret at Yetut oone waganggwi mendek ambi nogo nen Yetut agalo wonok ame nagagerak.
43019028	Ti yorage nagagerik, at Yetut nen, "Abok aret eeki," mbake logonet, Ala wone liiru mbanak nogo a'me lik yuwak nduk, "An yi abu~o," yereegerak.
43019029	Ari mbareegi, time togolowak ambi anggur amburu ale mendek toolak wonagagerak me, ta'mbit tiroguk paga amburu tamombunuk, yigirok kunogo Yetut ambeme pereegwaarak.
43019030	Ambe me pereegwaarak nogo nengge nagagerik, "Abu eeki~o," yinuk, uut yuwak ari logonet, iniki woronggolage nagagerik, kambeegerak.
43019031	Laago Obaga Mbo Nagagerak lariyak pipuk eekwi iigak, ko'lu it Yakuri mendek tamban nggwok iniki liippunuk eeriyak nduk wonogogwaarak me, it Yakuri tamban eekwi paga ineebe eyo karo-karo aago paga logorak, "Nineebi~o," yinuk, inowak kalenogo ineebe wogoret nawak nduk, it aap Yakuri mendek nen Pilatut yori wogogwaarak.
43019032	Yori wogo mbareegwa, it yigin unde nogo, nogo nogogwaarik, it aap Yetut inom nabenogo piyareegwaarak ambi peenok wonage nogo owak kalenggwi, ndi, peenok wonage nogo owak kalenggwi, eeko logonet,
43019033	Yetut pekkogo nogogwaarik, muk kambeegerak mbareegi, owak kalenulik.
43019034	Owak kalenulik kwe, aap yigin unde ambi nen perak, tuguwa paga Yetut obate ndanuk togon mambege mbareegi, amiya niyo inom wundeegerak.
43019035	At ambi enegen kagak eereegerak nogo nen paganeegerak me, at enegen kenok paganeegerak nogo ti, abet aret~o. Ndi, kit kunduk, abet mbarubagip nduk, paganeegerak nogo ti, abet aret eenu me paganeegerak~o.
43019036	Ti eereegwaarak nogo Ala wone liiru mbanak paga nen ari logonet, "At owak ambiriluk ambi kalok yigin mondok lek~o,"
43019037	ndi, alik ambi ari logonet, "At eebe ndanuk togon wareegwaarak nogo inigen kaagun~o," yinuk, Ala wone liiru mbaneegwaarak nogo, a'me lik yuwak nduk, eereegwaarak.
43019038	Ti eeppogo mbareegwa, aap awi Arimateya mendek endage Yutup nen Yetut eebe waakit nduk, Pilatut yori wagagerak. At Yutup nogo ti, Yetut oone wagangge nagagerak kwe, aakumi Yakuri mendek ineebe paga agabiti nen at oone kote negen wagangge nagagerak. Yetut eebe waakit nduk, Pilatut yoge nagagerik, at Pilatut nen, "E~o," yoge mbareegi, Yutup nage nagagerik, Yetut eebe wonok nagagerak.
43019039	Wonok nage me, at Nikoremut aa'nduk oonikiya Yetut owagam nagagerak nogo nen iri'ngga obari abe mendek eyo mur amburu inom, nggo'nggop engga obari pogom nogo inom, nenggelak-kenggelak agago aaninggin 34 negen wonok Yutup imbirak nagagerak.
43019040	Imbirak nogo nogogwaarik, Yetut eebe wonok it aap Yakuri mendek nen aakumi kanggwi iinok, eeko mengga kwak, iri'ngga obari abe mendek nogo yum yawenak tabak paga punuk eebe paga perenogo perereegwaarak.
43019041	At Yetut eyo paga nabenogo pereegwam taa'nogo yabu aago wonagagerak. Nogome ndo ambi aakumi piya naga'lek awo ngget nendaarak time aret wonagagerak.
43019042	Ko'lu laago Obaga Mbo Nagagerak lariyak pipuk aago wonage, ndi, Yetut nabenogo pereegwam nen ndo ti, koorok aret wonage, eerak me, Yetut eebe nogo time aret mambereegwaarak.
43020001	Tamban eekak yuurak ne iyaalok warennagagerak Hari Minggu paga o weerikit nduk o apit aago kagak, kwe Mariya awi Magaralena mendek ndoome nage nagagerik, yugum tu narak nogo pelenogo nappugu kagagerak.
43020002	Kage nagagerik, puu'nuk Timon Peterut inom, aap Yetut oone waganggwi mendek ambi iniki kunik wonagagerak nogo inom, iya wage nagagerik, yorage logonet, "Wologwe! Ninogoba eebe ndoome nen waganogo nggeeme pi nagaarak nogo nit nineenggo'lek~o."
43020003	Yorage mbareegi, at Peterut aap Yetut oone waganggwi mendek ambi nogo imbirak wundi wogo nogogwaarik, ndoome pekka nawok nduk,
43020004	imbirak puu'nuk nogo logonet, at Yetut oone waganggwi mendek ambi nogo nen Peterut wuppunuk, at aa'nduk ndoome nogome ari nagagerak.
43020005	Ndoome nogome aa'nduk ari nage nagagerik, ena tebe yinuk, enegen mannage nagagerik, yum yawenak nogo mban enaani nggonenak kage nagagerik, unggulik puk agagerak.
43020006	Puk agagerak wonage kagak, at ambokan nagagerak Timon Peterut nogo, nok-nok ndoome unggwi nage nagagerik, yum yawenak enaani nggonenak nogo inom,
43020007	ndi, yum at anobak me perenogo pereegwaarak nogo inom, enegen kagagerak. Yum at anobak me perenogo pereegwaarak nogo yum yawenak nggonenak nogo inom lek, alik me taati liirogon yunggunogo pugu wonage kagagerak.
43020008	Ndi, kage nagagerik, awo taati wonage kagak at Yetut oone waganggwi mendek ambi ndoome aa'nduk nagagerak nogo nen kunduk, ndoome unggwi nanuk, enegen kage nagagerik, abet mbareegerak.
43020009	At Yetut kambunuk, nogo menggam nen eenik a'nuk, mi'narigin nogo, Ala wone liiru mbanak wonagagerak kwe, at oone waganggwi mendek nogo awo liippega'lek kobak aret wonogogwaarak.
43020010	It nogo imbirak inigen kogo nogogwaarik, iname iniyok paga aret wogogwaarak.
43020011	Iname wogwe iigak, kwe Mariya nogo ndo ambe paga taati le ari nagagerak. Le ari logonet, ena tebe yinuk, enegen mannage nagagerik,
43020012	malayikat mendek mbere inayum yanggwi lan aago yirik Yetut eebe warogo pereegwam nogome ambi anobak wonagagim, ndi, ambi iyok wonagagim kwi'ndak wonogwe iyareegerak.
43020013	Iige mbareegi, it nogo nen kwe Mariya yogo logonet, "Kwe yi wae. Kat nonggop nduk le ari agandik~o?" Yogo mbareegwa, at Mariya nen, "Lek~o. It aakumi nen an nogoba wonok nagaarak~o. Ndi, at eebe nggeeme pi nagaarak nogo an neenggo'lek me, le ari agarik~o."
43020014	Yorage nagagerik, ena logurogon ambokan pe'nage nagagerik, at Yetut taati mi'ndak wonage kagagerak kwe, "Yi at aret," mbarulik.
43020015	Mbaka'lek mbareegi, Yetut nen at yoge logonet, "Kwe yi wae. Kat nonggop nduk le ari agandik~o? Ta kwaake agandik?" Yoge mbareegi, at Mariya nogo nen, "Aap yi, yabu yarak unde nogo aret," mbake logonet, "Ai, nogoba. At eebe kat aret wonok nagandak kenok, ngga pi nagandak an wa naakit nduk, yo'niru~o."
43020016	Yoge mbareegi, at Yetut nen, "Mariya wae!" Yoge mbareegi, at ena logurogon pekkage nagagerik, Iberani inoone paga, "Raboni," yoreegerak. ("Raboni " yoreegerak nogo ti, nit ninoone paga "Nogoba ngguru~o," yinuk, yoreegerak.)
43020017	Yoge mbareegi, at Yetut nen, "An nogoba wonage me awo ka lagangga'lek me, pi'nabugun~o. Kit kinogoba ti, an nogoba. Ndi, kit kinogoba Ala ti, an nogoba Ala aret me, at wonage me ka lagi nage agaarik, yegerak~o, yinuk, noreewi ineenu logowak nduk, yora nak~o."
43020018	Yoge mbareegi, at Mariya awi Magaralena mendek nen Yetut oone waganggwi mendek iya wage nagagerik, yorage logonet, "Wologwe! Ninogoba muk eenik mi'nagaarak nenegen kagarak~o," yinuk, yorage nagagerik, Yetut nen at yoreegerak nogo mbininogo yoragagerak.
43020019	Tamban eekak yuurak ne iyaalok warennagagerak Hari Minggu ti paga o apit agagerak kagak, at Yetut oone waganggwi nogo nen aakumi Yakuri mendek inagabiti nen oome tu kunci nappunuk wonogwe me, Yetut inenggela'me mi'nari unggwage nagagerik, yorage logonet, "Noreewi kinogut li~o."
43020020	Wone ti yorage nagagerik, at eenggi inom, obate pelenak inom, nigiyareegerak. Nigiige mbareegi, at Yetut oone waganggwi mendek nen, "Ninogoba yi aret~o," yinuk, yelok kogo nogogwaarik, iniki ale'nggen ambik mbareegwaarak.
43020021	Inale'nggen ambik mbakwi iigak, Yetut nen ambinom yorage logonet, "Noreewi~o. Kiniki kwippinip~o. An nogoba nappani wagagerak nogo kwak, an nen kit nappinagage agarik~o."
43020022	Yorage nagagerik, ambe aagi inoba pu eerogo piige logonet, "Aberiniki kolaanip~o," yorage nagagerik,
43020023	"Kit nen aakumi inomaluk lek eerogo piigwi kiinok, lek aret arigin~o. Ndi, it inomaluk lek eerogo piigwi lek kiinok ti, inomaluk ti itok kunik aret logogin~o," yinuk, yoragagerak.
43020024	Wone yoragagerak nogo ti, at oone waganggwi mendek 12 nogo ambi Tomat endage ambi Kulu'mbere toonak nogo, eebe lek kagak iya wagagerak me,
43020025	at Yetut oone waganggwi mendek ando nogo nen Tomat yogo logonet, "Ninogoba muk ninigen kogoorak~o." Yogo mbareegwa, at Tomat nen, "Wologwe! An at eenggi pulu warak awinobam nenegen kage, ndi, eenggi pulu warak me inom, obate pelenak me inom, neenggi mambege, eeka'lek neegak, an abet mbarigin lek~o," yinuk, yoragagerak.
43020026	Yorage mbareegi, nogo 7 yinuk, ko'lu paga it aap Yetut oone waganggwi mendek Tomat inom oome tu kunci narak kagak wonogwe me, Yetut inenggela'me mi'nari unggwage nagagerik, yorage logonet, "Noreewi kinogut li~o."
43020027	Yorage nagagerik, Tomat nogo yoge logonet, "Tomat wae. Keenggi an neenggi yi, pi'nake logonet, nawinobam pekkage, ndi, kobaak ngginogo nobate pelenak me keenggi mambege, ee'nake logomenggendik, kiniki yungguppegak eeke logonet, abet nombaka'lek logorak ti mage~o. Ata, kiniki noba panggombunuk, abet nombake logot~o," yinuk, yoreegerak.
43020028	Yoge mbareegi, Tomat nen at yoge logonet, "Ai! An nogoba Ala kat aret keegi~o."
43020029	Yoge mbareegi, Yetut nen at yoge logonet, "Tomat wae! Kat kenegen neege nagandik, kiniki noba panggombunuk, abet nombakendak kwe, it aakumi ando inigen neega'lek logonet, iniki noba panggombunuk, abet nombakwi iinok perak, iniki ale'nggen ambik kogo logogun~o," yinuk, yoreegerak.
43020030	Yetut nen at oone waganggwi mendek inenggaanom ineenu ariyak inagabiti warak mendek ando apit aret eeke nagagerak kwe, mbuku yi paga liiru mbanak lek~o.
43020031	Eeke nagagerak liiru mbanak yi nogo ti, Yetut ti, Ala nen at aput leenogo mippereegerak Keritut aret kit abet mbakwi, ndi, abet mbakwi kiinok, at eekkinabemenggerak paga kineenik mondok mendek kologwe, eeko logomunggup nduk, wone yi liiru mbaneegirak~o.
43021001	Ti eeke nagagerik, peebi Yetut nen at oone waganggwi mendek yi yenggenak endage Tiberiyat paga wonogwe me, at eebe ambinom nigiya wagagerak. Nigiya wage logonet, eereegerak nogo yi aret.
43021002	At Timon Peterut inom, Tomat endage ambi Kulu'mbere toonak nogo inom, Natanayen o Nggalileya awi Kana mendek nogo inom, at Tebereyut apuri inom, aap Yetut oone waganggwi mbere ambi inom, ambit me kuwak aago logonet,
43021003	at Timon Peterut nen, "Wologwe wae! An ikan wa na~o." Yorage mbareegi, "Ninom nawok~o," yogo nogogwaarik, wundi nanuk, yiiro paga unggwi nogo nogogwaarik, oonikiya ne ambit ti paga inayum wuppega'mban eereegwaarak kwe, ikan yonggo'naga'lek aret wonagagerak.
43021004	Inayum wuppugwi tit iigak, o wiganiyak aret eeke mbareegi, at Yetut nogo yi aa'nggi paga mi'nari wagagerak wonage kagak kwe, at oone waganggwi nogo nen, "Ti Yetut aret," mbaka'lek wonogwe me,
43021005	Yetut nen it yorage logonet, "Napuri wae. Kit ikan ambi waganggotak ilik, lek a?" Yorage mbareegi, "Abu woolik~o."
43021006	Yogo mbareegwa, at Yetut nen, "Yum ti, yiiro peenok kineenggi abe'nggan nggwe time wuppinip~o. Wuppugwi kiinok, ikan waamunggup~o." Yorage mbareegi, wuppogo nogogwaarik, ikan ambik yonggo'nagagerak me, niigogo yiiro paga nippi woroorak abu meek aret agagerak.
43021007	Nippi woroorak meek age mbareegi, at oone waganggwi mendek ambi Yetut iniki kunik wonagagerak nogo nen Peterut yoge logonet, "Wulaga! Aap ti ninogoba aret kagi~o," yinuk, yoreegerak nogo at Peterut aruk konembunuk, ambogoyum endekem mendek nggoorak nogo yikko'nok yiiro nogo mbo punuk yiime tabuk yi wambeegerak.
43021008	Wangge nagagerik, nage kagak, yi aa'nggi paga koorok we meter 100 negen wonagagerak me, Yetut oone waganggwi mendek ando nogo nen yum ikan eno korok togon yonggolak nogo yiiro paga niikkenok wundi nogogwaarak.
43021009	Nikkenok, yi aa'nggi paga wundi nogo mbareegwa, kani kunik anggen paga ikan inom, mbi inom, muk wora'nage mban inigen kogogwaarak.
43021010	Kogo mbareegwa, Yetut nen it yorage logonet, "Wologwe wae. Ikan yogondak iluk waganggotak nogo ando wonok wa'nip~o."
43021011	Yorage mbareegi, at Timon Peterut yiiro paga unggwi nanuk, ikan ineebe 153 yum eno korok togon yonggolak nogo, niigogo yi aa'nggi paga pi wundeegerak. Ikan ambik yonggolak wonagagerak kwe, yum nibik yaga'lek aret wonagagerak.
43021012	Yum nogo yi aa'nggi paga pi wungge mbareegi, Yetut nen it yorage logonet, "Kinambi na wa'nip~o," yorage mbareegi, "Ninogoba aret~o," yinuk, yelok kogogwaarak kwe, it ambi nen, "Kat ta~o?" yoriyak inagabiti nen puk ogogwaarak.
43021013	Inagabiti nen puk ogo mbareegwa, at Yetut nen mbi wagangge nagagerik, tumburiragagerak. Tumburirage nagagerik, ikan togop aret tumburiragagerak.
43021014	Ti eereegerak nogo ti, Yetut kambunuk nogo menggam nen eenik a'nuk mi'nage nagagerik, at oone waganggwi mendek at eebe nigiyareegerak nogo ti, aa'nduk ne mbere paga nigiige nagagerik, peebi ne ambi nigiyareegerak nogo yi aret.
43021015	Mbi nonggo mbareegwa, at Yetut nen Timon Peterut nogo yoge logonet, "Yaya aput Timon wae! Kat koreewi yi, mbuuluk iniki kunik ee'nakwi iigak, kat nggwok togon kiniki kunik ee'nake ilik, lek a?" Yoge mbareegi, at Peterut nen, "E~o, nogoba. An niniki kunik eekkake nogo, kat keenu aret~o." Yoge mbareegi, at Yetut nen, "An nandomba mbuulogwe ndegeninake logot~o."
43021016	Yoge nagagerik, ti'nuk, ambinom yoge logonet, "Yaya aput Timon wae. Kat an kiniki kunik ee'nake ilik, lek a?" Yoge mbareegi, at Peterut nen, "E~o, nogoba. An niniki kunik eekkake nogo kat keenu aret~o." Yoge mbareegi, at Yetut nen, "An nandomba liirogon ndegeninake logot~o."
43021017	Ne mbere yoge nagagerik, ti'nuk, ne ambinom yoge logonet, "Yaya aput Timon wae. Kat an kiniki kunik ee'nake ilik, lek a?" Yoge mbareegi, at Yetut ne kenagan paga, "Kat an kiniki kunik ee'nake ilik, lek a?" yoreegerak paga, at Peterut iniki maluk age nagagerik, yoge logonet, "Nogoba~o. Kat yi abok ndi abok keenu aret me, an niniki kunik eekkake nogo kat keenu aret~o." Yoge mbareegi, at Yetut nen, "Nandomba ndegeninake logot~o.
43021018	Kat tawe logonet, kayum yikko'nok ambime noorak mbake'nom nogome nage nagagindak kwe, peebi kanggok age logomenggendik, keenggi ngginogo nappege keenok keele maakkako logomenggaarik, kat noorak keebi mbaremengge'nom nogome aret pagi nagun~o, yinuk, mondok abet aret yokkigi~o," yoreegerak.
43021019	Ti yoreegerak nogo, at Peterut nonggop eeppugwi iinok, kambemenggerak nogo paga Ala tiyappuurak nduk, yoreegerak. Peterut nogo yoge nagagerik, "Nimbirak nawok~o," yinuk, yoreegerak.
43021020	Yoge mbareegi, nogo logonet, at Peterut ena logurogon pe'nage nagagerik, at Yetut oone waganggwi mendek ambi at iniki kunik aa'nduk mbi nunggwi me, Yetut imbirak tebenak logonet, "Nogoba wae. Ta nen konggo mbanigin~o?" yoreegerak nogo, inambokan wage Peterut enegen kagagerak.
43021021	Kage nagagerik, Yetut yoge logonet, "Nogoba~o. Ndi, aap ti perak, nonggop~o?"
43021022	Yoge mbareegi, at Yetut nen, "An nage logominggirik, peebi wage eyom ti paga, At yime eenik nege logorak op~o, mbake neenok ti, nege logorak aret. Ndi, lek kenok ti, lek aret. Ti eeriyak nogo ti, kat kobaalombok lek me, kat perak, nimbirak nawok mban~o," yoreegerak.
43021023	Ti yoreegerak nogo, Yetut oone waganggwi mendek ambi ti, "Kambigin lek, yigi," yinuk, oreewi koneneegwaarak kwe, at Yetut nen, "Aap ti, kambigin lek~o," yinuk, ti yorulik. Ata, at nen, "An nage logominggirik, peebi wage eyom ti paga at eenik yime nege logorak an op mbake neenok ti, eeriyak kat kobaalombok lek~o," yinuk, yoreegerak.
43021024	Aap Peterut nen Yetut oone waganggwi mendek ambi nogo enegen kenok, Yetut yoreegerak nogo ti, an neenok aret yoreegerak~o. An nogo nen nenegen kage nagagirak nogo paganogo yokkirage, ndi, wone yugu liiru mbanogo pinagage, eekirak yi nogo ti, nit nineenu me, abet aret yokkiragi~o.
43021025	At Yetut ambinom ambik lombok eeke nagagerak me, at eeke nagagerak nogo abok aret mbinuk-mbenak eerogo mbuku paga mbaninetak en, o nggween paga yime abu yagabit ngga pubok a'netak mbaki~o.
44001001	-
44001002	Teyopilut wae. At Yetut nen yi eekak ndi eekak eeke, wone mamunnirage, eerikit nduk wagagerak nogo wareneegerak kuli nen nok, Aberiniki inikime logonet, at leeninabeegerak awuri nappiigak nogo wone lengganinake nagagerik, mbogut paga wonok laganeegerak kuli eeke nagagerak nogo abok aret mbuku aa'nduk nogo paga mbaneegirak.
44001003	At wareegwaarak nogo eenik age nagagerik, "It nawuri ti nen an abet aret neenik agarak ineenu aruwak~o," yinuk, nigiige, ndi, Ala abu'me piyoorak wone nogo yorage, eerit nage kagak, nogo 40 aret yege nagagerak.
44001004	-
44001005	Ne ambi paga at awuri inom mbi nonggo logonet, it yorage, "At Yaya nen yiime wuppiige nagagerak kwe, ne mande negen logonuk Aberiniki kinoba wuppinagi woraagin me, kit o Yerutalem teppunuk nagup~o. Nogoba nen, Wokkiraagin~o, yinuk, abok yereegerak an yokkirage nagarak nogo, wokkiraawak nduk, tokkogo logonip~o," yinuk, wone lengganogo yoragagerak.
44001006	It nogo Yetut inom kuwak eeppunuk logonet, at yogwi, "Ninogoba wae. Aa'nduk nit Iterali mendek ninoweewi nen inabu'me pinaninuk wonogogwa kwak nit yogondak togop logowok nduk eeppinanumunggun ilik?" yinuk, yoreegwaarak.
44001007	Yogo mbareegwa, Yetut nen it yorage logonet, "Nineyom-naneyom eeko logorak nogoba Ala alik unde logonet, koonogo pereegerak ti, kit kineenu ariyak lek~o.
44001008	Kit nogo Aberiniki kinoba wambi wage logonet, at omaawi eeppinagage kenok, o Yerutalem inom, o Yureya abok inom, o Tamariya inom, yi awi ndi awi irip-irip time abok aret inom, an eerit nege kinigen neego nogogutak wone nogo yoranet nugu logomunggup~o," yinuk, yoragagerak.
44001009	Wone ti yorage nagagerik, ina nigagik iigak, wonok lagi nage mbareegi, ameraakot enggela'me nobareegerak~o.
44001010	At mbogut paga lagangge kagak, ina awo nigagik wonogwe me, aap mbere mbogoyum yanggwi negen yirik nu'lek me inowagam mi'nari wa'nuk, yorogo logonet,
44001011	"Kit aap Nggalileya mendek yi wae. Nonggop nduk mbogut paga kina nigagik mban ogotik? At Yetut eebe kit kiigak mbogut paga wonok lagi nage kinigen kogotak ti, ndak-ndak peebi at eebe togop aret wambi wage kinigen kaamunggup~o," yinuk, yorogogwaarak.
44001012	Yorogo mbareegwa, it Yakuri tamban eekwi paga tu nda noorak kenok, "Ti kuli mban ari nogo logorak," yugu nogo ndak-ndak aret it puut Tayitun paga nen o Yerutalem iniyok paga wambi wogogwaarak.
44001013	O kota Yerutalem unggwi wogo nogogwaarik, it wonogo menggam tilaabaga nogome lagi nogogwaarak. It lagi nogogwaarak nogo ineebe ti, Peterut Yaya imbirak, Yakobut Andereyat imbirak, Piliput Tomat imbirak, Mbarotolomeyut Matiyut imbirak, Alepeyut aput Yakobut togon, at "Ninalik aruwok~o," yaga Timon togon, Yakobut aput Yurat togon, nogo aret.
44001014	It kumi ando inom, at Yetut agalo Mariya inom, Yetut awuri ambokan mendek inom, time inom lambunik logonet, iniki ambit a'nuk tamban mban eeko nogogwaarak.
44001015	It time wonogwe iigak, ne ambi paga it aakumi abet mbareegwaarak nogo ineebe seratus dua puluh negen kuwak eereegwaarak inenggela'me Peterut nogo mi'nage nagagerik,
44001016	-
44001017	yorage logonet, "Nowe-nawot~o. At Yurat ninom Yetut oone woppunuk, at eyabu eeko logowok nduk leenogo mippinaneegerak kwe, at eeriyak wone o aa'nduk togon Aberiniki nen Ndawut yoge kagak yereegerak Ala wone liiru mbanak nogo, a'me lik yuwak nduk, at Yurat nen yorage mbaki, Yetut eebe pigaganggaarak~o," yinuk, yoragagerak. (
44001018	At Yurat maluk eereegerak onggo wu pugu nogo paga nggween onggo pereegim taa'nogo aret ogobak toguk ngginnage nagagerik, aanogum tubuk ari logonet, aanagale tigitogon kilu-kilu wundeegerak.
44001019	Kilu-kilu wundeegerak yogwe nogo, it Yerutalem mendek abok inaruk koneneegwaarak me, nggween onggo pereegim endage it inoone paga ti, "Akendama aret," yogo nogogwaarak. Ti nit ninoone paga, Amiya Wundeegim, aret~o.)
44001020	At Peterut nogo wone ti, yorage nagagerik, ambinom yorage logonet, "At ame nobok lek aret wonogwe, At wonagagim aakumi yinggak-unggwagak eeka'lek wonogwe, Eerak logowak~o, yinuk, yereegerak. Ndi, ambi ari logonet, At obaane'me eeke logowak nduk, aap alik ambi mippuwak~o, yinuk, mbuku Ndawi mbanak nogo paga mbanak wonage me,
44001021	-
44001022	aap ambi Yetut eenik agago mippereegerak enegen kagagerak kenok, ninom wone ti paganogo yoranet nugu logowok nduk at Yaya nen Yetut yiime wuppereegerak kuli paga nen, nok, Yetut ninenggela'me nen mbogut paga wonok laganeegerak kuli it kulinik-kalinik ninogoba Yetut ninom nugu nogogurak nogo mendek kero ambi leenogo mippuurak agaarak me, mippuwok aret~o," yinuk, yoragagerak.
44001023	Yorage mbareegi, mippuwok nduk aap mbere punogo piyareegwaarak. Aap eebe ambit aret kwe, endage kenagan, ambi Yutup, ambi Mbaratabat, ndi, peebi toonak, Iniki Koonak, nogo punogo pugwi, ndi, aap ambi endage Matiyat punogo pugwi,
44001024	-
44001025	eeppogo nogogwaarik, tamban eeko logonet, "Ninogoba~o. Yi aakumi ndi aakumi iniki mbakwi abok keenu me, at Yurat ninom kat keyabu eerit nugu logowok nduk leenogo pinaneegindak kwe, teppinaninuk at noorak miikkolagagim nogome aret nagaarak me, it aap mbere punogo pigoorak yi, at obaane'me mippuurak koonogo pegendak nogo, yo'niret~o," yinuk,
44001026	tamban eeppogo nogogwaarik, "Aap yi mippuwok a, at yi mippuwok a?" yinuk, imbirak inendage liiru mbanogo punuk, Matiyat endage mbanak nogo waganggo nogogwaarik, it aap 11 nappiyareegerak nogo inom logowak nduk at Matiyat aret leenogo mippereegwaarak.
44002001	Ne Pendakota eeriyak eyom age mbareegi, it abet mbareegwaarak mendek nogo abok aret ambit me kuwak eeppunuk,
44002002	o ambit me nogome kwi'ndak wonogwe me, wiya oonebu agan nage menggi kwak, abera'lek me mbogut paga nen oonebu agan oome nogome yagabit ari unggwagagerak.
44002003	Unggwage nagagerik, kani omoonuk negen yenan-menan agan it abok inoba arit nage kogogwaarak.
44002004	Inoba arit nage kogwe iigak, it abok aret Aberiniki inikime mondok lik yit unggwage nagagerik, yorage kagak, it aakumi inalitak lombok inoone lalin negen woppunuk yogo nogogwaarak.
44002005	Ti eyom paga, it Yakuri mendek Ala inagabiti mbako menggaarak kero, o nggween paga yi awi ndi awi nen o Yerutalem wogogwaarak wonogwe me,
44002006	oonebu ari nogo inaruk konembunuk, kuwak ari wogo nogogwaarik, it ti inoone lombok paga yogwe nogo inaruk konenggo logonet, "Ia! Nonggop togon yogo agaarik kwe?" yinuk, iniki ma'nogogwaarak.
44002007	It abok aret inagabiti nen, "Wi!" yinuk, pi wako logonet, "It aap Nggalileya mendek nen mban inoone alitak yogwe yi, lek a? It Nggalileya mendek aret kwe,
44002008	nit ninoone paga lombok yogwe konenggwi yi, nonggop togon woppunuk yogo agaarik mbakop?
44002009	Nit Paratiya mendek inom, Meriya mendek inom, Elam mendek inom, Metopotamiya monggoorak inom, o Yureya nen, Kaparokiya nen, Pondut nen, Atiya nen,
44002010	Pirigiya nen, Pambiliya nen, Metit nen, o Libiya kota Kirene enaagan-ambokan time nen, it Oroma mendek niya wagaarak inom,
44002011	nit Yakuri mendek inom, it endekem mendek nit Yakuri eeko monggoorak waganeegwaarak inom, Kereta mendek inom, Arap mendek inom, nit abok aret Ala eerubok mendek nggwok lombok eekerak nogo ninoone lombok paga mbininogo yo'nirogwe abok konenggo ogoorik~o," yinuk,
44002012	inagabiti nen, "Yi nonggop eeriyak me yogo agaarik~o?" Yinuk, at ambi yogak eeko mbareegwa,
44002013	it ando nen, "Lek~o. It anggur amburu nonggo nagaarik, kumili-kumili negen agan nugwi, ha!" yinuk, inagi'ndok kambeegwaarak.
44002014	Inagi'ndok kanggo mbareegwa, at Peterut awuri 11 inom mi'na'nuk, oone nggwok togon yorage logonet, "Kit noreewi Yakuri mendek inom, kit o Yerutalem monggotak abok aret inom, wone ambi yokkiraagin me, kinaruk konenggo logonet, liippogo logonip~o."
44002015	Yorage nagagerik, "Mo awo pi wage kagak, oonegen 9 paga aret me, it yi, anggur amburu nenok kumili-kumili negen agan nugwi mbakotak ti lek~o.
44002016	At Ala nen yoge kagak yoraga Yowen nen yereegerak nogo arit wage yi aret~o.
44002017	Ala nen ari logonet, Peebi o age yobok paga yi aakumi ndi aakumi abok aret an Naberiniki inoba wuppi woraagin~o. Inapuri wologwe-komologwe yorage neegak, an ari nogo yoranet nugwi, Inapuri wologwe tawe nen inabinggaanggo kogwe, Inogobamini inanggok nen inabi kogwe, Eeko logogun~o.
44002018	Peebi ti eyom paga, it an nayeloman mini kumi inom, aap inom, it kunduk abok aret Naberiniki inoba wuppi woraminggirak paga, an noone yoranet nugu logogun~o.
44002019	Agi mbogut paga nen tam warak mendek eeke, Ogu nggween paga nen eerubok mendek eeke, Eeke logonet, Inamiya inom, kani omoonuk inom, kaluk aagi inom, eerigin~o.
44002020	An kinogoba Ala woroorak eyom pi wa'nakwi, Namendek li'luk ee'nuk wage neenok, Ia! yinuk, tiyappanugwi, Eekwi iigak, Oonegen apit age, tut inamiya negen age, eerigin~o.
44002021	Ti eeke mbaremenggi, aap ambi nen, Nogoba Ala~o, yinuk, an nendage kunogo yo'neremenggerak kenok, agap ndarigin, yereegerak~o, yinuk, at Yowen nen yoragagerak nogo arit wage yi aret~o.
44002022	Kit aap Iterali mendek yi, wae. An yokkirage yi, liirogon konenggo logonip~o. Ala nen aap Yetut Nataret mendek leenogo nappi wagagerak kit liippatubagip nduk, Ala nen omaawi eeppege kagak, at kinom logonet eerubok mendek eeke, inagabiti warak mendek eeke, tam warak eeke, eeke nagagerak kineenu nogo~o.
44002023	At Ala nen peebi eeriyak koonogo pereegerak mugurok aap Yetut nogo pigogo wokkirogo mbaka, kambuwak nduk, it aap maluk eeka kinom nen eebe eyo paga nabenogo pogotak kwe,
44002024	at kanggo menggam time mondok tebenak logorak meek me, kambunuk nogo menggam time yagan wake logokwak Ala nen eenik agago mippegerak~o.
44002025	At Ndawut nen ari logonet, An nogoba Ala mondok-mondok nenggaawak paga wonage kagarak~o. Nogoba nimbirak wonage menggerak me, an mondok nu'lek aret minggirak~o.
44002026	-
44002027	Togop me, an niniki ale'nggen mbake, Noone paga kalut eeke, Eeke agarik~o. An kanggo menggam naakit nduk mbo panege, Kaput Kikak Nakeelik Alik Leenak nogo kunduk, kambunuk, pili age kagak, teppege, Eerumunggun lek me. Kanggo menggaarak mendek an aret kwe, Eeppaniyak niniki lunik aret me, niniki tayenak aret agarik~o.
44002028	Neenik logokit nduk, Tu yi~o, yo'nege, Kat kenggaanom paga nale'nggen nggwok lombok kaakit nduk eeppanege, Eeke logomunggun~o, yinuk, yereegerak wone nogo ti, eebe Yetut nen eeriyak nduk abok paganogo yereegerak~o.
44002029	Nowe-nawot~o. Nit ninombo Ndawut eereegerak wone an paganogo yokkira~o. At Ndawut nogo kangge mbareegi, ndoome mambereegwam nogome owak nenenak wonage kogo ogoorik~o.
44002030	At Ndawut nogo ti, Ala nen yorage kagak yoraga mendek aret me, Ala nen wone kumbuk mbangge logonet, Ndawut yoge, Ndawut wae. Kat kombowologwe ambi wone lengganogo yorage mengge'nom kobaane'me logowak nduk an nen mippigin~o, yinuk, yoreegerak wone nogo eenu wonagagerak me,
44002031	at Ndawut nen ari logonet, An nogoma kambunuk nogo menggam time kagak teppege, Ndi, an neebe kambiminggirak pili age neegak, mbo panege, Eerigin lek~o, yinuk, yereegerak nogo ti, at Ala leenogo pereegerak Keritut nogo kambemenggerak eenik agago mippigin, eenu me, yereegerak~o.
44002032	Yetut warogo pogotak ti, Ala nen eenik agago mippegerak nit abok ninigen kogoorak me, paganogo yokkirogo ogoorik~o.
44002033	Ala nen eenik agago mippege nagaarik, eenggi abe'nggan logowak nduk, tiyappegerak me, ogoba nen, Aberiniki wokkiraagin~o, yinuk, yereegerak nogo wagangge nagaarik, wu'nira wagaarak paga nit eekwi kinigen niigwi, yogwe kinaruk konenggwi, eeko ogotik~o.
44002034	-
44002035	At Ndawut nogo mbogut paga lagi noolik kwe, at nen ari logonet, At Ala nen an nogoba Ala yoge logonet, It kinom wim mbanak mendek nogo Aan lebenogo kabu'me piiga'lek neegak, Neenggi abe'nggan kwi'nari mok, yoreegerak~o, yinuk, yereegerak.
44002036	Ndawut nen togop yereegerak me, at eyo karo-karo aago paga nabenogo wakotak Yetut nogo ti, Ala nen kit kinogoba logowak nduk, eerogo pege, ndi, an leenogo pereegirak Keritut yi aret~o, yinuk, yokkirage, eereegerak nogo, kit Iterali mendek abok nen, Yi abet aret, mba'nuk, liippubagip nduk yokkirage agarik~o," yinuk, yoragagerak.
44002037	Yorage nogo konembunuk, iniki wakkologo nogogwaarik, Peterut inom, it nappiigak ando inom, kin wogiigo logonet, "Noreewi~o. Togop me, nit nonggop eeruwi~o?"
44002038	Yorogo mbareegwa, at Peterut nogo nen, "Kinomaluk lek eerogo pinagawak nduk, kit kinalitak lombok maluk eeko monggotak nogo kiniki koombunuk mbo pinip~o. Mbo pugwi kiinok, Yetut Keritut endage paga yiime wuppinagarak~o. Ti eekwi kiinok, Ala nen Aberiniki nogo onggo lek we aret wokkiraagin~o.
44002039	Ala nen, Wokkiraagin~o, yinuk, abok yokkiragagerak nogo ti, kit inom, kit kinapurilogwe inom, it aap nda menggaarak inom, peebi ninogoba Ala nen wiigiraagin nogo abok kinake aret yokkiragagerak~o," yinuk, yoragagerak.
44002040	Yorage nagagerik, wone ando ambik aret yorage logonet, "It aap o yogondak ndarak maluk eekwi ti, kinom maluk eekkinabukwak kinagap ndakkolaabagip nduk, kinom mondok ogoorak logonip~o," yinuk, inaruk wake, oone nabek togon yorage, eeke nagagerak.
44002041	Eeke mbareegi, it aakumi nen at oone waganeegwaarak nogo yiime wuppiyareegwaarak. Ne ti eyom paga inom nabennari unggwogogwaarak nogo, ineebe lambuk togon aap ambik tiga ribu aret.
44002042	It ti nen iniki ambit eeppunuk lambunik logonet, it nappiigak nen wone mamunirogwe nogo liirogon konenggwi, inom mbi amburu nunggwi, tamban eekwi, togop mban eeko nogogwaarak.
44002043	It nappiigak nogo nen eerubok mendek eekwi, ineenu ariyak inagabiti warak mendek eekwi, eekwi iinok, it nogo abok nen, "Ia! Ninagabiti~o," yinuk, pi waganako nogogwaarak.
44002044	It at oone abet mbareegwaarak mendek nogo abok aret iniki ambit lambunik logonet, yi mendek ndi mendek nogo, "Nit abok ninamendek aret~o," yinuk,
44002045	it inamindik-inamendek nogo, onggo nggerembunuk, it ambi inamendek lek kenok, tumburirogo nogogwaarak.
44002046	It nogo iniki ambit a'nuk, ko'lu-kii'me Ala awi wurik me kuwak ari unggwogwe, iniki mot-mot logonet, ale'nggen paga iname lombok mbi karerogo punuk nunggwi, eeko nagaatik,
44002047	Ala alut eekwi iigak, aakumi abok nen it Ala apuri ti, iniki kunik aganako nogogwaarak. Ndi, ninogoba nogo nen ko'lu-kii'me it aakumi inagap ndarogo ambit nabek kuwak eeppiige nagagerak.
44003001	Ne ambi paga o kiyoma oonegen 3 paga tamban eeko menggaarak me, tamban eeruwok nduk, Peterut Yaya imbirak Ala awi wurik me nogogwaarak.
44003002	Ala awi wurik tungga'nggi endage, Obeelom, tooneegwam nogome aap ambi endop maluk nda'nagagerak nogo nen it aakumi Ala awi wurik me unggwogwe iinok, ambe nggino yorage logowak nduk, ko'lu-kii'me wonok pi nagak mban eeko nogogwaarak me, ne ti eyom paga muk pi nogogwaarak time wonage me,
44003003	it Peterut Yaya imbirak Ala awi wurik me unggwogwe enegen iige nagagerik, "Wu wo'ninip~o," yinuk, ngginooragagerak.
44003004	Ngginoorage mbareegi, Peterut Yaya imbirak nen aap nogo inigen pippak ugo logonet, Peterut nen, "Kenegen pe'niyet~o," yoge mbareegi,
44003005	"Nano wo'nirimengga?" yinuk, enegen pegiyareegerak.
44003006	Enegen pegiige mbareegi, at Peterut nogo nen, "Ninawu mbuti perak inom, emas inom, abu lek aret kwe, an unde minggirak ti, ambi wonage me, wokkiri~o," yoge nagagerik, "At Nataret mendek Yetut Keritut endage paga mi'na'nuk nege logot~o."
44003007	Yoge nagagerik, at Peterut nogo nen eenggi abe'nggan pigogo awo mippege kagak, aap nogo iyok inom, andelen inom, mondok omaawi age mbareegi,
44003008	pilak togon mi'nage nagagerik, nogome nege-wege eerit nege nagagerak. Nege-wege eerit nege nagagerik, ku'mbo wanggak agan Ala alut eerit Peterut Yaya inom Ala awi wurik me unggwi nagagerak
44003009	Ala alut eerit ku'mbo wanggak agan nege aakumi abok aret inigen kogo nogogwaarik,
44003010	"Aap yi, Ala awi wurik me tungga'nggi endage, Obeelom, tooneegwam nogome logonet, ambe nggino ari nagaarak nogo obeelom agaarak yi, iya!" yinuk, pi wareegwaarak.
44003011	At aap nogo nen Peterut Yaya imbirak pippiirogo wonage me, it aakumi abok Ala awi wurik awe aago endage Talomo yogo menggam nogome puu'nuk inowagam ari wogo logonet, "Wi!" yinuk, pi wareegwaarak.
44003012	Kuwak ari wogwe nogo at Peterut enegen iige nagagerik, it yorage logonet, "Kit aap Iterali mendek yi wae. Aap yi agaarak ti, nonggop nduk pi wako ogotik? Nit obeelom eeko monggoorak paga a, ninomaawi paga a, aap yi obeelom eekoorak me nduk, kinigen pe'niigo ogotik ya?
44003013	Ninombomini Abarakam inom, Itak inom, Yakup inom, inogoba Ala ayeloman Yetut nogo, at Pilatut nen teppuurak mbake kagak, kit nen, At yi, nineebi~o, yinuk, waruwak nduk, wogorogotak kwe, Ala nen muk tiyappegerak~o.
44003014	At Kikak Nakeelik Iniki Abe Koonak Menggerak nogo, Nineebi~o, yinuk, obaane'me aap inooka ambi teppuwak nduk yogotak nogo, kit aret~o.
44003015	Nineenik ee'ninake menggerak alom nogo at aret kagak wakotak kwe, Ala nen kanggo menggam nen eenik agago mippegerak nogo ninigen kogoorak me, paganogo yokkirogo ogoorik~o.
44003016	Yetut nen eeriyak op~o, yinuk, niniki at oba panggombunuk abet mbakoorak nogo paga aap kit kineenu kinigen kogo monggotak yi nogo, obeelom agago omaawi eeppegerak wonage~o. Yetut nen eeriyak op~o, yinuk, abet mbakoorak paga aret kit kinenggaanom at abu obeelom agaarak kinom wonage yi aret~o.
44003017	Ai, noreewi. Kinoweewi kinom eekotak nogo ti, kobak logonet eekotak an neenu aret~o.
44003018	Maan Ala nen ari logonet, An leenogo pereegirak Keritut nogo, andi-pandi agago yagan warigin~o, yinuk, yereegerak nogo, a'me aga'lek kagak it aap Ala yorage kagak yoraga nogo, yorage mbareegi, yorogo nogogwaarak nogo, kit eekotak paga a'me lik yegerak me,
44003019	kinogoba Ala nen kit kinomaluk lek eerogo pinagage paga kiniki ale'nggen logonet, ugun tayenak logobagip nduk, kiniki koombunuk kinomaluk mbo pinip~o.
44003020	Ti eekwi kiinok, kinake leenogo pereegerak Keritut nogo ti, Yetut aret me, nappi woraagin~o.
44003021	O maan togon at Ala nen, Togop eerigin~o, yinuk, at oone yoraga abu alik leenak nogo, yorage kagak yorogo nogogwaarak nogo, a'me lik yuwak nduk, at Ala nen yi mendek ndi mendek abok aret alik ngget mendek awo eeka'lek logonet, at Yetut mbogut paga time aret logogin~o.
44003022	At Muta nen ari logonet, Kinogoba Ala nen an nappani wagagi kwak, aap Ala nen yoge kagak yokkiraga ambi kit mendek aret kinake kinowagam nappi woraagin~o. Nappi woramenggerak nogo nen yi wone ndi wone yokkirage kenok, kinaruk liirogon konenggo logonu~o.
44003023	At yokkiramenggerak kinaruk liirogon konengga'lek logomonggotak kenok, kinenggela'me nen leenogo punuk enggaawak lek eerogo pigin~o, yinuk, yoragagerak.
44003024	It aap Ala nen yorage kagak yoraga mendek Temuwen nen yorage nagagerak kuli nen nok, at ambokan wone yorogo nogogwaarak abok aret o yogondak eekwi yi, aga'lek kagak agan wundi wogo nogogwaarak.
44003025	It Ala nen yorage kagak yoraga nogo, inombowologwe kit aret~o. Ala nen at Abarakam yoge logonet, Yi aakumi ndi aakumi o nggween paga yi menggaarak nogo abok aret kat ndaganabemenggendak paga inale'nggen kogo logogun~o, yinuk, wone abuk nggaruk togon kinombomini yoragagerak nogo, kit kinake aret yoragagerak~o.
44003026	Ti kenok, at Ala nen at ayeloman eenik agago mippege nagaarik, kit maluk eekwi nogo kinalitak lombok mbo pugwi kiinok, at ale'nggen kinoba pinagawak nduk, aa'nduk kit aret kinowagam nappi wagaarak~o," yinuk, at Peterut nen wone ti aret yoragagerak.
44004001	Peterut Yaya imbirak it aakumi nogo awo yorogwe iigak, it Ala unde inom, Ala awi wurik me arum waka inowe nogo inom, it Taruki mendek inom, wogogwaarak.
44004002	"At Yetut aakumi kanggo menggam nen eenik eerogo mippegerak~o," yinuk, Peterut Yaya imbirak nen aakumi kanggwi iinok, ineenik agago mippiyoorak wone nogo mamunirogo mbareegwa, inanini nen
44004003	ineebe piginako nogogwaarik, wogoren nanuk, o kiip age mbareegi, ko'lu nen yoraawok nduk aap keele maarogo mambiigo menggam mambiyareegwaarak.
44004004	Ndi, it wone yorogwe iigak koneneegwaarak nogo aap mban ineebe ambik lima ribu aret abet mbareegwaarak.
44004005	-
44004006	Nogo yippunuk, ko'lu it Yakuri inoweewi inom, inanggok inom, it Ala wone liiru mbanak unde inom, at Ala unde inowe nggwok Kanat inom, Kayapat inom, Yaya inom, Alekandet inom, Ala unde inowe nggwok nogo owe-awot ando inom, abok aret o Yerutalem kuwak eeppunuk,
44004007	Peterut Yaya imbirak inowagam piya wogo nogogwaarik, yorogo logonet, "Kit nen aap obeelom eekotak nogo, ta endage paga eekotak? Ta omaawi paga eekotak?" yinuk, ineegwa'me waganeegwaarak.
44004008	Ineegwa'me waganggo mbareegwa, at Peterut nogo Aberiniki inikime lik ari mbareegi, yorage logonet, "Kit aakumi Yakuri inarum monggotak inom, ninogobamini inom, wone ambi yokkira~o.
44004009	Aap iyok maluk abuwa mbako logonet, obeelom eekoorak nogo ti, nonggop eerogo obeelom eekotak~o? yinuk, kit yogondak nineegwa'me waganggwi ti,
44004010	kit inom, aakumi Iterali mendek abok inom, kineenu arubagip nduk alom liirogon yokkira~o. At aap obeelom agaarak kinowagam mi'ndak wonage yi, at Yetut Keritut Nataret mendek kit eyo aago paga nabenogo wako mbakop, Ala nen kambunuk nogo menggam nen eenik agago mippegerak nogo endage paga abu obeelom agaarak~o, yinuk, yokkirogo ogoorik~o.
44004011	Ala nen ari logonet, It yugum paga o wuka nen, O wuko logonet, yugum ambi mbo pereegwaarak nogo, Yugum ogowa ndoonnaga~o, yinuk, yereegerak ti, at Yetut aret nduk yereegerak~o.
44004012	It aakumi yi awi ndi awi o nggween paga yime menggaarak abok aret, Aap yi nen aret kinagap ndakkinabigin~o, yinuk, endage ambi kunogo yo'niroolik~o. Ata, at Yetut alik nen mban kinagap ndakkinabigin~o, yinuk, yo'niragagerak~o."
44004013	Yorage mbareegi, it kuwak ogogwaarak nogo nen Peterut Yaya imbirak nogo, tekola eerulik aap weelek mendek wonogogwaarak kwe, inagabiti lek logonet, yorogwe yelok iigo nogogwaarik, "Yetut inom nugu nogogwaarak yi aret iigo~o," yinuk, pi waganabeegwaarak.
44004014	Aap obeelom agagerak nogo inowagam mi'ndak wonage kogo nogogwaarik, "Wone onggo ngge yoraawi?" yinuk, puk ogogwaarak.
44004015	Puk ogo nogogwaarik, "Wone amburu mbanggo menggam nen endekem wundi nanip~o," yorogo mbareegwa, wundi nogwe iigak, inalik nen wone mbanggo logonet,
44004016	"Aap yi, nonggop eerogo piyaawi~o? Eerubok mendek eekaarak nogo it Yerutalem menggaarak abok aret ineenu agaarak me, nit nen, Obeelom eerulik, yuurak ti, meek~o.
44004017	Ata, nggwok paga wiganinuk nookwak, Aap ti, endage kumbunuk ambinom yoranet nugu logorak mondok mage~o. Ambinom yoranet nugwi kiinok, maluk eerogo pinagagun, yoraawok~o," yinuk, yereegwaarak.
44004018	Yogo nogogwaarik, wiirogogwaarak wogo mbareegwa, yorogo logonet, "At Yetut endage ambinom yorogwe, mamunirogwe, eerit noorak mondok mage~o," yinuk, mberirogogwaarak.
44004019	Mberirogo mbareegwa, Peterut Yaya imbirak nen it yorogo logonet, "Nit Ala oone koneniyak ilik, kit kinoone koneniyak a? Ala enggaanom paga kit mban kooninip~o.
44004020	Ninaruk konenggwi, ninigen kogwe, eekoorak wone ti, yoraga'lek puk ariyak meek ee'ninake me, yorogo logogun aret~o."
44004021	Yorogo mbareegwa, aap nogo obeelom agagerak kenok, it aakumi abok nen Ala wogoppugwi iigo nogogwaarik, inagabiti nen, "Alom nano paga yilunogo maluk eeppiyaawi~o?" yinuk, we inagabiti mbaruwak nduk inoone omaawi paga mberirogo nogogwaarik, keele piinogo wumbiyareegwaarak.
44004022	At aap eerubok mendek agago obeelom eereegwaarak nogo, ndarak kagak tahun 40 aret eereegerak.
44004023	Piinogo wumbiigo mbareegwa, Peterut Yaya imbirak nogo inoreewi wonogwe me nogo nogogwaarik, it Ala unde inoweewi inom, it aap inanggok inom, nogo nen yorogogwaarak wone nogo mbininogo inoreewi yorogogwaarak.
44004024	Yorogwe nogo it inaruk konenggo nogogwaarik, it inom iniki lambunna'nuk tamban eeko logonet, "Kaliku ninogoba Ala~o. Mbogut-nggween inom, yi yenggenak laut inom, yi mendek ndi mendek abok kat nen mban wakkagagindak~o.
44004025	Ninombo Ndawut kat kayeloman nogo Aberiniki inikime lik ari mbareegi, kat Ala yoge keegak at nen ari logonet, It yi aakumi ndi aakumi nanini-kanini agan nogo logonet, maluk eerogo piinet nugwi, Aap inanebunu lombok we aanom warogo wone kote koonit nugwi, Eekwi ti, Nonggop nduk eeko agaarik~o,
44004026	At ninogoba Ala tebenogo pugwi, At Amburu Eerogo Mippereegerak nogo maluk eeppugwi, Eeruwok nduk, Aap inendagembogut yi o ndi o nen pipuk eekwi, Aakumi inoweewi nagawan-nagawan kuwak eeppunuk, wone koonogo pugwi, Nonggop nduk eeko agaarik~o?
44004027	Yereegerak nogo, o kota yime it Keroret togon, Pondiyut Pilatut togon, it endekem mendek inom, it Iterali mendek inom, nen at kikak nakeelik alik leenak, kat kayeloman leenogo mippereegindak Yetut nogo, at waruwok nduk abet aret o kota yime kuwak eekaarak~o.
44004028	Kat keenggi omaawi paga yi eekak ndi eekak eeriyak aa'nduk koonogo pereegindak nogo, eeruwok nduk eekaarak~o.
44004029	Ninooriyak nduk eekwi yi iyet~o, ninogoba. Niige logomenggendik, ninagabiti lek logonet, kat koone yorogo logowok nduk, nit kayeloman mini niniki nu'lek eerogo pinanu~o.
44004030	It kugi andi wonogwe iinok, lek aruwak nduk keenggi piginabu~o. Ndi, at kikak nakeelik alik leenak menggerak kayeloman Yetut nogo endage paga eerubok mendek inom, ineenu ariyak inagabiti warak mendek inom, eeke menggerak nogo, nit eeruwok nduk eeppinanu~o," yinuk, tamban eereegwaarak.
44004031	Tamban eeko mbareegwa, o it wonogwe nogo nuk ari logonet, Aberiniki inikime lik yi unggwage mbareegi, inagabiti lek logonet, Ala wone yoranet nugu nogogwaarak.
44004032	It abet mbareegwaarak nogo abok aret iniki ambit eeppunuk wonogo logonet, inamindik-inamendek nogo, "Yi kat mendek~o. Yi an mendek~o," yaga'lek, we, "Nit abok ninamendek~o," yogo nogogwaarak.
44004033	It nappiigak nogo nen, "Ninogoba Yetut eenik a'nuk mi'nagaarak~o," yinuk, inagabiti mbaka'lek inoone omaawi paga wone nogo paganogo yoranet nogo nogogwaarak. Yoranet nogwe iigak, Ala nen ale'nggen ambik inoba piige nagagerak.
44004034	-
44004035	It inanggween eege, it inawi wurik eege, onggo nggerembogo nagaatik, wu nogo it nappiigak inowagam pi nagaatak me, it ambi inamendek lek kenok tumburirogo nogogwaarak paga it inamendek lek ambi logolik~o.
44004036	Togop eekwi wonogwe me, aap Lewi mendek ambi endage Yutup, awi Tipurut mendek me, it nappiigak nen endage ambi Mbaranabat yogo nogogwaarak. Nit ninoone paga endage ti, "Iniki Yanggongga~o," yogo monggoorak.
44004037	At aap nogo anggween yabu yake menggim ambi wonage me, onggo nggerengge nagagerik, wu nogo wonok it nappiigak inowagam pi wagagerak.
44005001	Aap alik ambi endage Ananiyat, at akweeluk Tapira imbirak inanggween ambi unde me, at Ananiyat nen inanggween nogo onggo nggereneegerak.
44005002	Onggo nggereneegerak wu nogo, at akweeluk eenu kagak, ogonggelo nogo nen ando mogonogo at teppake, ndi, ando wonok nappiigak nogo inowagam pi nage, eereegerak.
44005003	Eeke mbareegi, at Peterut nen, "Ananiyat wae. Nggween onggo wokkegaarak ando mogonogo teppakendak nogo ti, kat nonggop nduk Ibilit kinikime lik yi unggwage mbaki, Aberiniki ambokan laganggendak?
44005004	Nggween ti, onggo wokkega'lek kagak, kat kanggween aret wonagaarak nogo lek a? Ndi, wu waganggendak nogo ti, kat kawu aret me, Wu yi paga nonggop eerikit~o, yinuk, kobaalombok kooniyak op kwe, kagak, Abok pi waga, nombaruwak mba'nuk nonggop nduk ando mban pi wagan? Nit aakumi ninambokan laganggendak lek~o. Ata, Ala aret ambokan laganggendak~o," yinuk, yoreegerak.
44005005	Yoge nogo Ananiyat aruk konengge nagagerik, kweyak togon nggween paga ngginna'nuk, taati aret kambeegerak. "Kanggerak~o," yogwe inaruk koneneegwaarak nogo abok aret nen, "Ia!" yinuk, inagabiti ambik ogogwaarak.
44005006	Ndi, kambeegerak nogo it aap tawe wogo nogogwaarik, eebe mbogoyum paga nggerembunuk, wonok wundi nogo nogogwaarik, nggween taambi nogogwaarak.
44005007	Taambi nogogwaarak iigak, oonegen kenagan wonogogwaarik, akweeluk nogo ogonggelo kambeegerak eenggo'lek logonet, ugun unggwi wage mbareegi,
44005008	Peterut nen kwe nogo yoge logonet, "Tapira wae. Kit kinanggween onggo mbanggotak nogo, wu yogop aret wokkiragaarak ilik? Yu~o." Yoge mbareegi, "E~o. Togop aret wo'niragaarak," yoreegerak.
44005009	Yoge mbareegi, Peterut nen at yoge logonet, "Kogonggelo kimbirak wone ambit mbambogo nogotik, nonggop nduk ninogoba Aberiniki ambokan laganggotak? Kimbirak Aberiniki ambokan laganggotak me, it aap kat kogonggelo nggween taambi nagaarak nogo nen yogondak kat kunduk wokkeren noorak nduk, tungga'nggi paga unggwi wogwe yi iyet~o."
44005010	Awo yoge kagak, kwe nogo Peterut owagam taa'nogo aret kweyak togon ngginnage nagagerik, kambeegerak. Kangge mbareegi, it aap tawe nogo nen unggwi woraanuk, kambeegerak kogo nogogwaarik, eebe wonok, ogonggelo imbirak tabonogo nggween taambi nogogwaarak.
44005011	It Ala apuri kuwak eerit nogo nogogwaarak inom, togop agaarak yogwe koneneegwaarak nogo inom, it abok aret, "Ia!" yinuk, inagabiti alik negen eeginabeegerak.
44005012	It nappiigak nogo nen aakumi ambik inenggela'me ineenu ariyak inagabiti warak mendek inom, eerubok mendek inom, ambik aret eeko nogogwaarak. Ndi, it abet mbareegwaarak mendek abok aret Ala awi wurik awe aago endage Talomo yogo nogogwam nogome, kuwak ari nagak eeko logonet, iniki ambit aret wonogogwaarak.
44005013	It aakumi ando ugun nogo nen, "It Ala apuri ti op aret eeko agaarik~o," yinuk, inale'nggen mbako nogogwaarak kwe, inagabiti nen inom kuwak eeka'lek aret wonogogwaarak.
44005014	Togop aret kwe, it aap inom, kumi inom, ninogoba Yetut oba panggombunuk abet mbako nagaatik, ambi nabek unggwagak mban eeko logonet, ineebe ambik ogogwaarak.
44005015	It nappiigak togop eerit nogwe me, Peterut nage kenok agalu'mak mbaaninabuwak nduk, aakumi andi agaatak eewugeren enaani tu paga piya wogwe, ando wogoren wa'nuk, lit ndoonogo tu nggwok paga piigwi, eeko nogogwaarak.
44005016	It kota Yerutalem enaagan-ambokan o yaga'lelo lombok time aakumi ambik nogo nen it kugi andi agaatak inom, kugi piyaninaketak nugwi inom, wogoren piya wagaatak me, abok obeelom ogo nogogwaarak.
44005017	Ti'nuk, it Ala unde inowe nggwok awuri aap Taruki mendek abok inom nen, "Nit togop eeko logowok lak, it mban eekwi yi, nineebi a!" yinuk,
44005018	inanini nen it nappiigak nogo piginako nogogwaarik, keele maarogo mambiigo menggam mambiyareegwaarak.
44005019	Mambiyareegwaarak oonikiya nogome wonogwe me, Ala yonggo nappiya wage menggerak malayikat mendek ambi wage nagagerik, keele maarogo mambiigo menggam tu paarogo wumbiinok yorage logonet,
44005020	"Kit Ala awi wurik me time nogo logomonggotik, ineenik eeginake menggerak wone nogo aakumi abok yoraanu~o," yinuk, yoragagerak.
44005021	Yorage mbareegi, o kuubondendok Ala awi wurik me unggwogo nogogwaarik, malayikat nen wone yoragagerak ndak-ndak wone mamunirogogwaarak. Mamunirogwe me, it Ala unde inowe nggwok awuri inom nogo nen it Iterali inogobamini wone amburu mbanggo menggaarak mendek abok kuwak ari woraawak nduk, yonggo nappiyareegwaarak wogo mbareegwa, it nappiigak keele maarogo mambiigo menggam wonogwe nogo wogoren woraawak nduk, aap Ala awi wurik me arum waka nogo nappiyareegwaarak.
44005022	Nappiyareegwaarak nogo nogogwaarik, keele maarak wonogo menggam time kwaarinabeegwaarak mendek, ineebe lek mbareegwa, wogo nogogwaarik, yorogo logonet,
44005023	"O keele maarogo mambiigo menggam tu omaawirogon narak kogwe, ndi, it aap tu arum menggaarak kunduk, tungga'nggi paga mi'narit nagaarak wonogwe iigwi, eekoorak kwe, tu paarogo maniigo nogoorik, ineebe lek aret iigoorak~o," yinuk, it wone amburu mbangga nogo yorogogwaarak.
44005024	Wone nogo konembogo nogogwaarik, at Ala awi wurik arum menggaarak inowe inom, it Ala unde inoweewi inom, nogo nen, "Eenggi-iyok lek nonggop togon lek aga mbakop?" yinuk, yogwe me,
44005025	aap ambi wage nagagerik, it yorage logonet, "Wologo wae! It aap keele maarogo mambiigotak nogo, Ala awi wurik me unggwogo nagaarik, wone mamunirogwe iigak, wagi~o," yinuk, yoragagerak.
44005026	Yorage mbareegi, aap Ala awi wurik inarum menggaarak inowe awuri inom nen it nappiigak nogo wogonabi nogo nogogwaarik, "Aakumi nogo nen yugum paga ninookwi iyo," nduk, inagabiti nen inoorulik enaani aret wogoren wogogwaarak.
44005027	Wogoren it wone amburu mbangga inowagam piya wogo mbareegwa, at Ala unde inowe nggwok nogo nen kin wogiige logonet,
44005028	"Aap ti, endage kunogo mamuniroorak mage~o, yinuk, mbekkirogoorak kagak, kit wone mamunirogotak paga o Yerutalem abok konenit nagaarak ti, aap ti amiya nit ninoba logowak, mba'nuk, yoranet nogo ogotik ya?"
44005029	Yorage mbareegi, at Peterut inom, it nappiigak ando nogo inom, nen wone onggo yorogo logonet, "Ninogobamini~o. Aakumi nen yo'nirogwe ti, nit koneniyak lek~o. Ala nen yo'nirage kenok mban koneniyak~o.
44005030	Yetut eyo paga nabenogo wakotak nogo ninombomini inogoba Ala nen kanggo menggam nen eenik agago mippegerak~o.
44005031	Mippege nagaarik, kit kinowe endagembogut kinagap ndaka at eenggi abe'nggan logonet, kit aakumi Iterali mendek maluk eeko monggotak kiniki koombunuk mbo pugwi kiinok, kinomaluk lek eerogo pinagawak nduk tiyappegerak aret~o.
44005032	Ala nen yo'nirage nit liirogon eekwi niinok, Aberiniki wo'niragaarak nogo ninom logonet, eerit wage kogoorak nogo abok aret paganogo yokkirogo ogoorik~o," yinuk, yorogogwaarak.
44005033	Wone ti konembogo nogogwaarik, inanini wu agan nage mbareegi, "Mondok inooruwok," mbakwi me,
44005034	aap Pariti mendek ambi Ala wone yugu Muta nen liiru mbaneegerak nogo mamunirage nagagerak kenok, aakumi abok nen wogoppogo nogogwaarak endage Nggamaliyen nogo nen it aap wone amburu mbangga inenggaanom paga mi'na'nuk, yorage logonet, "It mbuuluk logonuk unggwi woraawak nduk, wundi nawak~o."
44005035	Yorage mbareegi, wundi nogogwaarak iigak, it wone amburu mbangga nogo yorage logonet, "Kit aap Iterali mendek yi, wone ambi yokkira~o. It aap yi, eeppiyoorak nogo liirogon aret koonggo logonip~o.
44005036	Maan nen aap Teyurat nogo mi'na'nuk, An iya me, winiruwak, mbake logonet, agan wage mbareegi, aap ineebe empat ratus at oone waawok nduk mugurok nogogwaarak kwe, at nogo wakwi, ndi, at mugurok nogogwaarak nogo mappiigwi, eeko mbareegwa, oone nogo lek aret agagerak.
44005037	Ti'nuk peebi, aakumi abok inendage liiru mbanuwak nduk eekwi me, aap Nggalileya mendek ambi endage Yurat, wage nagagerik, aap ando at oone konenuwak nduk nomoninabeegerak mendek, wako mbareegwa, at oone waganeegwaarak nogo mbaganit nogogwaarak.
44005038	Togop me, aap yogondak mi'nagaarak yi, teppiyabagip nduk, yokkiragi~o. It iniki koonogo eerit nugwi nogo ti, we aakumi iniki mbakwi eeko menggaarak kenok ti, mondok lek aret arigin~o.
44005039	Ndi, Ala mbake menggerak eeko menggaarak kenok perak, it inoone taganiyak meek me, Ala nen, An ninom ogoorak logonet eekwi, kinombake kero, teppiyaanip~o, yinuk, yokkiragi~o," yoragagerak.
44005040	Yorage mbareegi, it wone amburu mbangga nen, "Abet aret yigi," yinuk, it nappiigak nogo, wiirogogwaarak wogo mbareegwa, yorogo logonet, "Yetut endage aakumi yoranet noorak mondok mage~o," yinuk, yawi inoorogo wumbiyareegwaarak.
44005041	It wone amburu mbangga nogo nen wumbiigo mbareegwa, nogo logonet, "Nit at endage agan nugwi paga ninenggali warogo ninookaarak me op aret~o," yinuk, iniki ale'nggen ambik mbarit nogogwaarak.
44005042	Nogo nogogwaarik, Ala awi wurik me nen, oome nen, abok aret ko'lu-kii'me wone mamunirogwe, "Ala nen leenogo mippereegerak nogo ti, Yetut aret~o," yinuk, wone obeelom wone nogo yorogwe, eerit nugu nogogwaarak.
44006001	O ti eyom paga at oone woorak nduk ambi nabek unggwagak mban eeko logonet, it aap Yakuri mendek kwe, Yunani wone yogo menggaarak nogo nen, "Ko'lu-kii'me mbi tumburirogo logonet, nit ninagalomini kumi togwe nonggop nduk mbi wogoraga'lek mbo piigo ogotik?" yinuk, it Yakuri inaworak nogo inom neebi-keebi yogo nogogwaarak.
44006002	Togop yogwe nogo it aap 12 inaruk konembunuk, Yetut oone waganggwi abok aret kuwak eeppiigo nogogwaarik, yorogo logonet, "Noreewi~o. Nit Ala wone mamunggirogwe nogo mbo punuk, mbi wokkirogo logorak meek me,
44006003	it aap Aberiniki inikime mondok liinik iniki warak logonet yogo menggaarak kineenu kero, kinenggela'me nen aap ineebe 7 leenogo mippiyaanip~o.
44006004	Mippiyamonggotak wone yi, it nen mban koonggwi iigak, nit nen ta, Ala wone mban yorogwe, tamban mban eekwi, eeko logogun~o," yinuk, yorogogwaarak.
44006005	Yorogogwaarak it aakumi ambik kuwak ogogwaarak nogo konembunuk, "Op aret yogotak~o," yinuk, leenogo mippiyareegwaarak nogo, inendage yi aret. Aap iniki abet mbareegerak paga yungguppegak eeke logolik, Aberiniki inikime mondok liinik Tepanut inom, Piliput inom, Porokorut inom, Nikanot inom, Timon inom, Paremenat inom, aap endekem mendek awi alom Andiyokiya wonagagerak kwe, it Yakuri inawone woppunuk it eekwi inom eerit nagagerak, Nikolawut nogo inom,
44006006	leenogo piigo nogogwaarik, it nappiigak nogo inowagam piya wogo mbareegwa, inanobak tebembiinok tamban eeginabeegwaarak.
44006007	Ndi, Ala wone nogo nggwok aret wiganinuk nage kagak, o Yerutalem time it at oone woorak nduk ambi nabek unggwagak mban eeko logonet, ambik aret ogwe, ndi, it Ala unde nogo kunduk ambik aret, "Wone waawi~o," yinuk, abet mbakwi, eereegwaarak.
44006008	At Tepanut nogo Ala nen ale'nggen alik negen oba pege, omaawi ambik eeppege, eeke mbareegi, eerubok mendek eeke, ineenu ariyak inagabiti warak mendek eeke, eerit nage kagak kwe,
44006009	it Yakuri mendek o Kirene nen, Alekandiriya nen, Kilikiya nen, Atiya nen, it Yakuri kuwak eeko menggam endage Wondet Eerogo Pinaneegim tooneegwam nogome kuwak eeri wogo nogogwaarak nogo nen, Tepanut inom wone wareegwaarak.
44006010	Inom wone wareegwaarak kwe, at Tepanut nogo Aberiniki nen nggaganogo yoge kagak iniki warak logonet, yoragagerak paga it nen onggo yoriyak meek age mbareegi, puk ogogwaarak.
44006011	Wone onggo yoriyak meek age mbareegi, it ti nen, "At Tepanut ti, Ala inom, Muta inom, miyuk-meya eerogo piige kogoorak~o," yinuk, agan nogo logowak nduk, onggo wogorogogwaarak.
44006012	Wogorogo mbareegwa, wone ti, agan it aakumi inom, inanggok inom, Ala wone liiru mbanak unde inom, inikime manabi wogo mbareegwa, inanini nen aap Tepanut nogo piganok, aap wone amburu mbangga inowagam pi nogogwaarak.
44006013	Pi nogo mbareegwa, it pilit karerogo yoraawak nduk mippiyareegwaarak nogo nen aap wone amburu mbangga yorogo logonet, "Aap yi, ko'lu-kii'me puk ageelik Ala awi wurik magame inom, Muta nen liiru mbaneegerak wone nogo inom, meek agago pege kogoorak~o.
44006014	At aap yi nen ari logonet, Yetut Nataret mendek nogo nen Ala awi wurik yi, minogo pege, ndi, Muta lengganninabeegerak wone ninitok kunik eeko monggoorak nogo lek eerogo pege, eerigin~o, yinuk, ari kogoorak~o."
44006015	Yorogo mbareegwa, it wone amburu mbanggo menggam kwi'ndak wonogogwaarak nogo abok aret nen, at Tepanut eebe inigen pippak ugo logonet, at enete ti, malayikat etenggen kwak kumbunuk wonage kogogwaarak.
44007001	Ti'nuk, at Ala unde inowe nggwok nogo nen Tepanut yoge logonet, "Aap wone yagaarak ti, kat abet aret yagandak ya?" Yoge mbareegi,
44007002	at Tepanut nogo nen, "Nogobamini inom, noreewi inom, kinaruk logonip~o. Ninombo Abarakam o Karan waga'lek logonet, awo o Metopotamiya wonage me, at mondok tiyanak menggerak Ala nogo nikka wage nagagerik, Abarakam yoge logonet,
44007003	Kanggween inom, kowe-kawot inom, teppiige logomenggendik, kat logowam ambi titikkege neenok, time aret nanu~o, yoreegerak.
44007004	Yoge mbareegi, at Abarakam nogo aakumi o Katarim iname nogome mbo punuk, o Karan puk ari wagagerak. Puk ari wagagerak wonage me, ogoba kambeegerak. Kangge mbareegi, yogondak nit wonogwe me yime Ala nen aret nappi wagagerak.
44007005	Nappi wagagerak wonage me, at Ala nen Abarakam unde logowak nduk nggween ambi mbanege, we mbuuriluk mbanak ambi kolaawak nduk wogoge, eerulik aret kwe, at apurilogwe abu lek iigak, yoge logonet, Nggween yi, kat inom, kat paga wiganak inom, unde logomunggup~o, yinuk, wone abuk nggaruk togon yoreegerak.
44007006	Yoge nagagerik, Ala nen ambinom yoreegerak nogo yi aret. Kat kombowologwe nogo, o aakumi inambik iname time aap nggiru negen nugwi me, it inayeloman eeppiinok, aaninggin-paaninggin inoba piigak mban eekwi iigak, tahun 400 arigin~o.
44007007	Togop eerugun kwe, it aakumi kat kombowologwe inayeloman eeginabemenggaarak nogo, an nen maluk eeppiige neenok, inambik iname nogome nen wundi wogo logomenggaarik, o yime woraanuk logonet, an nalut ee'nako logogun~o, yinuk, Ala nen Abarakam yoreegerak.
44007008	Yoge nagagerik, Abarakam Ala imbirak wone abuk nggaruk togon mbaneegwaarak nogo aberak logowak nduk, inagabolo mbanggo logorak wone nogo yoreegerak. Yoreegerak paga Itak aret nda'nage mbareegi, nogo 7 yippunuk, ko'lu agabolo mbaneegerak. Ti'nuk, peebi Itak nen Yakup ndake, ndi, at Yakup nen nit ninombomini 12 nogo ndaganake, eereegwaarak.
44007009	Nit ninombomini nen yogo logonet, Ninogoba nen ninawuluk Yutup mban obeelom eeppege yi, Nineebi a! yinuk, it Metit mendek inayeloman aruwak nduk, onggo nggerenggo mbareegwa, o Metit wonok nogogwaarak. Wonok nogo mbareegwa, o time Ala imbirak wonage me,
44007010	aaninggin-paaninggin kage nogo Ala nen lek eerogo pege, ndi, at Yutup nogo aap o Metit endagembogut Pirawun enggaanom paga obeelom eerit nage kagak, Wulaga yi, iniki warak lombok~o, yinuk, Pirawun ale'nggen mbaruwak nduk, yeenggwaage, eeke kenok, at Pirawun nen o Metit unde wonage, ndi, at awi abe nggwok wurik nogo arum wonage, eeke logowak nduk mippereegerak.
44007011	Mippereegerak wonage me, o Metit yi awi ndi awi time inom, o Kanan inom, mbi noogelo nen ineebenuwak ko eerogo piinet nage mbareegi, it aap ninombomini nogo nen mbi kwaareegwaarak mendek, abu lek mbareegi,
44007012	at Yakup nogo o Metit gandum wonage aruk konembege nagagerik, at apuri nit ninombomini nogo nappiyareegerak.
44007013	Ti'nuk, peebi ne ambi paga nappiyareegerak nogo mbareegwa, Yutup nogo nen, Kinawot nogo an aret~o, yinuk, owewologwe ineenu eeppiige mbareegi, Pirawun nogo kunduk, At Yutup owe-awot yi aret iigi, mbareegerak.
44007014	Ti eeko nogogwaarik, Yutup nen at ogoba Yakup inom, at aaganapuri abok ineebe 75 aret me, Wogonabi nanip~o, yinuk, nappiya wagagerak.
44007015	Nappiya wagagerak nogo wogo nogogwaarik, at Yakup aaganapuri inom o Metit aret nogogwaarak time logonet, at inom, ninombomini inom, kambit nogogwaarak.
44007016	Kambit nogogwaarak nogo inowak wonok, o Tikem wogo nogogwaarik, aap o Tikem mendek ambi endage Kemot apuri inando nenaarak Abarakam wu paga onggo pereegim nogome mambiya wogogwaarak.
44007017	Ti'nuk, Ala nen Abarakam wone abuk nggaruk togon yoreegerak nogo eeriyak eyom koorok panggo yi wage kagak, nit ninombomini nogo o Metit time logonet, ambik wigannogogwaarak.
44007018	Wigannarit nogwe iigak, inowe endagembogut alik ambi Yutup eeke nagagerak nogo eenggo'lek kagak, o Metit time mi'nagagerak.
44007019	Mi'nage nagagerik, ninombomini inambokan lagangge logonet, ale-pale eeginake, Elege nda'nogwe iinok, kambuwak nduk, endekem mbo piigak eeko logonu~o, yinuk, yorage, eeke nagagerak.
44007020	Eerit nage ti eyom paga Muta nda'nage mbareegi, wulaga nogo abu amuni mbanak ndarak kogo nogogwaarik, ogoba ame kere'nage kagak tut kenagan penembunuk,
44007021	endekem kumaappi nogogwaarak me, kwe ndugum Pirawun apuluk nogo nen kwaakkage nagagerik, An naagaluk aret eekkola~o, yinuk, ame pi nage nagagerik, tawe eekkolagagerak~o.
44007022	Wulaga nogo tawe age logonet, it Metit mendek iniki warak logonet eeko menggaarak abok aret mamunggolagagerak me, oone ari kenok iya mbakwi, eerit nage kenok, Wi, ugwi, eeko nogogwaarak.
44007023	At nda'nagagerak kagak, tahun 40 eeke mbareegi, Nowe-nawot Iterali mendek nenegen iya naakit~o, mba'nuk,
44007024	iya nage nagagerik, time wonage logonet, aap Metit mendek ambi nen at Muta awot ambi we ugun wake kage nagagerik, ili wagangge logonet, at Metit mendek nogo mondok wareegerak.
44007025	At iniki mbake logonet, Ala nen noreewi inagap ndariyak nduk nappani wagaarak nombarugun ilik? mbareegerak kwe, togop mbaka'lek aret wonogogwaarak.
44007026	Nogo ambi yippunuk, ko'lu nen at awuri Iterali mendek mbere yawi pugwi enegen iige nagagerik, ogoorinake logonet, Nawuri~o. Kit kimbirak nore-kore aret kwe, nano nduk yawi wat-wat yogo ogotik~o? yinuk, yorage mbareegi,
44007027	it yawi pugwi nogo ambi nen at Muta pelenogo nappunuk, yoge logonet, Kat ninarum logonet, nit eekwi amburu mbangge logorak, ta nen mippagagerak me, ari agandik~o?
44007028	Kat kobit aap Metit mendek wakendak nogo kwak, an noorikit nduk wage nagandik, ari agandik a?
44007029	Yoge nogo aruk konengge nagagerik, o Metit mbo punuk, o Miriyan kole nagagerak. Kole nage nagagerik, aap nggiru kwak time logonet, apuri mbere ndaganabeegerak.
44007030	Nogome logonet, tahun 40 aret eereegerak. Eeke nagagerik, ne ambi paga karume puut Tinayi nogome wonage me, eyoongga alokwi paga kani omoonuk wunuk ari enggela'me malayikat mendek ambi nikka wagagerak.
44007031	At Muta nen kani omoonuk wunuk ari nogo kage nagagerik, Ia! Nano nen eeke kaamun? yinuk, pekkaakit nduk panggo yi nage mbareegi, ninogoba Ala oone ari logonet,
44007032	Kat kombomini Abarakam inom, Itak inom, Yakup inom, inogoba Ala nogo an aret~o, yoge at Muta nogo aruk konengge nagagerik, agabiti nen aganak nuk ari logonet, enegen pekkoorak agabiti nen puk agagerak.
44007033	Puk age mbareegi, ninogoba Ala nen, Kat wonage me taati nggween magame aret me, kiyogogut keele piinogo pu~o.
44007034	An napuri o Metit wonogwe nogo inoorit nogwe nenegen iige, yagan warit nugu logonet inoone yogwe nogo naruk konengge, eeke minggirak me, wondet eerogo piyaakit nduk wambi wagi~o. Kat o Metit nappagage me, aret nak~o, yinuk, yoreegerak~o.
44007035	Ninarum logonet, nit eekwi amburu mbangge logorak, ta nen mippagarak~o? yinuk, Nineebi, yogo nogogwaarak nogo ti, at Muta aret. It Iterali inowe inarum logonet, inagap ndaruwak nduk eyoongga alokwi paga kani wunuk ari me malayikat nen yoreegerak paga Ala nen nappi wagagerak nogo ti, at Muta aret~o.
44007036	At nogo, ninombomini o Metit nogome nen wogoren wundi wage logonet, o Metit nen, yi yenggenak Merah ambet paga nen, karume time nen, eerubok mendek eeke, ineenu ariyak inagabiti warak mendek eeke, eerit wage kagak, tahun 40 eereegerak.
44007037	Ala nen yoge kagak yoraga kit mendek ambi an kwak nappi woraagin~o, yinuk, it Iterali mendek yoragagerak nogo ti, Muta mban aret.
44007038	O karume it Iterali kuwak aago inenggela'me wonagagerak inom, it ninombomini o karume time inom nege nagagerak inom, puut Tinayi paga malayikat nen wone yoreegerak nogo inom, ndi, yoge mbareegi, nit yo'nirage logowak nduk Ala wone mondok logorak wone waganeegerak inom, ti, at Muta mban aret~o.
44007039	Togop aret kwe, ninombomini nogo nen, At yo'nirage nogo koneniyak nineebi~o, yinuk, mbo pogo nogogwaarik, iniyok paga o Metit noorak iniki aberak mban logonet,
44007040	at Karun yogwi, At o Metit nen wo'niren wagaarak Muta nogo, nggeeme nagaarak nineenggo'lek me, nit wo'niren nege logowak nduk, ninagugiwak ambi ogobakkigi'niret~o, yoreegwaarak.
44007041	Yogo mbareegwa, tapi aagaluk ngguunok ogut ogobakkigirogo punuk, aanggo wako logonet, it ineenggi paga ogobakkigireegwaarak nogo ayuk wukwi, ale'nggen nen inik-inik eekwi, eereegwaarak.
44007042	Eeko mbareegwa, at Ala iniki koonogo punuk, oonegen inom, tut inom, laaluguragan inom, mbogut paga menggerak mendek abok aret, alut eeko logowak nduk mbo piyareegerak. Ti eereegwaarak nogo ti, Ala nen yorage kagak yoraga nen yogo logonet, It Iterali mendek ti, o karume wogoren wage logonet, Tahun 40 eeke kagak, nake inaanggumi warogo wo'nugwi, Anggen yigirik nake pugwi, Ee'nip~o, Yinuk, yorage nagagirak ya?
44007043	Lek kwe, inagugiwak ogut ineenggi paga ogobakkigireegwaarak kugi inowe Molok nogo inom, Laaluguragan ayuk wukwi kugi Erepan inom, Tiyappit wonok nugwi iyareegirak me, An nen wogoren o Mbaben kagak nda time mbo piya nagin~o, yinuk, yereegwaarak liiru mbaneegwaarak nogo ndak-ndak aret munogo nappiyareegwaarak.
44007044	Ala ninom wonage mbako logorak awi ooliya wuruwak nduk, Ala nen, Ogut wakkagak kenegen kagandak nogo ndak-ndak wu'nu~o, yinuk, Muta yoreegerak nogo, ndak-ndak wuppunuk, ninombomini o karume wonok nugu logonet, ya wukak nda wukak eerit nugu nogogwaarak.
44007045	Ti'nuk, ooliya wurik nogo nit ninogobamini unde ogo nogogwaarik, aap Yotuwa it inom Ala nen aap endekem mendek mugogo wumbiyareegim nogome tebenggo'net unggwi wogo logonet, wurik nogo wonok pi unggwogogwaarak awo wonage kagak at Ndawut endagembogut mippereegwaarak.
44007046	Mippogo mbareegwa, at Ndawut eerit nage paga Ala ale'nggen oba pege nagagerak me Ndawut nen ari logonet, Yakup ogoba Ala logowam o wurikit~o, yinuk, yereegerak kwe,
44007047	at wurulik, Talomo nen aret Ala awi wureegerak.
44007048	Ala awi wureegerak kwe, at Tiyanak Lombok Menggerak nogo, aakumi inawi wurik me wonageelik~o. Ala nen yorage kagak yoraga ambi nen yorage logonet,
44007049	Ninogoba Ala nen, Mbogut paga ti, an noone lengganogo yorage minggim aret~o. Ndi, nggween paga ti, nabu'me piige minggim aret. An nawi nonggop negen wuriyak nduk yogo ogotik? Ndi, an namborowak koongge logorak, nggeeme~o?
44007050	Yi mendek ndi mendek ogobakkigirik yi ti, an nen mban ogobakkigireegirak nogo lek a? yinuk, yereegerak yoragagerak nogo ndak-ndak, aakumi inawi wurik me wonageelik~o.
44007051	Kinogogumbuk kiniki omaawi logonet, Ala oone konengga'lek kit aret. Kinombomini Ala oone taganggo nogogwa kwak, Aberiniki oone taganggwi kit aret~o.
44007052	Kit kinombomini nen Ala yorage kagak yoraga nogo piyak-payak eeginako logolik ambi ta mbakop? Lek aret~o. It aa'nduk lombok Ala yorage kagak yoraga nen, At maluk eekeelik iniki abe koonak menggerak nogo woraagin~o, yinuk, abok paganogo yorogo nogogwaarak nogo inooko nogogwaarak. Ndi, yogondak kit nen mban aret at eebe onggo nggerembunuk wakotak~o!
44007053	Ala yereegerak Muta nen liiru mbaneegerak nogo it malayikat nen aret yokkira wogogwaarak waganeegutak kwe, eeka'lek monggotak kit aret~o," yinuk, yoragagerak.
44007054	Yoragagerak it wone amburu mbangga nogo inaruk konenggo nogogwaarik, inanini wu agan nage logonet, inambe mam kambumbunuk wonogwe iigak,
44007055	at Tepanut nogo Aberiniki inikime mondok liinik logonet, ena mbogut paga ni'nage nagagerik, Ala abu tiyanak Yetut imbirak wonogwe iyareegerak. Iige nagagerik,
44007056	yorage logonet, "Kinigen nigiyaanip~o. Mbogut keyaakerak enggela'me aap aret nda'nagagerak nogo Ala eenggi abe'nggan mi'ndak wonage kagi~o," yoragagerak.
44007057	Yorage mbareegi, it nogo nen inoone nggwok aret ya-mba yogo logonet, inaruk nakko'nok, abok aret kok piga nogo nogogwaarik,
44007058	o kota endekem niigogo wumbunuk, yugum paga toguurit wareegwaarak. It inoone at oba lenggeneegwaarak nogo nen inambogoyum endekem mendek nggoorogo aap tawe ambi endage Tawulut nogo wogogo nogogwaarik,
44007059	yugum paga toguurit-tagaarit warit unggwogwe iigak, at Tepanut nogo nen, "Nogoba Yetut wae, an niniki wamen~o,"
44007060	yinuk, endobanggun yindumbunuk oone nggwok paga ari logonet, "It maluk eekwi yi, onggo eeppiyoorak mage~o. Teppiyet~o, nogoba!" yinuk, yoge nagagerik, kambeegerak.
44008001	At Tawulut kunduk Tepanut wakwi ti op aret mbareegerak. At wareegwaarak ti eyom paga, it Ala apuri o Yerutalem kuwak eerit nogo nogogwaarak nogo, inooruwok nduk, iya lombok ale-pale eeginabit nogo mbareegwa, o Yureya Tamariya enaagan-ambokan time kole ma'narit nogogwaarak kwe, it nappiigak nogo perak, mbaganulik aret puk ogogwaarak.
44008002	It aap Ala inagabiti mbaka nen Tepanut warak wonok, kanggwi iinok, piya nogo menggam pi nogo nogogwaarik, aleenggu maareegwaarak.
44008003	Aleenggu maakwi iigak kwe, at Tawulut nen perak, it Ala apuri kuwak eerit nogwe nogo kumi nen, aap nen, lek eerogo piinet nage logonet, o ambi me unggwage, niigogo wumbiige, ambi me unggwage, niigogo wumbiige, eerit wogoren keele maarogo mambiigo menggam nogome piya nage nagagerak.
44008004	It Ala apuri kole ma'narit nogogwaarak nogo nen, yi awi ndi awi wone obeelom wone yoranet nugu nogogwaarak.
44008005	Ndi, at Piliput o Tamariya kota ambi me nage nagagerik, Ala nen leenogo pereegerak Keritut abok it aakumi time mendek paganogo yoragagerak.
44008006	Yorage me, aakumi ambik kuwak ogo nogogwaarik, Piliput nen yorage nogo inaruk konenggwi, ineenu ariyak inagabiti warak mendek eeke nogo inigen kogwe, eeko nogogwaarik, wone yoragagerak nogo iniki liippereegwaarak.
44008007	It kugi ogole warak mendek inikime lik yegetak nogo, kwa kunik yogwe iigak nggiginogo wumbiige, ineenggi-iniyok nggilik-nggelok aago inom, inendop maluk inom, obeelom eeginake, eeke kenok,
44008008	it o kota time mendek nogo iniki ale'nggen ambik mbareegwaarak.
44008009	Ndi, o kota time aap ambi endage Timon, tili pagangga wonagagerak me, tile paganggetak a'me age kenok, it Tamariya mendek nogo nen, "Aap eeke yi, wi!" yinuk, pi wako nogogwaarak. "An mban iya," yinuk, eekkolage kenok,
44008010	it aakumi abok inendage warak, inendage lek nogo nen at eeke liippunuk yogo logonet, "At kugi Omaawi Ambik Menggerak yogo monggoorak nogo ti, aap yi aret me, wi!" yinuk, pi wako nogogwaarak.
44008011	O maan nen tili paganit nege kenok, pi wako nagaatik, at oone mban konenggo nogogwaarak kwe,
44008012	at Piliput nogo nen Ala abu'me piyoorak wone obeelom wone nogo inom, Yetut Keritut eereegerak wone inom, yoragagerak iniki abet mbako mbareegwa, aap inom, kumi inom, yiime wuppiyareegerak.
44008013	At Timon nogo kunduk, iniki abet mbareegerak kenok, yiime wuppege mbareegi, at Piliput imbirak nege logonet, Piliput nen ineenu ariyak inagabiti warak mendek eeke, eerubok mendek eeke, eerit nage enegen kage nagagerik, "Wi!" yinuk, pi wake nagagerak.
44008014	Ndi, "It Tamariya mendek nen Ala wone abet mba'nuk, waganggaarak~o," yinuk, yogwe nogo it nappiigak o Yerutalem wonogwe nogo inaruk konembogo nogogwaarik, Peterut Yaya imbirak inowagam nappiyareegwaarak.
44008015	Nappiyareegwaarak nogo nogogwaarik, it aakumi Tamariya mendek nogo Aberiniki waawak nduk, inake tamban eereegwaarak.
44008016	It nogo inogoba Yetut endage paga yiime wuppiyareegerak kwe, Aberiniki awo inoba wuppiya waga'lek me,
44008017	inanobak ineenggi tebembiirogo iigak Aberiniki wogoragagerak.
44008018	It nappiigak nen aakumi inanobak ineenggi tebeninako mbareegwa, Aberiniki wogorage at Timon nogo iige nagagerik, onggo wu wogoroorak eeke logonet,
44008019	"Inanobak neenggi tebembiinok, Aberiniki wogorage logokit nduk, an kit eekwi togop ndak-ndak eeke logokit nen kinawone ti, an ambi kili'ninip~o," yinuk, ngginooragagerak.
44008020	Ngginoorage mbareegi, Peterut nogo nen at yoge logonet, "Ala nen onggo lek we wo'nirage menggerak mendek kagak kawu paga onggo puurak nduk ari agandik ya? Kawu ti, ko'nok kani omoonu'me nage logot~o.
44008021	Ala nen kiniki abe koonak lek keegerak me, wone yi mendek ambi kat unde arumunggun mondok lek aret~o.
44008022	Kat maluk eeriyak koonggendak ti, mbo punuk, kiniki mbakendak kogoba Ala nen lek eerogo pagawak nduk yoru~o.
44008023	Komaluk koba luurik maarak aago wonage kagak, wam ambiki aleegwi negen koone andiigwi ari keegi~o."
44008024	Yinuk, mberege mbareegi, at Timon nen, "Ai! Kit yogotak nogo an ee'nake kero, kinogoba Ala yogo logonip~o," yoragagerak.
44008025	It Peterut Yaya imbirak nogo nen, "Yetut togop eeke kogoorak~o," yinuk, paganogo yorogwe, Ala wone yorogwe, eeko nogogwaarik, iname Yerutalem iniyok paga wogo logonet, o Tamariya yaga'lelo ambik nogome wone obeelom wone yoranet ya unggwagak eerit wogogwaarak.
44008026	Yoranet wogwe me, ninogoba Ala yonggo nappiya wage menggerak malayikat mendek ambi nen at Piliput nogo yoge logonet, "Tu o Yerutalem nen o Nggata nogo menggam o ame pa'nggwe tu mbuuluk paga time nak~o," yinuk, yoreegerak.
44008027	Ti yoge mbareegi, nage me, aap nggwok ame arum waka ambi Etiyopiya mendek imbirak aabuk agagerak. Aap nogo it Etiyopiya mendek inoweegelo endagembogut kwe Kandake awuri ambi endage warak logonet, awu unde me, o Yerutalem tamban eeri wage nagagerik,
44008028	ti'nuk, ame iyok paga nage logonet, kuda anggweendo niikkenok nage kagak, at anggweendo paga kwi'na'nuk, Ala nen yoge kagak yoraga Yetaya nen liiru mbaneegerak nogo pekkanet nage me, imbirak aabuk agagerak.
44008029	Aabuk age mbareegi, Aberiniki nogo nen Piliput yoge logonet, "Nggweendo niikkenok nage ti, naberogon ka nak~o."
44008030	Yoge mbareegi, Piliput nogo nen at owagam puu'nuk ka nage nagagerik, Ala nen yoge kagak yoraga Yetaya nogo liiru mbaneegerak pekkage logonet ari aruk konembege nagagerik, "Nogoba wae. Kat mbuku mbanak pekkenet nage yi, liippege agandik a, lek a?"
44008031	Yoge mbareegi, "Aakumi nen, Yogop-ndogop, yorogwe iinok mban liippogo menggaarak me, an nalik nonggop togon liippuurak. Lek aret me, yo'ninok nduk, kwi'nari lagi mok~o," yoreegerak.
44008032	-
44008033	Liiru mbanak maleneegerak nogo eebe yi aret~o. "Ndomba aagaluk waruwak nduk, wonok nogwe iigak, puk menggi kwak, At oone lek kagak wonok nogwe, Ndi, ndomba iyagalo eeruwak mbanggwi iigak, Oone lek puk wonage menggi kwak, At oone lek puk aret wonage, Eereegerak~o. Miyuk-meya eerogo pogo logonet, eekerak ndak-ndak eeppega'lek inoone yimbu-lambu eerogo wonok nogogwaarak. Ndi, at paga wiganak nogo, taani~o? Lek aret me, at awone mbanulik aret~o. It aakumi wonogo menggam o nggween paga yime enggaawak lek aret agagerak~o," yinuk, liiru mbanak nogo malengge me, kwi'nari laganeegerak.
44008034	Lagangge mbareegi, aap nogo nen Piliput yoge logonet, "Ala yoge kagak yoraga nen yereegerak yi, at nen eereegerak me ari a, aap alik nen eereegerak me ari a? Yu~o,"
44008035	yinuk, yoge mbareegi, at Piliput nen, "Yokkirikit~o," yoge nagagerik, wone liiru mbanak ti paga at Yetut eereegerak wone obeelom wone nogo mbininogo yoreegerak.
44008036	Yorit imbirak tu paga nogo logonet, niyo ambi wage me ari nogo nogogwaarik, aap nogo nen, "Niyo yi ket~o. An yiime wuppaniyak meek mbaken a?" (
44008037	Yoge mbareegi, Piliput nen, "Kat kiniki nggaruk togon Yetut abet mbakendak kenok, yiime wuppagarak op aret~o." Yoge mbareegi, at aap Etiyopiya mendek nogo nen, "Yetut Keritut ti, Ala aput abet aret mbake agaarik~o," yinuk, yoreegerak.)
44008038	Yoge nagagerik, kuda nogo puk aruwak nduk yoreegerak puk age mbareegi, imbirak yiime unggwogo nogogwaarik, Piliput nen aap nogo yiime wuppereegerak.
44008039	Wuppege nagagerik, wundi wogwe me, at Piliput nogo Aberiniki nen wonok nggarek ari mbareegi, aap nogo Piliput enegen kaga'lek logonet kwe, iniki ale'nggen mbarit ame nagagerak.
44008040	Ndi, at Piliput nogo o Atorot nogome kin ari wage nagagerik, yi awi ndi awi o kota lombok time obeelom wone yoranet o Kayitareya nagagerak.
44009001	Ti eeke kagak, at Tawulut nen it ninogoba Yetut oone waganggwi nogo inoorikit nduk anini wu agan nage mbareegi, at Ala unde inowe nggwok nogo owagam nage nagagerik,
44009002	yoge logonet, "Nogoba wae. O kota Ndamitik it Yakuri tamban eeko menggam unde lombok nen inigen kaawak nduk, kat nen it kumi aap ineenik logorak at aru mugurok nogwe iyo, pigogo keele maageren Yerutalem woraakit nduk, liiru mbanniru~o."
44009003	Yoreegerak nogo, wogoge mbareegi, nage nagagerik, o kota Ndamitik panggo yi nage mbareegi, nu'lek me mbogut paga nen o abinak pindanggage logonet, abinak ambik at oba kwindagala agago wuppi wagagerak.
44009004	Wuppi wage mbareegi, at Tawulut nogo nggween paga enete wanduk ngginnagagerak kagak, oone ambi at yoge logonet, "Tawulut wae. Tawulut wae. Kat nonggop nduk keebi-keeba agago noorit nage menggendak~o?" Yoge aruk konembege nagagerik,
44009005	"Ai, nogoba, kat ta~o?" Yoge mbareegi, "Lek~o. Kat keebi-keeba agago noorit nage menggendak Yetut nogo, an aret~o.
44009006	An aret me, kat mi'nage logomenggendik, o kota time unggwi namenggendak wonage keegak kat eeriyak wone yokkugwi iyaamunggun~o," yinuk, yoreegerak.
44009007	At oreewi inom nogogwaarak nogo nen aap eebe kaga'lek kwe, we oone ari mban konenggo nogogwaarik, inoone lek puk wonogo mbareegwa,
44009008	at Tawulut nogo mi'nage nagagerik, enegen pagak yikit nduk eereegerak mendek, enegen ogut agagerak me, ineenggi piganok, wonok o kota Ndamitik pi nogogwaarak.
44009009	Pi nogogwaarak nogome logonet, enegen ogut agagerak kagak, mbi inom, yi inom, nengga'lek we aret nogo mbere yereegerak.
44009010	O kota Ndamitik time aap Yetut oone waganggwi mendek ambi endage Ananiyat nogo nen abinggaanggo kage kagak, at ninogoba Yetut nen, "Ananiyat wae." Yoge mbareegi, Ananiyat nen, "Yo'niru~o, nogoba."
44009011	-
44009012	Yoge mbareegi, at ninogoba nogo nen at yoge logonet, "Mi'na'nuk, tu endage Mot-Mot yogo menggam aap Yurat ame time nak~o. Aap ambi endage Tawulut awi Tarutut mendek nen tamban eeke me, kat Ananiyat nen aret at owagam unggwage nagandik, anobak keenggi tebembunuk, enegen ogut agaarak nogo obeelom eeke abinggaanggo paga kegerak me, time nage logomenggendik, Tawulut yime wonage ilik, lek a? yinuk, yora nak~o."
44009013	Yoge mbareegi, at Ananiyat nogo nen, "Nogoba~o. At aap nogo, kapuri alik leenak o Yerutalem menggaarak maluk eeginabit nege yogwe nogo an muk konenggirak~o.
44009014	Ndi, yogondak it kendage paga tamban eeko menggaarak mendek abok aret, Wogonabi na~o, yinuk, Ala unde inoweewi yorage mbaki, E~o, yogaarak me, wagaarak~o."
44009015	Yoreegerak kwe, ninogoba nen at Ananiyat yoge logonet, "Aap ti, it endekem konenggulik mendek inom, it inoweewi inendagembogut inom, Iterali abok aret inom, an eeke minggirak ineenu agago yorage logowak nduk nayeloman leenogo pigirak me, yori nak mban.
44009016	Ndi, at Tawulut nogo, an naana'le mbangge me, aaninggin-paaninggin eeppogo logorak nogo an nen yoge logogin~o," yinuk, abinggaanggo paga yoge kagagerak.
44009017	Yoge kage nagagerik, o time nagagerak. Nage nagagerik, aap nogo ame unggwage nagagerik, eenggi Tawulut anobak tebembunuk, yoge logonet, "Nore Tawulut wae. Kat kenegen obeelom age, Aberiniki kinikime mondok lik yi unggwage, eeke kaanok nduk, kat tu paga yime wage me, at ninogoba Yetut nikkeegerak nogo nen, nappani waga~o," yoreegerak.
44009018	Awo yoge kagak, enegen ogut agagerak lenggenak nogo panggok togon wangge logonet, enegen pagak yereegerak. Enegen pagak ari nagagerik, mi'nage mbareegi, yiime wuppereegerak.
44009019	Yiime wuppege mbareegi, mbi nengge nagagerik, omaawi agagerak. It Yetut oone waganggwi mendek o Ndamitik wonogwe nogo ne mande negen inom wonagagerik,
44009020	ti'nuk, "Yetut ti, Ala aput aret~o," yinuk, it aap Yakuri tamban eeko menggam lombok wone nogo yoranet nege nagagerak.
44009021	Yoragagerak inaruk koneneegwaarak abok aret nen, "Wi," yinuk, pi wako logonet, "Wologwe! O Yerutalem it Yetut endage paga tamban eeko menggaarak kero, inoorit nage nagaarak ti, yogondak o yime it togoti mendek kero, keele maageren Ala unde inoweewi inowagam piya naakit nduk wagaarak nogo nen agan nage yi lek a?" yinuk, yogo nogogwaarak.
44009022	Togop aret yogo nogogwaarak kwe, at Tawulut nogo nen wone yorage logonet, "Yetut ti, Ala nen leenogo pereegerak aret~o," yinuk, abet mbaruwak nduk, "Ndogop eeke nagagerak~o," yinuk, agan nage nogo mban wiganinuk nage logonet, it Yakuri mendek o Ndamitik wonogogwaarak nogo inoone nonggop yuubok eerogo piyareegerak.
44009023	Ti'nuk, peebi it Yakuri mendek nen, "Tawulut waruwok~o," yinuk, koonogo pereegwaarak.
44009024	Koonogo pereegwaarak nogo at Tawulut aruk konembunuk, wonage kagak, ne ambi paga waruwok nduk, o kota unggwit wogo menggam oonikiya nen, liingge nen, enaarak wonogwe iigak,
44009025	at Tawulut oone waganggwi mendek nen oonikiya aret, muun yarak me yonggologo punuk, keele pugunogo pak obagambo endekem wumbereegwaarak.
44009026	Wumbogo mbareegwa, o Yerutalem wage nagagerik, it Yetut oone waganggwi nogo inom lambunikit nduk eeke mbareegi, it nogo nen, "At yi, Yetut oone waganggwi mendek lek kwa?" yinuk, inagabiti nen, "Omok," yorulik puk ogogwaarak.
44009027	Puk ogo mbareegwa, at Mbaranabat nen perak, wonok it nappiigak nogo inowagam nage nagagerik, at Tawulut tu paga nage logonet, ninogoba Yetut enegen kagagerak wone inom, at ninogoba nen yoreegerak wone inom, ndi, o Ndamitik time agabiti lek logonet, Yetut endage paga tamban eeppunuk yorage nagagerak wone inom, mbininogo yoragagerak.
44009028	Yorage mbareegi, inom aret lambunik logonet, o Yerutalem ugun nage-wage eeke logonet, at mondok agabiti lek, "Ninogoba Yetut togop eeke nagagerak~o," yinuk, wone nogo paganogo yoranet nage nagagerak.
44009029	Yoranet nage logonet, it aap Yakuri mendek kwe, Yunani inoone yogo menggaarak nogo inom wone onggo-onggo yogwe iinok, it nogo nen at wariyak eereegwaarak.
44009030	"Waruwok~o," yogwe nogo, it ninoreewi Ala apuri konembogo nogogwaarik, eebe wonok, Kayitareya nanuk, time nen o Tarutut nappereegwaarak.
44009031	Nappogo nogogwaarik, nogome logonet, it Ala apuri o Yureya kuwak eerit nogwe inom, o Nggalileya kuwak eerit nogwe inom, o Tamariya kuwak eerit nogwe inom, ale-pale eeginabit naga'lek iinok, inikiigun logonet, iniki kole ogwe, Aberiniki nen yeenggwaarage kagak inogoba Ala inagabiti mbako logonet, ineebe ambik wigannogwe, eereegwaarak.
44009032	Wigannogwe iigak, at Peterut nogo yi awi ndi awi time pegiinet nege logonet, Ala apuri leenak o Lira wonogwe nogo iya nagagerak.
44009033	Iya nage nagagerik, time logonet, aap ambi endage Eneyat eenggi-iyok nggilik-nggelok aago windak kagak, tahun 8 eereegerak wonage me, enegen kagagerak.
44009034	Kage nagagerik, Peterut nen at yoge logonet, "Eneyat wae. Yetut Keritut nen obeelom eekkakerak me, mi'nage logomenggendik, ndoonak windak menggendak yunggunggolet~o," yinuk, awo yoge kagak, mi'nagagerak.
44009035	At mi'nagagerak nogo, it o Lira mendek inom, o Taron mendek inom, abok aret inigen kogo nogogwaarik, it eeko nogogwaarak nogo mbo punuk, ninogoba Yetut oone waganeegwaarak.
44009036	Ndi, kwe Yetut oone waganeegerak ambi endage Tabita o Yope wonagagerak. (Kwe endage ti, Yunani inoone paga, Ndorakat.) At kwe nogo aakumi obeelom eeppiinet nage, ineenggilek iinok yeenggwaarage, eeke nagagerak.
44009037	Eeke wonage me, eebe kugi andi age nagagerik, kambeegerak. Kangge mbareegi, abin koorogo tilaabaga ko ogoorak ambime logonogo pereegwaarak.
44009038	O Lira nen Yope koorok aret me, "Peterut wagaarak o Lira wonage," yinuk, yogwe nogo it Yetut oone waganeegwaarak nogo konembogo nogogwaarik, at nogo mbet-mbet woraawak nduk, wologwe mbere yonggo nappiyareegwaarak.
44009039	Nappiyareegwaarak yori nogo mbareegwa, at Peterut inom aret wogo nogogwaarik, wonok tilaabaga ko ogoorak logonak me nogome lagi nogo mbareegwa, it kumi togwe nogo nen, "Kwe yi, eenik logonet, aken yum inom, endekem yum inom, yege nagaarak eyate yi ket~o," yinuk, nikkogo logonet, le yereegwaarak.
44009040	Le yogwe me, Peterut nen, "Kit abok aret wundi nanip~o," yorage nagagerik, endobanggun yindumbunuk, tamban eereegerak. Tamban eeppunuk, at kambeegerak nogo ena logurogon pekkage nagagerik, "Tabita wae. Mi'naru~o," yoge mbareegi, enegen kubunik nogo pagak yinuk, Peterut enegen kage nagagerik, windak nogo mi'nagagerak.
44009041	Mi'nage mbareegi, at Peterut nogo nen eenggi pigogo mippege nagagerik, it kumi togwe nogo inom, it abet mbareegwaarak nogo inom, "Wa'nip~o," yoragagerak wogo mbareegwa, "Eenik agaarak yi, kaanip~o," yoragagerak.
44009042	At Peterut kwe eenik agago mippereegerak wone o Yope time abok aret wigak ari mbareegi, aakumi ambik iniki ninogoba Yetut oba panggombunuk abet mbareegwaarak.
44009043	Ndi, at Peterut nogo, o Yope time aap tapi agabolo mbelanak ogobakkigika endage Timon imbirak logonet, nogo ambik yereegerak.
44010001	Aap yigin unde ambi aago "Italiya mendek~o," yogo nogogwaarak inowe endage Koreneliyut nogo, o Kayitareya time aret wonagagerak.
44010002	At aap nogo aaganapuri inom abok aret Ala inagabiti warak logonet, Ala wone liippunuk eeko nogogwaarak. At aap koowarak aret me, it Yakuri inamendek lek kenok, yeenggwaarage, tamban mban eeke, eeke nagagerak me,
44010003	ne ambi paga o kiyoma oonegen 3 ari nage kagak, abinggaanggo kin paga kagagerak. Kage logonet, Ala yonggo nappiiya wage menggerak malayikat mendek ambi at owagam wage nagagerik, yoge logonet, "Koreneliyut wae."
44010004	Yoge mbareegi, at Koreneliyut ogut nage nagagerik, agabiti nen enegen looge logonet, yoge, "Nogoba~o. Nonggop kenok wagan~o?" Yoge mbareegi, at malayikat nen, "Lek~o. Aakumi ineenggilek kenok yeenggwaarage, tamban eeke, eeke menggendak nogo ti, at Ala enegen liippagagerak me, iniki koba aberak wonage~o.
44010005	-
44010006	Koba aberak wonage me, yogondak aap ambi endage Timon, endage ambi Peterut yogo menggaarak nogo, aap endage Timon tapi agabolo mbelanak ogobakkigika awi yi yenggenak laut aa'nggi paga wurik me, imbirak time wonage me, woraawak nduk kawuri yonggo o Yope nappiyet~o," yinuk, abinggaanggo paga yoge kagagerak.
44010007	At malayikat wone yoreegerak nogo nage kagak, at Koreneliyut ayeloman mini mbere inom, at awot yigin unde Ala agabiti mbake logonet, Ala wone liirogon eeka mendek ambi inom, "Woraawak~o," yinuk, wiiragagerak wogo mbareegwa,
44010008	abinggaanggo yoreegerak wone abok aret mbininogo yorage nagagerik, o Yope nappiya wagagerak.
44010009	It nappiya wagagerak nogo, nogo ambi yippunuk, ko'lu wogo logonet, o Yope koorok panggo yi wogwe iigak, at Peterut nogo, o liingge oonegen 12 negen tamban eerikit nduk, yugum o wurik kirin paga time lagi nagagerak.
44010010	Time lagi nanuk tamban eeke logonet, mbi abu age mbareegi, "Nano na?" ari nagagerik, mbi lakwi tooriige logonet, ambuluk pereegerak negen kagak abinggaanggo kagagerak.
44010011	-
44010012	Abinggaanggo kage logonet, mbogut keyaappunuk, mbogoyum tabak, irip agi-ogu, aru-ogwe pigaganggo nogogwaarik, towe-pagi inom, ndiimbu-nggwiya inom, weret-mbonon inom, abok aret yum ndoonak paga pugu nogo enaani nggween paga wurabi wage kagagerak.
44010013	Kage me, oone ambi at yoge logonet, "Peterut wae. Mi'na'nuk, yi ambi warogo namen~o," yinuk, yoge aruk koneneegerak.
44010014	Aruk konembege nagagerik, "A, nogoba. Nunggulik mendek inom, noorak mage yugu mendek inom, an abu nenggeelik me noorak neebi~o."
44010015	Yoge mbareegi, ambinom at yoge logonet, "Lek~o. At Ala nen we ugun nonggo logorak eerogo pereegerak kagak, kat nen, Noorak mage agago pugun~o," yinuk,
44010016	ne kenagan paga yoge nagagerik, yum ambe nggerok togon wonok, mbogut paga lagangge kagagerak.
44010017	At Peterut nogo, "Nabinggaanggo kagarak yi, eebe nonggop togon kagi?" yinuk, awo koongge wonage me, it Koreneliyut nappiya wagagerak nogo, "Timon awi ngge~o?" yinuk, kin wogiinet tungga'nggi paga ari wogo nogogwaarik, inoone nggwok paga yogo logonet,
44010018	"Wologo wae. Aap Timon endage Peterut yogo menggaarak nogo, oome yime wonage a, lek a?"
44010019	Yinuk, yorogwe iigak, at Peterut nogo nen, "Nabinggaanggo nonggop kagi~o?" yinuk, iniki awo koongge wonage me, Aberiniki nen at yoge logonet, "Timon wae. Aap kenagan mukkeren wagaarak endekem wonogwe me,
44010020	kat mi'na'nuk wambi nage logomenggendik, aap ti, an nen aret nappiya wagarak me, kiniki yungguppegak eerugun~o. Kinom mbet-mbet aret nak~o."
44010021	Yoge mbareegi, it inowagam wambi nage nagagerik, yorage logonet, "Mu'neren wogotak nogo an aret me, nonggop eeriyak nduk mu'neren wogop~o?"
44010022	Yorage mbareegi, it nogo nen, "Lek~o. Aap yigin unde inowe Koreneliyut nogo nen nappinani waga~o. At nogo iniki abe koonak Ala agabiti mbaka kenok, it Yakuri mendek abok aret wogoppugwi me, Ala ake leenak malayikat ambi wage nagaarik, at Koreneliyut yoge logonet, Peterut nen wone yokkiri woraawak nduk, yonggo nappiyet~o, yoge mbaki, yonggo nappinani wagaarak mukkeren wogo~o," yinuk,
44010023	yogo mbareegwa, "Ti kenok, unggwi woraanip~o," yorage mbareegi, unggwogo nogogwaarik, inom nogo yereegwaarak. Nogo yippunuk, ko'lu at Peterut nen, "Nawok~o," yorage nagagerik, it wogogwaarak nogo inom, at oreewi Yope mendek inom, nogogwaarak.
44010024	Nogo logonet, tu paga nogo ambit yippunuk, o Kayitareya unggwi nogogwaarak. At Koreneliyut nogo at owe-awot inom, oreewi inom, it wogwe iyo, kuwak eeppiinok, inigen wonogwe me,
44010025	Peterut oore'nggam unggwi nage mbareegi, at Koreneliyut nogo nen at ayuk wuko logonet, abu'me wanduk yi nage mbareegi,
44010026	at Peterut nogo nen, "An kunduk, we aap aret me, mi'naru~o," yinuk, eenggi pigogo mippereegerak.
44010027	Mippege nagagerik, imbirak wone mbanit oome unggwi nanuk, at Peterut nogo aakumi ambik kuwak ogogwaarak iige nagagerik,
44010028	yorage logonet, "Nit Yakuri kit endekem mendek nogo ninom lambunggwi, kiya nogwe, eeriyak mage yugu nogo kineenu kwe, Ala nen, It aakumi ti, maluk mendek~o. It aap ti, oba mbeenak lek~o, togoti yuurak mage~o, yinuk, naruk wakerak me,
44010029	an mu'neren nogo mbakop, Neebi, yuulik, nok-nok aret wagi~o. Nonggop nduk, mu'neren nogotak~o?"
44010030	Yoge mbareegi, at Koreneliyut nogo nen, "Lek~o. Ne ambi paga kiyoma-kiyoma oonegen 3 yogop paga ndak-ndak, an name tamban eeke wonage me, nabinggaanggo kage nagarik, nogo 4 yigirak nogo yokkiri~o. Nabinggaanggo kage neegak, abera'lek me aap ambi mbogoyum abinak kwindagala aago an nowagam mi'nari wage nagaarik, yo'nege logonet,
44010031	Koreneliyut wae. Kat tamban eekendak nogo Ala aruk konengge, ndi, aakumi ineenggilek yeenggwaarage menggendak nogo, Ala enegen liippagage, eekerak me,
44010032	aap Timon endage ambi Peterut nogo, o Yope wonage me, woraawak nduk yonggo nappiyet~o. At nogo aap Timon tapi agabolo mbelanak ogobakkigika awi yi yenggenak aa'nggi paga wurik me, imbirak time wonage~o, yinuk,
44010033	yo'nege mbaki, yonggo nappiigirak yokkiri nogo mbaka, neya wagandak me, nore wa. Neya wagandak me, yogondak kogoba Ala nen, Togop yoranu, yokkegerak nogo abok yo'niraanok nduk Ala enggaanom kuwak eeko~o," yinuk, yoreegerak.
44010034	Yoge mbareegi, at Peterut nogo nen yorage logonet, "Noreewi~o, At Ala nen, Aap ambi eebi, ndi, ambi inikilom, mbakeelik ti, abet aret mbaki~o.
44010035	Nit yi aakumi ndi aakumi abok nen at paga ninagabiti mbako logonet, obeelom mban eekwi niinok, at Ala inikilom ninombake menggerak~o.
44010036	Yi aakumi ndi aakumi abok ninogoba nogo ti, Yetut Keritut aret me, Yetut Keritut eereegerak paga Ala ninom lambunogo pinanggerak~o, yinuk, wone obeelom wone it Iterali ineenu aruwak nduk, nappi wagagerak nogo, kineenu aret~o.
44010037	At Yaya yiime wuppiyoorak wone nogo yoranet nage mbareegi, o Nggalileya nen Yureya yi awi ndi awi abok wiganinuk nage kagak agaarak nogo kunduk kineenu aret~o.
44010038	At Ala nen Yetut Nataret mendek Aberiniki oba wuppi wage nagagerik, leenogo mippege, omaawi wogoge, eeke nagagerik, Ala imbirak logonet me, obeelom eeginake, it kugi Ibilit aakumi inikime logonet molok iranet nege menggerak nogo, mugogo wumbiige, eerit nege nagagerak nogo~o.
44010039	Ndi, it aakumi Yakuri iname time inom, o Yerutalem inom, eeginabit nege nagagerak nogo abok aret ninigen kenok, yokkirogo ogoorik~o. At Yetut nogo eyo karo-karo paga nabenogo wareegwaarak kambeegerak kwe,
44010040	nogo mbere yippunuk, ko'lu, Ala nen eenik agago mippereegerak nogo eebe ninigen kaawok nduk ni'niyoorak mbareegerak.
44010041	It aakumi we ugun inigen kaawak nduk nigiyoolik~o. Ata, at eenik a'nuk mi'nage nagagerik, nit aa'nduk leenogo pinaneegerak nogo ninom mbi nunggwi, yi nunggwi, eekoorak nogo mban ninigen kenok, yorogo logowok nduk ni'niyareegerak.
44010042	Eenik agago mippege mbareegi, at Yetut nogo nen, It ineenik wonogwe inom, kambeegwaarak inom, inowak looninaburak Ala nen mippereegerak nogo ti, Yetut aret~o, yinuk, liirogon paganogo yoranet nugu logonip~o, yo'niragagerak.
44010043	Ala nen yorage kagak yoraga nogo abok aret at abok mban paganggo logonet, Kiniki at oba panggombunuk abet mbakwi kiinok, at Yetut eeremenggerak paga kinomaluk lek eerogo pinagagin~o, yinuk, yorogo nogogwaarak~o," yoragagerak.
44010044	At Peterut awo togop yorage kagak, it wone koneneegwaarak nogo abok aret Aberiniki inoba wuppi wagagerak.
44010045	-
44010046	Aberiniki inoba wuppi wage mbareegi, it aap inagabolo mbanak abet mbareegwaarak Peterut inom nogogwaarak nogo nen, "It aakumi inoone alitak lombok lalin negen woppunuk yogwe, Ala endage wogoppugwi, eekwi nogo inaruk konembunuk, Ala nen it endekem mendek nogo kunduk, Aberiniki inom ndak-ndak aret wogoragaarak kogo~o," yinuk, pi wareegwaarak. Pi wako nogogwaarik, at Peterut nogo nen it yorage logonet,
44010047	"Ala nen Aberiniki nit wo'niragagi kwak it wogoragaarak me, yiime wuppiyoorak ti, mage mbakop?
44010048	Lek~o. Yetut Keritut endage agago yiime wuppiyaanip~o," yinuk, yorage mbareegi, "Ninom mbuuluk logonuk, nanok~o," yinuk, Peterut yoreegwaarak.
44011001	It nappiigak inom, inoreewi o Yureya time mendek inom, nen aap endekem mendek kunduk Ala wone waganggwi inaruk koneneegwaarak me,
44011002	at Peterut o Yerutalem wage mbareegi, it inagabolo mbanak mendek ando nen at Peterut yogo logonet,
44011003	"Kat nonggop nduk it inagabolo mbanak lek mendek iname iya unggwage nagandik, kinom lambunik mbi nenggendak~o?" yinuk, inoone maluk yoreegwaarak.
44011004	Inoone maluk yogo mbareegwa, at Peterut nogo nen wone alom abok liirogon mbininogo yorage logonet,
44011005	"Lek~o, nogobamini. An o kota Yope nogome tamban eeke wonage me, nambuluk pereegerak negen neegak nabinggaanggo kage logonet, mbogoyum tabak irip agi-ogu, aru-ogwe pippunuk mbogut paga nen nowagam wuppi wogwe nenegen kagarak.
44011006	Nenegen maloppege nagarik, towe-pagi inom, ndiimbu-nggwiya inom, weret-mbonon inom, abok aret yonggolak kagarak.
44011007	Kage mbaki, oone yo'nege logonet, Peterut wae. Mi'na'nuk, yi ambi warogo namen~o, yo'nege naruk konenggirak.
44011008	Yo'nege naruk konenggirak kwe, A, lek~o, nogoba~o. Nunggulik mendek inom, noorak mage yugu mendek inom, an abu nenggeelik me, noorak neebi~o, yoge mbaki,
44011009	mbogut paga nen oone ambinom yo'nege logonet, At Ala we ugun nonggo logorak eerogo pereegerak kagak, kat nen, Noorak mage agago pugun~o, yo'nege kagarak.
44011010	Ne kenagan paga togop yo'nege nagaarik, yi mendek ndi mendek yonggolak nogo, yum ambe nggerok togon wonok mbogut paga lagangge kagarak~o.
44011011	Wonok lagangge kage nagagirik, an oome wonage me, aap kenagan o Kayitareya nen an mu'neren nappiya wagaarak nogo endekem ari wagaarak wonogwe iigak,
44011012	Aberiniki nen an yo'nege logonet, Kiniki yungguppegak eerugun~o. Aap ti, kinom mbet-mbet aret nak~o, yo'nege mbaki, noreewi ineebe 6 yi, ninom nogo nogoorik, aap Koreneliyut ame aret unggwi nogoorak.
44011013	Unggwi nogo mbako, at nogo nen wone mbininogo yo'nirage logonet, Malayikat ambi an name unggwegerak mi'ndak wonage nenegen kage mbaki, yo'nege logonet, Aap Timon endage ambi toonak Peterut nogo woraawak nduk mugurok o Yope nappiyet~o. Nappiyamenggendak yori nogwe iinok, wage logomenggerik,
44011014	kat kaakkapuri kinom kinagap ndaruwak nduk, wone yokkira woraagin~o, yinuk, yogerak wone nogo an yo'negerak.
44011015	Yo'nege mbaki, an it yoraakit nduk eeke neegak, aa'nduk Aberiniki ninoba wuppi wagagi kwak, it kunduk inoba wuppi wage mbaki,
44011016	ninogoba Yetut nen ari logonet, At Yaya yiime wuppiige nagagerak kwe, peebi an nen Aberiniki kinoba wuppi woraagin~o, yereegerak wone nogo aret niniki abekirak~o.
44011017	Togop me, niniki ninogoba Yetut Keritut oba panggombunuk abet mbako mbareegu, Aberiniki we aret wo'niragagi kwak, it nogo wogoragaarak me, Ala nen eeriyak koonggerak nogo, an nonggop togon non mbanogo puurak mbakop? Meek me, puk agarak~o," yinuk, Peterut nen inagabolo mbanak mendek yoragagerak.
44011018	Yorage nogo inaruk konembunuk, it togon inoone lek puk aret wonogogwaarik, "Ti kenok, Ala nen it endekem mendek nogo kunduk, it maluk eeko menggaarak iniki koombunuk mbo pugwi iinok, ineenik logorak koonogo piyareegerak kogo~o," yinuk, Ala wogoppereegwaarak.
44011019	At Tepanut yugum toguurit wako nogogwaarik, it ando inooruwok nduk ale-pale eeginabit nogo mbareegwa, ma'nogo nogogwaarik, o nda time yanggwagak nogo logonet, o Penitiya inom, Tipurut inom, Andiyokiya inom, it Yakuri mendek mban wone konenuwak nduk, yoranet nugu nogogwaarak kwe,
44011020	it ando o Tipurut mendek inom, o Kirene mendek inom, nen perak, o Andiyokiya unggwogo nogogwaarik, it aakumi Yunani mendek nogo inom konenuwak nduk, ninogoba Yetut wone obeelom wone nogo yorogo nogogwaarak.
44011021	Ninogoba omaawi eeppiige kagak yorogo nogogwaarak me, aakumi ambik iniki koombunuk, abet mbako nogogwaarik, ninogoba Yetut oone waganggo nogogwaarak.
44011022	It Ala apuri o Yerutalem kuwak eekwi nogo nen eereegwaarak nogo konembogo nogogwaarik, at Mbaranabat o Andiyokiya nappereegwaarak.
44011023	-
44011024	At Mbaranabat nogo iniki kwi'ndak me, iniki abet mbake logonet, yungguppegak eeke logolik Aberiniki inikime mondok liinik wonage me, nappereegwaarak. Nappereegwaarak nage nagagerik, at Ala iniki kunik en eeppiige nogo enegen kage nagagerik, iniki ale'nggen ambik a'nuk, "Kit kiniki mondok nu'lek logonet, ninogoba Yetut oba panggombunuk logonip~o," yinuk, inaruk wake nagagerak. Inaruk wake inom wonage me, ambi nabek unggwagak mban eeko logonet, Ala apuri ambik aret ogogwaarak.
44011025	Ti'nuk, peebi, at Mbaranabat nogo nen Tawulut kwaarikit nduk o Tarutut nage nagagerik,
44011026	kwaappunuk wonok, o Andiyokiya wagagerak. Wonok wage nagagerik, imbirak logonet, Ala apuri inom kuwak eekwi, aakumi ambik wone mamunirogwe, eekwi iigak, tahun ambit aret eereegerak. It Yetut oone waganeegwaarak, "Keritut Apuri~o," yogwe nogo ti, aa'nduk o Andiyokiya nen aret yogo nogogwaarak.
44011027	Time mamunirogwe iigak, it Ala nen yorage kagak yoraga mendek ando o Yerutalem nen o Andiyokiya lagi nogogwaarak.
44011028	Lagi nogogwaarak nogo ambi endage Agabut mi'nage nagagerik, yorage logonet, "It aap o Oroma mendek unde menggam yi awi ndi awi abok aret mbi noogelo ambik arigin~o," yinuk, Aberiniki nen iniki nggaganogo yoge kagak, yoragagerak. (Ti arigin yoragagerak nogo ti, at Kelawuriyut endagembogut logonet wone lengganogo yorage kagak, a'me aret agagerak.)
44011029	Yoragagerak nogo mbi noogelo age mbareegi, it Yetut oone waganggwi nogo nen iniki koonggo logonet, "Nit ninalitak ninamendek wonage nakkagak, kuwak eeppunuk, ninoreewi Ala apuri o Yureya wonogwe nogo inake nappiyaawok~o,"
44011030	yinuk, kuwak eerogo punuk, Mbaranabat Tawulut imbirak nappiya wogo mbareegwa, it nen wonok, Ala apuri o Yerutalem inarum menggaarak nogo ira wogogwaarak.
44012001	Ira wogo nogogwaarik nogome wonogwe me, aap endagembogut Keroret nogo nen it Ala apuri kuwak eekwi ando mondok inoorikit nduk piginabit nage logonet,
44012002	"At Yaya owe Yakobut nogo, tege wooluwak paga wa'nip~o," yinuk, yoragagerak wako mbareegwa, kambeegerak.
44012003	Yakobut wareegwaarak ti paga it Yakuri iniki ale'nggen mbakwi iige nagagerik, at Peterut kunduk, keele maarikit nduk mugurok nagagerak. (It Roti Piika'lek Mendek laago lakwi iigak aret eereegerak.)
44012004	Mugurok piga nage nagagerik, keele maarogo mambiigo menggam mambunuk, laago Obaga Mbo Nagagerak larak nenok, nggwok paga awone amburu mbaniyak mbake logonet, it aap yigin unde 4 aago ineebe 4 leenak nogo mban arum logowak nduk piyareegerak.
44012005	At Peterut nogo keele maarogo mambiigo menggam nogome arum wonogwe iigak kwe, it Ala apuri kuwak eerit nogwe nogo nen, "Abet aret wundi woraagin," mba'nuk, at ake tamban mban eeko nogogwaarak.
44012006	At Keroret nen ko'lu awone amburu mbaniyak nduk at Peterut oonikiya mbuti keele eenggi peenok-peenok maarak nogo yege kagak, it aap yigin unde eeben peenok-peenok wonogwe, it ando tungga ambe paga arum wonogwe, eekwi iigak,
44012007	Ala yonggo nappiya wage menggerak malayikat ambi ko ogoorak it wonogwe me nogome, aberak lek me mi'nari unggunuk, eya abinak pindanggage nagagerik, uum paga eenggi puk-puk eeke logonet, "Peterut wae. Mbet-mbet mi'naru~o," yinuk, awo yoge kagak, eenggi mbuti keele paga maarak nogo piyok togon wambeegerak.
44012008	Piyok togon wangge mbareegi, malayikat nogo nen at yoge logonet, "Kayum yikkolage, kiyogogut yikkolage, eeru~o," yoge mbareegi, yikkolagagerak. Yikkolage mbareegi, "Kambogoyum endekem mendek yikkolage logomenggendik, nimbirak nawok nduk omok~o."
44012009	Yoge mbareegi, wundi nage nagagerik, imbirak nagagerak. At malayikat nogo nen abet aret eeppege kagak, Peterut iniki nen, "We nabinggaanggo kage agarik kulik?" mbakak imbirak nagagerak.
44012010	Akenggwe tum wakwi iigak, wundi nogwe, endekenggwe tum wakwi iigak, wundi nogwe, eerit o kota unggwogo menggam mbuti tu narak me taa'nogo wok yi nogwe iigak, abut aret paa'nage kagak, wundi nogo nogogwaarik, tu nggwok paga ari nanuk, at malayikat nogo ta'nen aret lek agagerak.
44012011	Lek age mbareegi, at Peterut nogo iniki liippege nagagerik, "Ie!" yinuk, "It Yakuri mendek inom, Keroret nogo inom, ee'naburak mbakaarak nogo abok aret awo ee'naka'lek iigak, at Ala yonggo nappiya wage menggerak malayikat ambi nappi wage nagaarik, nagap ndakerak abet aret kagi~o," yinuk, mbareegerak.
44012012	Mbake nagagerik, at Yaya endage ambi toonak Marakut nogo, agalo Mariya ame aakumi ambik kuwak eeppunuk, tamban eekwi wonogwe me iya wagagerak.
44012013	Iya wage nagagerik, tu endekem nggwe narak nogo eenggi puk-puk eeke mbareegi, kolaga inayeloman endage Orore nogo, "Ta wage nagaarik, eeke?" yinuk, pekka wundeegerak.
44012014	Pekka wungge nagagerik, "Peterut oone ari kagi," yinuk, iniki ale'nggen nen tu paakkaga'lek, "Peterut nogo endekem wonage~o," yinuk, yora unggwagagerak.
44012015	Yora unggwage mbareegi, it nogo nen, "Kolaga yi, kumili negen nonggop ari agandik?" yinuk, yogo mbareegwa, at kolaga nogo nen, "Lek~o. Abet aret wagaarak kagarak~o," yinuk, yoragak mban eeke mbareegi, "Ti kenok, malayikat ambi at arum logowak nduk nappi wagaarak kagandak kwa?"
44012016	Yogwe iigak, at Peterut nogo tu puk-puk nabenak mban eeke mbareegi, tu paakkogo nogogwaarik, at eebe aret kenok, "Ia!" yinuk, pi wareegwaarak.
44012017	Pi wako mbareegwa, at nogo eenggi paga nen, "Puk logonip~o," yorage nagagerik, ogoba Ala nen keele maarogo mambiigo menggam nen wonok wundi wagaarak nogo mbininogo yoragagerak. Yorage nagagerik, "At Yakobut inom, ninoreewi ando inom, wone ti, yora nanip~o," yorage nagagerik, lambembiinok, o alik me nagagerak.
44012018	Ko'lu o weege mbareegi, it aap yigin unde nogo nen, "Peterut nonggop aga~o?" yinuk, kwaarit-mberaarit nugu mbareegwa,
44012019	at Keroret nen, "Liirogon kwaari nanip~o," yorage mbareegi, kwaarit nogogwaarak mendek, lek kenok, we wogo mbareegwa, "Nano eekwi kiigak, wunggi~o," yinuk, yoragagerak mendek, "Abu lek kenok, wogo~o," yogo mbareegwa, Keroret nen, "Ti kenok, kit aret kinoorogo pinagawak~o," yinuk, yorage mbareegi, inooruwak nduk wogoren nogwe iigak, at Keroret o Yureya nen o Kayitareya logonuk woraakit nduk time nagagerak.
44012020	At Keroret nogo time wonage logonet, anini wu agan nage mbareegi, it aakumi o Tirut mendek inom, Tiron mendek inom, mberirage nagagerik, inom ogoorak wonogogwaarak me, it nogo nen Keroret inom lambunuwok nduk, kuwak ari wogo nogogwaarik, at Keroret yori ungguwak nduk, awot ambi yi eeriyak ndi eeriyak lengganinake menggerak endage Mbelatut nogo yogo logonet, "O Keroret unde menggim mbi inoba onggo kuni wogo monggoorak me, ogoorak logorak lek lambunuwok nduk, wogoorak yoru~o," yinuk, yogo mbareegwa, "E~o! Yorikit~o," yoragagerak.
44012021	"Ndi eyom paga kuwak eeruwok~o," yinuk, koonogo pereegerak nogo eyom paga at Keroret nogo mbogoyum aap inendagembogut yikkologo menggaarak mendek yikkolage nagagerik, wone amburu mbangge menggim taa'nogo kwi'nari lagangge nagagerik, wone iya lombok aret yoragagerak.
44012022	Yorage mbareegi, it aakumi nogo nen, "We aap nen ari lek~o. Agugi oone aret ari kogo~o," yinuk, inale'nggen nen keekok piyanggogogwaarak.
44012023	Keekok piyanggogo mbareegwa, at nen Ala wogoppuulik, "An iya neenok, yaga," yinuk, wogoppake mbareegi, Ala yonggo nappiya wage menggerak malayikat ambi abera'lek me wage nagagerik, warogo nggimbereegerak. Warogo nggimbege mbareegi, puuron nen inikime nggebenogo nunggwi iigak, kambeegerak.
44012024	Ninogoba Ala wone nogo nggwok aret wiganinuk nage kagak, it aakumi ambik abet mba'nuk, waganggo nogogwaarak.
44012025	Ndi, at Mbaranabat Tawulut imbirak o Yerutalem eeriyak nduk nappiya wogogwaarak nogo, abu aret eeko nogogwaarik, at Yaya endage ambi toonak Marakut nogo wonok wogogwam iniyok paga aret nogogwaarak.
44013001	O Andiyokiya time it Ala apuri kuwak eekugak inenggela'me it ando nen Ala wone yorogwe, ando nen wone mamunirogwe, eeko nogogwaarak inendage ti, Mbaranabat inom, Timeyon endage ambi toonak Niget inom, aap awi Kirene mendek Lukiyut inom, inowe endagembogut Keroret ogoba nen at imbirak tawe eeginabeegerak endage Menakem inom, Tawulut inom, it nogo nen aret eeko nogogwaarak.
44013002	It nogo inambe mage negen logonet, ninogoba Ala alut eekwi iigak, at Aberiniki nen yorage logonet, "Mbaranabat Tawulut imbirak an neyabu eeko logorak koonogo piyareegirak nogo, eeko logowak nduk leenogo mippiyaanip~o," yinuk, yoragagerak.
44013003	Yorage mbareegi, it abok aret mbi nengga'lek inambe mage negen logonet, inanobak ineenggi tebembiinok, tamban eeppiigo nogogwaarik, nappiyareegwaarak.
44013004	It Mbaranabat Tawulut imbirak Aberiniki nen nappiige mbareegi, o Telewukiya wambi wogo nogogwaarik, ti'nuk, time nen, nggween kup mbanak Tipurut time wunda nawok nduk, yiiro paga unggwi nanuk,
44013005	wunda nogo nogogwaarik, o kota Talamit unggwi nanuk, time logonet, it Yakuri tamban eeko menggam lombok Ala wone yoranet nugu nogogwaarak. Yoranet nugwi me, at Yaya Marakut nogo inom yeenggwaaranet nege nagagerak.
44013006	Yi yenggenak oolo nggween kup mbanak me nogome ambime unggwagak eerit o Papot unggwi nogogwaarak. Unggwi nogo nogogwaarik, aap Yakuri mendek ambi endage Mbareyetut tili pagangga me, tili pagangge logonet, pilit pugunit nege menggerak nogo inom aabuk ogogwaarak.
44013007	At ore ti, aap iniki warak lombok nggween kup mbanak arum menggerak gubernur endage Terigiyut Pawulut aret me, at ti nen Mbaranabat Tawulut imbirak Ala wone yo'niruwak, mba'nuk inayonggo pereegerak kwe,
44013008	at tili pagangga nogo endage it Yunani inoone paga Elimat, ndi, nit ninoone paga Tili Pagangga yogo monggoorak nogo nen, iniki abut lagangge logonet, "Yetut wone abet mbarugun~o," yinuk, aap nogo inikime manabeegerak.
44013009	Manake mbareegi, at Tawulut endage peebi toonak Pawulut nogo Aberiniki inikime lik ari mbareegi, aap Elimat nogo enegen looge logonet,
44013010	"Kat Ibilit aput yi, maluk eeke logonet, obeelom eeriyak keebi mbake menggendak kat aret~o. Pilit pugungga iyagalo kat aret me, aakumi inambokan laganikit nduk, yi wone ndi wone ugun pugunogo yorenet nage menggendak. Ala oone abet mban ari menggerak nogo abut lagangge logokit, mbake menggendak nogo, puk arikit mbaka'lek nonggop nduk, ari mban menggendak?
44013011	Yogondak at ninogoba Ala nen maluk eeppagage kenok, kenegen mbuk a'nuk, o eya kenegen kaga'lek keegak, ne mande negen logomunggun~o," yinuk, awo yoge kagak, enegen ogut age nagagerik, apit agagerak. Enegen apit age mbareegi, "Neenggi pi'nabuwak~o," mba'nuk, yu'nduk ari nagagerak.
44013012	Inowe gubernur nogo nen aap enegen mbuk agaarak kage nagagerik, "Inogoba Yetut wone mamunirogwe yi, abet aret kagi," mbake nagagerik, "Wi!" yinuk, pi wareegerak.
44013013	At Pawulut oreewi inom o Papot teppunuk, yiiro paga unggwi nogo nogogwaarik, yi nggwok yenggenak laut paga o Pambiliya wunda nanuk, o kota Peraga unggwi nogo nogogwaarik, time iigak, at Yaya Marakut nogo it lambembiinok, o Yerutalem iyok paga wagagerak.
44013014	O kota Peraga time nen nogogwa-nogogwa, o Pitiriya tini ambi Andiyokiya unggwi nogo nogogwaarik, it Yakuri tamban eekwi paga it tamban eeko menggam unggwi nanuk, kwi'nogogwaarak.
44013015	Kwi'nogogwaarak wonogwe me, it tamban eeko menggam arum menggaarak nogo nen Ala yereegerak Muta nen liiru mbaneegerak wone inom, Ala nen yorage kagak yorogo nogogwaarak wone liiru mbanak inom, pekkagak yorogo nogogwaarik, "Nit niniki eyak wappinaniyak wone ambi wonage kero yo'niraawak nduk, ninoreewi ti, kin wogiyet~o," yinuk,
44013016	yorage mbareegi, kin wogiigo mbareegwa, at Pawulut nogo mi'nage nagagerik, eenggi paga, "Puk logonip," yoragagerak. Yorage nagagerik, "Kit aap Iterali mendek inom, kit Yakuri mendek lek kwe, Ala kinagabiti mbako monggotak inom, kinaruk logonip~o, noreewi.
44013017	Nit Iterali mendek ninogoba Ala nen ninombomini miirinake nagagerik, o Metit time nggiru negen wonogwe iigak, ninanebunu nggwok aruwak nduk, inarum wonagagerik, eenggi omaawi lombok paga o time nen wogoren wundi wagagerak.
44013018	O karume aakumi lek me nogome logonet, inobaabut maluk eerit nogwe iigak kwe, iniki yanggo yinuk, wonage kagak, tahun 40 aret eereegerak.
44013019	Ti'nuk, it aakumi o Kanan mendek inanebunu 7 nogo lek eerogo piinok, inobaane'me at apuri ninombomini nogo unde logowak nduk yate kwak inanggween punogo piyareegerak.
44013020	Ti abok aret eerit nage kagak tahun 450 aret eereegerak. Eeke mbareegi, ti'nuk, wone ambi age kenok inowak loonggo logowak nduk, ambi mippegak, obaane'me ambi mippegak, eerit peebi irip paga Ala nen yoge kagak yoraga Temuwen nogo aret mippereegerak.
44013021	Mippege mbareegi, ti'nuk, it aakumi nen, Ninarum logorak ninowe endagembogut ambi mippinanu~o, yinuk, yogo mbareegwa, at Ala nen Kiti aput Tawun anebunu Mbeniyamin mendek nogo, mippege mbareegi, wone lengganogo yorage kagak, tahun 40 aret eereegerak.
44013022	Ti'nuk, at nogo tebembunuk, obaane'me, At Itayi aput Ndawut nogo an niniki mbake minggi kwak, at ndak-ndak mbake menggerak me, an niniki mbake mban eeke logogin kagi~o, yinuk, inowe endagembogut Ndawut aret mippereegerak.
44013023	Ala nen at Ndawut abok yoreegerak nogo ndak-ndak ombowologwe wiganak ambi paga nen aakumi Iterali inagap ndaka at Yetut aret nda'nagagerak.
44013024	At Yetut nogo awo woraakit nduk eeke kagak, at Yaya nen it Iterali mendek abok aret yorage logonet, Kit kinomaluk ti, kiniki koombunuk mbo pugwi kiinok, yiime wuppinagagin~o, yinuk, yorage nagagerak.
44013025	Yorage nagagerik, ti'nuk, at eeke nagagerak nogo abu irip nggobok yuurak age kagak, at Yaya nen ari logonet, An ta, nombako ogotik~o? At woroorak tokkogo monggotak nogo, an lek~o. Ti an lek kwe, at an nambokan woraagin aret me, wage kenok, aap nggwok me, an nen iyogogut piiniyak meek, yorage nagagerak~o."
44013026	Yorage nagagerik, "Noreewi~o. Kit Abarakam ombowologwe kunduk, kit Yakuri lek kwe Ala kinagabiti mbako monggotak kunduk, kit ninom ninagap ndaruwak nduk, ninake wone yi aret nappi wagagerak~o!
44013027	Togop aret kwe, it aakumi Yerutalem mendek inoweewi inom nogo nen, At Yetut ti, ninagap ndaka aret~o, yinuk, yelok koolik kwe, kulinik-kalinik it Yakuri tamban eeko logonet, it aap Ala yorage kagak yorogo nogogwaarak wone liiru mbanak pekkagak yorogo nogogwaarak nogo, at wariyak koombunuk, warogo pereegwaarak paga wone ti, a'me aret agagerak.
44013028	At ngge eekerak paga waruwi? yinuk, alom kwaareegwaarak mendek, alom lek aret kagak kwe, waruwak nduk, at Pilatut yoreegwaarak.
44013029	Ndi, Togop eeppugun~o, yinuk, yogo nogogwaarak liiru mbaneegwaarak nogo ndak-ndak eeppogo mbareegwa, eyo karo-karo aago paga nabenogo pereegwaarak nogo piinogo wuppi wogo nogogwaarik, kanggwi iinok, piigo menggam ndoome nogome mambereegwaarak.
44013030	Ndoome mambereegwaarak kwe, Ala nen kambunuk nogo menggam nen eenik agago mippereegerak.
44013031	Mippege mbareegi, at inom Nggalileya nen Yerutalem nogogwaarak nogo eebe inigen kaawak nduk nigiige logonet, nogo ambik yereegerak. Ndi, it inigen kogogwaarak nogo nen yogondak nit aakumi Iterali mendek paganogo yo'nirenet nogo agaarik~o.
44013032	-
44013033	At Ala nen ari logonet, O yogondak kat an naput age, Ndi, an kat kogoba age, Eekoorak~o, yinuk, Ndawi Mbanak pasal 2 paga liiru mbaneegerak nogo ndak-ndak Ala nen Yetut kambunuk nogo menggam nen eenik agago mippereegerak ti paga, Ala nen ninombomini abok paganogo yoragagerak nogo, inombowologwe nit ninake aret a'me lik yereegerak me, obeelom wone yi aret yokkirogo ogoorik.
44013034	Ala nen at kambunuk nogo menggam nen eenik agago mippege neenok, peebi kambigin lek~o, yinuk, eenik agago mippereegerak nogo ti, at Ala nen ari logonet, An obeelom eeppagagin~o, yinuk, Wone abe alik leenak mondok abet mbariyak mendek Ndawut yoreegirak nogo, kit aret eeppinagagin~o, yinuk, yoge,
44013035	ndi, at ambi nen ari logonet, Kaput kikak nakeelik nalik leenak minggirak yi, Neebe kambunuk, pili age neegak teppanumunggun lek~o, yinuk, yoge, eereegwaarak wone liiru mbanak wonage~o.
44013036	Ala nen at Ndawut eeke logowak nduk punereegerak nogo, at wone lengganogo yorage nagagerak eyom paga ndak-ndak aret eeppege nagagerik, kambeegerak. Kangge mbareegi, ombomini kambeegwaarak inom tabonogo pi nogogwaarak pili agagerak kwe,
44013037	at Ala nen eenik agago mippereegerak nogo perak, pili arulik, eenik aret wonage~o.
44013038	Pili arulik, eenik aret wonage me, kit maluk eekwi ti, at Yetut eereegerak paga Ala nen lek eerogo pinagarak kineenu arubagip nduk, yokkirage agarik~o, noreewi.
44013039	Ala yereegerak Muta nen liiru mbaneegerak eerit nogo logonet, maluk eekwi nogo, Kinoba lek~o, yinuk, obeelom agago pinagarak meek aret kwe, kiniki Yetut oba panggombunuk abet mbakwi paga perak, Ala nen, Kit maluk eekwi nogo kinoba lek~o, yinuk, obeelom agago pinagagin aret~o, yinuk, yokkirage agarik~o.
44013040	Togop me, Ala nen yorage kagak yoraga nogo nen yogo logonet,
44013041	Kit Ala miyuk-meya eerogo pugwi yi, Kit wonogwe yi eyom paga an ambi eeriminggirak nogo Kit yokkiroorak kwe, abet mbarumunggup lek nogo mendek eerigin me, Kit we, Ia! mban yogo logonet, mondok aret kambumunggup~o, yinuk, yereegwaarak nogo, kit togop aret eekkinake kero, kiniki tum wako logonip~o," yinuk, at Pawulut nogo nen yoragagerak.
44013042	Yorage mbareegi, Pawulut Mbaranabat imbirak it Yakuri tamban eeko menggam nogome nen wundi nogwe me, it aakumi nen, "Wone yo'nirogotak nogo, ando peebi tamban eekwi paga yo'niroorak~o," yinuk, yorogo mbareegwa, wundeegwaarak.
44013043	It tamban eeko menggam nogome nen mbaganggwi iigak, it Yakuri mendek inom, it endekem mendek Yakuri wone waganggo nogogwaarik, Ala inagabiti mbako nogogwaarak nogo inom, apit aret Pawulut Mbaranabat inom nogo nogogwaarik, "Ala iniki kunik en eeppinagage nogo, kiniki liippunuk, at mugurok nogo logonip~o," yinuk, wone mamunirogwe, inaruk wakwi, eereegwaarak.
44013044	Peebi tamban eekwi paga o kota time aakumi abok aret ninogoba Ala wone konenuwok nduk, kuwak ari wogogwaarak.
44013045	Kuwak ari wogwe nogo it Yakuri inigen iigo nogogwaarik, "Nit ninoone konenuwak lak, it inoone mban konenggwi yi, nineebi a," yinuk inanini nen at Pawulut oone ari nogo taganggo logonet, miyuk-meya eerogo pereegwaarak.
44013046	Miyuk-meya eerogo pugwi iigak, it Pawulut Mbaranabat inagabiti lek yorogo logonet, "Ala wone kit aa'nduk yokkiroorak agaarak kwe, Nit nineenik logorak wone ti, woorak ndak lek~o, yinuk, nineebi, yogotak me, kit lambembinaganuk, it endekem mendek nogo aret yora nogo ogoorik~o.
44013047	Ninogoba Ala nen yo'nirage logonet, Aakumi inagap ndarogo piyoorak wone koonogo piyareegirak nogo, It aakumi inanebunu lombok o irip-irip wonogwe inenggela'me eya eerogo piige logonok nduk, Unde eerogo pagagirak~o, yinuk, yo'niragagerak me, it endekem mendek yora nogo ogoorik~o," yinuk, yoragagerak.
44013048	Yoragagerak nogo, it endekem konenggulik mendek nogo nen inaruk konembunuk, iniki ale'nggen ambik mbako logonet, "Ninogoba wone yi ti, iya!" yinuk, tiyappereegwaarak. Ndi, ineenik mondok logorak miirogo piyareegerak nogo nen wone ti paga iniki panggombunuk abet mbareegwaarak.
44013049	Ninogoba wone nogo, o time abok aret wigak yereegerak kwe,
44013050	Pawulut Mbaranabat imbirak inooruwak nduk, it Yakuri mendek nogo nen kumi nggaganin Ala inagabiti mbako nogogwaarak inom, it o kota time mendek inoweewi inendage warak inom, inikime manabi nogo mbareegwa, o time nen mugogo wumbiyareegwaarak.
44013051	Mugogo wumbiigo mbareegwa, it nogo nen, "Kinobaalombok~o," yinuk, iniyok paga liirubu aa'ngga eerogo mbo piinok, o Ikoniyum wogogwaarak.
44013052	Wogo mbareegwa, it o Andiyokiya time Yetut oone waganeegwaarak nogo, Aberiniki inikime mondok liinik me, iniki ale'nggen ambik ogogwaarak.
44014001	O Ikoniyum time o Andiyokiya eereegwaarak nogo ndak-ndak eereegwaarak. At Pawulut kunduk, Mbaranabat kunduk, it Yakuri tamban eeko menggam unggwogo nogogwaarik, wone abe liirogon yorogogwaarak paga it Yakuri mendek inom, Yunani mendek inom, ambik aret iniki abet mbareegwaarak.
44014002	Abet mbako mbareegwa, it Yakuri ando abet mbariyak ineebi mbareegwaarak nogo nen it endekem mendek nogo inanini ogo logomenggaarik, Yetut apuri inom ogooruwak nduk iniki nggagani nogo mbareegwa,
44014003	at Pawulut Mbaranabat imbirak time elaambirik negen logonet, inagabiti lek aret ninogoba Yetut abok paganogo yorogo nogogwaarak. Ndi, yorogo logonet, Ala inabuwa nen obeelom eeginake menggerak wone abet mbaruwak nduk, Pawulut Mbaranabat imbirak Ala omaawi wogoragagerak paga, ineenu ariyak inagabiti warak mendek eekwi, eerubok mendek eekwi, eeko nogogwaarak.
44014004	It o kota time menggaarak nogo inom ogooppunuk logonet, it ando Yakuri inoone waganggwi, ndi, it nappiigak nogo inoone waganggwi, eereegwaarak.
44014005	Eeko logonet, it endekem mendek nogo inom, it aap Yakuri mendek inom, it inoweewi nogo inom, iniki ambit eeppunuk, Pawulut Mbaranabat imbirak ale-pale eerogo yugum paga toguurit inooruwok nduk, koonogo pereegwaarak kwe,
44014006	it eeppiyoorak koonogo pereegwaarak wone nogo Pawulut Mbaranabat imbirak inaruk konembunuk, kole o Likawoniya wogo nogogwaarik, o kota Litera inom, o kota Nderebe inom, o time enaagan-ambokan yanggwagak nogo logonet,
44014007	wone obeelom wone time yoranet nugu nogogwaarak.
44014008	O Litera time aap ambi iyok maluk itok nda'nagagerak tu negeelik, iyok yiligu mban menggerak nogo,
44014009	at Pawulut wone yorage aruk konengge wonage me, Pawulut nen enegen looge nagagerik, "Aap yi obeelom ee'naburak mba'nuk iniki Ala oba panggombunuk abet mbake," yelok kage nagagerik, at yoge logonet,
44014010	"Kiyok nggik togon mi'naru~o," yinuk, oone nggwok paga yoge mbareegi, at nogo pilak togon mi'na'nuk, nege nagagerak.
44014011	At Pawulut eereegerak nogo, it aakumi kuwak eeri wogogwaarak nogo inigen kogo nogogwaarik, it Likawoniya inoone paga, "Kugi aakumi negen a'nuk, niya wambi waga~o," yinuk, ina'mit yereegwaarak.
44014012	Ina'mit yogo nogogwaarik, inagugi endage nogo aret Mbaranabat endage Tewut toonggwi, ndi, Pawulut wone mbangga kenok, endage Keremet toonggwi, eereegwaarak.
44014013	Eeko mbareegwa, at kugi Tewut awi wurik o kota endekem nggwe wonagagerak unde nogo nen, "Aakumi ninom nen o kota tu unggwogo menggam taa'nogo it nappiigak nogo inaanggo warogo wogoraawok~o," yinuk, tapi ngguunok inom, iri'ngga-kale'ngga laambu mendaarak inom, wonok wage nagagerik, "Wogoraawok nduk eekwi~o,"
44014014	yogwe nogo it nappiigak Mbaranabat Pawulut imbirak inaruk konembogo nogogwaarik, inambogoyum endekem nggwe mendek nibinogo punuk, puu'nuk aap ambik aago wonogwe me unggwi nogo nogogwaarik, yorogo logonet,
44014015	"Wologo wae. Nit kit kokwak abe aakumi aret me, kit nonggop nduk yogop eeko ogotik? Kit yi eekak ndi eekak aanom warogo eeko monggotak yi, mbo punuk, at mbogut inom, nggween inom, yi nggwok yenggenak laut inom, yi mendek ndi mendek abok wakkagagerak Ala eenik menggerak nogo wone waabagip nduk, obeelom wone wonok yokkira wogoorak kagak kwe, eeko ogotik~o.
44014016	O maan nen, yogondak kuli yi paga yi aakumi ndi aakumi iniki mba'nuk eerit nogwe iigak, Ala nen teppiige menggerak kwe,
44014017	at nogo eebe yelok kaabagip nduk, eeppinagageelik ti lek~o. Kinabuwa nen obeelom eeppinagage logonet, yi mendek ndi mendek kole aruwak nduk, mbogut paga nen mayu wokkirage, kiniki ale'nggen mbarubagip nduk mbi ka'let eerogo wokkirage, eeke menggerak~o," yinuk, inoone omaawi paga yorogogwaarak kwe,
44014018	kagak, inaanggo waruwok nduk, eereegwaarak mendek, mage nabenak mban yorogo mbareegwa, nggininogo teppereegwaarak.
44014019	Teppogo mbareegwa, it aap Yakuri mendek o Andiyokiya inom, o Ikoniyum inom, nen wogo nogogwaarik, it inom aruwok nduk, aakumi inikime manabi nogo mbareegwa, it aakumi nogo nen Pawulut yugum toguurit wappogo nogogwaarik, "Abu kanggi~o," yinuk, niigogo o kota endekem nggwe mbo wumbereegwaarak.
44014020	Mbo wumbogo mbareegwa, it Yetut oone waganeegwaarak nogo nen at eebe oolo kagak, ninggippunuk wonogo mbareegwa, mi'nage nagagerik, o kota nogome unggwi nagagerak. Unggwage nagagerik, nogo yippunuk, ko'lu Mbaranabat imbirak o Nderebe wogogwaarak.
44014021	Aakumi o kota Nderebe time obeelom wone yorogogwaarak paga aakumi ambik abet mba'nuk Yetut oone waganeegwaarak. Waganggo mbareegwa, it wogogwam o Andiyokiya iniyok paga nogo logonet, o Litera unggwogwe, Ikoniyum unggwogwe, eerit o Andiyokiya unggwi nogogwaarak.
44014022	O nogome yanggwagak nogo logonet, "At Ala abu'me unggwi noorak ti, aaninggin-paaninggin ninoba arit unggwage tit kagak aret unggwi noorak~o," yinuk, it Yetut oone waganeegwaarak nogo, iniki eyak wappiigwi, "Wone abet mbakotak nogo mbo puurak mage~o. Ata, kiniki nu'lek eeppunuk logonip," yinuk, kini wuppiigwi, eerit nogogwaarak.
44014023	Ala apuri kuwak eeko menggam lombok unde logowak nduk, Pawulut Mbaranabat imbirak nen aap leenogo mippiigo nogogwaarik, mbi nengga'lek inambe mage negen logonet, "Ninogoba~o. It aap yi, iniki koba panggombunuk abet mbakaarak me, eerit nugwi iigak, liirogon inarum logomunggun~o," yinuk, inake tamban eereegwaarak.
44014024	Inake tamban eeko nogogwaarik, o Pitiriya unggwagak, o Pambiliya unggwi wogogwaarak.
44014025	O kota Peraga nogome wone yorogo nogogwaarik, o Ataliya unggwi woraanuk,
44014026	time nen yiiro paga o Andiyokiya wunda wogogwaarak. "Ala eyabu eeri nawak nduk, Ala kinabuwa mbake me kinom namunggup~o," yinuk, nappiyareegwaarak eerit nogo nogogwaarik, abu nggobok togon eeppunuk, nappiyareegwam nogome aret wogogwaarak.
44014027	O Andiyokiya unggwi wogo nogogwaarik, Ala apuri nogo kuwak eeppiinok, Ala eeppiige kagak eeginabit nogo nogogwaarak nogo inom, ndi, Ala nen it endekem mendek ninogoba Yetut oone abet mbaruwak nduk, tu koonogo piyareegerak nogo inom, wone mbininogo yorogo nogogwaarik,
44014028	it o Andiyokiya Yetut oone waganeegwaarak nogo inom logonet, nogo apit yereegwaarak.
44015001	Nogome wonogwe me, it Yureya mendek ando o Andiyokiya nogo nogogwaarik, ninoreewi Ala apuri time yorogo logonet, "At Muta nen, Aap inagabolo mbaniyak~o, yo'niragagerak nogo ti ndakndak eekkinaka'lek kenok, kit kinagap ndarigin lek~o," yinuk, yorogo mbareegwa,
44015002	it Pawulut Mbaranabat imbirak it nogo inom wone nggwok wappunuk, ogoorak negen wonogo mbareegwa, it imbirak inom, it Andiyokiya mendek abet mbareegwaarak ando nogo inom, leenogo piinok, yorogo logonet, "Kit Yerutalem nogo logomonggotik, it nappiigak nogo inom, Ala apuri unde nogo inom, wone ti, kinom kooni nanip~o," yinuk, yorogogwaarak.
44015003	Yorogo nogogwaarik, it Ala apuri time kuwak eekwi nogo nen nappiya wogo mbareegwa, o Penitiya inom, Tamariya inom, yanggwagak eerit wogo logonet, it endekem mendek inomaluk mbo pereegwaarak wone nogo, mbininogo yorenet wogo mbareegwa, ninoreewi Ala apuri time wonogwe nogo nen iniki ale'nggen ambik aganabeegerak.
44015004	Aganake kagak, it o Yerutalem unggwi wogo mbareegwa, it Ala apuri o Yerutalem kuwak eeka inom, it nappiigak inom, it Ala apuri unde inom, nogo nen keyage waganako mbareegwa, "At Ala eeppinanege kagak ndogop eekoorak~o," yinuk, abok aret mbininogo yorogogwaarak.
44015005	Mbininogo yorogogwaarak kwe, it Pariti mendek wone abet mbareegwaarak ando nogo nen mi'nogo nogogwaarik, "Lek~o. It endekem mendek kunduk, inagabolo mbanogo punuk, Ala wone yugu Muta liiru mbaneegerak nogo eeko logowak nduk yoroorak aret~o," yinuk, yorogogwaarak.
44015006	Yorogo mbareegwa, it nappiigak inom, it Ala apuri unde inom, wone ti, mbanuwok nduk, kuwak eeppogo nogogwaarik,
44015007	wone nogo koonggwi aret wonogogwaarik, at Peterut mi'na'nuk, yorage logonet, "Noreewi~o. O maan at Ala nen, It endekem mendek obeelom wone konembunuk abet mbaruwak nen, yoranet nege logokit nduk, leenogo paneegerak nogo kineenu~o.
44015008	At Ala aakumi iniki abok eenu me, nit Aberiniki wo'niragagerak kwak, it endekem mendek kunduk, at apuri eeginakerak mbaruwok nduk, Aberiniki wogoragagerak.
44015009	Ala nen, It yi, iya, it ti, meek, ninombakeelik nit ambit aret ninombake menggerak me, it kunduk, iniki abet mbakwi paga inomaluk lek eerogo piigerak~o.
44015010	Togop me, nit inom, ninombomini inom, eyo aaninggin tapi inuut paga pogo mengga kwak ninoba luurogo pinaneegwaarak aaninggin abu meek kogo nogogurak wone nogo, kit yogondak nonggop nduk wone ti, it Yetut oone waganggwi inoba luurogo piinok, Ala nonggop eeppinanege kaamun? yinuk, abut mbanuwok nduk yogo ogotik?
44015011	Lek~o. Ninogoba Yetut ninabuwa nen obeelom eeppinanege menggerak ti paga nit ninagap ndake menggi kwak, it togop aret inagap ndake~o, yinuk, abet aret mbako ogoorik~o," yoragagerak.
44015012	Yorage mbareegi, it aap kuwak ogogwaarak nogo abok inoone lek puk ogo mbareegwa, Mbaranabat Pawulut imbirak nen Ala eeppiige kagak, it endekem mendek inenggela'me ineenu ariyak inagabiti warak mendek eekwi, eerubok mendek eekwi, eereegwaarak wone mbininogo yorogwe nogo inaruk koneneegwaarak.
44015013	Wone ti, inaruk konenggo nogogwaarik, Yakobut nen it yorage logonet, "Noreewi~o. Wone yokkirage yi, liirogon konenggo logonip~o.
44015014	Aa'nduk at Ala nen it aakumi endekem mendek nogo at apuri eerogo piinok endage piyanggo logowak nduk, inabuwa mba'nuk, inenggela'me nen kwaarogo miirinabeegerak wone at Timon nen mbininogo yo'niragaarak~o.
44015015	Wone yo'niragaarak ti, Ala yorage kagak yoraga nen liiru mbaneegwaarak nogo ndak-ndak aret yo'niraga~o. Ala nen yorage kagak yorogo logonet,
44015016	-
44015017	Ti'nuk, peebi an wage logominggirik, It Iterali eegu yumbunik aakumi inenggela'me wonogwe nogo inom, Ndi, it aakumi endekem mendek abok aret, Nogoba Ala aret~o, yogwe nogo inom, nen Inogoba Ala an mu'neren wogo logowak nduk, Ndawut awooliya wurik langgunnagagerak nogo obaane'me wuke, Yugum pak wurik langgunogo pereegwaarak nogo, obaane'me wuke logonet, aa'nduk wurik wonagagi kwak eerogo pege, Eerigin~o.
44015018	At togop eeke menggerak o maan nen yereegerak nogo kinogoba Ala nen aret yereegerak me, yokkiragi~o, yinuk, yoragagerak wone liiru mbaneegwaarak me, yokkiragi~o.
44015019	Liiru togop mbaneegwaarak me, it endekem mendek iniki koombunuk Ala wone waganggwi nogo, iniki aaninggin ariyak mendek eerogo piyoorak lek~o.
44015020	We, wam kugi aanggo warak noorak mage~o. Mbabi eeriyak mage~o. Yi mendek ndi mendek amiya wungga'lek kagak warak kenok, noorak mage~o. Amiya noorak mage~o, yinuk, liiru mbanogo punuk wogoraawok~o.
44015021	At Muta lengganeegerak wone nogo maan aa'nduk nen nok, yogondak kuli yi awi ndi awi Yakuri tamban eekwi paga it tamban eeko menggam lombok pekkagak yorogo menggaarak ineenu me, liiru togop aret mbanogo punuk, wogoroorak op aret mbaki~o," yinuk, yoragagerak.
44015022	Yorage mbareegi, it nappiigak inom, it Ala apuri unde inom, Ala apuri time kuwak eeko menggaarak nogo abok inom, nen, "Pawulut Mbaranabat imbirak nit yime mendek ambi inom leenogo o Andiyokiya nappiyaawok~o," yinuk, Ala apuri inoweewi ambi Yurat, endage ambi Mbaranabat inom, aap Tilat inom, leenogo piinok,
44015023	nappiyaawok nduk, liiru mbanggo logonet, "Ninoreewi wa. Kinoreewi nit nappiigak inom, Ala apuri unde inom, nogo nen ninoreewi kit endekem mendek abet mbareegutak o Andiyokiya inom, o Tiriya inom, o Kilikiya inom, kit time wonogwe abok aret keyage wokkinako~o.
44015024	It ando ninom monggoorak nogo, nit nen nappiya woroolik kagak, kinowagam wogo nagaarik, Yogop ee'nip~o, yinuk, yokkiragaarak nogo paga, kiniki taganogo pinagago mbaka, kiniki piirik wonogwe nogo, ninaruk konenggoorak~o.
44015025	Ninaruk konenggoorak me, yogondak nit kuwak eeppunuk, ninom monggoorak aap ando kinowagam woraawak nduk, niniki ambit eeppunuk, leenogo piinok,
44015026	iniki nggaruk togon ninogoba Yetut Keritut wogogo nogogwaarik, Yetut ake kambuurak kenok op aret, mba'nuk, wone yoranet nogo nogogwaarak ninoreewi niniki kunik Pawulut Mbaranabat imbirak nogo, inom nappiya wogo ti~o.
44015027	Togop me, it aap Yurat Tilat imbirak nen liiru mbanak yi ndak-ndak mbininogo yokkiraawak nduk wonok nappiya wogo ti~o.
44015028	Aberiniki ninom nen kit eeko logorak mbakoorak nogo ti, aaninggin mendek ambinom kinoba luurogo pinagaga'lek, we, eeriyak mendek kenok mban eeko logorak mbakoorak nogo yi aret~o.
44015029	Kugi aanggo warak nunggwi, amiya nunggwi, yi mendek ndi mendek amiya wungga'lek kagak warak kenok, nunggwi, mbabi eekwi, eekwi nogo, kit eeriyak lek mbo pogo logonip~o. Mbo pumonggotak ti paga, wone yugu nogo, Abu aret eeko agaarik~o, yinuk, kinombako logogun~o. Ninoreewi wa. Abu aret yokkirogo~o," yinuk, liiru mbanogo punuk, nappiyareegwaarak.
44015030	Nappiigo mbareegwa, o Andiyokiya unggwi nogo nogogwaarik, it Ala apuri kuwak eeko menggaarak nogo kuwak eeppiinok, liiru mbanak ti, wogorogogwaarak.
44015031	Wogorogo mbareegwa, pekkogo nogogwaarik, iniki eyak warogo liiru mbanirogogwaarak kogo nogogwaarik, iniki ale'nggen ambik agagerak.
44015032	It Yurat Tilat imbirak Ala nen yorage kagak yoraga mendek me, it inoreewi Ala apuri time nogo yi wone ndi wone ambik yorogo logonet, iniki eyak wappiigwi, iniki kole eeginakwi, eereegwaarak.
44015033	Time wonogo mbareegwa, it inoreewi Ala apuri time nen iniki ale'nggen agago piinok, iniyok paga it nappiya wogogwaarak nogo inowagam nappiyareegwaarak.
44015034	Nappiyareegwaarak nogo wogwe iigak kwe, at Tilat perak, "Puk arikit," mba'nuk, time aret puk agagerak.
44015035	It Pawulut Mbaranabat imbirak ambime noolik, o Andiyokiya time wonogo logonet, it inom, aap ando ambik inom nen, ninogoba Yetut eeke nagagerak wone nogo mamunirogwe, yorogwe, eeko nogogwaarak.
44015036	Nogome wonogogwaarik, ti'nuk, peebi at Pawulut nen, "Yi awi ndi awi ninogoba Yetut eeke nagagerak wone nogo yoranet nogo nogogum nogome ninoreewi Ala apuri nogo, Nonggop wonogwe iyaamun? Pegiinet nawok~o," yinuk, at Mbaranabat yoreegerak.
44015037	Yoge mbareegi, at Mbaranabat nen, "Yaya endage ambi toonak Marakut nogo ninom nawok~o," yoreegerak kwe,
44015038	Pawulut nen, "At ninom noorak meek," mba'nuk yoge logonet, "Nit o Pambiliya wonogo logonet, Ninom wone yoranet nawok~o, yoreegurak kwe, Neebi~o, yinuk, mbo pinaninuk mbaganeegerak me, yogondak ninom noorak lek~o," yoreegerak.
44015039	Yoge mbareegi, it wone nggwok wappunuk, imbirak ogookkologo nogogwaarik, at Mbaranabat nen Marakut wonok yiiro paga o Tipurut aret nagagerak.
44015040	Ndi, at Pawulut nogo perak, Tilat miike mbareegi, it ninoreewi Ala apuri nen, "Ala kinabuwa mbake, kinarum wonage, eeke logogin~o," yinuk, yorogo mbareegwa, nogo nogogwaarik,
44015041	o Tiriya inom, Kilikiya inom, yi awi ndi awi yanggwagak nugu logonet, at Pawulut nogo nen it Ala apuri kuwak eerit nogo menggaarak nogo iniki nu'lek logowak nduk, yoranet nege nagagerak.
44016001	Yoranet nege logonet, o Nderebe unggwi nage, ti'nuk, o Litera unggwi nage, eereegerak. O Litera time aap ambi Yetut oone waganeegerak endage Timotiyut wonagagerak me, at agalo ti, Yakuri mendek kwe, abet mbareegerak, ndi, ogoba ti perak, Yunani mendek aret~o.
44016002	It ninoreewi Ala apuri o Litera wonogwe inom, o Ikoniyum wonogwe inom, nen Timotiyut aap obeelom wonage kogo nogogwaarak me,
44016003	at Pawulut nen, "Timotiyut nimbirak nege logokit~o," mbake nagagerik, it Yakuri o time menggaarak abok aret Timotiyut ogoba ti, aap Yunani mendek ineenu me, Pawulut nen agabolo mbanuwak nduk yoragagerak.
44016004	It Pawulut Timotiyut imbirak yi awi ndi awi o kota lombok nugu logonet, it nappiigak inom, o Yerutalem Ala apuri unde inom, nen wone kooneegwaarak nogo, it liippunuk eeko logowak nduk yoranet nugu nogogwaarak.
44016005	Togop yoranet nugu nogogwaarak paga, it Ala apuri time kuwak eerit nogo menggaarak nogo iniki nu'lek age mbareegi, ko'lu-kii'me ambi nabennagak, ambi nabennagak, eeko logonet, Ala apuri ambik aret ogogwaarak.
44016006	Ti'nuk, at Aberiniki nen, "O Atiya time Ala wone yora nagup~o," yorage mbareegi, at Pawulut oreewi inom nogwe nogo, o Pirigiya nen o Nggalatiya nogo nogogwaarik,
44016007	o Mitiya unggwi noorak kuli pugu paga panggo yi nogo nogogwaarik, o Mbitiniya ungguwok nduk eereegwaarak mendek, at Yetut Aberiniki nen, "Unggwi noorak," yoroolik me,
44016008	o Mitiya kagak nok-nok, o Torowat unggwi nogogwaarak.
44016009	O Torowat unggwi nogo nogogwaarik, time nogo yogo logonet, at Pawulut abinggaanggo paga aap Makendoniya mendek ambi mi'ndak logonet, "Wulaga wae. Nit yeenggwaaniranok nduk, o Makendoniya yime wunda mok~o," yinuk, oone nabek togon yoge kagagerak.
44016010	Kage nagagerik, "Ala nen nit obeelom wone aap Makendoniya mendek yora nawak nduk, ninayonggo pegerak kogo~o," yinuk, mbet-mbet wunda nawok nduk eereegurak.
44016011	O Torowat nen yiiro paga unggwogo nogogurik, nok-nok aret o Tamotarake wunda nogo nogogurik, ko'lu nen, o Neyapolit wunda nogogurak.
44016012	Wunda nogo nogogurik, o Makendoniya kota aa'nduk wureegwam Pilipi it aap Oroma mendek nen inabu'me piirogo wonogwam nogome, unggwi nogo nogogurik, time logonet, nogo mande negen yereegurak.
44016013	Nogo mande negen yippunuk, it Yakuri tamban eekwi paga o kota nen wundi nogo nogogurik, "Yi aa'nggi paga tamban eeko menggam time wonage," mba'nuk, nogo nogogurik, it kumi kuwak aago wonogome ninom kwi'nogo nogogurik, wone yorogogurak.
44016014	Yorogogurak koneneegwaarak nogo, kwe o kota Tiyatira mendek ambi mbogoyum maa'ngga kunik kigirikwe lombok kungge menggerak endage Liriya nogo nen Ala alut eeke menggerak me, at Pawulut yoragagerak wone nogo waawak nduk nogoba nen iniki tu paarogo pereegerak.
44016015	Iniki tu paarogo pereegerak paga wone wagangge mbareegi, kwe nogo at ame menggaarak inom yiime wuppiyareegerak. Yiime wuppiige mbareegi, at kwe nogo nen, "Kit nen, Kwe yi, ninogoba Yetut abet mbakerak~o, nombakotak kenok, an name ninom logowok nduk woraanip~o," yinuk, nabenak mban yo'nirage mbareegi, "E~o," yinuk, ame aret unggwi nogogurak.
44016016	Ne ambi paga tamban eeko menggam nawok nduk nogwe me, kolaga aap inayeloman ambi kugi inikime unggwagagerak nogo, tili pagangge paga wu nuurogo ogobamini wogorage menggerak me, tu paga ninom lambumbunuk, nogwe niigak,
44016017	at kolaga nogo nen, "At Tiyanak Lombok Menggerak Ala ayeloman kinagap ndariyak wone yokkira wogwe yi, iyaanip~o," yinuk, kwa kunik agan Pawulut ninom ninambokan mu'neren wagagerak.
44016018	Togop mban ari kagak, nogo apit yege mbareegi, ne ambi paga at Pawulut eebi mba'nuk, ena nomorogon kolaga nogo pekkage nagagerik, kugi nogo yoge logonet, "Yetut Keritut endage paga kolaga yi, inikime nen wundi nanok nduk, yokkigi~o," awo yoge kagak, kugi nogo nggigik togon wundeegerak.
44016019	Wungge mbareegi, kolaga nogo ogobamini nen, "Wu nuurogo wo'nirage logorak niniki lunik monggoorak nogo lek aga~o," mbako nogogwaarik, at Pawulut Tilat imbirak pippiinok, niigeren, mbi-mbiingga kunggo logonet ambi age kenok wone mbanggo menggam nogome inoweewi inowagam piya nogogwaarak.
44016020	-
44016021	It inoweewi o kota unde nogo inowagam piya nogo nogogwaarik, yorogo logonet, "Nit aap Oroma mendek nen eeko logorak mage yugu kagak, aap Yakuri yi, it eeko menggaarak mamunnirogo logonet, nit niname o kota yime naalop-kaalop eerogo pugwi iigo~o," yinuk,
44016022	yorogo nogogwaarik, aap apit aago pilak yogo logonet, inooruwok nduk eeko mbareegwa, inoweewi o kota unde nogo nen, "Inambogoyum nibinogo nappunuk, yawi inoo'nip~o," yorogo mbareegwa,
44016023	yawi nggwi eerogo inooppunuk, niigogo o keele maarogo mambiigo menggam mbo mambiigo nogogwaarik, aap inarum waka nogo, "Inarum mondok liirogon logot~o," yinuk, aruk wareegwaarak.
44016024	Aruk wareegwaarak nogo konembunuk, o ko ogoorak oolo aken time mbo mambiige nagagerik, iniyok eyo paga mbet tebenogo piyareegerak.
44016025	Mbet tebenogo piyareegerak time wonogogwaarak kwe, oonikiya nogo iniki paga it ando keele maarak nogo konenggwi iigak, it Pawulut Tilat imbirak tamban eekwi, Ala alut eeko logonet ndawi yogwe, eekwi me,
44016026	abera'lek me mi nggwok nuk ari logonet, o wurik keele maarogo mambiigo menggam nogome o eyak panggonak abok nuk ari, tu paa'nage, mbuti keele maarak nogo piyo-piyo nage, eereegerak.
44016027	Eeke mbareegi, at aap keele maarak inarum waka nogo nen eenik a'nuk, keele maarogo mambiigo menggam tungga paa'narit nagagerak enegen kage nagagerik, "It keele maarak abu mbaganggaarak kagi," mba'nuk, paloowi nggigik togon agago wakkolaakit nduk eeke me,
44016028	at Pawulut nen, "Wulaga. Wakkolaagun~o. Nit abok aret wonogo ogoorik," yinuk, oone nggwok paga yoreegerak.
44016029	Yoge mbareegi, at keele maarak inarum waka nogo nen, "Ndi wonok wa'nip~o," yorage nagagerik, agabiti nen aganak nugirit nggarek togon Pawulut Tilat imbirak inabu'me ngginnari nagagerak.
44016030	Ngginnari nage nagagerik, imbirak wogoren endekem wumbiige nagagerik, "Wologo wae. An nagap ndaruwak nduk, nonggop eeri~o?"
44016031	Yoge mbareegi, it nogo nen, "Lek~o. Kiniki ninogoba Yetut oba panggombunuk abet mbake keenok, kat inom, kaakkapuri inom, kinagap ndarigin~o," yoreegwaarak.
44016032	Yogo nogogwaarik, at inom, it aakumi at ame inom menggaarak inom, it abok aret Ala wone yorogogwaarak.
44016033	Oonikiya ti eyom paga aret at keele maarak inarum waka nen it nogo wogoren nage nagagerik, inagabolo mbannarit nagagerak nogo koorinake mbareegi, at inom, at akwe-apuri inom, yiime wuppiyareegwaarak.
44016034	Yiime wuppiigo mbareegwa, wogoren at ame unggunuk mbi wogorage nagagerik, at inom, at apuri inom, iniki Ala oba panggombunuk abet mbareegwaarak paga iniki ale'nggen ogogwaarak.
44016035	O weege mbareegi, it o kota unde inoweewi nen, "Aap keele maarak inarum waka nen it aap mbere keele maarak nogo keele piinogo wumbiyaawak nduk, yori nanip~o," yinuk, it inawuri yigin unde nogo nappiya wogogwaarak.
44016036	Nappiya wogogwaarak yori wogo mbareegwa, aap keele maarak mambiigo menggam arum waka nen Pawulut yoge logonet, "Ninoweewi o kota unde nogo nen Pawulut Tilat imbirak keele piinogo wumbiyet~o, yinuk, yo'niri wagaarak me, wundi nogo logomonggotik, kinikiigun aret nanip~o."
44016037	Yoragagerak kwe, at Pawulut nen it yigin unde yorage logonet, "Lek~o. Nit Oroma mendek aret kwe, alom kwaaka'lek logonet, nggwok paga yawi ninooppunuk, keele maarogo mambiigo menggam mbo mambinanegaarak me, nit yogondak kote negen wumbinaniyak nduk yagaarak me, yogo ogotik ya? Lek~o. It wogo logomenggaarik nen nit wumbinani woraawak~o."
44016038	Yoragagerak nogo, it yigin unde nen it o kota unde inoweewi yora nogo mbareegwa, "Pawulut Tilat imbirak Oroma mendek aret~o," yoragagerak nogo inaruk konembogo nogogwaarik, "Nit eekoorak ia," yinuk, inagabiti ogogwaarak.
44016039	Inagabiti ogo nogogwaarik, it ineebe aret inowagam woraanuk, "Ai, ninoreewi! Maluk eekkinakoorak~o," yorogo nogogwaarik, wogoren, keele maarogo mambiigo menggam nen wundi nanuk, "O yime logorak lek. Nanip~o," yorogo mbareegwa, nogome nen,
44016040	wundi nogo nogogwaarik, kwe Liriya ame nogome unggwi nogogwaarak. Unggwi nanuk, time inoreewi ando inom lambunggo nogogwaarik, iniki eyak wappiinok, nogogwaarak.
44017001	Nogo nogogwaarik, o Ambipolit unggwogwe, Apoloniya unggwage, eerit o Tetalonika unggwi nogogwaarak. Unggwi nogo nogogwaarik, it Yakuri tamban eeko menggam time wonage me,
44017002	at Pawulut it Yakuri tamban eekwi paga inom eeke nagagerak me, tamban kenagan paga it kuwak eeko menggam nogome inom eeke logonet, at nen Ala wone liiru mbanak paga wone alom lombok amburu mbanogo yorage nagagerak.
44017003	Yorage logonet, "At Ala nen leenogo mippereegerak Keritut nogo, andi yagan wappunuk, kambunuk nogo menggam nen eenik a'nuk mi'nariyak koonak wonagagerak me, mi'nagagerak~o," yinuk, amburu mbanogo liirogon yorage nagagerik, "Yetut eereegerak yokkirage yi, Ala nen leenogo mippereegerak nogo, at aret~o," yinuk, yoragagerak.
44017004	Yoragagerak nogo, it ando nen abet mbako nogogwaarik, it inom, it Yunani mendek Ala inagabiti mbako nogogwaarak ando ambik inom, kumi nggaganin ineebe ambik inom, Pawulut Tilat imbirak inom eeko logowok nduk iya wogogwaarak.
44017005	Iya wogo mbareegwa, it aap Yakuri nen, "Nit yogwe nogo aakumi konenuwak lak, it yogwe mban konenggwi yi, nineebi a!" yinuk, yogo logonet, it aap maluk eeko menggaarak ineenggi lebenak kunggo menggam wonogwe nogo mendek kuwak eeppiinok, it aakumi o kota time abok noone-koone yogo logowak nduk, inikime manabeegwaarak. Manako mbareegwa, it nen aakumi time wonogwe nogo inikime manabit nogo mbareegwa, aakumi ambik noone-koone agan, at Pawulut Tilat imbirak nggwok me inawone mbanuwok nduk, aap Yaton awi oonda mbaneegwaarak mendek,
44017006	it imbirak ineebe lek mbareegwa, at Yaton inom, ninoreewi ando inom, nigiren inoweewi o kota unde inowagam piya nogogwaarak. Piya nogo nogogwaarik, it yorogo logonet, "O yi awi ndi awi abok aret piyaginabit nugu menggaarak nogo, ineebe yime wagaarak me,
44017007	at Yaton nen wogonakerak~o. It aap ti, at Kayitat nen wone lengganggetak nogo taganogo pogo logonet, Ninowe endagembogut alik ambi wonage nogo ti, endage Yetut aret~o, yinuk, yogo menggaarak~o," yoragagerak.
44017008	Yoragagerak nogo it inoweewi o kota unde inom, aakumi kuwak ogogwaarak nogo inom, inaruk konembogo nogogwaarik, inanini nen noone-koone yogo nogogwaarak.
44017009	Ndi, at Yaton oreewi inom nen keele maarak onggo pogo mbareegwa, piinogo teppiyareegwaarak.
44017010	O kiip age mbareegi, it ninoreewi Ala apuri time nen Pawulut Tilat imbirak, "O Mbereya nanip~o," yorogo mbareegwa, oonikiya nogo nogogwaarik, it Yakuri tamban eeko menggam unggwi nogogwaarak.
44017011	It aakumi Tetalonika mendek ti, inogogumbuk kwe, it Mbereya mendek perak, iniki abu obeelom me, Ala wone yorogogwaarak nogo, iniki ale'nggen paga waganggo nogogwaarik, "At Pawulut nen wone yo'nirage yi, abet aret ilik?" yinuk, ko'lu-kii'me Ala wone liiru mbanak malenggo nogogwaarak.
44017012	Malenggo logonet, it Yakuri mendek ambik abet mbareegwaarak. It Yunani mendek kumi nggaganin inom, aap inom, it kunduk, ambik aret abet mbareegwaarak.
44017013	Abet mbako mbareegwa, it Yakuri o Tetalonika wonogwe nogo nen at Pawulut o Mbereya Ala wone yorage konenggo nogogwaarik, aakumi o Mbereya mendek wone munuurogo inikime manabi nogo mbareegwa,
44017014	it ninoreewi Ala apuri o Mbereya wonogwe nogo nen Tilat Timotiyut imbirak time iigak, Pawulut yi kole yenggenak laut ambet paga a woraawak nduk nappi wogogwaarak.
44017015	It aakumi Pawulut o Atena pi wogo mbareegwa, Pawulut nen, "Timotiyut Tilat imbirak mbet-mbet neya woraawak nduk, nappiya woranu~o," yinuk, wone agago nappiyareegerak.
44017016	At Pawulut nogo it Timotiyut Tilat imbirak wogwe iyo, o Atena toginake logonet, o kota time kugiwak ererengge-mboongge aago ambik endekem-oome wonage kage nagagerik, inikime nen eebi lombok mbareegerak.
44017017	Eebi mbake nagagerik, it Yakuri inom, it aakumi Yunani mendek Ala inagabiti mbako menggaarak inom, it Yakuri tamban eeko menggam time, "Wone yi abet aret kagi," mbaruwak nduk, at koongge ari kenok, it koonggwi yuwak nduk yorage, ko'lu-kii'me mbi kunggo menggam time inom aabuk age nagaatik, wone yorage, eeke nagagerak.
44017018	Eeke me, it aap yi wone ndi wone alom kibingga mendek Epikurot wone ari inom, Towa wone ari inom, agan nogo nogogwaarak nogo nen, Pawulut inom wone onggo-onggo yogo logonet, "Wone yogwe iigetak kambok agan nege menggerak yi, nonggop mba'nuk agan nege mbakop?" yogwe, ndi, at Pawulut nen wone obeelom wone Yetut eeke nagagerak wone inom, at eenik a'nuk mi'nagagerak wone inom, yorage kenok, it ando nen, "Lek~o. Aakumi alik inagugi awone wonok wage nagaarik, ari kogo~o," yinuk, yogwe, eekwi me, yogo nogogwaarak.
44017019	Yogo nogogwaarik, Pawulut wonok, o Areyopagut wone amburu mbanggo menggaarak inowagam pi nogo nogogwaarik, yogo logonet, "Kat wone alik ngget mendek mamunnirage ti, nit nineenu aruwok nduk yo'niret~o.
44017020	Kat wone alik negen agan nege konenggoorak me, Wone eebe ti aret me yigi, mbaruwok nduk, yu~o," yoreegwaarak. (
44017021	Ti yoreegwaarak nogo ti, inaworak Atena mendek inom, nggiru iya wogogwaarak inom wonogwe inom, it nogo nen wone alik ngget mendek nogo mban konenggwi, yogwe, eeko logonet, yi eekak ndi eekak eeka'lek aret wonogogwaarak me, yoreegwaarak.)
44017022	"Yu~o," yogo mbareegwa, Pawulut nogo nen o Areyopagut it wone amburu mbanggo menggaarak inenggela'me mi'na'nuk, yorage logonet, "Kit noreewi o Atena mendek yi wae. Kit kugiwak amili kumbunuk, kiniki ti paga mban panggombunuk mugurok nogwe kiigi~o.
44017023	O kota yime kit kugi eerit nogo monggo'nom nenegen kanet nage logonet, kugi eeko monggo'nom ambi, Ninogoba Endage Nineenggo'lek Eeko Monggom~o, yinuk, liiru mbanak pugunik nenegen kagarak. Kit kineenggo'lek logonet, ayuk wuppunuk alut eeko monggotak ti'nogo an nen yokkira~o."
44017024	Yorage nagagerik, "At nggween inom, yi mendek ndi mendek nggween paga mendek abok inom, wakkagagerak Ala nogo ti, mbogutnggween unde at aret me, at kugiwak awi aap nen wureegwam nogome wonageelik~o.
44017025	At nen mban yi aakumi ndi aakumi ineenik eeginake, ambe aagi wogorage, yi mendek ndi mendek wogorage, eeke menggerak me, at amendek lek kenok, aakumi inamendek ambi at wogoriyak abu lek~o.
44017026	At yi awi ndi awi abok o nenaarit nogo logowak nduk, kuli ogoorogo piinet nage, ti'nuk, nineyom-naneyom eerit nogo logowak nduk, koonogo pege, eeke nagagerik, yi aap ndi aap inanebunu lombok yi awi ndi awi wiganuwak nduk, alom aap ambit aret wakkagagerak.
44017027	Wakkaga'lek logonet, koonogo pereegerak nogo ti, at eebe nda lek korok-korok ninom aret wonage kwe, kwaarit nogo logomonggoorik, Nogo eebe yi aret kagi, yinuk, yelok kaawak nduk eereegerak~o.
44017028	Ndi, aap kit mendek ambi ndawi pege logonet, Nit kunduk at paga wiganak aret~o, yinuk, yereegerak nogo ndak-ndak, nineenik wonogwe inom, yi eekak ndi eekak eekwi inom, o nggween paga nugwi inom, ti, at panggok mban logonet eeko monggoorak me, eereegerak~o.
44017029	Ti kenok, nit Ala paga wiganak aret wonogwe me, at eebe alom ti, aakumi iniki koonogo punuk mbuti emas paga, mbuti perak paga, yugum paga, kugiwak negen ogobakkigirik ti kwak mbarugup~o.
44017030	O maan nen nineenggo'lek logonet eekwi niigak, Ala nen malenninaka'lek aret wonagagerak kwe, yogondak perak, nit yi aakumi ndi aakumi abok aret ninomaluk mondok mbo puwak nduk yo'nirage agaarik~o.
44017031	At ambi leenogo mippereegerak nen aakumi abok eekwi ndak-ndak owak looninaburak ne ambi koonogo pereegerak~o. Ndi, ne ambi koonogo pereegerak nogo nit aakumi abok nineenu aruwok nduk, at nogo ti, kambunuk nogo menggam nen eenik agago mippereegerak~o, yinuk, yokkirage agarik~o," yoragagerak.
44017032	At Pawulut nen kambunuk ineenik ariyak wone ari konembogo nogogwaarik, it ando nogo nen miyuk-meya eerogo pugwi iigak kwe, it ando nen perak, "Wone ti, ambinom ari keyaawi~o," yinuk, yogo mbareegwa,
44017033	at Pawulut nogo it wone amburu mbangga inenggela'me nen mbo piinok wundeegerak.
44017034	Wungge mbareegi, at o Areyopagut wone amburu mbangga mendek ambi Ndiyonitiyut inom, kwe endage Ndamarit inom, it ando inom, Pawulut inom lambunggo nogogwaarik, abet mbareegwaarak.
44018001	Ti eeke nagagerik, at Pawulut nogo o Atena teppunuk, o Korindut nagagerak.
44018002	O Korindut nage nagagerik, time logonet, aap Yakuri mendek ambi o Pondut nda'nagagerak endage Akwila, ndi, akweeluk endage Piritikila imbirak inom lambuneegerak. Aap endagembogut Kelawuriyut nen, "It Yakuri mendek o Oroma yime logorak lek~o," yinuk, wone lengganogo yoragagerak paga, aap akwe imbirak ti, awo nggeriluk o Italiya teppunuk, o Korindut wogogwaarak. Wogo nogogwaarik, time wonogo logonet,
44018003	mbogoyum o wuriyak yum penggaakwi me, Pawulut iya nage nagagerik, at kunduk, yum o wuriyak penggaakwi eenu me, inom logonet, penggaake nagagerak.
44018004	Eeke logonet, at Pawulut nogo kulinik-kalinik it Yakuri tamban eekwi paga it tamban eeko menggam unggunuk, it Yakuri inom, it Yunani mendek inom, it iniki abet mbaruwak nduk, Ala wone amburu mbanogo yorage nagagerak.
44018005	Ti'nuk, Tilat inom, Timotiyut inom, o Makendoniya nen wogo nogogwaarik, inom logonet, at Pawulut nogo alik ambi eeke logolik Ala wone ti mban yorage logonet, "Ala leenogo mippereegerak Mesias nogo ti, Yetut aret~o," yinuk, it Yakuri mendek yorage nagagerak.
44018006	Yorage me, it nogo inom ogookkologo logonet, miyuk-meya eerogo pogo mbareegwa, Pawulut nen, "Kit lek eerogo pinagarak ti, an nobaalombok lek~o. Kit kinobaalombok eekkolamonggotak paga lek eerogo pinagagin~o. Ndi, an yogondak nen it aap endekem mendek yoranet nege logogin~o," yinuk, it liippuwak nduk, mbogoyum liirubu lenggenak nogo yumbunogo inoba nappereegerak.
44018007	Ti eeke nagagerik, nogome nen wundi nanuk, aap Ala agabiti mbaka endage Titiyut Yutut ame it Yakuri tamban eeko menggam eraanu time wonage me ka wagagerak.
44018008	It Yakuri tamban eeko menggam unde menggerak Keriput nogo inom, at aaganapuri inom, iniki ninogoba Yetut oba panggombunuk abet mbareegwaarak. Ndi, it Korindut mendek ambik at Pawulut nen yoragagerak nogo konembunuk, abet mbako mbareegwa, yiime wuppiyareegerak.
44018009	-
44018010	Ti'nuk, ne ambi nogo iniki paga ninogoba Yetut nen at Pawulut abinggaanggo paga yoge logonet, "An nimbirak wonage me, aakumi nen pippaganuk koorugun lek me, kagabiti nen puk logogun~o. O kota yime an napuri ambik wonogwe me, yorage logot~o," yinuk,
44018011	yoreegerak me, Ala wone mamunirage kagak tut 18 peneneegerak.
44018012	Ala wone mamunirage wonage me, at Nggaliyo aakumi Akaya mendek inowe gubernur mi'ndak wonage kagak, it Yakuri mendek abok lambumbunuk ambugwi mi'nogo nogogwaarik, Pawulut pippunuk eebe wonok, wone amburu mbanggo menggam pi nogogwaarak.
44018013	Pi nogo nogogwaarik, "At aap yi, Ala alut eeko logorak wone yugu nogo kagak, alik eeko logowak nduk, aakumi iniki nggaganabit nege kenok, wonok wogo~o."
44018014	Yorogo mbareegwa, Pawulut nogo yoraakit nduk eeke kagak, Nggaliyo nen it Yakuri nogo yorage logonet, "At maluk ambi nggwok eeke, it o Oroma mendek nen wone lengganogo yo'nirogogwaarak kagak, abu alik eeke, eeke kenok, kit aap Yakuri nen yo'nugwi kiinok, naruk liirogon konenikit lak kwe,
44018015	kit wone yugu eeko logonet mbuulogwe-mbaalogwe eeko monggotak nogo paga yilumbunuk wone wakwi me, an nen wone amburu mbanogo yokkiroorak neebi~o. Kit kinalik kinobaalombok koonggo logonip~o," yinuk,
44018016	wone amburu mbanggo menggam time nen mugogo wumbiyareegerak.
44018017	Wumbiige mbareegi, mi'nogo logonet, it Yakuri tamban eeko menggam unde menggerak at Totenet nogo, pigogo, wone amburu mbanggo menggam taa'nogo nen yawi wakwi iigak, at Nggaliyo nen, "Inobaalombok," mba'nuk, puk agagerak.
44018018	At Pawulut o Korindut time logonet, nogo ambik yege nagagerik, ti'nuk, ninoreewi Ala apuri time iigak, at Akwila akweeluk Piritikila imbirak inom yiiro paga o Tiriya woraawok nduk, eeko logonet, at Pawulut nen ambi eeriyak Ala enggaanom yoreegerak nogo ndak-ndak o Kenggereya taati at eeruwak mbaneegerak.
44018019	Eeruwak mbangge nagagerik, o Epetut wunda wogogwaarak. Wunda woraanuk, Pawulut nen Piritikila Akwila imbirak time piinok, at alik it Yakuri tamban eeko menggam unggwi nage nagagerik, it Yakuri mendek Ala wone piinogo yoragagerak.
44018020	Yorage mbareegi, "Ninom yime ambinom logowok~o," yoreegwaarak kwe, "Lek~o," yorage nagagerik,
44018021	woraakit nduk eeke logonet, "Ala nen, Woroorak, mbake kenok, peebi kiya woraagin~o," yinuk, keyage wappiinok, o Epetut time nen yiiro paga
44018022	o Kayitareya wagagerak. Wage nagagerik, nogome nen at Pawulut o Yerutalem wage nagagerik, it Ala apuri time kuwak eekwi nogo keyage wappiinok, o Andiyokiya nagagerak.
44018023	Time wonagagerik, ti'nuk, peebi o time lambembunuk, yi awi ndi awi o Nggalatiya inom, o Perigiya inom, yanggwagak nege logonet, Yetut oone waganggwi nogo iniki nu'lek logowak nduk, yoranet nege nagagerak.
44018024	Ti yorenet nage kagak, aap Yakuri mendek ambi awi alom Alekandiriya endage Apolot nogo nen, Ala wone liiru mbanak irip-unggut abok eenu logonet, oone amburu lombok yorage menggerak me, o Epetut nagagerak.
44018025	Nage nagagerik, ninogoba Yetut eereegerak wone at yogwi iinok, liirogon waganeegerak me, Yetut eeke nagagerak wone abet aret mamunirage, iniki aganggen kerek togon yorage, eeke nagagerak kwe, Aberiniki wambi wagagerak eenggo'lek, we Yaya yiime wuppiige nagagerak wone nogo mban eenu me yorage nagagerak.
44018026	At agabiti lek logonet, it Yakuri tamban eeko menggam nogome wone yorage nagagerak. Yorage me, it Piritikila Akwila imbirak inaruk konenggo nogogwaarik, at Apolot wonok, iname nogo nogogwaarik, Ala eeke menggerak wone nogo liirogon mbinuk-mbenak eerogo yoreegwaarak.
44018027	At Apolot nen o Akaya wunda naakit nduk, eeke mbareegi, it ninoreewi Ala apuri o Epetut mendek time nen, "Nage logot~o," yinuk, Yetut oone waganeegwaarak o Akaya wonogwe nen at keyage warogo waawak nduk, liiru mbanogo nappereegwaarak. Nappogo mbareegwa, wonok, wunda nage nagagerik, Ala inabuwa nen eeppiyareegerak paga abet mbareegwaarak nogo inom logonet, mondok iya lombok yeenggwaarage nagagerak.
44018028	It Yakuri mendek at inom nggwok me wone wako logonet, at Apolot nen Ala wone liiru mbanak paga, "Ala nen leenogo mippereegerak Keritut ti, Yetut aret~o," yinuk, onggo yoriyak lek mondok lok kunik yorage nagagerak.
44019001	At Apolot o Korindut wonage kagak, Pawulut nogo o Nggalatiya-Perigiya nggelok-nggobok time nage nagagerik, o Epetut unggwi nagagerak. Unggwi nage nagagerik, Yetut oone waganggwi ando time iya nage nagagerik, it yorage logonet,
44019002	"Kit Yetut abet mbako nogogutik, Aberiniki waganeegutak ilik, lek a?" Yorage mbareegi, it nen, "Aberiniki wonage~o, yogwe nogo, nit awo konengga'lek aret ogoorik~o."
44019003	Yogo mbareegwa, "Ti kenok, nano wone konenggo mbareegup, yiime wuppinagareegwaarak~o?" Yorage mbareegi, it nen, "Lek~o. At Yaya wone yo'nirogogwaarak koneneegurak nogo paga yiime wuppinaneegwaarak~o," yoreegwaarak.
44019004	Yogo mbareegwa, at Pawulut nen, "At Yaya yiime wuppiige nagagerak ti, inomaluk mbo pugwi iinok, yiime wuppiige nagagerak~o. At nen aakumi ambik yorage logonet, At an nambokan woroorak ti, kiniki oba panggombunuk abet mbako logonip~o, yorage nagagerak ti, Yetut aret~o."
44019005	Yoragagerak nogo konenggo mbareegwa, ninogoba Yetut endage paga yiime wuppiyareegwaarak.
44019006	Yiime wuppiigo mbareegwa, at Pawulut eenggi inanobak tebembiige kagak, Aberiniki inoba wambi wage mbareegi, aakumi alik inoone lalin negen woppunuk yogwe, Ala wone yorogwe, eereegwaarak.
44019007	It aap Aberiniki inoba wambi wagagerak nogo ti, aap ineebe lambuk togon, 12 negen aret.
44019008	Ti'nuk, at Pawulut nen it Yakuri tamban eeko menggam unggwage nagaatik, agabiti lek logonet, aakumi Ala abu'me piyoorak wone ti, "Abet aret yigi," mbaruwak nduk, amburu mbanogo yoragak mban eeke kagak, tut kenagan peneneegerak.
44019009	Yorage nagagerak kwe, it ando inogogumbuk a'nuk, "Abet mbariyak nineebi~o," mba'nuk, nggwok paga ineenik logorak tu nogo, miyuk-meya eerogo pogo mbareegwa, at Pawulut nen it lambembiinok, at oone waganeegwaarak nogo mban wogoren, aap Tiranut tekola awi wureegim time unggwi nage nagagerik, ko'lu-kii'me inom wone yorage, it nen kin wokkogwe, eeko nogogwaarak.
44019010	Eekwi iigak, tahun mbere eereegerak me, it Yakuri mendek inom, it Yunani mendek inom, o Atiya wonogogwaarak nogo abok aret ninogoba Yetut eereegerak wone konenggo nogogwaarak.
44019011	Ala nen eeppege kagak, Pawulut nen eerubok mendek mondok iya tit eeke nagagerak.
44019012	Iya tit eeke nagagerak ti, at ayum liigak kookak inom, ambogoyum oba pereninuk nege menggerak inom, wonok nogo nagaatik, it aakumi kugi andi nogo, inoba labumbiigwi iigak, kugi andi nogo lek age, kugi inikime unggwegetak nogo nggik togon wungge, eeke nagagerak.
44019013	Eekwi iigak, it aap Yakuri kugi eeka nogo nen aakumi kugi inikime unggwegetak nogo inoba ineenggi pippiinok, ninogoba Yetut owak mbambunuk, kugi wumbiyaawok nduk yorogo logonet, "Pawulut yorage menggerak Yetut nogo endage paga wundi nak~o," yinuk, yoraawok nduk eereegwaarak.
44019014	Ti eereegwaarak nogo ti, it aap Yakuri Ala unde inowe Tekewa apuri ineebe 7 nen togop aret eereegwaarak.
44019015	Togop eereegwaarak mendek, kugi nogo nen, "Yetut ti neenu, ndi, Pawulut eeke menggerak kunduk, neenu aret kwe, kit yi perak, taani~o?"
44019016	Yorage nagagerik, aap kugi ogole warak inikime wonagagerak nogo nen worak togon inoba luk ari nagagerik, tebenogo piinok, inooke mbareegi, it nogo oome nogome nen inagap mbelanak inamiya tene agan kole mbaganit nogogwaarak.
44019017	Eekerak yogwe nogo, it aakumi o Epetut wonogwe Yakuri mendek inom, Yunani mendek inom, abok aret konembunuk inagabiti ogo nogogwaarik, ninogoba Yetut endage tiyappereegwaarak.
44019018	It aakumi ambik abet mbareegwaarak nogo wogo nagaatik, "Nit togon maluk togop aret eeko nogoorak~o," yinuk, nggwok paga paganggo nogogwaarak.
44019019	It kugi unde ando kunduk, kugi eeruwok nduk mbuku mbanak pekkagak eeko nogogwaarak nogo, wonok aakumi abok inenggaanom kani kuneegwaarak. Ndi, inambuku kani kuneegwaarak onggo ineenggi lingginggo logonet, wu ambik, satu milyar ndak-ndak aret kogogwaarak kwe, kagak kani kuneegwaarak.
44019020	Ninogoba Yetut oone woppunuk togop aret eeko nogogwaarak paga, wone ti wiganinuk nage kenok, aakumi nen wone ti, liippugwi, waganggwi, eerit nogogwaarak.
44019021	O Epetut time togop aret eeko mbareegwa, at Pawulut nogo o Makendoniya inom, o Akaya inom, yanggwagak eerit o Yerutalem naakit nduk, iniki koongge logonet, "O time nage logominggirik, o Oroma kunduk ka nagin aret~o," ari nagagerik,
44019022	at yeenggwaarit nega ineebe mbere Timotiyut Eratut imbirak inaa'nduk o Makendoniya nappiige nagagerik, at alik o Atiya logonuk, woraakit nduk puk agagerak.
44019023	Nogo ti eyom aret ineenik logorak tu nogo paga wone waruwok nduk abo pilaneegwaarak.
44019024	Aap mbuti perak ogobakkigika ambi endage Ndemeteriyut nen inowogolo Aretemit awi mbuti perak ogut ogobakkigike menggerak me, onggo nuukkoloorak nduk awuri ambik lengganinaketak ogobakkigikwi iinok, onggo nggwok wogorage nagagerak.
44019025	It at awuri nogo inom, it aap ando yabu ti mendek eeko menggaarak inom, kuwak eeppiinok, yorage logonet, "Nawuri~o, nit eekwi yi paga onggo nggwok kologwe kineenu kwe,
44019026	aap endage Pawulut nogo nen, Kugiwak aakumi nen ogobakkigikwi ti, abe mendek lek~o, yinuk, o Epetut yime nen mban lek~o. Ata, o Atiya yi awi ndi awi time abok aret aakumi apit inikime manabit nege logonet, nomoninabit nage kinigen kogwe, kinaruk konenggwi, eeko ogotik~o.
44019027	Togop me, nit onggo koloorak eekwi yi mban endage lek arigin lek kwe, nit o Atiya yime monggoorak abok inom, it yi awi ndi awi menggaarak abok inom, ninowogolo kwe nggwok Aretemit nit abok aret alut eeko monggoorak nogo, at awi wurik meek mbako logonet, at ayuk lek, teeluk aret agaarak kogo~o, yinuk, yogwe iyo, nagabiti mbaki~o," yinuk, yoragagerak.
44019028	Yoragagerak inaruk konembogo nogogwaarik, inanini wu agan nage mbareegi, "Nit Epetut mendek ninowogolo Aretemit nggwok aret~o," yinuk, keekok yereegwaarak.
44019029	Keekok yogo mbareegwa, o kota lombok time nggigi-nggigi wundit wogo nogogwaarik, noone-koone yogo logonet, it aap o Makendoniya mendek Pawulut inom nugu menggaarak, Nggayut Aritarukut imbirak pigiren, nano mendek pekkoorak kuwak eeri nogo menggam kole lombok nogome puu'nuk piya unggwogogwaarak.
44019030	Piya unggwogogwaarak wonogwe me, at Pawulut nogo, aap ambik kuwak eeri nogogwaarak nogo inenggela'me unggwi naakit nduk eeke mbareegi, it Yetut oone waganggwi nogo nen, "Puk~o," yinuk, tebemborogo wonogwe me,
44019031	it o Atiya mendek inoweewi at Pawulut inom kunik menggaarak nogo nen, o kuwak eeko menggam kole nogome unggwi nage kero, "Mage," yoruwak nduk, inawuri nappiya wogogwaarak.
44019032	Yogwe iigak, it kuwak ogogwaarak ando ambik nogo nen, nonggop nduk kuwak eekaarak ineenggo'lek me, ambi yagak, ambi yagak, yogo logonet, naalop-kaalop yogwe me,
44019033	it Yakuri nen aap endage Alekandet nogo waganogo panggok irit oolo pi unggwogogwaarak me, it aakumi ando nen, "At yo'niraawak~o," yogo mbareegwa, wone onggo liirogon yoraakit nduk eenggi paga, "Puk logonip~o," yoragagerak mendek,
44019034	at aap Yakuri mendek yelok kogo nogogwaarik, "Nit Epetut mendek ninowogolo Aretemit nggwok aret~o," yinuk, keekok kunik aret yogwe iigak, oonegen mbere agagerak.
44019035	Oonegen mbere age mbareegi, it aap o kota Epetut mendek wone koonggaatak liiru mbangga nogo nen, "Kinoone mage~o," yorage mbareegi, puk iigak, yorage logonet, "Kit aap Epetut mendek yi, ambi yokkira~o. At ninowogolo yiindi nuuka aganggenggwi Aretemit awi wurik inom, yugum mbogut paga nen wambi wagagerak, Ninagugi yi aret~o, yinuk, ogut porogo monggoorak nogo inom, unde nogo nit Epetut mendek aret me, yi aakumi ndi aakumi ineenggo'lek me, yogo ogotik?
44019036	Lek~o. Wone yi pilit lek, abet aret me, kit kiniki lek negen mbet-mbet yi eekak ndi eekak eerugup~o. Yanggorogon puk logonip~o.
44019037	It aap yi, ninowogolo awi wurik me yi mendek ndi mendek wonage nogo waganggwi, eebe miyuk-meya eerogo pugwi, eerulik iigak, wogoren wogotak me,
44019038	it wone amburu mbangga inom, it ninoweewi o Oroma mendek inom, wonogwe aret me, at Ndemeteriyut inom, awuri mbuti perak ogobakkigika inom, nogo nen, Ninawone amburu mbanuwak~o, mbakwi iinok, it inowagam time aret yora nawak~o.
44019039	Ndi, wone ti, it nen koonemenggaarak kwe, meek kenok, peebi nit abok kuwak eeppunuk amburu mbanuwok~o.
44019040	Wone yogondak abo wa'nagaarak yogwe yi, nonggop nduk noone-koone yogo logonet, maluk eekotak~o? yo'nirogwe iinok, alom lek kagak, wologwe yi, wogoren wogoorak me, nit onggo ngge yoroobok ariyak me,
44019041	mbaganinip~o," yoragagerak.
44020001	Wone naalop-kaalop yogo nogogwaarak nogo lek age mbareegi, Pawulut nen at Yetut oone waganggwi nogo woraawak nduk, inayonggo piyareegerak wogo mbareegwa, iniki eyak wappiige nagagerik, "An o Makendoniya na~o," yoraanok, nagagerak.
44020002	Nage nagagerik, o yi awi ndi awi time yanggwagak nage logonet, iniki eyak wappiinet nagagi-nagagi o Yunani aret ari nagagerak.
44020003	Time wonage kagak, tut kenagan penengge mbareegi, o Tiriya woraakit nduk eeke mbareegi, it Yakuri nen iniki ambit eeppunuk, "Wariyak," koonggo mbareegwa, "Niyok paga tu o Makendoniya paga naakit," kooneegerak.
44020004	At inom wogogwaarak nogo ti, aap awi Mbereya mendek Pirut aput Topatet inom, o Tetalonika nen wogogwaarak Aritarukut Tekundut imbirak inom, o Nderebe nen wagagerak at Nggayut inom, Timotiyut inom, ndi, o Atiya nen wogogwaarak it Tikikut Toropimut imbirak inom, aret wogogwaarak.
44020005	It ti, abok aret inaa'nduk o Torowat to'niigwi a wogogwaarak.
44020006	Ndi, nit nogo laago Roti Piika'lek Mendek larak nenok, o Pilipi nen yiiro paga unggunuk wogo logonet, nogo 5 aret yegak, o Torowat ninoreewi to'niigwi wonogwe me iya wogogurak. O Torowat unggwi wogo nogogurik, time nogo 7 yereegurak.
44020007	Tamban eekak yuurak ne iyaalok warennagagerak Hari Minggu paga mbi karerogo nawok nduk kuwak eereegurak me, at Pawulut ko'lu naakit nduk eeke logonet, wone yorage kagak, oonikiya nogo iniki agagerak.
44020008	Ndi, nit kuwak eereegum o nogo ta'mban-mban kenagan wurik me nogome, ndi ambik wunimbunuk abinak paga Pawulut wone nggorek nikkenok nage kagak,
44020009	wulaga ambi endage Eyutikut pugagi ambe mbanak paga kwi'ndak wonage me, nogo wulamo'ndi ari logonet, uu'ngguluk wambeegerak. Uu'ngguluk wangge mbareegi, kanggerak nduk waganeegwaarak mendek,
44020010	Pawulut nogo wambi nage nagagerik, amborowak tebe yinuk, piyanogo ogome wagangge nagagerik, "Kiniki ma'narugup~o. Eebe eenik wonage~o," yoragagerak.
44020011	Yoraanuk, iyokan lagi nage nagagerik, roti karerogo nenok, at inom wone mbanggwi iigak, o wikit nduk kilim nagake kagak, teppiinok nagagerak.
44020012	Nage kagak, it aakumi nen wulaga nogo eenik aret wonok nogo nogogwaarik, iniki ale'nggen ambik ogogwaarak.
44020013	Ndi, at Pawulut nen, "An niyok paga o Atot noorak mbakirak me, kit kinaa'nduk o Atot time to'neegwi a nanip~o," yo'nirage mbareegi, at nggween paga wage kagak, nit ninaa'nduk yiiro paga unggunuk, o Atot tokkogwe a wogogurak.
44020014	O Atot time niya wage mbareegi, yiiro paga ninom o Metilene wogogurak.
44020015	Time nen wogo nogogurik, ko'lu yi yenggenak kup mbanak o Kiyot wunggagak, ko'lu o Tamot ari wogogurak. Ndi, obaganggwe nen o Miletut ari wogogurak.
44020016	Ari woraanuk, at Pawulut nen, "Ne Pendakota o Yerutalem neegak, eeriyak me, o Atiya mban elaambirik neegak panggo ari kero, o Epetut unggwaga'lek nok-nok, o Yerutalem mbet-mbet nawok~o," yinuk, kooneegerak.
44020017	Togop aret, koneneegerak me, Miletut unggwi wogo nogogurik, time nen at Pawulut nogo, it Ala apuri kuwak eeko menggaarak unde nogo, woraawak nduk, o Epetut inayonggo nappereegerak
44020018	at owagam wogo mbareegwa, yorage logonet, "An o Atiya yime kiya wagagirak kuli nen ninom logonet eeke nagagirak nogo kineenu aret~o.
44020019	It Yakuri nen iniki ambit eeppunuk, an nooruwok nduk koonogo punuk aaninggin noba panugwi iigak kwe, nogoba ayeloman logonet, niniki tebe yinuk, kinale ari logonet, yeenggwaagirage nagagirak nogo~o.
44020020	Wone obeelom eekkinaburak wone nogo, ando yuurak nagabiti nen teppege, ando yokkirage, eeke logolik~o. Nggwok paga inom, kiname lombok inom, mamunggiranet nege nagagirak kineenu~o.
44020021	Mamunggirage nagagirak nogo ti, kit Yakuri mendek inom, kit Yunani mendek inom, kit maluk eeko monggotak kiniki koonogo mbo punuk, Ala owagam wogwe, kiniki ninogoba Yetut Keritut oba panggombunuk abet mbakwi, eerubagip nduk, liirogon yokkirage nagagirak~o.
44020022	Ndi, yogondak perak, Aberiniki nen nimin-namoorak yo'nege kenok, o Yerutalem nen ee'naburak neenggo'lek kagak kwe, aret nagin~o.
44020023	Ne ambi paga o ambi me yoragak, ne ambi paga o ambi me yoragak, eerit nege me, Keele maakkakwi, aaninggin-paaninggin koba pagagwi, eerugun~o, yinuk, Aberiniki nen paganogo yo'nege menggerak neenu aret~o.
44020024	Togop kwe, An neebe neenik logorak iya lek~o. Ata, Ala iniki kunik en eeppinanege menggerak wone obeelom wone yorage logokit nduk, nogoba Yetut nen yabu unde eeppaneegerak nogo, mbo pega'lek worok togon eeriyak ti mban iya mbake minggirak me, eerit nage agarik~o.
44020025	Ndi, yogondak perak, an nogo Ala abu'me pinagarak wone yokkirage nagagirak kit yi, peebi ambi yokkiranet wage kinigen neyaamunggup lek ti, an neenu~o.
44020026	-
44020027	Ala iniki koonogo pereegerak wone nogo ando teppuulik, abok aret yokkirage nagagirak me, kit ambi lek eerogo pinagarak kenok ti, an nobaalombok lek~o. Kit kinobaalombok eekkolamonggotak paga aret lek eerogo pinagagin~o, yinuk, o yogondak yi paga abet aret yokkirage agarik~o.
44020028	At ninogoba Yetut amiya paga Ala apuri kuwak eeko menggaarak inonggo mbaninabeegerak nogo ti, at andomba kwak aret me, inarum logobagip nduk, Aberiniki nen mippinagagerak me, kit kiniki tum wakkologo logonet, it inom liirogon ndegeninako logonip~o.
44020029	An lambembinaganuk nage neegak, mba'ngge kinenggela'me unggwi wogo logomenggaarik, teppinagagun lek nibingginabugun ti, an neenu aret~o.
44020030	Kit mendek nen kunduk, kinenggela'me nen aret mi'na'nuk, kit Yetut oone waganggwi kiniki nomongginabuwok nduk, obeelom wone nogo abut laganogo yokkirogo logogun~o.
44020031	Togop me, kiniki tum wakkologo logonip~o. O liingge nen, oonikiya nen, puk aga'lek kinale ari logonet, kinalitak lombok kurumbi yokkirage neegak, tahun kenagan eereegirak nogo abeko logonip~o.
44020032	Ndi, yogondak perak, at Ala iniki kunik en eeppinagarak wone ti paga, kiniki kole agago pinaganuk at apuri ake leenak kenok, yate kwak inake punogo piyareegerak nogo kinom unde arubagip nduk, Ala abu'me pinagagi~o.
44020033	Kit kinawu mbuti perak emas inom, kinambogoyum inom, an uugwe mbake logolik~o.
44020034	Ninamendek lek kenok, Wo'nirinip~o, ti yokkirage logolik~o. Ata, an nake inom, it ninom nege nagagirak inake inom, ti, an neenggi omaawi paga nen mban agago kologo nogogurak kineenu nogo~o.
44020035	At ninogoba Yetut nen ari logonet, Kologwe paga inale'nggen mbuuluk kogwe, ndi, wogorogwe paga perak, inale'nggen ambik kogwe, eeko menggaarak~o, yereegerak nogo, abeke logonet, an abok aret eeke nagagirak nogo ti, yabu ta'liila eeppunuk, it yabu eeko logorak meek mendek yeenggwaarogo logorak, kogo~o, yinuk, mbarumunggup nduk, eeke nagagirak~o," yoragagerak.
44020036	Wone ti abu aret yorage nagagerik, it abok inom inendobanggun yindumbunuk, tamban eereegwaarak.
44020037	Tamban eeppogo nogogwaarik, at Pawulut eebe panggeppunuk, ale yogwe, keyage wappugwi, eekak mban eereegwaarak.
44020038	At Pawulut nen, "An peebi nenggaawak ambi neyaamunggup lek~o," yoragagerak ti paga iniki abu maluk ogo nogogwaarik, ale yogwe, keyage wappugwi, eeppogo nogogwaarik, wonok yiiro yi aa'nggi paga wonage me taa'nogo pi nogogwaarak.
44021001	Niniki it paga nggi ari kagak, teppiinok, yiiro paga unggwogo nogogurik, time nen nok, nggween kup mbanak Kot wunda wogo nogogurik, ko'lu nen o Ororot unggwi wogwe, ti'nuk, o Patara unggwi wogwe, eereegurak.
44021002	O Patara nogome wonogwe me, yiiro alik o Penitiya wunda woraawok nduk eeko mbareegwa, ninom aret unggwogo nogogurik, wogogurak.
44021003	Wogo nogogurik, o Tipurut nineebe kwaare'nggan nina wunggagak wogo logonet, yi mendek ndi mendek yiiro me yonggolak nogo o Tirut kilirogo wumbegak woraawok nduk, o Tiriya unggwi wogogurak.
44021004	Time unggwi wogo nogogurik, Yetut oone waganggwi mendek time wonogwe kwaariigo nogogurik, ninom logonet, nogo 7 yereegurak. It time mendek nogo Aberiniki nen yorage kagak Pawulut yogo logonet, "Kat Yerutalem nagun~o," yoreegwaarak kwe,
44021005	time logonuk noorak kooneegurak nogo ndak-ndak age mbareegi, it Yetut oone waganeegwaarak nogo inakuwi-inapurilogwe inom abok aret o kota nen wo'niren yi aa'nggi paga pinani nogo mbareegwa, ninendobanggun yindumbunuk tamban eereegurak.
44021006	Tamban eeppunuk, it ninom keyage wat-wat yogo nogogurik, iname nogwe iigak, nit yiiro paga unggwi nogogurak.
44021007	O Tirut time nen wogo nogogurik, o Potolemayit unggwi woraanuk, time ninoreewi Ala apuri keyage wappiinok, ninom nogo ambit yereegurak.
44021008	Nogo yippunuk, ko'lu nen o Kayitareya unggwi nogo nogogurik, o Yerutalem nen it aap 7 leeninabeegwaarak mendek ambi obeelom wone yoranet nege menggerak Piliput nogo ame unggunuk, ninom wonogogurak.
44021009	At apurilogwe komologwe tawe ineebe 4 aap wogonaka'lek logonet, Ala nen yorage kagak yorogo nogogwaarak.
44021010	Ninom logonet, nogo mande negen yugwi me, aap Ala nen yorage kagak yoraga mendek ambi endage Agabut o Yureya nen niya nagagerak.
44021011	Niya nage nagagerik, at Pawulut agabee'le piinogo at eenggi-iyok keele maakkolage nagagerik, ari logonet, "An kebee'le paga maakkolagarak yi kwak, it Yakuri o Yerutalem menggaarak nen aap agabee'le yi unde nogo, togop aret keele maarogo it endekem mendek wogoraagun~o, yinuk, at Aberiniki nen yo'nege kenok, yokkirage agarik~o," yo'niragagerak.
44021012	Yo'niragagerak nogo ninaruk konembunuk, it time menggaarak ninom nen Pawulut yogo logonet, "O Yerutalem time nagun~o," yinuk, ninabuwa warak nggo-nggo logonet, yogo mbareegu,
44021013	at Pawulut nen, "Kit an nale yogwe paga niniki aaninggin aruwak nduk, nonggop nduk yogo ogotik? An Yerutalem nagin aret me, time neegak nogoba Yetut ake keele maa'nakwi iinok ti, op aret mbake agarik~o. Ndi, noorugun kenok togon, op aret me, kit nonggop nduk yogo ogotik~o?" yo'niragagerak.
44021014	Yo'nirage mbareegi, yogak mban eereegurak kwe, konengga'lek mbareegi, "Ala iniki mbake mban aruwak~o," yinuk, puk ogogurak.
44021015	Time wonogogurik, ninayum ndegenggo'nok, Yerutalem wogogurak.
44021016	It Kayitareya mendek Yetut oone waganeegwaarak ando nogo nen aap o Tipurut mendek aa'nduk Yetut oone waganeegerak endage Manaton ame nogome luulu ninom logowok nduk, wo'niren pinani wogogwaarak.
44021017	O Yerutalem unggwi wogo mbareegu, ninoreewi Ala apuri nogo nen iniki ale'nggen paga wo'ninabeegwaarak.
44021018	Wo'ninako mbareegwa, nogo yippunuk, ko'lu at Pawulut ninom Yakobut pekka nogogurak me, it Ala apuri unde abok aret inom wonogwe iyareegurak.
44021019	Iigo nogogurik, at Pawulut nogo nen keyage wappiinok, Ala nen eeppege kagak, it endekem mendek eeginabit nege nagagerak nogo mbininogo yoragagerak.
44021020	Mbininogo yoragagerak nogo inaruk konembogo nogogwaarik, Ala wogoppereegwaarak. Wogoppogo nogogwaarik, Pawulut yogo logonet, "Ninore, Pawulut wae. It Yakuri mendek yi aap ndi aap abok aret Yetut oone abet mbareegwaarak kwe, it abok aret Ala wone yugu liiru mbanak nogo iniki ti mban lunik logonet, eerit nogwe yi, iige agandik?
44021021	It aakumi nen, Lek~o! At Pawulut nen, it Yakuri mendek kumi-aap endekem mendek inenggela'me menggaarak nogo mamunirage logonet, At Muta nen yereegerak wone nogo mbo pinip~o, ari logonet, Kit kinapuri inagabolo mbanggwi, it aap Yakuri eeko menggaarak nogo eekwi, eerugup, yorage menggerak~o, yinuk, yoranet nugwi nogo inaruk konenggaarak~o.
44021022	Ndi, kat wagandak inaruk konenugun me, nit nonggop eeruwok~o?
44021023	yinuk, wone koonggoorak, yokkugwi yi aret eeru~o. Aap ineebe 4 nen ambi eeriyak koonogo Ala yogaarak ninom wonogwe me,
44021024	yogondak kat kinom nage logomenggendik, it inoba mbeenogo pakwi, kat kunduk koba mbeenogo pake, eeko logomonggotik, it ineeruwak mbaniyaawak nduk, onggo kat nen pi nanu~o. Ti eeremenggendak paga Ala wone yugu liiru mbanak kat kunduk eeke keenok, Pawulut eeke menggerak konenggoorak nogo, alom lek kagak yogwe iigo~o, mbarugun me, togop aret eeri nanu~o.
44021025	Ndi, it endekem mendek nen Yetut oone abet mbareegwaarak nogo ti, Kugi aanggo warak noorak mage~o. Amiya noorak mage~o. Yi mendek ndi mendek amiya wungga'lek kagak warak nogo noorak mage~o. Mbabi eeriyak mage~o, yinuk, koonogo pereegurak nogo muk liiru mbanogo nappiyareegurak~o," yinuk, yoreegwaarak.
44021026	Yogo mbareegwa, nogo yinuk, ko'lu, at Pawulut nen aap ineebe 4 nogo wogoren, nage nagagerik, at inom inoba mbeenogo patinuk, Ala awi wurik me unggwi nanuk, it inoba mbeenogo patinuk wonogogwaarik, ne ndi paga inalitak Ala ake warogo puurak wone nogo yoragagerak.
44021027	Nogo 7 yuurak age kagak, it Yakuri Atiya mendek at Pawulut eebe Ala awi wurik me unggwage inigen kogo nogogwaarik, it aakumi nggwok kuwak aago abok inikime manako logonet, eebe kok pippunuk,
44021028	"Aap Iterali mendek yi wae! Mbet piga woraanip~o. Aap yi nen, yi awi ndi awi mamuniranet nege logonet, nit ninabok mbanit nage, Ala wone yugu liiru mbanak nogo taganogo pit nage, Ala awi wurik yi, lek eeriyak agan nege, eeke menggerak yi aret me, pi'niraanip~o. At nogo nen aap Yunani mendek wogoren, Ala awi wurik me unggwi wage nagaarik, mage menggim maluk eerogo pegerak~o," yinuk, inoone ya-mba yorogogwaarak. (
44021029	At Toropimut o Epetut mendek nogo Pawulut imbirak o kota Yerutalem nugwi iigo nogogwaarik, Pawulut nen wonok, Ala awi wurik me unggwegerak mba'nuk, yereegwaarak.)
44021030	Yorogo mbareegwa, o kota nogome aakumi abok pilak yinuk, mbe agan kuwak ari wogo nogogwaarik, at Pawulut ineenggi pippunuk, Ala awi wurik me nen niigogo wumbunuk, tu nareegwaarak.
44021031	Wumbi woraanuk, waruwok nduk eekwi iigak, "O kota Yerutalem abok naalop-kaalop eekwi~o," yinuk, at yigin unde apit aago inowe nogo yori nogo mbareegwa,
44021032	at nogo nen awuri yigin unde inom, it inoweewi inarum menggaarak inom, wogoren, puu'nuk it aakumi kuwak aago nogo inowagam wogogwaarak. Aakumi nen it yigin unde inowe inom wogwe inigen iigo nogogwaarik, it Pawulut wakwi nogo puk ogogwaarak.
44021033	Puk ogo mbareegwa, at yigin unde inowe nogo wage nagagerik, Pawulut eenggi pigogo, "Mbuti keele mbere paga maa'nip~o," yinuk, yorage nagagerik, "Aap yi ta~o? Ndi, at ngge eekerak kenok wako ogotik? Yinip~o," yinuk, ineegwa'me waganeegerak.
44021034	Ineegwa'me wagangge mbareegi, it aakumi ambik kuwak aago nogo inoone nggwok paga ambi yagak, ambi yagak, yogo logonet, inoone naalop-kaalop yogwe iinok, alom kwaariyak meek age mbareegi, "Wonok kereewina nogome nanip~o," yoragagerak.
44021035	Yoragagerak wonok nda'nggi paga ari nogwe me, it aakumi ambik kuwak aago nogo waruwok nduk ninggi'nuk nggobok irit nogo mbareegwa, it yigin unde menggaarak nogo nen Pawulut eebe piyanogo kereewina mambi nawok nduk, wonok nogwe iigak,
44021036	it aakumi ambik kuwak aago nogo mugurok ya-mba agan wogo logonet, "Mondok enggaawak lek eerogo puwok~o," agan wogogwaarak.
44021037	Kereewina mambuwok nduk eekwi iigak, at Pawulut nen it aap yigin unde inowe nogo yoge logonet, "Nowe~o. Wone an ambi yokkiri~o." Yoge mbareegi, Pawulut yoge logonet, "Kat Yunani inoone keenu a?"
44021038	Yoge nagagerik, "Aap Metit mendek ambi nen, Ninalik aruwok~o, yinuk, aakumi iniki nggagangge nagaarik, aakumi a'nggan wogonaka ineebe ambik empat ribu wogoren, karume aakumi lek me piya nagaarak nogo ti, kat aret nogo lek a?"
44021039	Yoge mbareegi, at Pawulut nen, "Ti an lek~o. An aap Yakuri mendek aret. Ndi, o Kilikiya kota, Time kwak logone, mbako menggam Tarutut nogome aret nda'nagagirak naworak aret me, it aakumi an wone ambi yoroorak op ilik?"
44021040	Yoge mbareegi, it yigin unde inowe nogo nen, "E~o. Yoret~o," yoge mbareegi, at Pawulut nda'nggi paga wogorogon lagangge nagagerik, eenggi paga, "Puk logonip~o," yorage nagagerik, inoone nggobok yogo mbareegwa, Iberani inoone paga yorage logonet,
44022001	"Noreewi, nogobamini~o. Kit wone noba lenggenggotak nogo alom mbininogo yokkira~o," yinuk,
44022002	Iberani inoone paga yorage inaruk konembogo nogogwaarik, inoone abu nggobok yogo mbareegwa, at Pawulut nen yorage logonet,
44022003	"An yi, aap Yakuri mendek aret~o. Ndi, o Kilikiya kota Tarutut aret nda'nagagirak kwe, o kota yime logonet aret tawe agagirak~o. Aap Nggamaliyen nen liirogon mamunnake logonet, ninombomini eeko nogogwaarak wone lunik nogo inom aret yo'nege nagagerak. Yo'nege nagagerak ti paga kit yogondak kiniki aganggen kerek togon Ala ake eeko monggotak kwak, an togon togop aret eeke nagagirak.
44022004	Eeke logonet, it aakumi ineenik logorak tu mugurok nogwe nogo, inoorikit nduk neebi-neeba eeginake logonet, kumi nen, aap nen, keele maarogo piige, mambiigo menggam mambiige, eeke nagagirak.
44022005	An eeke nagagirak ti, aap Ala unde ninowe nggwok inom, ninogobamini wone amburu mbanggo menggaarak inom, inigen neego nogogwaarak me, it nen aret yokkiraawak~o. Ndi, it nogo nen inoreewi o Ndamitik wonogwe nogo inigen kaawak nduk, liiru mbanogo wo'nogo mbareegwa, wonok, it aap ineenik logorak tu mugurok nogwe nogo keele maarogo o Yerutalem yime inooriyak wogora woraakit nduk, muguren o Ndamitik nagagirak~o," yinuk, yoragagerak.
44022006	Yorage nagagerak ambinom yorage logonet, "O Ndamitik panggo yi nage mbareegi, o liingge aberak lek me, mbogut paga nen abinak kwindagala agago noba wuppi wage mbareegi,
44022007	an nggween paga nete wanduk ngginnagagirak wonage me, oone ari logonet, Tawulut wae. Tawulut wae. Kat nonggop nduk keebi-keeba agago noorit nage menggendak~o? yinuk, ari naruk koneneegirak.
44022008	Naruk konengge nagagirik, Ai, nogoba. Kat ta~o? Yoge mbareegi, Lek~o. Kat keebi-keeba agago nooke menggendak Yetut Nataret mendek an aret~o, yinuk, yo'nereegerak.
44022009	An ninom nogogurak nogo abinak mban kogogwaarak kwe, at oone yo'nege nogo perak, liippulik~o.
44022010	Yo'nege mbareegi, Nogoba~o. An nonggop eeri? yoge mbareegi, at nogoba nen, Mi'na'nuk, o Ndamitik time unggwi nak~o. Time unggwi nage keenok, kat yi eekak ndi eekak eeke logorak wone koonak nogo yokkirigin~o.
44022011	Yo'nege mbareegi, abinak pindanggagagerak mo kik-kik negen eereegerak paga nenegen apit agagerak me, an ninom wagagirak nogo nen pi'neren Ndamitik pani nogogwaarak.
44022012	Pani nogogwaarak o Ndamitik time wonage me aap ambi endage Ananiyat neya wagagerak. Aap ti, Ala agabiti mbake logonet, Ala wone yugu liiru mbanak liirogon eeke nagagerak me, it aap Yakuri time menggaarak abok aret at ayuk wuko nogogwaarak.
44022013	At nogo an neya wage nagagerik, nowagam logonet, Nore Tawulut wae, Kenegen pagak yu~o, yinuk, awo yo'nege kagak nenegen pagak ari nagagirik, eebe aret kagagirak.
44022014	Kage mbareegi, at nen yo'nege logonet, Ninombomini inogoba Ala iniki mbake menggerak keenu age, at Iniki Abe Koonak nogo kenegen kage, ndi, at oone ari nogo karuk konengge, eeke logonok nduk leenogo pagagerak~o.
44022015	Kenegen kage, ari karuk konengge, eeremenggendak nogo paganogo yi aakumi ndi aakumi abok yoranet nege logonok nduk, leenogo pagagerak~o.
44022016	Ndi, yogondak komaluk nogo kogoba kookkabuwak nduk, mbet-mbet yoru~o. Yiime wuppagawam, kiniki yungguppegak eerugun~o, yinuk, yo'nereegerak~o," yoragagerak.
44022017	Yorage nagagerik, ambinom yorage logonet, "Ti'nuk, niyok paga o Yerutalem yime wage nagagirik, Ala awi wurik me tamban eeke me nambuluk pereegerak negen neegak, nabinggaanggo kage logonet,
44022018	nogoba nen yo'nege, An nabok paganogo yoramenggendak nogo konenugun lek me, o Yerutalem mbo punuk, mbet-mbet o alik me nak~o.
44022019	Yo'nege mbareegi, Nogoba~o. Aakumi Yakuri tamban eeko menggam lombok it aap iniki koba panggombunuk abet mbakaarak nogo, keele maarogo mambiigo menggam mambiige, yawi inooke, eeke nagagirak ti, ineenu~o.
44022020	Ndi, kat koone yorage nagagerak Tepanut nogo, wakwi iigak, an taati logonet, Waruwak aret~o, mba'nuk, inambogoyum endekem mendek nggoorak porogo taati aret wonagagirak~o, yinuk, yoreegirak.
44022021	Yoge mbareegi, ti'nuk, nogoba nen an yo'nege logonet, It aap endekem wonogo menggam o nda time nappagarak, mbakirak me, nak~o, yo'nege kagagirak~o," yinuk, yoragagerak.
44022022	It aakumi kuwak aago nogo at Pawulut wone ti ari konembunuk, "Aap yogobi mendek yi, eenik logorak lek~o. Enggaawak mondok lek eerogo puwok~o," yinuk, inoone ya-mba yereegwaarak.
44022023	Inoone ya-mba yogo logonet, inambogoyum nggoorogo mbo nappugwi, nggween kabelogo yumbunik-telenak eerogo nagakwi, eekwi iigak,
44022024	it aap yigin unde inowe nogo nen, "Aap yi, kereewina mambogo logomonggotik, muun yawi wappunuk, alom ngge eekerak paga waruwok nduk ya-mba yogwe nogo, eegwa'me wanip~o!"
44022025	Awuri yorage mbareegi, wonok nogo nogogwaarik, yawi waruwak nduk keele maako mbareegwa, it aap yigin unde inowe abu'me mendek nogo taati wonage me, Pawulut nen at yoge logonet, "Kit nen aap Oroma mendek ambi maluk eekerak liippega'lek logonet, yawi inooko logorak wone yugu ambi wonage ilik, lek a?"
44022026	Yoge nogo aruk konembunuk, at owe owagam nage nagagerik, yoge logonet, "At aap ti, Oroma mendek me, kat nonggop eeppuurak nduk ari agandik?"
44022027	Yoge mbareegi, Pawulut owagam wage nagagerik, yoge logonet, "Kat Oroma mendek abet aret ilik? Yo'niru~o." Yinuk, kin wokkage mbareegi, "Abet aret~o," yoreegerak.
44022028	Yoge mbareegi, it inowe nogo nen, "Nanebunu Oroma mendek arikit nduk onggo nggwok pereegirak~o." Yoge mbareegi, at Pawulut nogo nen, "Kat Oroma mendek arikit nduk onggo pereegindak kwe, an perak, aap Oroma iname nda'nagagirak me, an aap Oroma mendek aret~o," yoreegerak.
44022029	It at eegwa'me waawok nduk eereegwaarak mendek, yoreegerak nogo inaruk konenggo nogogwaarik, "Wologwe! Teppuwi~o," yinuk, puk arit nogogwaarak. Ndi, at yigin unde inowe nogo nen kunduk, "Pawulut o Oroma mendek kagak, keele maakirak me, iya!" yinuk, agabiti ambik agagerak.
44022030	Nogo yippunuk, ko'lu aap yigin unde inowe nogo nen, "It Yakuri nonggop nduk inoone at oba lenggenogo pegaarak liirogon neenu arikit," mba'nuk, at Pawulut piinogo teppege nagagerik, it Ala unde inoweewi inom, it wone amburu mbangga inom, kuwak eeri woraawak nduk inayonggo pege mbareegi, kuwak eeri wogogwaarak me, Pawulut nogo wonok, inowagam oolo mippi nagagerak.
44023001	At Pawulut nogo wonok, oolo mippi nage mbareegi, it wone amburu mbangga nogo enegen loorage logonet, "Noreewi~o. An Ala abu'me logonet, o maan nen yogondak kuli an ambi eekirak paga niniki penggenneegak ee'naka'lek aret agarik~o."
44023002	Yoragagerak ti paga, at Ala unde inowe nggwok Ananiyat nogo nen it aap Pawulut owagam mi'ndak wonogwe nogo yorage logonet, "Ambe toguk togon wa'nip~o,"
44023003	yorage mbareegi, at Pawulut nogo nen at yoge logonet, "Eyo maluk kagak agabolo mban amburu obeelom warak menggi kwak, kagabolo mban laambu wonage yi, Ala nen mondok koorigin aret~o. At Ala wone yugu liiru mbanak ndak-ndak eekerak ilik, lek a? yinuk, nawone amburu liirogon mbanigin, mbakirak kwe, an nooruwak nduk aakumi yoragandak ti paga kat nen aret wone yugu nogo taganogo pege keegi~o," yoreegerak.
44023004	Yoge mbareegi, it time wonogwe nogo nen at Pawulut yogo logonet, "Kat Ala unde ninowe nggwok nogo meek mbake logonet, ari agandik ya?"
44023005	Yogo mbareegwa, at Pawulut nen, "At Ala unde ninowe nggwok ti, neenggo'lek me yagarak~o, noreewi. Kinowe kinarum wonage nogo, kinoone maluk yorugup~o, yinuk, liiru mbanak wonage an neenu aret~o," yoragagerak.
44023006	Yorage nagagerik, at Pawulut nogo nen it wone amburu mbangga ando ti, Taruki mendek inom, it ando ti, Pariti mendek inom, wonogwe yelok iige nagagerik, "Noreewi~o. An aap Pariti mendek aret~o. Ndi, nogobamini kunduk Pariti mendek mban aret. Nit kambunuk nineenik agago mi'nariyak wone ti, niniki lunik neenok, nawone amburu mbanuwok nduk wonogwe kiigi~o," yinuk, oone nggwok aret yoragagerak.
44023007	Yorage mbareegi, it Pariti mendek inom, Taruki mendek inom, wone wako nogogwaarik, it kuwak ogogwaarak nogo, it mban-mban ogookkologogwaarak. (
44023008	It Taruki mendek nogo nen, "Aakumi kambunuk ineenik agago mi'narugun lek~o. Malayikat inom, aakumi inogoma inom, ti kunduk wonogwe mondok lek aret~o," yogwe kwe, it Pariti mendek nen perak, "Ti abok aret wonogwe," yogo logonet, inom ogookkologogwaarak.)
44023009	Ogooppunuk, inoone yimbu-lambu yogo nogogwaarik, it Pariti mendek liiru mbanak unde ando nogo nen, mi'na'nuk yorogo logonet, "At yi, maluk ambiriluk ambi eerulik aret kogo~o. Aakumi inogoma ambi nen yogerak paga ari agaarik ilik, malayikat ambi nen yogerak paga ari agaarik a?" yinuk, awone nggwok wareegwaarak.
44023010	Ogooppunuk, it wone nggwok warit nogwe iinok, aap it yigin unde inowe nen Pawulut niikkenok-wiikkenok eekwi iyo, at awuri nogo yorage logonet, "It kuwak aago inenggela'me wa unggwogo logomonggotik, eebe wonok kereewina nogome mambi nanip~o," yinuk, yoragagerak ndak-ndak aret eereegwaarak.
44023011	Nogo ambi yinuk, ko'lu, o kiip age mbareegi, nogome wonage me, ninogoba Yetut at Pawulut owagam wage nagagerik, mi'ndak logonet, "An noone o Yerutalem liirogon yorage nagandak nogo ndak-ndak, peebi o Oroma time yora noorak me, kiniki nu'lek logot~o," yoreegerak.
44023012	Ko'lu o weege mbareegi, it Yakuri mendek kuwak eeppunuk wone kote mbanggo logonet, "At Pawulut waka'lek kagak, nit mbi inom, yi inom, ti noorak mondok lek~o," yinuk, Ala endage kumbunuk kumbuk mbaneegwaarak.
44023013	It ineebe 40 ando inom kuwak eeppunuk, eebe wariyak kooneegwaarak.
44023014	Koombunuk, it Ala unde inoweewi nogo inom, inogobamini inom, it wonogwe me, inowagam nogo nogogwaarik, yorogo logonet, "At Pawulut waka'lek kagak, nit yi mendek ndi mendek noorak mondok lek~o, yinuk, Ala endage kumbunuk kumbuk mbanggoorak me,
44023015	yogondak kit inom, it wone amburu mbangga inom, nen, we piliret, Pawulut ambinom eegwa'me waawok~o, yinuk, at yigin unde inowe nogo nen wonok woraawak nduk, yonggo nappiyamonggotak yori nogwe iigak, nit tu paga enaarak wonogwe me, wonok yime ari waga'lek kiigak, tu paga taati warugun aret~o," yinuk, yorogogwaarak.
44023016	At Pawulut wariyak nduk tu paga enaari noorak kooneegwaarak nogo amboko nen aruk konembege nagagerik, at Pawulut it yigin unde inagereewina wonage me unggwage nagagerik, kurumbi yoreegerak.
44023017	Yoge mbareegi, at Pawulut nogo nen it yigin unde inowe abu'me mendek ambi, "Omok~o," yoreegerak wage mbareegi, yoge logonet, "At wulaga yi nen, kinowe wone ambi yoruwak nduk wagaarak me, wonok nak~o."
44023018	Yoge mbareegi, wulaga nogo wonok it inowe owagam pi nage nagagerik, yoge logonet, "At Pawulut keele maarak wonage logonet, Omok~o, yo'nege mbaki, nage nagarik, Wulaga yi nen, kinowe wone ambi yoruwak nduk wagaarak me, wonok nak~o, yo'nege mbaki, yokkiruwak nduk wonok wagi~o."
44023019	Yoge mbareegi, inowe nogo nen wulaga nogo eenggi piganok, alik me kwippi nage nagagerik, mbawok yoge logonet, "Kat wone yo'niriyak nduk wagandak nogo yu~o."
44023020	Yoge mbareegi, at wulaga nogo nen, "It aap Yakuri nen we piliret ko'lu kat Pawulut wonok, it wone amburu mbangga wonogwe me ambinom liirogon eegwa'me woorak wonok nanok nduk yokkiri woroorak koonggaarak me,
44023021	yokkiri wogwe iinok, koneniyak abu lek~o. It Yakuri mendek ineebe 40 ando inom nen, At Pawulut waka'lek kagak, mbi inom, yi inom, nit noorak mondok lek~o, yinuk, Ala endage kumbunuk, kumbuk mbambunuk enaarak logonet, kat ari keyo mban inaruk agaarik~o," yoreegerak.
44023022	Yoge mbareegi, inowe nogo nen wulaga yoge logonet, "Kat yo'negendak ti, aap alik ambi abu yoraagun~o," yinuk, aruk wappunuk, "Nak~o," yoreegerak.
44023023	Yoge nagagerik, it yigin unde inoweewi at abu'me mendek mbere nogo, "Wa'nip~o," yorage nagagerik, wogo mbareegwa, yorage logonet, "Oonikiya oonegen 9 paga o Kayitareya nawok nduk aap yigin unde ineebe 200 inom, kuda amborowak paga kwi'ndak nogo menggaarak ineebe 70 inom, ndi, aap inarege-wooluwak warak ineebe 200 inom, mondok li'luk eeko logomonggotik,
44023024	at Pawulut nogo, kuda amborowak paga kwippunuk, enaani aap ninowe gubernur Pelikit owagam pi nawak nduk yoraanip~o," yinuk, yorage nagagerik,
44023025	pipuk eekwi iigak, liiru mbangge logonet,
44023026	"Kendage abu tiyanak menggendak nogoba gubernur Pelikit wae. An Kelawuriyut Litiyat nen wone ambi yokkiri~o.
44023027	Aap yi, it Yakuri mendek nen pippunuk, mondok waruwok nduk eekaarak mendek, An Oroma mendek~o, ari naruk konembunuk, nawuri yigin unde ninom agap ndako nogoorik,
44023028	Alom ngge paga wariyak yogwe iyaamun? yinuk, wonok it wone amburu mbangga inowagam nagarak~o.
44023029	Inowagam nage mbaki, it nen yogo logonet, At nogo it Yakuri wone yugu liiru mbanak yogop-ndogop eeriyak wone taganggerak~o, yinuk, yogwe iigirak kwe, Mondok wariyak~o. Keele maarogo mambiigo menggam mambuurak~o, yagaarak ti, alom lek kagak aret yagaarak kagarak~o,
44023030	Ndi, Wariyak, wone kote koonogo pegaarak~o, yinuk, yo'nugwi naruk konengge nagarik, kat kowagam nappi wage, ndi, it inoone at oba lenggenggaarak nogo, paganogo yokkiruwak nduk, Yori nanip~o, yinuk, yorage, eekirak~o, yinuk, an Kelawuriyut Litiyat nen aret yokkigi~o, nogoba," yinuk, liiru mbaneegerak.
44023031	Liiru mbangge nagagerik, "Wonok nanip~o," yoragagerak ndak-ndak it yigin unde nogo oonikiya aret Pawulut wonok, o Andipatirit time nogogwaarak.
44023032	Ndi, nogo yippunuk, ko'lu it kuda amborowak paga nugu menggaarak nogo nen Pawulut pi nawak nduk, nappiigo nogogwaarik, wonok nogwe iigak, it yigin unde nogo nen iniyok paga inagereewina wogogwaarak.
44023033	It kuda amborowak paga nugwi nen Pawulut wonok o Kayitareya unggwi nogo nogogwaarik, aap inowe gubernur nogo liiru mbanak wogogo logonet, "Pawulut eebe yi~o," yinuk, yoreegwaarak.
44023034	Liiru mbanak nogo pekkage nagagerik, "Aap yi awi ngga mendek~o?" yinuk, kin wagangge mbareegi, "Lek~o. Awi Kilikiya aret~o," yogo mbareegwa,
44023035	"Inoone koba lenggenggaarak ti, wogwe iinok, alom kwaaruwok~o," yoge nagagerik, "Keroret awi nggwok wurik me wonok nogo logomonggotik, arum logonip~o," yinuk, apuri yoragagerak.
44024001	Nogo 5 yippunuk, Ala unde inowe nggwok Ananiyat inom, it Yakuri inoweewi inom, wone amburu mbangga endage Terutulut inom, nogo nen inowe gubernur nogo owagam nogo nogogwaarik, "Pawulut ndogop eekerak~o," yinuk, wone yoreegwaarak.
44024002	Yogo mbareegwa, at Pawulut woraawak nduk ayonggo pereegerak wage mbareegi, at Terutulut nen, "Pawulut eekerak nogo yi~o," yinuk, gubernur yoge logonet, "Ai! Pelikit ninogoba wa. Kat ninarum keegak niniki ugun tayenak ale'nggen paga wonogwe niigak, o ambik me ari nagagerak~o. Kat wone obeelom koongge menggendak paga, o yime apit ninake obeelom eerogo pinaneegindak~o.
44024003	Yi awi ndi awi yi eekak ndi eekak mot-mot mban eeke keenok, Ninogobarogon, wa! yokkogo ogoorik.
44024004	An wone nggorek agan nage neenok, anggon eekkake kero, kuwagaluk ari neegak, kiniki yanggonak paga karuk konengge logonok nduk, Yu, yo'niru~o."
44024005	-
44024007	Ari nagagerik, "Aap yi, aakumi ale-pale eeginabit nage logonet, it Yakuri yi awi ndi awi abok inikime manabit nege at aret kogoorak~o. Aap Nataret mendek oone waganggo menggaarak inowe at aret~o. Ndi, at Ala awi wurik me maluk eerogo pikit nduk eeke me pigaganggoorak~o.
44024008	At yogop eekerak, ndogop eekerak, yinuk, oba pogoorak nogo, abok aret, kat liirogon eegwa'me wagangge logomenggendik, Abet aret eekerak, mbarumunggun~o."
44024009	Yoge mbareegi, it Yakuri kuwak ogogwaarak nogo nen kunduk, "At wone oba pegaarak ti, abet aret kogo~o," yinuk, yereegwaarak.
44024010	Yogo mbareegwa, it inowe gubernur nogo eenggi titik paga, "Kat yu~o," yoge mbareegi, at Pawulut nogo yoge logonet, "Nit aakumi Yakuri mendek abok aret kat nen ninawone amburu mbangge keegak, tahun mande negen agaarak an neenu me, nagabiti lek logonet, an noba lenggenggaarak wone nogo paganogo yokkiri~o."
44024011	Yoge nagagerik, "An o Yerutalem tamban eerikit nduk nage nagarik, nogo 12 yigirak me, kat nen, Yi abet aret yo'nigi? mbarulik kenok, it aakumi kin wogiyoorak op aret~o.
44024012	An time logonet, Ala awi wurik me ninom wone wake, ndi, it Yakuri tamban eeko menggam inom, o kota Yerutalem inom, time aap kuwak aago noone-koone agan nogo logowak nduk inikime manake, eeke ambi neyoolik~o.
44024013	Ndi, yogondak wone an noba lenggenggwi ti kunduk, alom lek aret me, it yogwe kat abet mbarenok nduk yokkiriyak ti, lek aret kaamunggun~o, nogoba.
44024014	Ala wone yugu liiru mbanak inom, aap Ala nen yorage kagak yorogo nogogwaarak liiru mbaneegwaarak wone nogo inom, abok aret abet mbake minggirak me, it nen, Aakumi ineenik logorak tu mugurok nogwe ti, wone alik aret~o, yinuk, yogwe kwe, an wone ti ndak-ndak aret mugurok nage logonet, ninombomini inogoba Ala alut eeke minggirak, ti abet aret paganogo yokkege agarik~o, nogoba.
44024015	It maluk eeko menggaarak inom, obeelom eeko menggaarak inom, kambunuk nogo menggam nen Ala nen ineenik agago mippiyaagin, niniki lunik wonage ti, it kunduk iniki lunik wonogo agaarik.
44024016	Togop me, Ala inom, aakumi inom, inenggaanom an ambi eeppiyaminggirak paga niniki penggenneegak eeke logokwak liippunuk eeke minggirak~o.
44024017	Ndi, tahun mande negen eeppunuk, an noreewi Yakuri mendek inabuwa nen we wogoroorak inom, Ala ake pugu inom, wonok, o Yerutalem wogora nagarak.
44024018	Wogora nage nagarik, Ala awi wurik me aakumi kuwak aago ninom wonage, naalop-kaalop eeke, eeka'lek, we ugun noba mbeenogo patinuk wonage neegak,
44024019	it aap Yakuri Atiya mendek ando wagaarak ta wonogwe iigirak nogo nen an ambi eeke neegaarak kero, inoone noba paninuk, kenggaanom paga nenggali wappani woraawak lak, wagaabok eekaarak ao!
44024020	-
44024021	Yi wone ndi wone yoragarak paga lek~o. Ata, it apit inenggaanom paga, Nit kambunuk nineenik agago mi'nariyak ti, niniki lunik kenok, nawone amburu mbanuwok nduk wogwe kiigi~o, yinuk, wone mbuuluk ti aret noone panggok togon yoragarak paga wo'neren wagaarak ti neenu kwe, ambinom eeke neegaarak kero, it nen mban paganogo yokkiruwak~o," yoreegerak.
44024022	Yoge mbareegi, at Pelikit nogo nen ineenik logorak tu mugurok noorak wone yogwe nogo, liirogon eenu wonage me, "Peebi it yigin unde apit aago inowe at Litiyat nogo wage kenok, awone an amburu mbanigin me, mbaganinip~o."
44024023	Yorage nagagerik, at yigin unde inowe nogo yoge logonet, "At Pawulut ti, keele maarak negen enaani porogo wonogwe me, oreewi nen ake wogori wogwe iinok ti, op aret, yoraamunggup~o," yinuk, yoreegerak.
44024024	Nogo mande negen yippunuk wonageme at Pelikit akweeluk Ndurutila kwe Yakuri mendek nogo imbirak wogogwaarak. Wogo nogogwaarik, Pawulut woraawak nduk ayonggo pege mbareegi, wage nagagerik, Keritut Yetut abet mbakwi wone ari inaruk koneneegwaarak.
44024025	Ndi, at Pawulut nen obeelom eeko logorak wone inom, iniki nen eeriyak eeginake kwe, tebenogo puurak wone inom, peebi nen owak looninaburak wone nogo inom, yorage mbareegi, at Pelikit nogo agabiti age nagagerik, "Abu yogoorak me, nak~o. Ne ambi paga yuurak nanonggwan age kenok, woraanok nduk kayonggo pege neyaamunggun~o," yinuk, yoreegerak.
44024026	Ti yoreegerak ti, "Keele maarak nogo piinggoorak onggo wo'niruwak," mba'nuk, iniki lunik logonet, Pawulut ayonggo pegetak wage kenok, imbirak wone mbanggak eeke nagagerak.
44024027	At Pelikit nen, "It Yakuri inikilom nombaruwak~o," yinuk, Pawulut keele maarak piinogo wumbega'lek kagak, tahun mbere eeppunuk, at obaane'me Perikiyut Petut mippereegwaarak.
44025001	At Petut nogo mippogo mbareegwa, wage nagagerik, nogo kenagan yippunuk, o Kayitareya nen o Yerutalem wagagerak.
44025002	-
44025003	Yerutalem wage nagagerik, wonage me, it Ala unde inoweewi inom, it Yakuri inoweewi nagawan-nagawan inom, nogo nen Petut owagam wa'nuk, at Pawulut oba lenggeneegwaarak wone nogo mbininogo yoreegwaarak. Tu paga wage me, enaappunuk, Pawulut waruwok nduk koombogo nogogwaarik, at Pelikit nen, "E~o," yuwak nduk, ambokan laganggo logonet, "Nogoba~o. Kiniki kunik ee'ninake logonet, at Pawulut o Yerutalem woraawak nduk, ayonggo pu~o," yinuk, yogo mbareegwa,
44025004	"Lek~o. At Pawulut nogo, o Kayitareya porogo wonogwe me, an ne mande negen logonuk time nagin me,
44025005	aap kinoweewi ando wone koongga kero, ando ninom nogo logomonggoorik, abet aret maluk eekerak kenok, time nen mban yoruwak~o," yinuk, yoragagerak.
44025006	It inom wonage logonet, nogo we 8 ilik, 10 a, yippunuk, o Kayitareya iyokan nage nagagerik, ko'lu nen wone looniyak me, inowak loonggo menggam unggwi nage nagagerik, at Pawulut wonok woraawak nduk yoragagerak.
44025007	Wonok wage mbareegi, at eebe oolo kagak, it Yakuri Yerutalem nen nogogwaarak nogo, wanggeppunuk logonet, at eereegerak inigen ambi koolik kagak, "Yogop eekerak, ndogop eekerak," yinuk, wone iya lombok oba lenggenogo pereegwaarak.
44025008	Oba lenggenggo mbareegwa, at Pawulut nogo nen aana'le mbanggolage logonet, "Lek~o, noreewi. Ala wone yugu liiru mbanak it Yakuri eeko menggaarak nogo tagangge, Ala awi wurik me maluk eerogo pege, ndi, ninogoba Kayitat endage meek eerogo pege, eekerak~o, yo'nugwi yi, an ambiriluk ambi abu eerulik aret~o," yinuk, yoragagerak.
44025009	Yorage mbareegi, at Petut nogo nen it Yakuri inikilom ombaruwak nduk, at Pawulut nogo yoge logonet, "Kat togop eekendak, yokkugwi yi, Yerutalem nage logomenggendik, an nenggaanom paga time kowak looni noorak op ilik?"
44025010	Yoge mbareegi, at Pawulut nen, "At ninogoba endagembogut Kayitat wone amburu mbangge menggim yi aret me, an noba lenggenggaarak yi, yime nen aret nowak looniyak~o. An nen it aap Yakuri mendek maluk ambi eeppiige logolik ti, kat abu keenu aret~o.
44025011	Maluk eekwi iinok, inooko menggaarak nogo mendek ambi abet aret eekirak kenok ti, nooriyak op aret kwe, noba lek kagak yo'nugwi me, it nooruwak nduk, neebe wogoroorak kit nen ambi yuurak mondok lek aret~o. At Kayitat nen mban nawone amburu mbanuwak~o," yoreegerak.
44025012	Yoge mbareegi, at Petut nogo nen at awuri wone amburu mbanggo menggaarak nogo inom inalik nen wone mbambogo nogogwaarik, at Pawulut yoge logonet, "Kayitat nen mban nawone amburu mbanuwak~o, yinuk, yagandak me, Kayitat wonage me aret nappagagin~o," yinuk, yoreegerak.
44025013	Ti'nuk, nogo mande negen yippunuk, it Yakuri inowe endagembogut Agiripa kwe Mberinike imbirak nen at Petut keyage wappuwok nduk, o Kayitareya wogogwaarak.
44025014	Wogo nogogwaarik, time logonuk iniyokan noorak mbareegwaarak me, Petut nogo nen, "At Pelikit wundi nage logonet, aap ambi keele maarak teppegerak yime agaarik~o," yinuk, at Pawulut abok paganogo it Yakuri inowe endagembogut nogo yoreegerak.
44025015	Yoge logonet, "An o Yerutalem nage nagarik, wonage me, it Ala unde inoweewi inom, it Yakuri inanggok inom, nogo nen, Togop eekerak~o, yinuk, inoone oba lenggembunuk, waruwak nduk, kat nen owak loonu~o.
44025016	Yo'nogo mbaka, an nen it yorage logonet, Nit Oroma mendek yi, at wone oba pegaatak nogo nen oba lenggenggetak nogo, Wone noba pegendak yo'niru~o, yoga'lek kagak, nit ninalik nen inawone amburu mbanggulik me, eebe maluk eeppuwak nduk wogorolik~o, yinuk, yorage mbaki,
44025017	it abok ninom yime kuwak eeri wogo nogoorik, wonogwe me, an elaambirik lek nogo ambi yippunuk, ko'lu wone owak loonggo menggam unggwi nage nagarik, eebe wonok woraawak nduk yoragarak.
44025018	Yoragarak wonok wogo mbaka, it oba lenggeneegwaarak nogo nen mi'na'nuk, Maluk ndogop eekerak~o, yogwe iigirak nogo ndak-ndak ambi yorugun mbakirak mendek, yoga'lek aret iigirak~o.
44025019	We, it eeko menggaarak yogwe wone inom, ndi, aap ambi endage Yetut abu kambeegerak kwe, Pawulut nen, Eenik wonage~o, agan nege wone inom, yogo logonet, nawone-kawone yagaarak me,
44025020	wone ti mendek ti, an liippega'lek kenok, nonggop togon alom kwaarigin, mbake nagarik, Kat koba lenggenggaarak yogwe ti, o Yerutalem nen kawone mbanuwak nduk nappagarak op ilik?
44025021	Yoge mbaki, at Pawulut nogo nen, At Kayitat nen aret nawone mbanuwak nduk, keele maarogo mambiigo menggam yime aret logokit~o, yo'nege mbaki, an nen, Peebi Kayitat owagam nappuurak me, porogo logonip, yoragarak~o," yinuk, mbininogo yoreegerak.
44025022	Mbininogo yoge mbareegi, at Agiripa nogo nen Petut yoge logonet, "At aap ti, wone ari nogo an kunduk konenikit, lak ao, mbake agarik~o." Yoge mbareegi, Petut nogo nen, "Ko'lu at nen ari kenok, konenumunggun~o," yoreegerak.
44025023	Yoge mbareegi, nogo yinuk, ko'lu nen Agiripa Mberinike imbirak inom, it yigin unde inoweewi inendage warak inom, it o kota time mendek inoweewi inom, inayuk wuppunuk inoone lek iigak, o wone mbanggo menggam nogome unggwogo nogogwaarik, at Petut nogo nen, "Pawulut wonok pi woraanip~o," yorage mbareegi, pi wogogwaarak.
44025024	Pi wogo mbareegwa, at Petut nogo nen, "Ninogoba kendagembogut Agiripa inom, kit yime ninom kuwak eekoorak inom, kit abok aret, Wa! yokkiragi~o. It Yakuri o Yerutalem nen, o Kayitareya yime nen, ya-mba yogo logonet, Aap yi eenik logorak lek~o. Wa'nip~o, yo'negaarak nogo eebe yi kaanip~o.
44025025	Wa'nip~o, yo'negaarak kwe, maluk eekwi iinok, inooko menggaarak ti mendek ndak-ndak ambi eerulik kagarak kwe, at nogo nen, Aap endagembogut Kayitat nen aret an nawone mbanuwak~o, yo'nege mbaki, o Oroma time at Kayitat wonage me nappuurak koonogo pigirak~o.
44025026	Togop aret koonogo pigirak kwe, at eekerak ambi an liiru mbanogo nogoba Kayitat ake nappuurak lek aret me, at eekerak ambi abu liirogon yogwi kiinok nen perak, liiru Kayitat ake mbanogo nappuurak nduk, at eebe wonok kit abok kinowagam wagi~o. Wone alom liirogon ti, kat ninogoba Agiripa nen kwaa'nok nduk kowagam wonok wagi~o.
44025027	Wone oba lenggenggaarak nogo alom liirogon kwaakkaga'lek kagak, eenggi keele maarak aret nappuurak ti, meek kagi~o," yoragagerak.
44026001	Yorage mbareegi, at Agiripa nen Pawulut yoge logonet, "Kat eekendak nogo yu~o," yinuk, yoge mbareegi, at Pawulut wone yikit nduk, eenggi paga nen, "Puk logonip~o," yorage nagagerik,
44026002	"Ai, nogoba kendagembogut Agiripa wa. It Yakuri nen, Yogop eekerak, ndogop eekerak, noba lenggenggaarak ti, o yogondak yi paga kat kenggaanom lombok mbeenogo yokkirigin ti, niniki ale'nggen aga~o.
44026003	Nit Yakuri eeko monggoorak inom, wone ngge mendek yilumbunuk wako monggoorak inom, kat abu keenu me, agan nage neegak, Keebi, nombarugun~o, nogoba.
44026004	O maan wulaga mbuuluk nawi alom paga logonet, eerit nage, ti'nuk, o Yerutalem logonet eeke, eeke nagagirak nogo, it Yakuri mendek abok ineenu aret~o.
44026005	Nit Yakuri wone yugu woppunuk eeko monggoorak ti, it ando inoone omaawi agan nugu menggaarak Pariti mendek nogo, an togon it ninom agan nege nagagirak nogo, o maan nen ineenu me, paganogo yokkiroorak mbakaarak kenok ti, yokkiraawak~o.
44026006	Ndi, yogondak Ala nen ninombomini abok yoragagerak nogo wone niniki lunik minggirak ti paga wo'niren nawone loonuwok nduk, pani wagaarak iigi~o.
44026007	Wokkiraagin~o, yinuk, wone abuk nggaruk togon yoragagerak nogo nit Yakuri ninanebunu 12 nen, Wo'niraagin, ao! yinuk, mbako logonet, liingge nen, oonikiya nen, niniki abe paga, Ala alut eeko monggoorak nogo~o. An togon wone ti, niniki lunik minggirak ti paga it Yakuri nen nooruwok nduk, noba lenggenggaarak me, nogoba~o!
44026008	Togop me, kit nonggop nduk at Ala nen aakumi kanggwi ineenik agago mippiyoorak meek mbako ogotik~o?
44026009	An aa'nduk togon at Nataret mendek Yetut ti, endage miyuk-meya eerogo pikit aret mbake nagagirik,
44026010	o Yerutalem logonet, togop aret eeke nagagirak. Eeke logonet, it Ala unde ninoweewi nogo nen yo'nereegwaarak paga it Ala apuri alik leenak ineebe ambik aret keele maarogo mambiigo menggam piya nage, Ndi, Inooruwok ilik, lek a? yogwe iinok, an nen, Inooruwok aret~o, yorage, eeke nagagirak.
44026011	It Yakuri tamban eeko menggam lombok it abet mbakwi mbo puwak nduk, inoorit nage, ndi, At Yetut endage miyuk-meya eerogo pinip~o, yinuk, noone omaawi paga yorage, eeke nagagirak. It abet mbakwi ti, Abu neebi lombok, inombake logonet, nanini wu agan nage kenok, aakumi inambik iname o nda lombok time aret inoorikit nduk, muguren-magaren lombok nege nagagirak~o," yinuk, yoragagerak.
44026012	Yorage nagagerik, "Togop eerit nege me, ne ambi paga Ala unde inoweewi nen, Togop ee'nu~o, yinuk, nappanugo mbareegwa, o Ndamitik tu paga nage logonet,
44026013	-
44026014	liingge aret noreewi ninom nage me, mbogut paga nen abinak ndelenak-welenak eeke kage nagagirik, nit abok aret nggween paga ninete wanduk ngginnogogurak~o, nogoba. Oonegen abinak ti mbuuluk. Ndi, ti eereegerak nogo ti, abinak mondok iya negen kage nagagirik, nggween paga ngginnogo mbareegu, Iberani inoone paga yo'nege logonet, Tawulut wae. Tawulut wae. Kat nonggop nduk an keebi-keeba agago nooke menggendak~o? Wam yinumo-nanumo ari kenok, yawi lomba agago wakwi iinok, yungguk togon yawi eyak lagangge menggi kwak, kat togop ee'nabit nege agandik ya? yinuk, ari naruk konengge nagagirik,
44026015	Ai, nogoba. Kat ta~o? Yoge mbareegi, Lek~o. Kat nen keebi-keeba agago nooke menggendak Yetut an aret~o.
44026016	Kat nayeloman a'nuk, yogondak eeke neegendak inom, peebi eerit nage logorak yokkirigin nogo inom, wone ti yoranet nege logorak leenogo pagakit nduk, nikkeya wagarak me, mi'naru~o.
44026017	It aap Yakuri yi inom, it endekem konenggulik mendek inom, inowagam nappagaminggirak me, it nen time maluk eeppagagwi iyo, kagap ndake logogin~o.
44026018	It o apit negen wonogwe nogo mbo punuk eya me unggwage, ndi, at Ibilit abu'me piyareegim nen wundi nanuk, Ala abu'me piige menggim unggwogwe, Eeruwok~o, yinuk, yuwak nduk, nappagagin~o. It nogo iniki noba panggombunuk abet nombakwi iinok, inomaluk Ala nen lek agago piinok, at apuri leenogo piyareegim nogome inom nabenogo piyaawak nduk, nappagagin~o, yinuk, yo'nereegerak~o," yoragagerak.
44026019	Yorage nagagerik, ambinom yorage logonet, "Nogoba Agiripa~o. Mbogut paga nen an nabinggaanggo paga yo'nege kagagirak nogo, an eeka'lek minggirak ti lek~o.
44026020	Yo'nereegerak nogo aa'nduk lombok it o Ndamitik wonogwe nogo yorage, o Yerutalem wonogwe nogo yorage, ti'nuk, o Yureya enaagan-ambokan inom, it endekem konenggulik mendek inom, yoranet nege, eeke logonet, Kit abok aret kiniki koonogo punuk, kinomaluk paganogo mbo pogo logonip~o. Ndi, kinomaluk mbo punuk, Ala mugurok nogwe abet aret kinombaruwak nduk, yi eekak ndi eekak abe mban eerit nogo logonip~o, yinuk, yorage nagagirak.
44026021	Togop yoranet nege nagagirak ti paga it Yakuri nen Ala awi wurik me time pippaninuk, nooruwok nduk eereegwaarak mendek,
44026022	o aa'nduk nen nok, yogondak kuli, Ala nen yeenggwaanege kagak neenik logonet, it aap inendage warak inom, inendage lek inom, yorage agarik~o. Yorage minggirak ti, wone alik mendek yorageelik~o. Ata, aap Ala nen yorage kagak yoraga nogo inom, at Muta inom, nen, Togop eerigin~o, yinuk, abok yorogo nogogwaarak wone nogo aret paganogo yorage minggirak~o.
44026023	At Ala nen leenogo mippereegerak Keritut nogo, nit Yakuri mendek inom, it endekem konengga'lek mendek inom, o eya eerogo piige logowak nduk, yagan warogo kangge logomenggerik, kambunuk nogo menggam nen aa'nduk at aret eenik a'nuk mi'narigin~o, yinuk, yogo nogogwaarak nogo aret yorage minggirak~o," yinuk, yoragagerak.
44026024	Pawulut nen wone ti awo yorage kagak, at Petut nogo oone nggwok paga ari logonet, "Pawulut wae. Kat kumili aret keegi~o. Yi wone ndi wone mamunggo'net nege paga kumili negen aret agan nege keegi~o."
44026025	Yoge mbareegi, at Pawulut nen, "Kendage tiyanak nogoba Petut wae. An kumili lek~o. An niniki worak nen abet aret yokkege agarik~o.
44026026	Nogoba Agiripa wae. An yorage minggirak ti, mina paga yorage logolik~o. Wone an yorage minggirak nogo ti, kat nogoba Agiripa kunduk, keenggo'lek ti lek, abu keenu aret mbaki~o. Wone ti abok keenu me, nagabiti lek logonet, yokkege agarik~o.
44026027	Nogoba Agiripa~o. Aap Ala yorage kagak yoraga nen yorogo nogogwaarak wone nogo, kat abet mbake menggendak ilik, lek a? Abet mbake menggendak an neenu aret~o."
44026028	Yoge mbareegi, at Agiripa nen Pawulut yoge logonet, "Ne yogondak iluk yi paga aret we negen Keritut woorak nduk agago panege agandik?"
44026029	Yoge mbareegi, at Pawulut nen, "Nogoba~o. Kat mban waanok nduk yokkege lek~o. Kat inom, it yogondak konenggwi abok aret inom, an keele maa'nakerak kwak maakkinaburak lek kwe, an Keritut wone waganeegirak kwak, yogondak woorak kenok, yogondak aret waganggwi, ndi, peebi woorak kenok, peebi aret waganggwi, eerubagip nduk, an kinake Ala yoge agarik~o," yinuk, yoreegerak.
44026030	Yoge mbareegi, inowe endagembogut nogo inom, inowe gubernur nogo inom, kwe Mberinike inom, it aakumi kwi'ndak inom wonogogwaarak nogo inom, abok aret mi'na'nuk,
44026031	wundi nogo nogogwaarik, "Maluk eekwi iinok, o keele maarogo mambiigo menggam mambiigwi, inookwi, eeko menggaarak mendek at togop ambi eerulik kogo~o," yinuk, ambi yogak eeko nogogwaarik,
44026032	at Agiripa nen Petut nogo yoge logonet, "At aap ti, nogoba Kayitat nawone amburu mbanuwak~o, yenetak lek en, yogondak keele maarak wonage nogo piinogo penetak~o," yinuk, yoreegerak.
44027001	O Italiya wo'niren noorak nduk wone mbambunuk, at Pawulut inom, aap ando keele maarak inom, at Kayitat abu'me mendek yigin unde ambik aago inowe endage Yuliyut nogo nen wogoren nawak nduk, yoreegwaarak.
44027002	Yogo mbareegwa, yiiro Aramitiyum nen wage nagagerik, time wonage me, o Atiya yi nggwok yenggenak laut aa'nggi paga o kota time yanggwagak noorak eeke me, unggwogogurak. Aap Aritarukut Makendoniya mendek o Tetalonika nen wagagerak nogo, ninom unggwogo nogogurik, nogo logonet,
44027003	nogo ambi yippunuk, ko'lu nen o Tiron ari nogogurak. Ari nogo nogogurik, at Yuliyut nogo nen Pawulut abuwa mbake logonet, "Koreewi yi mendek ndi mendek wokkiruwak nen pegiinet nage logomenggendik, woroorak op~o," yoreegerak.
44027004	Yiiro paga unggunuk, time nen nogwe me, wiya nen yiiro ogobak panggonggage logonet, nomoniren nage mbareegi, o Kipurut nina wunggagak eraaninu o wiya lek me, time nogogurak.
44027005	Nogo nogogurik, o Kilikiya inom, Pambiliya inom, nina wunggagak eerit nogo logonet, o Likiya kota Mira time ari nogogurak.
44027006	Time ari nanuk, wonogwe me, aap yigin unde inowe nogo nen yiiro ambi o Alekandiriya nen woraanuk, o Italiya noorak eeke kage nagagerik, yiiro ti paga mambinanege mbareegi, nogogurak.
44027007	Nogo logonet, yiiro nogo wiya nen panggoninuk wagak eeke logonet, abu meek ee'ninake kagak, nogo ambik yit, o Kinirut panggo yi nogogurak. O wiya nogo nabenak togop mban eeke kenok, wangge'nuk nogo logonet, o Kereta eraaninu time o Talomone nina wunggagak nogogurak.
44027008	Nogo nogogurik, abu meek ee'ninake kagak, o endage Abolok Lek Obeelom Menggim~o, yogo menggam o kota Lateya koorok panggorogon time ari nogogurak.
44027009	Time elaambirik niigak, mbi nengga'lek, inambe mage negen logonet, eeko logorak eyom abu lek age mbareegi, o wiya wake menggim aret me, yiiro paga noorak ayilik kenok, at Pawulut nen it ineenu eeruwak nduk yorage logonet,
44027010	"Noreewi~o. Nit nagun kenok, abu maluk ee'ninabigin kagi~o. Ninamendek inom, yiiro inom, nogo mban lek arigin ti lek~o. Ata, nineebe inom aret maluk ee'ninabigin kagi~o," yoragagerak mendek,
44027011	at yigin unde nogo nen Pawulut ari nogo meek mbake nagagerik, at yiiro ogobak koongge menggerak nogo inom, at yiiro unde inom, it yogwe mban mugurok nogo nogogwaarik,
44027012	tero nggu-nggu eeke menggim aret me, yiiro time logorak meek age mbareegi, it ando apit nen nok-nok o Penikit noorak koonggo logonet, "O Penikit ti, o Kereta yi yenggenak kup mbanak me, oonegen kilu yi nage menggim o ame pa'nggwe milinik, o omarip pa'nggwe milinik, eerak me, o tero nggu-nggu eeke menggim lek age kagak ilin me time tokkogwe a nawi~o," yinuk, kooneegwaarak.
44027013	Togop aret kooneegwaarak kwe, o ame pa'nggwe nen wiya eeroget nabuk-nabak wake mbareegi, "Nit yogobi eeke kagak noorak mbakoorak me, nawi~o," yinuk, yiiro wonok nage kero, keele mbuti pugunik nogo awiirogo yonggoppunuk nogo nogogurik, o Kereta koorok niyo aa'nggi paga time nina wunggagak nogogurak.
44027014	Nogwe me, aberak lek me, puurom kup mbanak me oonegen wundi wage menggim o omarip paga pa'nggwe nen wiya nabuk togon ee'nuk wage kagak,
44027015	nawok nduk eereegurak mendek, yiiro nogo ogobak nomoninuk nagak mban eeke mbareegi, "Wo'niren nawak aret~o," yinuk, yogo nogogurik, yiiro nogo piyak-lenggak eerit nage kagak, lambek puk ogogurak.
44027016	Nok, wo'niren nggween oolo kup mbanak mbuuluk ambi endage Kawura eraanu time nogo nogogurik, wiya nen meek ee'ninake kagak, yiiro mbuuluk nogo nggwok nogo nen keele niikkenok nage menggerak me, nggaruk togon nage kero,
44027017	piyanogo yiiro nggwok me mambereegurak. Mambogo nogogurik, yiiro nggwok nogo eebe telak ari kero, keele omaawirogon maappunuk, o Tiritit eraanu time nen yiiro ogobak lik yi nage kero, inagabiti nen mbogoyum pugunik irip awiiko mbareegu, wiya nen mban wo'niren nagagerak.
44027018	Wiya nen yiiro nogo mondok piyak-lenggak lombok ee'ninake mbareegi, nogo ambi yippunuk, ko'lu nen yi mendek ndi mendek yonggolak nogo kilirogo yiime mbo wuppugwi,
44027019	ti'nuk, nogo ambi yippunuk, yiiro maluk age kero, ogobakkigikak nogo mendek ineenggi paga waganogo yiime mbo wuppugwi, eereegwaarak.
44027020	Nogo apit yugwi niigak, oonegen inom, laaluguragan inom, wundi waga'lek kagak, wiya mban nabuninuk eeke mbareegi, "Nit niyo nen ndonggonninabigin kogo~o," yinuk, mbareegurak.
44027021	It abok mbi nengga'lek nogo ambik yit wogogwaarak me, at Pawulut oolo mi'nage nagagerik, yorage logonet, "Noreewi~o. O Kereta nen noorak lek yagarak nogo koneninetak nen ninamendek lek age, maluk ee'ninake, togop ee'ninabenetak lek enaani logonetak kwe,
44027022	kineebe ambi niyo abu-abu wambumunggup lek~o. Yiiro mban maluk arigin me, kiniki nu'lek logobagip nduk, yokkirage agarik~o.
44027023	An Ala aput me, abu'me logonet, at obaalombok eeke minggirak nogo nen yonggo nappiya wage menggerak malayikat ambi kii'me oonikiya neya wage nagaarik, yo'nege logonet,
44027024	Pawulut wae. Kagabiti yugun~o. Kat Kayitat owagam aret mi'narumunggun me, Ala kabuwa nen kinom yiiro paga wonogwe yi, kat paga abok inagap ndarigin~o, yinuk, yo'negerak me,
44027025	-
44027026	nggween kup mbanak ambi paga yiiro ogobak lik yemenggerak kwe, at Ala yo'negerak a'me arigin abet mbake me, kiniki nu'lek logonip~o, noreewi," yinuk, yoragagerak.
44027027	Yi nggwok yenggenak laut endage Areriya o wiya nen piyak-lenggak ee'ninabit nage kagak, nogo 13 yit nogogurak me, ndi, ko'lu nogo iniki mbere eeke kagak, it yiiro ndegenggo menggaarak nogo, iniki nen, "Yi aa'nggi paga abu panggo yi wogo~o," yinuk, mbako nogogwaarik,
44027028	yugum keele mbarenogo, "Yi alobok ngge kuli kaamun?" yinuk, wakkagak nogo wuppogo nogogwaarik, alobok metet 37 kuli agagerak kogogwaarak. Ti'nuk, mbuuluk logonuk wakkogo nogogwaarik, alobok metet 27 kuli agagerak kogogwaarak.
44027029	Kogo nogogwaarik, yugum paga panggok ari logonet, ogobak lik ari kero, inagabiti nen yiiro puk aruwak nduk, mbuti aaninggin warak mendek 4 keele yiiro akom me mbarenogo yi inikime wuppogo nogogwaarik, "O mbet-mbet weeruwak lak, ao," mbareegurak.
44027030	Mbakwi niigak, it yiiro ndegenggo menggaarak nogo inagap ndakko'nok mbaganiyak mbako logonet, mbuti aaninggin mendek pugunik nogo yiiro ogobak me nen yi inikime wuppugwi yuwak yiiro mbuuluk nogo niyome wuppuwok nduk eekwi at Pawulut nen yelok iige nagagerik,
44027031	"It yiiro ndegenggo menggaarak yi, yiiro inikime logorak lek kenok ti, ninagap ndakkolaagun lek~o," yinuk, at yigin unde awuri inom yoragagerak.
44027032	Yorage mbareegi, it yigin unde nogo nen yiiro mbuuluk nogo yi wonok nawak nduk, keele nggaruk togon agago wuppereegwaarak.
44027033	O wikit nduk eeke kagak, Pawulut nen it nogo mbi nawak nduk oone nabek togon yorage logonet, "Mbi nengga'lek kiniki piirik kiigak, nogo 14 yit wogotak me, mbi nanip~o.
44027034	Mbi neenok, kinomaawi paga kinagap ndakko'nok wundubagip nduk, mbi yi aret nanip~o. Kineeruwak ambiriluk ambi lek arigin lek~o,"
44027035	yorage nagagerik, mbi ambi waganogo it inenggaanom paga, "Ala wa," yinuk, karerogo nengge mbareegi,
44027036	it iniki kwi'na'nuk, abok aret inom mbi nunggugwaarak.
44027037	Nit aakumi yiiro paga nogwe nogo, nineebe lambuk togon 276 aret.
44027038	Ndi, mbi ndonggorogon nonggo nogogwaarik, yiiro teeluk aruwak nduk, gandum yonggolak nogo kilirogo yiime mbo wuppereegwaarak.
44027039	O weege mbareegi, o time ineenggo'lek kwe, ilin me mbini neyanak ina nakkogo nogogwaarik, "Yiiro paga time luk togon nawok~o," mba'nuk,
44027040	yiiro abu'me mbuti keele mbarenak nogo mbanogo teppugwi, yiiro ogobak koongge menggerak tugunik nogo piinggwi, eeppunuk, wiya nen wo'niren mbini neyanak me nawak nduk, mbogoyum pugunogo ogobak me nippogo mbareegwa, nogogurak mendek,
44027041	niyo omaawi nen panggok togon yiiro nogo mbini me nonggok yi nage mbareegi, niyo akom me panggonggagak eeke logonet, yiiro nogo yigi'nage kagak,
44027042	it yigin unde nogo nen, "Aap keele maarak nogo ngguu'mo warit mbaganggwi iyo, abok inooruwok," mbareegwaarak mendek,
44027043	inowe nogo nen, "Pawulut enaani wonok naakit," mbake logonet, "Inoorugup~o," yinuk, inaruk wappege nagagerik, "Kit ngguu'mo wakwi kineenu kenok, kinaa'nduk yi inikime time ku'mbo wura nanuk, ngguu'mo warit yi aa'nggi paga time wundi nanip~o.
44027044	Ndi, kit ando ngguu'mo wakwi kineenggo'lek kenok ti, yiiro kobat minik inom, eyo minik inom, ti paga kineenggi piganok, inambokan nanip~o," yinuk, yorage mbareegi, nit abok obeelom aret yi aa'nggi paga wundi nogogurak.
44028001	Yi aa'nggi paga obeelom aret wundi nogo nogogurik, "Nggween kup mbanak yi endage Malata aret kogo~o," yinuk, nineenu ogogurak.
44028002	Nit wundi nogogurak wonogwe niigak, mayu wage logonet, tero ambik ninooreegerak me, it time mendek nen ninabuwa nggwok mbako nogogwaarik, kani kumbunuk, keyage warogo tero wora'ninabeegwaarak.
44028003	Ndi, at Pawulut kani aretop anebeninuk wage nagagerik, kumbege me, kani eyak nen waalo aakumi inooka nggigik togon wungge logonet, eenggi eyak kunik wonage mbareegi,
44028004	it aakumi time mendek nogo nen waalo eenggi eyak kunik wonage inigen kogo nogogwaarik, ambi yogak yogo logonet, "Aap yi, niyome nen obeelom wundi wagaarak kwe, waalo eyak wakerak yi paga aap inooke menggerak kin kogoorak me, eereegerak onggo wogoriyak eyom agaarak me, kambigin aret~o," yereegwaarak kwe,
44028005	waalo nogo eenggi yombak togon agago kani kunik me mambereegerak kani nengge kagak, andi yagan waka'lek obeelom aret wonagagerak.
44028006	It nogo nen, "Eenggi piike logomenggerik, yi eyom aret ngginna'nuk, kangge kiraap," mba'nuk, inigen wonogogwaarak mendek, kangga'lek mbareegi, "Aap yi, kugi aagaluk aret kogo~o," yinuk, yereegwaarak.
44028007	Nggween kup mbanak unde inowe nggwok endage Pubiliyut nogo eyabu me nda lek koorok aret me, ka nogo mbareegu, keyage wappinanege nagagerik, iniki ale'nggen paga ninabugo lappunuk, ninom obeelom wonogwe niigak, nogo kenagan yereegurak.
44028008	Nogo eyom paga at Pubiliyut ogoba nogo at ame logonet, inikime kani pege, aanubut eeke, eeke wonage me, at Pawulut nogo ka unggwage nagagerik, anobak eenggi pippunuk tamban eeke mbareegi, obeelom aret agagerak.
44028009	Ti agagerak kenok, it aakumi nggween kup mbanak me andi wonogogwaarak nogo at owagam wogo mbareegwa, obeelom eeginabeegerak.
44028010	Eeginake mbareegi, it aakumi nogo nen, "Obeelom ee'ninakerak~o," yinuk, inale'nggen nen, yi mendek ndi mendek wo'nira wagak eeko nogogwaarak, Ti'nuk, peebi nit yiiro paga nawok nduk eeko mbareegu, yi mendek ndi mendek lek kero, wonok wo'nira wogogwaarak.
44028011	Yiiro o Alekandiriya mendek inagugi kulu'mbere ambi endage Katot, ore endage Polukut inaro ogobak paga inogut eerogo pugu me, wage nagagerik, o tero nggu-nggu eeke kenok, nggween kup mbanak me time tokkage wonage me, nit nogo tut kenagan penembunuk, yiiro nogome aret unggunuk, nogo nogogurik,
44028012	o Tirakuta ari nogo nogogurik, time nogo kenagan yereegurak.
44028013	Nogo kenagan yippunuk, yiiro paga unggunuk, nogo nogogurik, o kota Eregiyum ari nogogurak. Nogo nogogurik, nogo ambi yippunuk, ko'lu o ame pa'nggwe nen wiya nabuninuk eeke kagak, o Putiyoli ari nogogurak.
44028014	Ari nogo nogogurik, ninoreewi it Ala apuri time mendek ninom lambumbogo nogogurik, "Ninom logowok~o," yinuk, yo'nirogo mbareegwa, ninom nogo 7 yereegurak. Togop eerit o Oroma aret unggwi nogogurak.
44028015	It ninoreewi Ala apuri time mendek nogo nit wogwe inaruk konembogo nogogwaarik, o nda kunggo menggam o Apiyut nen, mbi kunogo nonggo menggam endage Kenagan Wurik nen, wo'ninabi wogo mbareegwa, at Pawulut enegen iige nagagerik, "Nogoba Ala wa," yinuk, iniki ale'nggen agagerak.
44028016	O Oroma unggwogo mbareegu, aap eegin warak ambi arum logowak nduk mippereegerak nogo, at Pawulut imbirak inalik logowak nduk, o ambi unde eeppereegwaarak.
44028017	Nogo kenagan yippunuk, at Pawulut nen it Yakuri inoweewi time mendek nogo inayonggo pereegerak kuwak ari wogo mbareegwa, yorage logonet, "Nowe-nawot~o. An nowe-nawot inoone inom, ninombomini eeko nogogwaarak wandek eeko monggoorak inom, tagangge logolik aret kwe, o Yerutalem time nen neebe pigogo keele maa'nako nogogwaarik, it Oroma mendek nen nawone mbanuwak nduk, neebe wogorogogwaarak.
44028018	An eekirak alom kwaako nogogwaarik, maluk eekwi iinok, inooko menggaarak nogo mendek noba lenggenak ambi lek kenok, piinogo paniyak nduk eereegwaarak kwe,
44028019	it Yakuri nogo nen, Piinogo teppuurak mage~o, yinuk, nabenak mban yogo mbareegwa, Kayitat nen mban nawone mbanuwak~o, yoragagirak. Ti yoragagirak nogo ti, It nowe-nawot nen maluk eeppanegaarak~o, yinuk, yorikit nduk, yoroolik~o. We, nawone amburu mbanuwak nduk, yoragagirak~o.
44028020	Wone ti aret yokkiraakit nduk, wage nagarik, Woraawak~o, yinuk, kinayonggo pigirak. Nit Iterali niniki lunik monggoorak nogo paga mbuti keele maa'nabeegwaarak wone yokkiraakit nduk kinayonggo pigirak~o," yinuk, yoragagerak.
44028021	Yorage mbareegi, it nogo nen, "Kat eereegindak wone ambi Yureya nen liiru mbanogo nappi wagaarak koolik~o. Ndi, nit ninoreewi time nen wogo nagaarik, wone ambi yo'nirogwe, Pawulut maluk ndogop eekerak~o, yinuk, yo'nira wogwe, eerulik mban kwe,
44028022	kit wone yugu mugurok nogo monggotak ti paga aakumi yi awi ndi awi nen abok aret ineebi kinombako menggaarak nineenu me, kat kiniki nonggop mba'nuk ari menggendak nogo, ari keyaawok nduk wogo~o," yinuk, yoreegwaarak.
44028023	Ndi, "Ne ndi paga ambinom yo'niraawak~o," yinuk, koonogo pereegwaarak nogo eyom ari wage mbareegi, at Pawulut wonage me ineebe ambik aret kuwak ari wogo mbareegwa, Pawulut nogo o kuubondendok nen Ala abu'me piyoorak wone nogo amburu liirogon mbanogo yorage, ndi, Yetut eereegerak wone nogo liirogon ineenu aruwak nduk, Muta liiru mbaneegerak wone inom, it aap Ala yorage kagak yoraga nen yorogo nogogwaarak wone inom, mbininogo yorage, eeke tit kagak, o kiyoma aret agagerak.
44028024	Yoragagerak nogo it ando nen, "Abet aret yigi~o," mbakwi iigak kwe, it ando nen perak, abet mbaka'lek logonet,
44028025	wone piinggak-nonggokak yogo nogogwaarik, mbaganuwok nduk eekwi iigak, at Pawulut nen irip paga yoragagerak nogo yi aret.
44028026	-
44028027	"It aakumi yi, inigen kogwe, inaruk konenggwi, Iniki liippatinuk yunggup-melak eekwi, Eekwi iinok, An nen obeelom eeginake neyo, Ninogogumbuk ogwe, ninaruk logu ogwe, Ninigen kubuk nogwe, Eeruwok~o, Yinuk, miikkolagaarak me, Inaruk konenggak mban eeremenggaarak kwe, liippatugun lek~o. Ndi, inigen kagak mban eeremenggaarak kwe, yelok kaagun lek~o, Yinuk, yora nak~o, yinuk, kit kinombomini konenuwak nduk, Aberiniki nen Yetaya yoge kagak yoragagerak nogo ti, abet aret yoreegerak~o.
44028028	Togop me, at Ala ninagap ndariyak wone yi nogo ti, it endekem mendek konenuwak nduk yora nagun aret me, it perak, konenugun aret mbako logonip~o," yinuk, yoragagerak. (
44028029	Wone ti, yorage mbareegi, it Yakuri mendek nogo wone warit wundi nogogwaarak.)
44028030	Tahun mbere eeke kagak, o luulu logorak onggo pegak eeke me nogome wonage me, at owagam wogwe iinok, abok aret keyage wappiige nagaatik,
44028031	Ala abu'me piyoorak wone yorage, ninogoba Yetut Keritut wone mamunirage, eeke logonet, "An ndogop eeppanugun," mbaka'lek agabiti lek pagak togon mban yorage nagagerak.
45001001	At Ala nen an Pawulut Keritut Yetut ayeloman nogo, nappiigak mendek logokit nduk, yonggo panege, at oone obeelom wone yoranet nege logokit nduk, leenogo panege, eereegerak me, an wone ambi yokkira~o.
45001002	Obeelom wone ti, eebe o maan Ala nen, "Peebi obeelom wone konenggo logogun~o," yinuk, it aap Ala wone yoraga nogo, yorage kagak, yorogo nogogwaarak nogo ti, Ala yereegerak liiru mbanak alik leenak nogo, mbanggo logonet, wone obeelom wone ti, inom aret liiru mbanggo nogogwaarak.
45001003	Wone obeelom wone ti, Ala aput ninowe Yetut Keritut eereegerak wone nogo aret. At eebe ti, Ndawut ombooluk aakumi aret nda'nagagerak kwe,
45001004	Ala nen kambunuk nogo menggam nen eenik agago mippereegerak paga, at maluk eeka'lek iniki mondok abe alik leenak Ala aput ayuk warak aret menggerak nogo kin agagerak.
45001005	Ninowe Yetut Keritut eereegerak paga, Ala iniki kunik en eeppanege kagak, it yi aakumi ndi aakumi abok aret iniki abet mba'nuk obeelom wone liirogon woppunuk, eeko logowak nduk yoranet nage, Yetut Keritut endage nggwok aruwak nduk, tiyappit nage, eeke logokit nduk, an neyabu nappiigak mendek agago paneegerak.
45001006	Kit Oroma mendek togon at Yetut Keritut apuri arubagip nduk, miirogo pinagareegerak~o.
45001007	Kit Oroma mendek abok aret at Ala nen iniki kunik eekkinake, at apuri alik leenak logobagip nduk, miirogo pinagage, eereegerak ti, Ninogoba Ala ninowe Yetut Keritut imbirak iniki kunik en eeppinagagwi, kiniki ugun tayenak obeelom logobagip nduk, eeppinagagwi, eeko logogun~o.
45001008	Aa'nduk yokkiroorak mbakirak nogo yi aret. Kit abok kiniki abet mbakotak nogo, kinabok yi awi ndi awi wiganinuk nage kenok, Yetut Keritut eereegerak paga, "Nogoba Ala wa," yoge agarik~o.
45001009	An tamban eeke logonet, kinoba mari ageelik kulinik-kalinik kinake tamban eeke minggirak ti, Ala eenu aret~o. Niniki-neebe apit nggaruk togon Ala wogo'nuk mugurok nage logonet, obeelom wone at aput eereegerak wone nogo yoranet nage minggirak.
45001010	An pekkiya woroorak mbake minggirak me, Ala nen, "Yogondak aret pegiya nawak," nomba'nuk, tu koonogo panuwak nduk, tamban mban eeke agarik~o.
45001011	Kiniki kole aruwak nduk, Ala nen an eeppanegerak ambi kit yokkiraakit nduk pekkiya woroorak uugwe lombok mbake minggirak~o.
45001012	Ndi, wage logominggirik, ninom time logonet, kit inom, an inom, abet mbakoorak nogo, niniki eyak wat-wat yogo logowok nduk, pekkiya woroorak mbakirak~o.
45001013	It endekem konenggulik ando yi awi ndi awi time yoranet nagagirak waganeegwa kwak, kit togop aret waganggwi kiyaakit nduk, yokkira woroorak koongge nagagirak kwe, "Ambi oba yilinik wonage aret kogo~o," mbarubagip nduk, yokkiragi~o, noreewi.
45001014	It aap Yunani mendek inom, Yunani mendek lek inom, ndi, it yi eekwi ndi eekwi ineenu inom, ineenggo'lek inom, abok aret wone obeelom wone yoranet nege logorak noba paneegerak nomat mbanak wonage me, teenogo yoranet nege logogin aret~o.
45001015	Togop me, kit o Oroma mendek kunduk, an nen wone obeelom wone nogo wonok, mbet-mbet yokkira woroorak uugwe lombok mbake agarik~o.
45001016	Obeelom wone ti, aa'nduk it Yakuri mendek inom, ti'nuk, peebi Yunani mendek inom, aakumi abok aret abet mbakwi iinok, inagap ndake logorak Ala omaawi ti aret me, wone obeelom wone ti, an nagabiti lek logonet yokkirage agarik~o.
45001017	"Aap ambi abet mbake kenok, Ala nen obeelom agago pemenggerak me, eenik aret logogin~o," yinuk, yereegerak liiru mbanak nogo ndak-ndak, Ala nen nonggop togon aakumi iniki koonogo obeelom eeginake menggerak nogo, wone obeelom wone ti paga aret nineenu age menggerak. Ala nen aakumi obeelom eeginake nogo ti, abet mbakwi ti paga mban aret~o.
45001018	It aakumi maluk eeka nen Ala wone ineebi mba'nuk, maluk mban eerit nogo logonet, Ala ndogop menggerak wone aakumi waganggwi iyo nduk, non mbambiigo menggaarak me, Ala agi mbogut paga nen anini wuppi wagaatak kin age paga nineenu age menggerak.
45001019	At Ala nen, "An ndogop minggirak yelok neyaawak~o," yinuk, eebe kin eeppege menggerak kwe, liippega'lek iinok, Ala anini inoba piige menggerak.
45001020	Ala eebe nonggoti menggerak ti, maan o yi wakkagagerak kuli paga nen, yi mendek ndi mendek wakkagagerak nogo paga, at eebe omaawi ambik mondok itok menggerak Ala aret kin koorak wonagagerak kwe, it aakumi nen liippega'lek wonogogwaarak me, inaana'le mbanggolaawok nduk, wone onggo yuurak lek aret~o.
45001021	It Ala ineenu aret logonet kwe, "Ti at Ala aret~o," yinuk, wogoppugwi, "Ala nogoba wa," yinuk, keyage wakwi, eeka'lek logonet, iniki lek negen we ugun aret koonit nugwi me, iniki o apit negen kobak aago wonogo agaarik~o.
45001022	It nogo nen, "Nit abok nineenu aret~o," yinuk, yikko'net nugu nogogwaarak kwe, ineenggo'lek wi negen a'nuk, agan nugu logonet,
45001023	at Ala eenik itok mondok menggerak wogoppogo logorak nogo mbo punuk, obaane'me kanggo menggaarak mendek aakumi inom, towe-pagi inom, weret-mbonon inom, inogut ndak-ndak ogobakkigirogo punuk, wogoppogo nogogwaarak.
45001024	Togop eeko nogogwaarak paga, iniki nen uugwe mba'nuk, abu maluk eekulik mendek kagak eerit nugu logonet, it-it aret maluk eekko'net nogo logowak nduk, Ala nen mbo piyareegerak.
45001025	Ala eebe abet aret wonage wone nogo, mbo punuk, pilit aret, "Ala ndogop wonage~o," yinuk, mugurok nogo logonet, at abet aret mondok-mondok wogoppogo logorak ogobakkigika nogo ti, mbo punuk, obaane'me yi mendek ndi mendek ogobakkigirik nogo mendek mban ayuk wukwi, inik-inik eekwi, eeko nogogwaarak ti abet aret me, yokkiragi~o.
45001026	Togop eeko nogogwaarak kenok, it nogo mbo piyareegerak logonet, it inakuwi nogo nen aap eeginaburak nogo mbo punuk, eekulik mendek eekwi,
45001027	nogo ti ndak-ndak inogonggelomini nogo nen kumi eeginaburak nogo mbo punuk, aganggen eeginake kenok, eekulik mendek eeko logonet, aap-aap aret wut-wut yogwe, eeko nogogwaarak. Eeriyak kagak alik mendek eeko nogogwaarak paga at Ala nen onggo ndak-ndak maluk aret eeppiyareegerak.
45001028	Ndi, it nen, "Ala ti abet aret wonage, yuurak kwe, ambi eeppinaniyak lek me," mbako nogogwaarak paga, iniki lek negen a'nuk, eeriyak lek mendek kagak, eeko logowak nduk, Ala nen pulunogo mbo piyareegerak.
45001029	Pulunogo mbo piyareegerak me, yi maluk ndi maluk alitik-alitak lombok ambik aret eeko nogogwaarak. Eeko logonet, maluk mban eerit nugwi, uugwe-uugwe mbakwi, inogogumbuk logonet agan nugwi, neebi-keebi yogwe, aap wakwi, yawi pugwi, inambokan laganggwi, inanini agaket yogwe, togot-togot wone yogwe,
45001030	nabok-kabok yogwe, "Ala abu nineebi~o," yogwe, worokot-laakot agan nugu logonet, "Aap nggwok eekkola," yinuk, wogoppatit nugwi, maluk eeriyak iniki mondok aberak wonogwe, inagalomini-inogobamini inoone taganggwi,
45001031	iniki lek logonet, wone yoragaatak liirogon eeka'lek mbo pugwi, inabuwa mbakulik inogogumbuk wonogwe,
45001032	ti eerit nugu menggaarak nogo ti, Ala nen, "Yogop eerugup, ndogop eerugup," yereegerak nogo mendek eekwi iinok, "Mondok inoorigin~o," yereegerak nogo ineenu logonet kwe, kagak eerit nugu menggaarak. Eerit nugu logonet, "Nit mban eeriyak lek~o. Ata, it ando ninom aret eeruwok~o," yinuk, eerit nugwi me, Ala nen mondok inoorigin~o.
45002001	Togop me, noreewi~o. It ando kenok mban maluk agago piigo ogotik? Kit togon maluk eekulik ti lek~o. Eeko monggotak aret me, kit ambi nen it eekwi togop eeko logonet aret kwe, it mban maluk agago piigwi kenok ti, kit aret maluk eekkologo ogotik~o.
45002002	At Ala ti, aakumi maluk togop eekwi iinok, liirogombo aret maluk onggo eeppiige menggerak nineenu aret~o.
45002003	Nineenu aret me, wologwe! Kit togon togop aret eeko logonet kwe, it ambi eekwi iinok mban maluk agago piigwi kiinok ti, kit kunduk, Ala nen onggo maluk eekkinabigin lek nduk yogo ogotik ya?
45002004	At Ala nen onggo mbet-mbet maluk eeppinagaga'lek kinabuwa nen iniki yanggoppunuk, puk aret wonage me, "At oone ti meek aret," mbako ogotik? Kit maluk eekwi kiniki koombunuk, mbo pubagip nduk, kinabuwa nen tokkiige yi, kaga'lek me, yogo ogotik?
45002005	Ala iniki togop mbake kwe, kiniki omaawi kinogogumbuk wonogwe kiinok, Ala anini nen onggo maluk liirogombo eeppiige ti eyom paga abunuk nggwok togon eekkinaburak nduk eekkolagak mban eekwi kiigi~o.
45002006	At Ala nen eeremenggaarak ndak-ndak aret onggo eeppiige logogin~o.
45002007	It aakumi ando nen mbako logonet, "Ala nen tiyappinanege logonet, ninayuk warak agago nabelan-kabelan wo'niraagin~o," yinuk, iniki mondok kwippunuk, puk aga'lek obeelom mban eerit nogwe iinok ti, Ala nen ineenik mondok logorak mendek wogoraagin~o.
45002008	Ndi, it ando inobaalombok mban eekkoloorak koombunuk eerit nogo logonet, Ala yereegerak nogo mugurok naga'lek, maluk mban eekwi iinok perak, Ala nen, "Aap yi, abu maluk aret~o," yinuk, anini nen maluk eeppiyaagin~o.
45002009	It yi aap ndi aap maluk eeko menggaarak abok aret andi-pandi aganake, aaninggin-paaninggin agago piige, eerigin nogo ti, it Yakuri mendek eeppiige logonet, aakumi endekem konenggulik mendek inom ndak-ndak eeppiyaagin kwe,
45002010	it aakumi obeelom eeko menggaarak kenok perak, Ala nen tiyappiige logonet, inayuk warak agago iniki ugun obeelom logowak nduk, it Yakuri mendek eeppiige logonet, aakumi endekem konenggulik mendek inom abok aret ndak-ndak eeppiyaagin~o.
45002011	At Ala ti, aakumi ineebe obeelom kero mban maleninakeelik me, togop aret eeppiyaagin~o.
45002012	It aakumi endekem konenggulik mendek ti, at Ala nen Muta wone lengganogo yoreegerak ineenggo'lek logonet, maluk eeko logomenggaarak paga onggo eeppiyaagin kwe, Muta wone yoreegerak mugurok maluk onggo eeppiyaagin lek~o. It Yakuri mendek perak, at Muta yoreegerak wone ineenu logonet kwe, maluk eeko logomenggaarak me, at Ala nen Muta wone yoreegerak ti paga panggombunuk iniki kwaake logomenggerik, owak looninabigin.
45002013	At Ala nen Muta yoreegerak wone nogo ti, we inaruk mban konenggwi paga lek~o. Ata, inikime nen liirogon woppunuk eebe aret eerit nogwe paga Ala nen, "Aap ti obeelom aret kagi~o," yinuk, yoge menggerak.
45002014	It aakumi endekem konenggulik mendek nogo nen at Muta, "Yogop ee'nu, ndogop ee'nu," yoreegerak wone nogo kobak logonet kwe, it iniki nen, "Yogop ee'nu, ndogop ee'nu," yoreegerak wone nogo ndak-ndak aret eekwi kenok ti, kobak logonet kwe, at Muta yoreegerak nogo aret eekwi me,
45002015	Muta, "Yogop ee'nu, ndogop ee'nu," yoreegerak wone ti, muk inikime wonage negen logonet eekwi iigo ogoorik~o. It eekwi ti, inikime abe'nage logonet, ambi, "Maluk eekirak kagi," ndi, ambi, "Obeelom eekirak kagi," yinuk, inikime abe'nage ti paga Ala nen wone lengganogo yoroolik aret kwe, inikime abet aret wonage negen kogo ogoorik~o.
45002016	An wone obeelom wone yorage minggirak ndak-ndak at Ala nen it aakumi inikime kote koonggwi nogo Yetut Keritut nen owak looninaburak nduk mippereegerak nogo owak looninake eyom paga, "Ti obeelom eekirak kagi, ti maluk eekirak kagi," yinuk, inikime nen abe'nage kaagun~o.
45002017	Kit Yakuri mendek perak, nonggop mbako ogotik? "Nit Yakuri mendek aret~o," yinuk, yikkologwe yi, wone Muta yoreegerak nogo paga, kiniki panggombunuk, "Ala ti, nit mban ninogoba aret~o," yinuk, wogoppakwi,
45002018	"Ala iniki mbake menggerak nogo nineenu~o," yinuk, yogwe, wone Muta yoreegerak wone nogo paga, "Yi obeelom~o. Yi maluk~o," yinuk, yelok kogwe,
45002019	"Aakumi inigen mbuk mendek tu pigiren nogwe, o apit paga nogwe nogo eya paga nawak nduk eya aganakwi, eeko monggoorak, nit yi aret," mbakwi,
45002020	"Nineenu ariyak wone inom, Ala ndogop menggerak wone inom, wone lengganogo Muta yoreegerak ti paga mban wonage nogo nit aret porogo wonogwe me, nit mban nineenu," mba'nuk, "Aakumi kobak mendek nogo mamunirogwe, iniki kole aga'lek nogo, iniki kole eerogo piigwi, eeko monggoorak nit aret~o," yinuk, yogwe, eeko monggotak~o.
45002021	Ti eeko logonet kwe, kit mamunggolaga'lek logonet inambik kenok mban mamunirogwe ti, nonggop nduk eeko monggotak? "Yogoot waganggwi ti mage~o," yinuk, mamunirogo logonet kwe, kit nen aret yogoot waganggo monggotak.
45002022	Kit nen aret, "Mbabi eeriyak mage~o," yorogo logonet kwe, nonggop nduk kit aret mbabi eeko monggotak? "Kugiwak ogole~o," yogo monggotak kwe, kit aret kugi awi wurik me unggunuk, kugiwak nogo aret kiraakko'nok wunggo monggotak nogo lek a?
45002023	"Wone at Muta yoreegerak nogo, unde nit aret~o," yinuk, wogoppako logonet kwe, wone ti, taganogo punuk, Ala meek eerogo pugwi ti, nonggop nduk eeko monggotak?
45002024	"Kit eekwi paga it endekem konenggulik mendek nen Ala endage miyuk-meya eerogo pogo agaarik~o," yinuk, liiru mbanak wonage nogo kit Yakuri nen aret eekwi kiigi~o.
45002025	Kinagabolo mbanggwi ti, at Muta yoreegerak wone waganggo logonet, mbanogo nappuurak op aret kwe, wone yugu nogo taganogo mbo punuk, kinagabolo mbanggwi kenok perak, aanom warogo aret mbanggwi me, kinagabolo mbanak wonage kwe, mbanak lek negen eerogo pakwi kiigi~o.
45002026	Ndi, it inagabolo mbanggulik mendek nogo nen, "Yogop ee'nu, ndogop ee'nu," Muta yoreegerak wone nogo waganggo nagaatik, ndak-ndak eerit nogo menggaarak kenok, Ala nen, "It aap yi, inagabolo mbanak lek aret kwe, mbanak negen aret wonogwe~o," yinuk, wogonabigin lek mbakop?
45002027	Togop me, kit Yakuri ti, Muta yoreegerak wone liiru mbanak unde logonet, kinagabolo mbanggo monggotak kwe, eebe eeka'lek taganggo monggotak me, it inagabolo mbangga'lek menggaarak nogo nen wone eebe aret eekwi me, it nen aret kinenggali wappinagagun lek mbakop?
45002028	It aakumi abe Yakuri ti, taani~o? Ineebe ndarak we inagabolo mbanak ti paga mban, "Yakuri mendek aret~o," yinuk, yuurak meek~o.
45002029	"It Yakuri mendek aret~o," yogwe nogo ti, Muta yoreegerak wone waganggwi paga lek~o. Ata, inagabolo mbanggo mengga kwak, at Ala nen Aberiniki paga iniki yanggonogo pege ti perak, abe Yakuri mendek ti aret~o. It aakumi iniki togop Ala nen yanggonogo pege ti, it aakumi nen wogoppiyoorak lek~o. Ala nen mban aret wogoppiyaagin~o.
45003001	Ti kenok, it Yakuri mendek ti, we aret leenogo piyareegerak mbakop? Ndi, inagabolo mbanggwi ti, we aret mbaniyak yoragagerak mbakop?
45003002	Lek~o. It eeko logowak nduk leenogo piyareegerak nogo ti, wone ambik wonage me, yokkira~o. Ambi ti, at Ala nen, "An noone it porogo logowak," mba'nuk, unde eeppiyareegerak.
45003003	Eeppiyareegerak kagak, it ando nen wone ti woppunuk, liirogon eeka'lek kenok ti, nonggop mbakop? Liirogon eeka'lek kenok, at Ala nen it liirogon eeppiyoorak kooneegerak nogo, eeppiyaagin lek mbakop?
45003004	Lek~o. Eeppiyaagin aret~o! "Eekirak onggo eeppaniyak nogo ti, op aret mbake, Ndi, nowak loonogo punuk, aaninggin noba paniyak mbake nogo ti, a'me nggelok aret eeppanumunggun, kombake, Eeke agarik~o," yinuk, yereegerak liiru mbanak ndak-ndak it aakumi abok pilit wone yogo menggaarak kwe, Ala perak, abet mban ari menggerak~o.
45003005	Nit abe koonak eeka'lek maluk eekwi paga nen Ala abe koonak mban eeke menggerak yelok kogwe kenok, nit nonggop yuurak mbakop? "At Ala anini nen maluk ee'ninake ti, at liippinanega'lek logonet, eeppinanege menggerak kogo~o," yinuk, togop yoriyak op mbakop? An yagi ti, aakumi yogo mengga kwak yagi~o.
45003006	Togop yoriyak lek me, nit maluk eekwi niigak kwe, onggo maluk ee'ninake lek kenok, at Ala nen nonggop togon yi aakumi ndi aakumi inowak looninaburak mbakop?
45003007	An pilit wone ari minggirak paga nen at Ala abet mban ari menggerak kenom eeppege neenok, aakumi nen at tiyappugwi me, Ala nen, "Kat maluk eeke me, maluk onggo eeppagagin~o," yinuk, nonggop togon an yo'niriyak mbakop?
45003008	"Obeelom mendek kenom aruwak nduk maluk eeruwok, yogo menggaarak~o," yinuk, nit yaga'lek niigak kwe, ninendage maluk eeruwak nduk, yogwe, ndi, "It abet aret togop yogo menggaarak~o," yogwe, eeko menggaarak ndak-ndak, nit nen, "Obeelom mendek kenom aruwak nduk, maluk eeruwok~o," yinuk, agan nugu logorak op mbakop? Nit ninendage maluk aruwak nduk agan nugwi ti, Ala nen maluk onggo eeppiyaagin ti, op aret~o.
45003009	Togop me, nonggop yuwok~o? Nit Yakuri mban iya, ndi, it aakumi endekem konenggulik mendek ti, meek, mbakop? Mondok lek~o.
45003010	"Aap ambit ambi iniki abe koonak wonage, Ambiriluk ambi iniki abe wonage, abu lek aret~o.
45003011	It ambi iniki warak a'nuk, eerit nugwi, An mu'neren wogwe, eeka'lek aret iige agarik~o.
45003012	It abok aret tu abe paga naga'lek nomoninuk alik paga nogwe, It abok ndak-ndak we aanom warogo eerit nugwi, It ambi obeelom eeriyak mbakwi, Ambiriluk ambi nen obeelom eeriyak mbake, Eeka'lek aret iige agarik~o.
45003013	Inale'lok ti, aakumi nggween taanak ambe paga ari menggi kwak wonogwe, Ndi, inoone ti, pilit mban pugunit nugwi, Waalo muuru eyak inooketak kanggo mengga kwak wone agan nugwi,
45003014	Inikime maluk mban yagabit aago logonet, aakumi pulunogo piigwi, Inoone andiigwi mban agan nugwi, Eeko menggaarak~o.
45003015	Aakumi maluk eerulik kagak, mbet-mbet aret inoorogo piinet nugwi,
45003016	Yi awi ndi awi nugu logonet, aakumi lek eerogo piinet nugwi, O yinik-minik eerogo pit nugwi, Eeko menggaarak~o.
45003017	Aakumi iniki ugun tayenak logowak nduk, eeppiinet nugu logorak wone liippugwi,
45003018	Ala inagabiti mbakwi, Eeka'lek aret iige agarik~o," yinuk, yereegerak liiru mbanak ti ndak-ndak, nit Yakuri mendek inom, aakumi endekem konenggulik mendek inom, abok aret maluk eeriyak mban ee'ninake menggerak yokkiragarak nogo yokkiragi~o.
45003019	Ti kenok, Ala nen, "Yogop ee'nu, ndogop ee'nu," yinuk, wone Muta yoreegerak nogo abok aret it woppunuk eeko menggaarak ti, inake aret nineenu me, it yi aap ndi aap o yime menggaarak abok aret inoone lek agago piinok, "Nit abok aret maluk eekwi onggo eeppinanigin kogo~o," yinuk, yelok kaawak nduk, wone Muta yoreegerak kogo ogoorik~o.
45003020	Togop me, Ala nen wone lengganogo Muta yoreegerak eekwi paga Ala nen, "Kat aap obeelom aret~o," yinuk, yigin lek aret. Ata, "An maluk eeke minggirak aret kagi," yinuk, yelok kogo logowak nduk, lengganogo Muta yoreegerak~o.
45003021	Ndi, yogondak perak, Ala nen aakumi obeelom agago piige ti, Ala nen lengganogo Muta yoge, ndi, it maan Ala wone yoraga nen yorogwe, eeko nogogwaarak liiru mbanak nogo ndak-ndak kin agagerak me, Muta wone lengganak nogo eekwi paga obeelom eerogo piyoorak lek~o.
45003022	Ata, Yakuri mendek inom, endekem konenggulik mendek inom, ambi iya, ambi meek lek, ndak-ndak aret me, it abok aret iniki Yetut Keritut oba panggombunuk, abet mbakwi paga mban obeelom agago piige menggerak.
45003023	Nit abok aret maluk mban eerit nogo logonet, Ala nen nit aap obeelom tiyanak logorak ninombareegerak nogo ndak-ndak aga'lek aret ogoorik~o.
45003024	Ndak-ndak aga'lek aret wonogwe kwe, at Yetut Keritut nen ninonggo mbambunuk piinogo pinaneegerak nogo paga Ala nen, "Aap yi, oba lek~o," yinuk, ninabuwa nen onggo lek we aret obeelom agago pinaneegerak wonogo ogoorik~o.
45003025	Maan aa'nduk it aakumi maluk eekwi iigak, Ala iniki yanggonak logonet, maluk onggo eeppiiga'lek teppiyareegerak kwe, yogondak perak, maluk eekwi niinok, irip kunduk eeke menggerak nineenu aruwak nduk, it Yetut abet mbakwi iinok, at amiya wundemenggerak paga it maluk eekwi nogo, inomaluk lek eerogo piige, Ala iniki yanggo ari, eeruwak nduk, Ala nen, "Yetut waruwak~o," yinuk, punogo pereegerak~o.
45003026	Togop eereegerak paga, at nen o yogondak irip kunduk eeppinanege, ndi, nit aakumi niniki Yetut oba panggombunuk abet mbakwi niinok, "Aap yi, oba lek~o," yinuk, obeelom agago pinanege, eeke kaawok nduk, eereegerak me, yokkiragi~o.
45003027	Togop aret me, alom ngge paga wogoppatiyak mbakop? Lek aret~o. Ndi, wone ngge paga panggombunuk, "Wogoppatiyak lek," yokkirage mbakop? Ala nen Muta yoreegerak wone kit eeko monggotak paga panggombunuk, "Wogoppatiyak lek~o," yinuk, yokkiragarak mbakop? Lek~o. Nit abok aret niniki abet mbakwi paga mban Ala nen obeelom eeppinanege me, alom ti paga panggombunuk, "Wogoppatiyak lek~o," yinuk, yokkiragi~o.
45003028	Wone, "Yogop ee'nu, ndogop ee'nu," Muta yoreegerak waganggo monggoorak paga Ala nen, "Aap yi, oba lek~o," yinuk, obeelom eerogo pinanigin ti, lek~o. Ata, abet mbakwi paga mban obeelom eerogo pinanigin abet aret mbako logonet, yogo ogoorik~o.
45003029	At Ala ti, it Yakuri mendek mban inogoba mbakop? It endekem konenggulik mendek inogoba lek me nduk, yogo ogotik? Lek~o. At Ala ti, it endekem mendek kunduk inogoba aret~o.
45003030	At Ala ti, ambit aret me, inagabolo mbanak mendek inom, mbanak lek mendek inom, iniki abet mbakwi paga mban, "Aap yi, oba lek~o," yinuk, obeelom agago piyaagin~o.
45003031	Ti kenok, nit abet mbakwi ti paga nen wone Muta yoreegerak nogo taganogo pugwi mbakop? Lek~o. Wone ti aret omaawi eerogo pogo ogoorik~o.
45004001	Togop me, wone yi, nit aakumi ninombo Abarakam eereegerak nogo nonggop yuwok~o?
45004002	-
45004003	At eereegerak paga Ala nen, "Aap yi, oba lek~o," yinuk, obeelom eeppenetak nen, ti paga panggombunuk wogoppatiyak kwe, "At Abarakam iniki at Ala oba panggombunuk abet mbareegerak paga obeelom agago pereegerak~o," yinuk, Ala wone liiru mbanak wonage ti paga, Ala nen aret eeppereegerak kogoorak me, Ala enggaanom paga at wogoppatiyak ti meek~o.
45004004	Aap ambi yabu eeketak paga onggo wogoge logonet, "Yi we wokkigi~o," yogeelik. Ata, "Yi yabu eekendak onggo aret wokkigi~o," yinuk, yoge menggerak.
45004005	Kit nen, "Ala nen obeelom agago panuwak nduk, nonggop eeri?" mbaka'lek logonet, it maluk eekwi obeelom agago piige menggerak Ala nogo, kiniki oba panggombunuk abet mbakwi kiinok, kit abet mbakwi ti paga Ala nen, "Kit obeelom aret kiigi~o," yinuk, yokkiraagin~o.
45004006	"Aap ambi nen, An obeelom eekkola, yinuk, mbaka'lek kagak, Ala nen mban obeelom agago pege kenok, at ale'nggen aret mbake logogin~o," yinuk, at Ndawut nen yereegerak nogo ndak-ndak aret yokkirage agarik~o.
45004007	At Ndawut nen ari logonet, "It aap Ala wone yugu taganggwi iinok ti, maluk aret me, inomaluk ti, mari eerogo piige, Ndi, Kinomaluk lek~o, yinuk, taborogo piige, Eeginabeegerak nogo ti, inale'nggen mbako logowak~o.
45004008	It aap inomaluk mbo pereegwaarak nogo at Ala nen eenggi lingginggeelik kenok, inale'nggen aret mbako logowak~o," yinuk, yereegerak nogo~o.
45004009	Iniki ale'nggen mbako logorak wone yereegerak ti, inagabolo mbanak ti mban inake yereegerak ilik, mbanak lek inom abok aret inake yereegerak a? "At Abarakam iniki Ala oba panggombunuk abet mbareegerak ti paga, at Ala nen obeelom eeppereegerak~o," yinuk, Ala wone liiru mbanak aginggwe yokkiragarak nogo aret me,
45004010	Abarakam nonggop kagak Ala nen obeelom eeppereegerak mbakop? At agabolo mbangga'lek kagak obeelom eeppereegerak ilik, mbanak kagak obeelom eeppereegerak a? Mbanak kagak lek~o. Ata, mbangga'lek kagak aa'nduk aret obeelom eeppereegerak~o.
45004011	Ndi, at abet mbareegerak paga Ala nen abet aret, "Kat obeelom aret keegi~o," yinuk, yoreegerak nogo aakumi ineenu aruwak nduk, inagabolo mbaniyak wone yoreegerak ti, agabolo awo mbangga'lek kagak aret yoreegerak. Togop aret me, inagabolo mbangga'lek kagak, Ala abet mbakwi paga, at Ala nen, "Kit obeelom aret kiigi~o," yinuk, yorage nogo ti, it inombo Abarakam aret~o.
45004012	Ndi, inagabolo mbanak ti kunduk, inombo Abarakam aret. We inagabolo mbanak ti paga inombo lek~o. Ata, at Abarakam nen agabolo mbangga'lek kagak iniki Ala oba panggombunuk abet mba'nuk, eeke nagagerak nogo, nit togon ndak-ndak abet mba'nuk eekwi niinok ti, ninombo Abarakam aret~o.
45004013	At Ala nen, "Kat Abarakam kombowologwe kinom yi awi ndi awi nggween unde arumunggup~o," yinuk, abok yoreegerak nogo ti, Ala nen Muta wone yoreegerak nogo woppunuk, eerit nage paga yoreegerak ti lek~o. Ata, at Abarakam Ala abet mbareegerak paga, "Kat obeelom aret keegi~o," yinuk, abok yoreegerak.
45004014	Ala nen Abarakam abok yoreegerak wone nogo, Ala nen Muta yoreegerak aakumi nen eekwi nogo, unde eeppiyanetak nen, it abet mbakwi paga unde aruwok mbakwi nogo ti, we aanom warogo aret mbako logonetak. Ndi, Ala nen abok yoreegerak wone nogo, ti kunduk we aanom warogo aret yoreegerak mbako logonetak.
45004015	Ala wone yugu liiru mbanak wonage ti paga nen, Ala anini ninoba pinanege, kogo monggoorak kwe, wone yugu ambi lek logonetak en, "Maluk eekendak~o," yinuk, yo'niraga'lek aret logonetak.
45004016	Togop me, it aakumi Muta yoreegerak wone nogo woppunuk eeko menggaarak inom, ndi, at Abarakam iniki abet mbareegerak kwak, it abet mbakwi inom, nit abok ninombo Abarakam aret me, Ala nen abok yoreegerak woorak ti, at ombowologwe nit eekwi paga lek~o. Ata, "Abet mbakwi paga Ala iniki kunik en onggo lek we aret unde eeppinanege kagi," mbaruwok nduk, yoreegerak.
45004017	Ti yoreegerak nogo, "Yi aakumi ndi aakumi abok inombo kat aret agago pagagi~o," yinuk, yoreegerak liiru mbanak wonage nogo ndak-ndak nit abok ninombo agagerak. Ndi, aakumi kanggaatak ineenik agago mippiige, yi mendek ndi mendek lek me warak agago pege, eeke menggerak Abarakam abet mbareegerak Ala nogo nen aret yoreegerak me, "At Abarakam ti, it abok inombo aret," ninombake menggerak~o.
45004018	"Kat ndaremenggendak paga laaluguragan togop aret wigak yugun~o," yoreegerak nogo, eeriyak meek tit kagak kwe, yoreegerak abet mba'nuk, wone ti paga iniki mondok panggombereegerak me, yoreegerak liiru mbanak nogo ndak-ndak, yi aakumi ndi aakumi apit inogoba aret agagerak.
45004019	At Abarakam nen at eebe pekkolage logonet, "An nda'nagagirak neegak, tahun 100 aret ariyak age me, abu kambuurak negen ee'nake, ndi, nakweeluk Tara nogo kunduk, ndariyak meek aret age, eeke kagi," mbake logonet kwe, iniki yungguppegak eerulik abet aret mbareegerak me,
45004020	wone abok yoreegerak nogo, "Arigin ilik, lek kwa?" mbake logolik. Ata, iniki nen, "Mondok abet aret eerigin kagi," mba'nuk, abet mbareegerak nogo nen wone ti, inikime omaawi arit unggwage kagak, Ala wogoppege nagagerak.
45004021	"At Ala omaawi ambik me yo'negerak nogo ti, abet aret eerigin," mba'nuk, iniki mondok wone ti paga panggombunuk wonagagerak ti paga,
45004022	at Ala nen, "Kat obeelom aret keegi~o," yinuk, yoreegerak.
45004023	"Kat obeelom aret keegi~o," yinuk, yoreegerak liiru mbanak wonage nogo ti, at alik mban obeelom eeppereegerak kenok yuulik~o.
45004024	Ata, nit abok ninake aret yereegerak~o. Nit obeelom agago pinanuwak nduk, ninowe Yetut kanggo menggam nen eenik eerogo mippereegerak abet mba'nuk niniki at oba panggombugwi nogo abok ninake aret yereegerak.
45004025	At Yetut nogo ti, nit Ala oone taganogo punuk, yiluk-maluk eekwi niinok, waruwak nduk punogo pege, ndi, "Kit aap yi, kinoba lek obeelom aret kiigi~o," yinuk, yuwak nduk, eenik eerogo mippege, eereegerak~o.
45005001	Togop me, yogondak niniki at oba panggombunuk abet mbakwi paga at Ala nen, "Aap yi, oba lek~o," yinuk, obeelom agago pinaneegerak me, ninowe Yetut Keritut eereegerak paga ninikiigun tayenak Ala ninom kunik aret ogoorik~o.
45005002	Ala iniki kunik nen onggo lek we aret obeelom eeppinaneegerak niniki abet mbakwi paga kologogurak wonogwe nogo ti, nit kolaawok nduk koonogo pinaneegerak ninowe Yetut Keritut nogo aret~o. Ala tiyanak menggi kwak, nit togop ndak-ndak tiyappinaniyak niniki lunik logonet, ale'nggen mbako ogoorik~o.
45005003	Ti paga mban niniki ale'nggen mbakwi lek~o. Ata, piyak-payak eerogo pinanugwi ti, niniki kwi'ndak logonet, waganggo logorak nduk eeppinanugwi nineenu me, eeppinanugwi iigak, niniki ale'nggen aret mbako ogoorik~o.
45005004	Niniki kwi'ndak logonet, waganggwi ti paga at Ala nen, "Aap yi, abut mbanggirak kwe, iniki yanggonak logonet wagangge me, op aret kagi," ninombake kagak, nit nogo nen, "Ti ari paga Ala nen wo'ninabigin abet aret kogo," mba'nuk, nit niniki abu lunik aret ogoorik~o.
45005005	Ndi, niniki lunik togop aret wonogwe me, at Ala nen Aberiniki wo'niragagerak ti paga Ala iniki kunik nen mondok alik negen ninabuwa mbake menggerak nineenu logonet, niniki lunik wonogwe nogo kolaagun aret mbakwi me, niniki piirik wonogwe lek~o.
45005006	Nit ninagap ndakkoloorak abu meek tit niigak, Ala nen, "Ti eyom paga Keritut waruwak~o," yinuk, koonogo pereegerak nogo eyom a'me lik yi nage mbareegi, nit maluk eeko monggoorak ninake aret kambeegerak.
45005007	Aap ambi aakumi inabuwa nen obeelom mban eeppiinet nage menggerak nogo, wariyak eekwi kenok, at ore ambi nen ili ari logonet, kambuurak agabiti lek, "At warukwak, an aret noo'nip~o," yinuk, yuurak op aret kwe, aap ambi aakumi inabuwa mbaka'lek we wone yugu mugurok eeppiinet nage menggerak mendek wariyak eekwi iinok perak, ili yuurak meek negen aret kwe,
45005008	at Ala nen perak, nit maluk eekwi niigak, Keritut ninake kambeegerak ti paga Ala nen ninabuwa nggwok togon mbake menggerak kogo ogoorik~o.
45005009	Ndi, yogondak at amiya paga Ala nen, "Aap yi, oba lek~o," yinuk, obeelom agago pinaneegerak me, "Peebi Ala nen ninagap ndarigin lek, anini eeppinanigin~o," yinuk, yogo ogotik? Mondok lek~o. Ninagap ndarigin aret mbako logowok~o.
45005010	Nit Ala ninom ogoorak wonogwe niigak, at aput ninake kambeegerak paga nen Ala ninom lambunogo pinaneegerak me, yogondak ninom kunik wonogwe nogo, Keritut eebe eenik agagerak paga ninagap ndarigin lek me nduk, yogo ogotik? Mondok lek~o. Ninom kunik wonogwe me, ninagap ndarigin aret mbako logowok~o.
45005011	Ti eereegerak paga mban ninale'nggen mbako logorak lek~o. Ata, ambi nit ninowe Yetut Keritut eereegerak nogo paga Ala ninom lambunogo pinaneegerak me, "Ala wa," yinuk, ninale'nggen mbako logowok~o.
45005012	Togop me, aap ambiret maluk eereegerak paga nit yi aakumi ndi aakumi abok aret maluk ninoba wigak yereegerak. Ndi, at maluk eereegerak paga kambeegerak nogo kokwak, nit abok aret maluk eeko nogogurak paga kanggwi alom ninoba wigak yereegerak me, kanggo monggoorak.
45005013	Ala nen wone Muta awo yoga'lek kagak, maluk eeko nogogwaarak kwe, wone yugu nogo awo yoga'lek wonagagerak me, it maluk eekwi nogo, Ala nen eenggi linggingga'lek aret wonagagerak.
45005014	Eenggi linggingga'lek aret wonagagerak kwe, at Aram wonagagerak kuli nen, nok, Muta wonagagerak kuli paga, it aakumi abok at Aram nen Ala yoreegerak nogo taganogo punuk, maluk eereegerak ndak-ndak, it nen togop eerulik kwe, kagak, it kunduk, kanggwi alom inoba wigak yereegerak me, kambit nogo nogogwaarak. At Aram eereegerak nogo ti, at peebi eeri woroorak ogut wakkagak aret eereegerak kwe,
45005015	Ala nen onggo lek we aret wo'niragagerak nogo ti, at Aram nen Ala oone taganogo punuk, maluk eereegerak ndak-ndak lek~o. At Aram alik nen maluk eereegerak paga, nit aakumi abok aret kanggo monggoorak ti iya negen kwe, aap alik ambi Yetut Keritut ninabuwa nen ninake eereegerak paga Ala iniki kunik en nit yi aakumi ndi aakumi abok aret onggo lek we aret obeelom eeppinanege menggerak nogo ti perak, mondok iya~o!
45005016	At Ala nen onggo lek we aret wo'niragagerak paga obeelom eeppinaneegerak inom, ndi, Aram eereegerak paga ninoba wigak yereegerak nogo inom, ti ndak-ndak lek abu alitak aret eereegwaarak~o. At Aram nogo, ne ambiriluk maluk eereegerak paga Ala nen owak loonogo maluk onggo eeppereegerak kwe, nit perak, kulinik-kalinik maluk eekwi niigak kwe, ninabuwa nen onggo lek, we aret wo'niragagerak nogo paga, "Kit kinoba lek obeelom aret kiigi~o," yinuk, yo'nirage menggerak.
45005017	Aap ambit maluk eereegerak paga kanggwi alom nit abok ninoba wigak yereegerak me, kanggo monggoorak ti, abet aret kwe, aap ambi Yetut Keritut nen eereegerak paga Ala iniki kunik en ninabuwa nggwok togon mbake logonet, obeelom eerogo pinanikit nduk, onggo lek we aret wo'niragagerak nogo waganggwi niinok, kambugun mbakop? Mondok lek~o. Nit mondok-mondok nineenik aret logogun me, at eereegerak ti perak, iya lombok~o.
45005018	Ti kenok, at Aram nen Ala oone taganogo punuk, maluk eereegerak paga nit aakumi abok maluk ninoba agagerak ti kokwak, at Yetut nen obeelom eereegerak paga nit aakumi abok nineenik logowok nduk, Ala nen, "Aap yi, oba lek~o," yinuk, obeelom eerogo pinaneegerak.
45005019	Aap ambi nen Ala yoreegerak ndak-ndak eerulik maluk eereegerak paga nit aakumi abok maluk eeko nogogurak nogo kwak, yogondak togon, togop aret aap alik ambi nen Ala oone liirogon eereegerak paga nit aakumi abok aret obeelom agago pinanikit nduk eereegerak kogo~o.
45005020	Ala nen aa'nduk Abarakam wone abok yoreegerak nogo eekwi iigak kwe, peebi wone ambinom Muta yoreegerak nogo ti, it aakumi nen, "Mu-mage agan nege yi, kagak eeginombaawok," yogo logonet, Ala wone taganogo pit nogo logowak nduk, Muta wone peebi yoreegerak. Ti eerit nogo logonet, maluk nggwok eerit nogwe iinok, Ala nen inabuwa nggwok togon mbake nagagerik, iniki kunik nen obeelom eeppiinet nege nagagerak.
45005021	Maluk eerit nogo nogogurak paga kanggwi alom ninoba wigak yereegerak nogo ndak-ndak, yogondak ninowe Yetut Keritut nen eereegerak paga obeelom agago pinaninuk, mondok nineenik logowok nduk, Ala iniki kunik nen eeppinanege menggerak wone nogo ninoba wigak yereegerak wonage~o.
45006001	Ti kenok, wone ngge negen yuwok? Ala iniki kunik en nggwok togon obeelom eeppinanege kaawok nduk, maluk mban eerit nogo logowok mbakop?
45006002	Mondok lek~o. Nit maluk eeko nogogurak nogo ambinom eeriyak mban ee'ninake kero, aakumi kanggwi kwak lek agagerak kagak, nonggop togon maluk mban eerit nogo logorak mbakop?
45006003	Keritut Yetut kinom kunik logonet, niyome wambeegutak ti kwak, at kambeegerak nogo, "Ninom kunik me, ninom aret kambeegurak kagi," yinuk, mbaka'lek logonet yogo ogotik?
45006004	Keritut kangge mbareegi, ndoome pi nogogwaarak nogo ti, at ninom ambit kunik me, niyome wambeegurak nogo paga ninom kanggo mbareegu, ndoome pinani nogogwaarak. Ndi, nineenik ngget mendek a'nuk nogo logowok nduk, at ogoba Ala omaawi ambik menggerak nogo paga kanggo menggam nen at eenik agago mippege logonet, at ninom kunik me, ninom aret mippinaneegerak.
45006005	At ninom nineebe ambit kunik logonet kambeegurak me, at eenik eerogo mippereegerak nogo ndak-ndak, nineebe at ninom kunik me, nineenik eerogo mippinanigin lek mbakop? Mippinanigin aret~o.
45006006	Nit maluk ayeloman logonet, niniki maan mendek nen maluk mban eeriyak ee'ninake nogo, ambinom eerit noorak ee'ninake kero, omaawi lek eerogo puwak nduk, Keritut ninom eyo karo-karo paga ninooreegwaarak nineenu me, yokkirogo ogoorik~o.
45006007	Aap ambi eenik kagak, iniki maan mendek nen maluk eerikit nduk koongge menggerak kwe, kangge kenok perak, iniki togop koonggeelik~o.
45006008	-
45006009	At Keritut kanggo menggam nen eenik agagerak me, peebi kambigin mondok lek~o. At kangge logonet, kanggwi alom nogo omaawi lek eerogo pereegerak nogo paga, peebi kambigin lek nineenu me, nit Keritut ninom abet aret kambeegurak mbakwi kenok, peebi at ninom nineenik logogun abet aret mbako ogoorik~o.
45006010	At Keritut kambeegerak nogo ti, ne ambit aret kangge logonet, nit maluk eeriyak mban ee'ninake nogo, omaawi lek eerogo pereegerak me, at peebi kambigin lek~o. Ndi, eenik agagerak nogo ti, Ala yoge kenok mban eeke logokit nduk, eenik agagerak.
45006011	Ti eereegerak ndak-ndak nit kunduk, maluk eeriyak mban ee'ninake nogo, ee'ninakak mban eeke kero, kambeegurak me, Ala yo'nirage kenok mban eeko logowok nduk, Keritut Yetut ninom kunik logonet, nineenik ogogurak mbako logowok~o.
45006012	Togop me, kinagabolo kanggo monggotak mendek kagak kiniki nen nengge nogo mugurok nogo logonet, maluk eeriyak mban eekkinake kero, tebenogo pegak eeko logonip~o.
45006013	Ndi, "Maluk eeriyak ee'ninake nogo, nineenggi-niniyok paga eeriyak op aret~o," yinuk, wondet agago mbo pugup~o. Ata, aakumi kanggaatak ineenik agago mippiigo mengga kwak, kit togop aret ogogutak me, obeelom mban eerit nogo logobagip nduk, kineenggi-kiniyok abok aret Ala mban wogo'nuk logonip~o.
45006014	Ala nen Muta yoreegerak wone nogo kit ambinom eeko logorak kinombake lek~o. Ata, iniki kunik en onggo lek we aret obeelom eeppinagage kagak eeko monggotak me, kit yogondak maluk ayeloman wonogwe lek aret~o.
45006015	Togop me, nonggop eeruwok~o? Ala nen Muta yoreegerak wone nogo, nit eekwi lek~o. Ata, Ala iniki kunik en onggo lek we aret obeelom eeppinanege kagak eeko monggoorak me, nit maluk eeko logorak op mbakop? Mondok lek~o.
45006016	Wulaga ambi, "Nogoba nen yo'nege kenok, eeke logokit," mbake nagaatik, yanggonak mban eerit nage paga, "Wulaga ti, aap nogo ayeloman aret kogo~o," yinuk, yogo menggaarak kineenggo'lek me, yogo ogotik? Ti ndak-ndak, maluk eeriyak eekkinake kenok, tebenogo pega'lek, "Eerikit aret," mba'nuk, eerit nogotak-nogotak irip paga kineebe aret kambit nogo logomonggotak kwe, Ala nen ari kenok, "Eerikit," mba'nuk eerit nogwe kiinok perak, obeelom aret agago pinagage kaamunggup~o.
45006017	Kit aa'nduk maluk ayeloman aret wogogutak kwe, yogondak perak, wone mamunggirogogwaarak nogo kiniki mbere lek ambit paga mondok li'luk eerogo woppunuk, eerit nogwe me, Ala mondok, "Wa," yinuk, keyage wake agarik~o.
45006018	Kit maluk ayeloman wonogwe kiinok, wondet eerogo pinagareegerak me, obeelom mban eeko logobagip nduk, ayeloman eerogo pinagareegerak.
45006019	An wone yi yokkirage ti, kit aakumi aret me, aap nen yogo mengga kwak aret yokkiragi~o. Kit maluk ayeloman logonet, kiniki nengge kenok, eekwi, maluk eerit nogo logorak eekkinake kenok, eekwi, eeko logonet, kineenggi-kiniyok abok aret ili yikkolaga'lek, "Eeruwok aret," mbarit nogo nogogutak nogo kokwak, yogondak Ala ayeloman at ake leenak logonet, maluk eeka'lek obeelom mban eerit nogo logobagip nduk, kineenggi-kiniyok abok aret Ala mban wogo'nuk logonip~o.
45006020	Kit maluk ayeloman logonet, obeelom eeriyak ti, mbaka'lek we ugun kobak aret wonogogutak.
45006021	"Nit maluk eeko nogogurak ti paga ninagabiti~o," yinuk, yogondak kit yogwe nogo ti, eerit nogo logonet, irip paga obeelom ambi ngge eekkologo nogogutak? Lek aret~o. Ti abok aret eerit nogo nogogutak paga kanggo nogogutak.
45006022	Ndi, yogondak perak, kit maluk ayeloman wonogwe kiinok, Ala nen wondet eerogo pinagage nagagerik, at ayeloman logobagip nduk, eerogo pinagareegerak paga eyo anggen yi'nage menggi kwak, at nen leenogo pinagareegerak me, at ake eerit nogo logonet, irip paga kineenik mondok logorak mendek kologo logomunggup~o.
45006023	Maluk eekwi onggo ti, kanggwi aret kwe, at Ala nen onggo lek we wo'niragagerak ti, ninowe Keritut Yetut ninom kunik logonet, nineenik mondok-mondok logorak ti aret~o.
45007001	Noreewi~o. "Ala nen Muta wone yoreegerak nogo ineenu me, yora," mbake logonet, yokkirage agarik~o. It aakumi ineenik wonogo logonet, Ala nen Muta wone yoreegerak nogo eeko logorak kwe, kanggo nagaatik perak, eekulik nogo, kit kineenggo'lek me yogo ogotik?
45007002	Wone wakkagak ambi yokkira~o. Wone eeko logorak yugu nogo mugurok nogo logonet, kwe ambi onggo pugu kenok, ogonggelo eenik kagak, oone konengge logomenggerak kwe, kangge kenok perak, wone yugu eeke logomenggerak nogo lek aret aremenggerak me, wondet aago aret nege logogin~o.
45007003	Togop kenok, at kwe nogo ogonggelo eenik kagak, aap alik wagangge kenok perak ti, "Mbabi aret eeke," mbarugun kwe, ogonggelo nogo kangge kenok perak, wone yugu eeko logomenggaarak nogo lek age me, aap alik wagangge kenok, "Mbabi eeke," mbarugun lek~o.
45007004	Noreewi~o. Ti ndak-ndak, kit kunduk, anggen yi'nage menggi kwak, Ala ake eeko logobagip nduk, at kanggo menggam nen eenik agagerak nogo kinogonggelo negen a'nuk, at oone konenggo logobagip nduk, Keritut kinom kunik logonet, kambeegutak nogo paga Muta yoreegerak wone nogo lek aret agagerak~o.
45007005	Nit niniki maan mendek nen yo'nirage kenok, eerit nogo logonet, Ala nen Muta wone yoreegerak nogo konembunuk, "Niniki nen nengge nogo eeruwam, Mu-mage, yo'nirage yi, nineebi a," yinuk, ninanini mi'nage kenok, maluk ugun eerit nogo nogogurak anggen yugu ti, kambit nogo nogogurak ti aret.
45007006	Ala nen Muta wone yoreegerak nogo eeko logowok nduk, keele maarak negen wonogogurak kwe, Keritut ninom kambeegurak nogo paga piinogo pinaneegerak me, Ala ake eeko logonet, nit aa'nduk Ala wone yugu liiru mbanak kenok mban eeko nogogurak nogo ti, eekulik~o. Ata, nit yogondak niniki ngget mendek paga Aberiniki nen yo'nirage kagak Ala ake eeko ogoorik~o.
45007007	Ti kenok, nit wone nonggop yuwok mbakop? Ala wone yugu Muta liiru mbaneegerak nogo ti, maluk aret mbakop? Mondok lek~o. Wone Muta yo'netak lek en, an maluk eeke minggirak neenu a'netak lek~o. Wone yugu ti paga nen, "Uugwe-uugwe eerugup~o," yenetak lek nen, an uugwe-uugwe mbake ti, neenu a'netak lek~o.
45007008	Wone togop ye'netak lek nen, maluk eeriyak ee'ninake nogo ti, "Maluk aret kagi~o," yinuk, mbako logonetak lek~o. Ala wone Muta liiru mbaneegerak paga nen, "Uugwe-uugwe mbariyak mage~o," yereegerak ti, neenu logonet kwe, maluk alom niniki me wonage nogo nen mi'na'nuk, "Uugwe-uugwe mbariyak nanonggwan kagak mu-mage mban yo'nege yi, neebi a," yinuk, wone yugu nogo taganogo punuk, uugwe-uugwe mban mbarit nege nagagirak.
45007009	Aa'nduk ti, Ala nen wone Muta yoreegerak nogo, an neenggo'lek logonet, ninikiigun teeluk nege nagagirak kwe, wone, "Eeriyak mage," yugu nogo kin age mbareegi perak, maluk eeriyak ee'nake alom nogo ninikime pilak ari nagagerik, noorogo negen paneegerak~o.
45007010	At Muta wone yoreegerak nogo nineenik logorak nduk, yoreegerak kwe, an perak, wone ti paga nen mondok noorogo negen paneegerak.
45007011	Maluk alom niniki me wonage nogo mi'na'nuk, wone eeriyak mage yugu nogo konembunuk, nambokan lagangge logonet, "Wone yugu nogo taganogo punuk maluk eeriyak nanonggwan agaarak me, eeru~o," yinuk, yo'nege kenok eeke minggirak me, wone yugu nogo nen aret noorogo negen paneegerak agarik~o.
45007012	Ti kenok, wone yoreegerak Muta liiru mbaneegerak ti, maluk lek abu obeelom alik leenak aret~o. Ndi, Ala nen, "Yogop ee'nu, ndogop ee'nu," yinuk, yereegerak wone nogo ti kunduk, mondok obeelom mot-mot alik leenak aret agaarik~o.
45007013	Ndi, noorogo negen paneegerak nogo ti, wone yugu obeelom nogo nen an noorogo negen paneegerak mbakop? Abu lek~o, noreewi. Ata, an maluk eeriyak ee'nake nogo ti, maluk aret yelok kaakit nduk, wone obeelom yugu nogo nen, "Kit maluk eekwi kiinok kambumunggup~o," yinuk, yereegerak nogo paga kambigin neenu agagirak me, "Eeriyak mage," wone yugu nogo ti paga, "Maluk eekwi ti, abu maluk aret me, kambigin aret kagi," mbarikit nduk, yo'nirage menggerak kogo~o.
45007014	Wone Muta yoreegerak ti, Ala nen aret yoreegerak nineenu kwe, an perak, aakumi aret~o. Aap ambi ayeloman onggo mbanggetak me, at oone konembunuk mban eeke menggi kwak, an togop aret maluk eeke logokit nduk maluk ayeloman aret agagirak~o.
45007015	An eerikit mbake nogo, eeka'lek logonet, eeriyak neebi mbake nogo aret eeke minggirak me, nonggop ee'nake kenok, eeke minggirak~o, obak!
45007016	An eeke minggirak ti, neebi mbake logonet kwe, eeke minggirak kenok, eeke minggirak ti paga, wone Muta yoreegerak nogo ti, "Op aret kagi," mba'nuk, wone ti aret omaawi eerogo pege minggirak.
45007017	Togop eeke minggirak nogo ti, "An nen eeri," yinuk, eekeelik~o. Ata, maluk ninikime wonage nogo nen aret, "Eeru," yo'nege kenok, eeke minggirak~o.
45007018	An obeelom eerikit mbakitak kwe, eeriyak meek tit aga~o. An aakumi aret me, ninikime obeelom ambi eeriyak ee'naka'lek aret neenu agarik~o.
45007019	An obeelom eerikit mbake nogo eeka'lek logonet, maluk eeriyak neebi mbake nogo aret eeke minggirak.
45007020	Togop me, an eeriyak neebi mbake nogo aret eeke kenok, an nen aret eekeelik~o. Ata, maluk ninikime wonage nogo nen, "Eeru," yo'nege kenok, eeke minggirak~o, noreewi.
45007021	Eeko logorak wone yugu niniki me mugurok nage nogo yi aret. An obeelom eerikit, mbake neegak kwe, maluk eeriyak ee'nake kenok mban eeke minggirak kagi~o.
45007022	Ala nen, "Yogop ee'nu, ndogop ee'nu," yereegerak wone ti, an ninikime nen eeriyak ti ninikilom aret kwe,
45007023	wone yugu alik ambi niniki me wonage nogo nen pilak ari logonet, wone abe yugu niniki me nen eeriyak mbakitak nogo tebenogo pegak eeke me, an keele maarak negen logonet, "Maluk eeriyak," yo'nege wone yugu ti mban eeke minggirak~o, obak!
45007024	Maluk eeriyak ee'nake nogo mban eerit nage logonet, irip paga yobok togon kambuurak aret ari nage me, "Ta nen nagap ndarigin~o?" yinuk, niniki abu maluk tit aga~o.
45007025	Nagap ndaruwak nduk, ninowe Yetut Keritut wo'niragagerak me, "Ala wa," yinuk, keyage wake agarik~o. Togop me, niniki peenok paga nen Ala yereegerak wone yugu, "Eerikit," mbake paga, "An Ala ayeloman aret kagi," mbake, ndi, niniki maan mendek peenok nogo nen maluk eeriyak ee'nake nogo aret eeke paga, "An maluk ayeloman aret kagi," mbake, eeke minggirak~o, obak!
45008001	Togop kenok, nit Keritut Yetut ninom kunik monggoorak me, "Kit maluk eekotak me, onggo eeppinagagin~o," yinuk, yo'nirage mondok lek~o.
45008002	Keritut Yetut ninom kunik me, at nineenik ee'ninake menggerak Aberiniki nogo nen ari kenok mugurok nogwe niinok, "Maluk eeriyak," yo'nirage wone yugu inom, maluk eekwi iinok, kanggo logorak wone yugu inom, nit ambinom ee'ninake kero, wondet agago pinaneegerak.
45008003	Wone Muta yoreegerak nogo eeriyak op mbakwi kwe, niniki maan mendek nen, "Eeriyak lek~o," yo'nirage paga eeriyak meek kenok, at Ala nen kooneegerak nogo ti, nit maluk eekwi nogo lek eerogo puwak nduk, at aput lombok aap pogom logonet, maluk eeriyak kagak kwe, eeka'lek wonagagerak paga ninomaluk lek eerogo pereegerak~o.
45008004	Ti eereegerak nogo ti, niniki maan mendek nen yo'nirage nogo, eeko logorak lek Aberiniki yo'nirage nit nogo nen, "Yogop ee'nu, ndogop ee'nu," wone yugu abu abe nogo ndak-ndak a'me liirogon eeko logowok nduk, at aput Yetut aret nappi wagagerak.
45008005	It aakumi iniki maan mendek nen yorage nogo eeko logonet, iniki nen nengge kenok eeriyak mban koonit nugu menggaarak kwe, Aberiniki nen yorage kagak, eekwi iinok perak, "At eeriyak mbake mban eeko logowok," mbako menggaarak.
45008006	-
45008007	It aakumi iniki maan mendek nen eeriyak aganake kenok mban eerit nugwi nogo, Ala inom ogoorak aret me, iniki maan mendek nen yorage nogo mban eekwi iinok, kambugun aret kwe, Aberiniki nen yorage kenok mban eerit nugwi iinok perak, ineenik mondok mendek kologwe, ndi, Ala inom kunik me, iniki tayenak ale'nggen aret kogwe, eeko logogun~o. Iniki maan mendek nen, "Eeriyak," yorage nogo nen Ala wone yugu, "Eeruwok~o," yinuk, Ala abu'me tebe yaga'lek me, wone yugu nogo eeriyak meek~o.
45008008	It aakumi iniki maan mendek nen eeriyak aganake kenok mban eerit nugwi nogo nen Ala inikilom mbaruwak nduk ambi eeriyak meek aret~o.
45008009	Togop kwe, kit yi perak, kiniki maan mendek nen eeriyak eekkinake kenok eekwi lek~o. Ata, Ala Aberiniki kinikime wonage kenok, Aberiniki nen yokkirage nogo mban eeko monggotak kiigi~o. Ndi, Keritut nen Aberiniki nappi wagagerak nogo kinikime wonage lek kenok, kit Keritut apuri lek~o.
45008010	Ndi, Keritut kinikime wonage kenok perak, maluk eeko monggotak paga kinagabolo abet aret kambumunggup kwe, Ala nen obeelom agago pinagamenggerak paga, Aberiniki nen kineenik eekkinake logogin~o.
45008011	Ndi, kanggo menggam nen Yetut eenik agago mippereegerak at Ala Aberiniki nogo kinikime wonage kenok, at Keritut eenik agago mippereegerak nogo nen Aberiniki wokkiragagerak kinikime wonage nogo paga kit kanggo monggotak mendek aret kwe, kineenik agago mippinagagin~o.
45008012	Togop me, noreewi~o. Nit ambi eeriyak ninoba agaarik~o. Ninoba wonage ti, niniki maan mendek nen eeriyak ee'ninake kenok, mugurok noorak lek~o. Ata, Aberiniki nen yo'nirage kenok mban eeko logorak ninoba wonage ti aret.
45008013	Kiniki maan mendek nen maluk eeriyak eekkinake nogo mban mugurok nogwe kiinok ti, kambumunggup aret kwe, maluk kinikime lagi wage nogo, Aberiniki nogo paga warogo wuppogo logomonggotak kenok perak, kineenik aret logomunggup~o.
45008014	At Ala Aberiniki nen yorage kagak eeko menggaarak ti, Ala apuri aret~o.
45008015	Kit Aberiniki waganeegutak ti, aap ambi ayeloman ogoba abu'me agabiti mbakak menggi kwak, kit aa'nduk wone yugu kinagabiti mbakak eeko nogogutak ti ndak-ndak woolik~o. Ata, nit Ala apuri agago pinanuwak nduk, Aberiniki waganeegurak ninikime logonet, yo'nirage kagak, "Ala nogoba~o. Ala nogoba~o," yinuk, yogo monggoorak.
45008016	Aberiniki ninikime wonage nogo nen, "Kit Ala apuri aret~o," yinuk, yo'nirage menggerak.
45008017	Ndi, nit at apuri kenok, aap ambi kangge logonet, eyate apuri unde eeppiige menggi kwak, Ala nen at apuri unde eeppiyoorak koonogo pereegerak nogo nit aret koloorak me, Keritut ninom ndak-ndak aret kologo logogun~o. Ndi, at Keritut piyak-payak eerogo pugwi iigak wagangge nagagerak nogo kokwak, nit ti ndak-ndak waganggwi niinok, at tiyappereegerak nogo kokwak, nit togon togop aret tiyappinanigin~o.
45008018	Yogondak piyak-payak eerogo pinanit nugwi ti, peebi tiyappinaniyak ndak-ndak wakkoorak meek~o. Peebi ee'ninaburak ti, abu obeelom aret~o.
45008019	Togop me, Ala nen yi mendek ndi mendek wakkagagerak nogo nen aakumi yogo mengga kwak yogo logonet, "Ala apuri mbet-mbet tena'me eeppiyaawak lak, ao," yinuk, iniki lunik logonet, tokkogwe wonogwe~o.
45008020	Yi mendek ndi mendek ugun mak eerak wonogwe yi nogo ti, inaburen ma'nogogwaarak lek~o. At Ala nen, "Yi mendek ndi mendek wakkagarak kwe, mbeyok yegerak me, aanom warogo wakkagarak kagi!" yinuk, iniki nen aret mak eerogo mbo piyareegerak wonogwe~o.
45008021	Ti eereegerak nogo ti, yi mendek ndi mendek at wakkagagerak nogo nen, "Ki logowok lak, ao," mbakaatak kwe, mbuk age, "Nineenik logowok lak, ao," mbakaatak kwe, kanggwi, eeko menggaarak nogo, peebi at apuri nabelan-kabelan eerogo piinok, tiyappiige logonet, yi mendek ndi mendek inom ki eerogo piinok, tiyappiyaagin iniki mondok lunik logonet, aret eereegerak~o.
45008022	Ala nen yi mendek ndi mendek wakkagagerak nogo o maan nen, nok, yogondak kuli paga kumi elege enegen paganak yagan wako mengga kwak, ndak-ndak aret yagan wakwi iigo ogoorak~o.
45008023	Yi mendek ndi mendek at Ala nen wakkagagerak nogo ti, it inalik mban, "Ao," mbakwi lek~o. Ata, nit togon, Ala onggo lek we aret eeppinaniyak mbake menggerak nogo, "Eebe peebi nen eeppinaniyak," mbaruwok nduk, Aberiniki aa'nduk aret wo'niragagerak porogo wonogwe me, peebi nineebe at apuri aret me nduk, wo'ninake logonet, ninagabolo nggonenogo mbo punuk, ngget mendek yippinanigin me, "Ao," yinuk, tokkogo ogoorik~o.
45008024	Niniki lunik ambi, "Nenegen kaakit lak, ao," mbakwi nogo kogo logomonggoorik, ti'nuk, niniki lunik logomonggoorak nogo lek aret arigin~o. Aap ambi, "Ti waakit~o," yinuk, iniki lunik wonagaatik, wagangge kenok, "Abu waganggirak me," yinuk, iniki lunik wonage menggerak mbakop? Lek aret~o.
45008025	Nit ninigen kaga'lek mendek kaawok nduk, niniki lunik wonogwe kenok, niniki mondok kwippunuk, tokkogo monggoorak.
45008026	Togop me, nit lebenak wonogwe niinok, Aberiniki wage nagaatik, yeenggwaanirage menggerak~o. "Nit nonggop negen tamban eeruwi?" mbakwi niigak kwe, at Aberiniki ninabuwa nen iniki puru ari logonet, nit ninoone yogolik mendek paga ninake Ala yoge menggerak.
45008027	Aberiniki nogo nen Ala iniki mbake mugurok at apuri alik leenak inake tamban eeke menggerak me, aakumi iniki liippiige menggerak Ala nogo nen Aberiniki mbake nogo eenu aret~o.
45008028	Nit Ala iniki mbake ndak-ndak eeko logowok nduk, ninayonggo pinaneegerak nogo, at ninom niniki kunik niinok, yi mendek ndi mendek eekwi inom, eeppinanugwi inom, ti abok at Ala nen nit obeelom eeriyak ambi kaawok nduk, eeppinanege menggerak.
45008029	At Ala nogo nen nit at awuri apit ninowe manggu pogom logowok nduk, nineebe nda'naga'lek niigak, at aput obaabut pogom aruwok nduk, mii'ninake nagagerik, leenogo pinaneegerak.
45008030	Nit nda'naga'lek niigak mii'ninake nagagerik, leenogo pinaneegerak nogo aret ninayonggo pereegerak. Ndi, ninayonggo pereegerak nogo aret obeelom agago pinaneegerak. Ndi, obeelom agago pinaneegerak nogo aret at ninom tiyappinaneegerak.
45008031	Togop me, wone yokkiragarak ti paga nonggop yuwok mbakop? Ala ninom kunik wonogwe me, ta nen ogoorogo pinanigin mbakop?
45008032	At Ala aput ambolom aret kwe, ili yuulik nit abok ninake waruwak nduk wuppi wagagerak nogo nen aput wo'niragagerak nogo ndak-ndak, yi mendek ndi mendek ngginu-ngginu eerogo wo'niraagin lek nduk yogo ogotik?
45008033	Nit mii'ninabeegerak Ala nogo nen, "Kit maluk lek aret~o," yinuk, yo'nirage me, ta nen, "Kit maluk~o," yinuk, yo'nirage kero nduk, yogo ogotik?
45008034	Ndi, Ala nen, "Kit maluk~o," yinuk, yo'niraga'lek kagak, aap ta nen, "Kit maluk eekotak me, onggo pinip~o," yinuk, yo'niraagin mbakop? Lek aret~o. At kangge mbareegi, Ala nen eenik eerogo mippereegerak yogondak Ala eenggi abe paga logonet, ninili ari menggerak ti, Keritut Yetut aret~o.
45008035	Keritut ninom kunik lombok wonogwe me, ta nen ogoorogo ninalitak eeppinanigin mbakop? Andi-pandi ninoba kwi'nage, aaninggin-paaninggin ninoba age, piyak-payak eerogo pinanugwi, mbi noogelo ee'ninake, ninageerok ndinggologo logonet, we ninagap mbelanak eerogo pinanugwi, wim kurumbi yo'nirogwe, karugum ne eerogo ninookwi, ti mendek abok aret ninoba aremenggerak paga nen Keritut ninom ogoorogo pinanigin mbakop? Mondok lek~o.
45008036	"Nit kapuri ogogurak paga Kubondendok nen nok oonikiya ari nage kagak, Ninooremengga ilik? mbarit nugu monggoorak. Ndomba wariyak wonok nogo mengga kwak, Togop aret eeppiyaawok, ninombako menggaarak~o," yinuk, liiru mbanak nogo ndak-ndak eeppinanit wogo agaarik~o.
45008037	Ti abok aret eeppinanit wogwe iigak, Keritut ninom kunik lombok wonogwe ti paga, inawim tebenogo piinok, ineegin tiyak ari ti, iya negen kwe, nit perak, waka'ngget mondok tiyanak aret wonogo ogoorik~o.
45008038	-
45008039	Nit ninowe Keritut Yetut mondok ninom kunik wonogwe niinok, Ala iniki kunik lombok ee'ninake menggerak me, nineenik wonogwe paga nen, kanggwi paga nen, it malayikat paga nen, yi kugi ndi kugi inomaawi warak menggaarak paga nen, yogondak wonage paga nen, peebi eerigin paga nen, mbogut paga mendek paga nen, nggween paga yime mendek paga nen, yi mendek ndi mendek ogobakkigirik ti abok aret nen Ala ninom ogoorogo pinanigin mondok lek~o, yinuk, abet aret yokkirage agarik~o.
45009001	-
45009003	An nanebunu Iterali mendek nowe-nawot abok aret Ala nen pulunogo piinok, Keritut inom ogoorogo piyareegerak me, kanggwi iyo, "Inobaane'me Ala nen an aret pulunogo panuwak lak, ao," yinuk, niniki abu puru ari logonet, inabuwa nen le ari agarik~o. An Keritut ninikime wonage me, pilit yokkirage lek~o. Aberiniki nen yo'nege kagak ari me, abet aret yokkirage agarik~o.
45009004	It Iterali mendek nogo Ala nen miirinake nagagerik, at apuri logowak nduk, wogonake, at tiyanak menggerak, "Wi," yuwak nduk eeginake, peebi eeriyak wone abuk nggaruk togon yorage, wone, "Yogop ee'nu, ndogop ee'nu," yugu liiru mbanak nogo wogorage, Ala alut eeko logonet, eeko logorak wone nogo mamunirage, "Yogop eerigin~o. Ndogop eerigin~o," yinuk, wone yorage, eereegerak.
45009005	It inombomini ti, Abarakam inom, Itak inom, Yakup inom, aret me, it paga inombooluk Keritut nogo aakumi pogom aret nda'nagagerak. Yi mendek ndi mendek abok aret tebenak kagak at mondok tiyanak wonage at eebe Ala aret me, "Wa," yinuk, mondok-mondok keyage wakak mban eeko logowok~o. Amin!
45009006	It aakumi Iterali mendek nda'nogogwaarak nogo abok aret Iterali mendek lek~o. "Iterali mendek lek," yokkirage ti, "Ala nen Abarakam abok yoreegerak nogo, mbeyok yereegerak~o," yinuk, an yokkirage lek~o.
45009007	Ndi, ambi, "At Abarakam ombowologwe ti, at Itak paga nen aret, yogo logogun~o," yinuk, wone yoreegerak paga it Abarakam ombowologwe nogo ti, it abok at abe ombowologwe lek mban iigo~o.
45009008	-
45009009	Ala nen at Abarakam nogo yoge logonet, "Tahun ambi eeppunuk, keya woraagin, yagarak nogo ndak-ndak ari wage kenok, woraagin aret me, at Tara aagaluk aap aret ndarigin~o," yinuk, yoreegerak me, wone ti yoreegerak nogo paga Ala apuri nogo ti, Abarakam abe ombowologwe lek~o. Ata, Abarakam abok yoreegerak nogo paga ndarak kenok mban, "Abarakam abe ombowologwe aret~o," yinuk, yoreegerak kogo~o.
45009010	Nogo ti mban lek~o. Ata, kwe Iribeka inom yoreegerak. Kwe Iribeka aagalogwe kulu'mbere ndaganabeegerak nogo ti, inogoba ambit ninombo Itak nogo aret.
45009011	-
45009012	Inogoba ambit aret kwe, "At Ala nen it eekwi paga lek~o. Ata, iniki nen mban koombunuk, ambi miike, ambi teppiige, eeke menggerak," mbako logowak nduk, it wologwe nogo awo nda'nogwe, ndi, maluk eeriyak obeelom eeriyak awo ineenggo'lek wonogwe, eekwi iigak, Ala nen kwe Iribeka yoge logonet, "Kaagalogwe ndaganabemenggendak nogo owe nen awuluk abu'me logogin~o," yinuk, yoreegerak.
45009013	"At Yakup niniki kunik eeke, ndi, Etawu perak, neebi lombok mbake, eereegirak~o," yinuk, liiru mbanak nogo ndak-ndak aret eereegerak kogo ogoorik~o.
45009014	Ti eereegerak kenok, nit nonggop yuwok mbakop? "Ala a'me nggelok eekeelik ugun eeke menggerak yuwok, mbakop?" Ti mondok lek~o.
45009015	Ala nen Muta yoge logonet, "An nen aakumi inabuwa nen teppiyoorak mbake kenok, teppiige, Ndi, obeelom eeppiyoorak mbake kenok, obeelom eeppiige, Eeke minggirak~o," yinuk, yoreegerak kenok, yokkiragi~o.
45009016	Togop me, Ala nen mbo pinanege a, obeelom eeppinanege a, ti, nit aakumi nen, "Eeppinanuwak," mbakwi, "Eeppinanuwak nduk, ambi eekkola~o," yinuk, yogwe, eekwi paga eeppinanigin lek~o. Ata, iniki mba'nuk nen mban ninabuwa mbake logonet, obeelom eeppinanege menggerak kogo ogoorik~o.
45009017	Ala nen at Pirawun nogo yoge logonet, "Kat eeppagage nogo paga nomaawi lombok kogwe, ndi, an nendage ineenu a'nuk, yi awi ndi awi wiganit nogwe, eeko logowak nduk, kat mippagareegirak~o," yinuk, yoreegerak liiru mbanak nogo wonage me,
45009018	at Ala nen aap ambi abuwa mba'nuk teppikit mbake kenok, teppege, ndi, ambi iniki omaawi eerogo pikit mbake kenok, iniki omaawi eerogo pege, eeke kogo monggoorak~o, yinuk, yokkirage agarik~o.
45009019	Ala togop eeke menggerak me, kit ambi nen, "Ti kenok, nit maluk eekwi alom Ala aret me, Maluk eekotak~o, yinuk, Ala nen nonggop togon nit yo'niroorak mbaken? Ndi, Ala iniki mba'nuk nen eeke menggerak kagak alik eeriyak op me nduk ari agandik?" yinuk, yo'nugwi kiigirak me,
45009020	wologwe! Kit ta mba'nuk yogo ogotik? Wone onggo Ala yoriyak op mbako ogotik? Yi mendek ndi mendek ogobakkigirik nen ogobakkigika nogo yogo logonet, "Kat neebe nonggop togon ogobakkigi'nake agandik?" yoriyak op mbakop?
45009021	Togolowak ogobakkigika nogo nen iniki mba'nuk ogobakkigike logonet, nggween nggabok ambit mendek aret waganogo togolowak ambi iya negen eekak yuurak nduk ogobakkigike, ndi, ambi we ugun eekak yuurak nduk, ogobakkigike, eeke menggerak nogo ti, at obaalombok eeriyak koombunuk, eeke logorak ti, meek me nduk, yogo ogotik?
45009022	Iniki mba'nuk aret eeke menggerak ti kokwak, Ala ti ndak-ndak aret eeke menggerak me, at nen ari logonet, "Nanini eeppiige, ndi, nomaawi paga eerit nage, eeke neyaawak~o," yinuk, it at anini eeppiige logonet, ineebe pup eerogo piyaakit mbaketak mendek iniki kwippunuk mondok liirogon eeppiige logorak koongge kenok ti, nonggop mbarumunggup?
45009023	Ndi, ninabuwa nen teppinanege logonet, ninom tiyanak logorak nduk leenogo pinaneegerak nogo at mondok obeelom tiyanak logonet, oba ngginik kagak obeelom eeppinanegak mban eeke menggerak nineenu aruwok nduk, iniki mondok liippunuk eeppinanege logorak koongge kenok ti, nonggop~o?
45009024	-
45009025	Ninom tiyanak logorak nduk leenogo pinaneegerak nogo ti, nit aret~o. Nit Yakuri mendek mban lek~o. At Ala nen Oteya yoge kagak aakumi yorage logonet, "It an napuri lek aret kwe, Napuri aret, yorage, Ndi, at an niniki kunik lek mendek aret kwe, Kat an niniki kunik aret, yoge, eerigin~o."
45009026	Ndi, ambi ari logonet, "Kit an napuri lek~o, yinuk, yoragagim nogome, It an neenik minggirak Ala napuri aret~o, yinuk, yoraagin~o," yinuk, liiru mbaneegerak nogo ndak-ndak, it endekem konenggulik mendek ninom aret leenogo pinaneegerak me nduk, yereegerak kogo ogoorik~o.
45009027	-
45009028	At Yetaya nen ari logonet, "It aakumi Iterali mendek ineebe mbini niyo aa'nggi paga menggi kwak wonogwe kwe, Ineebe mbuuluk mban inagap ndarigin~o. It aakumi o nggween paga yime wonogwe lek eerogo piyoorak koonogo pugu nogo, At ninogoba nen abera'lek me mondok nggwik togon aret inoorigin me," yinuk, yereegerak nogo ti, it Iterali aret eeppiyoorak nduk yereegerak~o.
45009029	At Yetaya nen aa'nduk ambi ari logonet, "At Omaawi Lombok Menggerak nogoba Ala nen nit paga wiganak ambiriluk ambi yumbunogo pinaniyak mba'netak lek en, O Torom inom, o Nggomora inom, inoorogo piyareegi kwak, nit eerogo pinaninetak~o," yinuk, yereegerak nogo ti, nit aret nduk, yereegerak kogo~o.
45009030	Ti kenok, nit wone ngge yuwok~o. It endekem konenggulik mendek nogo at Ala nen obeelom agago piyaawak nduk eekkologo logolik~o. It abet mbareegwaarak paga obeelom agago piyareegerak kwe,
45009031	nit aakumi Iterali mendek perak, "Nit obeelom eerit nugwi paga eeppinanuwak," mbareegurak kwe, eeppinanulik kagi~o.
45009032	-
45009033	Nonggop nduk eeppinanulik mbakop? Lek~o. Abet mbakwi paga obeelom eeppinaniyak kagak, "Nit eekkologwe paga eeppinanigin," mba'nuk, eekoorak mendek, eeppinanulik~o. At Ala nen ari logonet, "It aakumi iniyogobit linggologwe, lik togon yigeebu wanggwi, Eeko logowak nduk, An nen yugum ambi o Tiyon paga ndoonogo pege neyaagun~o. Pege neenok, aap ambi nen iniki yugum ti paga panggombunuk, abet mbake kenok, enggali arigin lek~o," yinuk, yereegerak liiru mbanak nogo ti, nit nen aret niniyogobit lik togon eeppako logonet, yigeebu wanggo logorak me nduk, yereegerak kogo ogoorik~o, obak!
45010001	Noreewi~o. "Ala nen nowe-nawot Iterali mendek inagap ndaruwak lak, ao!" mbake logonet, inake tamban mban eeke minggirak.
45010002	It nen Ala wone iniki aganggen kerek togon mugurok nogo logonet, eekwi kwe, wone eebe liippunuk eeka'lek iinok, yokkirage agarik~o.
45010003	Ala nen aakumi obeelom agago piige menggerak wone liippega'lek logonet, "Nit ninalik nen obeelom eekkolaawok," mba'nuk, Ala obeelom agago piyoorak wone nogo, "Waawi~o," yinuk, wagangga'lek aret wonogogwaarak.
45010004	At Ala nen Muta yoreegerak wone nogo at Keritut nen a'me lik togon agago pereegerak me, nit aakumi abok niniki Keritut oba panggombunuk abet mbakwi niinok, obeelom agago pinanege menggerak.
45010005	Ala nen, "Yogop ee'nu, ndogop ee'nu," yereegerak wone nogo liirogon eerit nugwi paga obeelom eekkoloorak mbakwi kenok, at Muta nen liiru mbangge logonet, "Eeko logorak wone liiru mbanak ndak-ndak eerit nugwi ti paga nen ineenik aret logogun~o," yinuk, liiru mbaneegerak kwe,
45010006	-
45010007	Abet mbakwi paga obeelom eerogo pinaniyak wone nogo ti, Ala nen, "Kiniki koonggo logonet, Keritut wonok wambi woraawak nduk, ta nen mbogut paga lagi nage, ndi, Keritut wonok lagi woraawak nduk, ta nen aakumi kanggo menggam wambi nage, eerigin~o?" yinuk, liiru mbaneegerak~o.
45010008	Ti yereegerak nogo ti, ngge nduk yereegerak mbakop? Lek~o. Yereegerak eebe nogo yi aret. "Wone nogo ti, kiniki me inom, kinambe paga inom, koorok aret wonage~o," yinuk, yereegerak liiru mbanak nogo ti, abet mbakwi wone nit yokkirogwe nogo aret nduk, yereegerak~o.
45010009	"At Ala nen kambunuk nogo menggam nen Yetut abet aret eenik agago mippereegerak~o," yinuk, mbako logonet, "Yetut ti, ninowe aret~o," yinuk, aakumi inenggaanom paga paganggwi kiinok, Ala nen kinagap ndarigin~o.
45010010	Niniki abet mbakwi paga Ala nen, "Aap yi, oba lek me, obeelom aret kagi," yinuk, yo'nirage, ndi, "Yetut ti, ninowe aret~o," yinuk, aakumi inenggaanom paganggwi paga Ala nen ninagap ndake, eeke menggerak.
45010011	"Aap ambi iniki at oba panggombege kenok, enggali arigin lek~o," yinuk, yereegerak liiru mbanak nogo ti,
45010012	it aakumi endekem konenggulik mendek alik, ndi, it Yakuri mendek alik, ti lek~o. Ineebe ndak-ndak aret me, "Ala ti, nit abok ninogoba aret~o," yinuk, liiru mbaneegerak kogo~o. Nit abok nen, "Ala wae," yogwi niinok, at amendek kalo logonogo wo'nirage menggerak.
45010013	"Aap ambi nen, Nogoba wae, yinuk, an nendage kunogo yo'neremenggerak kenok, agap ndarigin~o," yinuk, liiru mbaneegerak nogo paga, Ala nit abok ninogoba aret me, "Nogoba wae," yogwi niinok, ninagap ndarigin~o.
45010014	-
45010015	"It aakumi obeelom wone yoranet nugu menggaarak ti, mondok obeelom aret~o," yinuk, liiru mbaneegerak kwe, nappiigwi lek kenok, wone obeelom wone nonggop togon yora noorak mbakop? Ndi, obeelom wone yora nogwe lek kenok, it aakumi nonggop togon konenggwi, ndi, konengga'lek kenok, nonggop togon Keritut abet mbakwi, ndi, abet mbaka'lek kenok ti, "Nogoba wae," ti nonggop togon yogwi, eeko logorak mbakop? Abu meek aret~o.
45010016	Togop kwe, at Yetaya nen ari logonet, Nogoba~o. "Wone nit agan wogoorak nogo taani nen abet mbakwi~o," yinuk, yereegerak nogo ndak-ndak, it aakumi Iterali abok wone obeelom wone yorogwe nogo wagangga'lek aret agaarik~o.
45010017	Ti kenok, Keritut ninake eereegerak wone ti, yoragaatak paga konenggwi, ndi, konembunuk, abet mbako logonet, waganggwi, eeko menggaarak~o.
45010018	Togop kwe, it abok obeelom wone awo konengga'lek aret wonogogwaarak kenok, yokkirage mbako ogotik? Lek~o. "It inoone nogo o nggween paga yime abok aret wiganinuk, nage, Iname yoragaatak nogo, o irip-irip ndak wa'narit nage, Eereegerak~o," yinuk, liiru mbanak ti paga it abok koneneegwaarak aret kenok yokkiragi~o.
45010019	Ndi, ambi yokkira~o. It aakumi Iterali mendek obeelom eeppiyoorak wone kobak wonogogwaarak kenok, yokkirage mbako ogotik? Ti lek mban. At Muta nen ari logonet, "It aakumi inendage lek alik mendek eeppiige paga napuri nen, Ao, mbakwi, Ndi, aakumi inanebunu wi-wa mendek eeppiige paga napuri nen inanini ogwe, Eeruwak nduk, eeppiyaagin~o," yinuk, yorage,
45010020	ti'nuk, Ala nen yoge kagak at Yetaya nen agabiti lek yorage logonet, "It aap nen, Kat Ala nonggop menggendak~o, yinuk, yo'nugulik nogo, neebe nigiige, It aap an mu'neren noorak mbakulik nogo ninom lambungge, Eereegirak~o," yinuk, yorage, eereegwaarak kwe,
45010021	it Iterali mendek nen eekwi iinok perak, Ala nen yorage logonet, "It aakumi iniki yugum negen kumbunuk, noone eeriyak ineebi mbakwi yi, Neya woraawak nduk, o kubondendok nen nok, oonikiya, Wa'nip~o, yinuk, neenggi walok yokkiragatak kwe, meek aret~o," yinuk, yoragagerak ti paga it Iterali mendek wone ti, wagangga'lek iinok, inobaane'me aap endekem mendek wogonaburak ineenu wonogogwaarak iigo~o, yinuk, yoragagerak.
45011001	Togop me, an wone ambi kin wokkiya~o. Ala nen at apuri aa'nduk miirinabeegerak nogo, mondok-mondok mbo piyareegerak mbakop? Abu lek~o. An togon Iterali mendek aret. An nombo Abarakam aret me, nanebunu ti, Mbeniyamin mendek aret~o.
45011002	It nda'naga'lek iigak, Ala nen apuri miirinabeegerak ti, mondok mbo piyareegerak lek~o. Aakumi Iterali mendek maluk eeko mbareegwa, inooruwak nduk, at Eliya nen Ala yoreegerak liiru mbanak nogo kineenggo'lek a?
45011003	At Eliya nen ari logonet, "Nogoba~o. Kat yorage keegak, yoraga mendek inookwi, kake pogo menggam ogobakkigirik nogo yinik-minik eerogo pugwi, eeko logonet, an nalik aret teppanegaarak me, yogondak abu nooriyak nduk, eeko agaarik~o, obak."
45011004	Yoge mbareegi, Ala nen at nonggop yoreegerak? Ala nen at yoge logonet, "Aap ineebe ambik tujuh ribu aret kugi Mba'an wogoppega'lek iinok, inili nen piirogo agarik~o," yinuk, yoreegerak.
45011005	Ti eereegerak ndak-ndak, yogondak Ala inabuwa mbake menggerak me, ando yumbunik aret miirinabeegerak wonogo agaarik~o.
45011006	Ala nen miirinabeegerak nogo ti, it obeelom eekwi iinok, miirinabulik~o. Ata, inabuwa nen miirinabeegerak. At Ala nen miirinabeegerak nogo ti, it obeelom eereegwaarak paga miirinabenetak en, inabuwa nen miirinabeegerak nogo ti, pilit aret mba'netak.
45011007	Ti kenok, it Iterali ti, nonggop~o? It Iterali abok nen, "Nit obeelom agago pinaniyak nduk, nonggop eeruwi~o?" yinuk, eekaatak mendek, eeppiiga'lek aret wonagagerak kwe, it ando mbuuluk miirinabeegerak nogo mban obeelom eeppiige nagagerik, it ando apit aret iniki omaawi agago piyareegerak.
45011008	-
45011010	At ambi nen ari logonet, "Ala nen iniki apit eerogo piige, Inigen kogo logukwak, inigen mbuk eerogo piige, Inaruk konenggo logukwak, inaruk logu negen eerogo piige, Eereegerak kuli nen nok, yogondak togop aret wonogwe~o," yinuk, yereegerak liiru mbangge, ndi, at Ndawut ari logonet, "Ta'na pogo mengga kwak, keele pogo mengga kwak, laago lappunuk, inoone yanggik-yanggok yorenok, inooko logowak nduk eeppiige, Aaninggin-paaninggin inoba luurik-maarak eerogo piinok, yigeebu wuppiige, Yi mendek ndi mendek inigen kogwe iyo, inigen mbuk eerogo piige, Inamborowak yomo aago nugu logowak nduk, eeppiige, Eeru~o," yinuk, Ala yoge, eereegwaarak nogo ndak-ndak iniki omaawi agago piyareegerak wonogo agaarik~o.
45011011	Togop me, ne ambi paga yokkira~o. It Iterali mendek nen iniyogobit lik togon eegirage mbareegi, Ala nen peebi wogonaburak lek mondok ambokan mbo piyareegerak mbakop? Ti lek~o. It Iterali mendek Ala wone taganeegwaarak paga Ala nen it endekem konenggulik mendek inagap ndake kenok, it nen, "Nit togon ninagap ndariyak kwe, it mban ndaganake, ao!" mbaruwak nduk, eeginabeegerak.
45011012	It Iterali mendek nen maluk eereegwaarak paga yi aakumi ndi aakumi alik mendek abok aret obeelom eerogo piige, ndi, Ala wone taganggo mbareegwa, Ala nen mbo piyareegerak paga, it endekem konenggulik mendek obeelom eerogo piige, eereegerak nogo ti iya negen kwe, peebi it Iterali abok aret obeelom eerogo piyamenggerak paga, nit eeppinaniyak ti perak, mondok iya lombok eeppinanigin yi kogo ogotik?
45011013	Ndi, yogondak kit endekem konenggulik mendek wone ambi yokkira~o. An kit endekem konenggulik mendek kinake aret nappani wagagerak me, an neyabu nogoba nen unde eeppaneegerak nogo ti, "Mondok iya lombok unde eeppaneegerak~o," yinuk, tiyappege agarik~o.
45011014	Kit an wone yokkirage nogo waganggwi kiinok, it an nowe-nawot Iterali mendek nogo nen, "Nit togon abet mbaruwok lak, it mban yorage ti, nineebi a," mba'nuk, it ando iniki abet mbako mbaremengga, "Ala nen inagap ndaruwak lak ao," yinuk, niniki lunik agarik~o.
45011015	At Ala nen Iterali mendek mbo piige nagagerik, yi aakumi ndi aakumi endekem konenggulik mendek abok aret, "Ninom lambunik logowok~o," yinuk, lambunogo piyareegerak ti, iya negen kwe, it mbo piyareegerak nogo wogonake kenok perak, abunuk mondok iya lombok eeppiyaagin mbaruwok~o. Aakumi kanggaatak negen kobak agaatak me, kwaarinako nagaatik, iniki ale'nggen paga keyage ndonggorogon wogonako mengga kwak, peebi ti togop aret eerogo wogonabigin~o.
45011016	Roti aa'nduk mbanak abe me, "Ake leenogo pugu~o," yuurak kenok, eegu nggwok pugu nogo ti kunduk, "Abe leenak aret," yuurak op~o. Ndi, eyo ero abe leenak kenok, eno'mbak ti kunduk, "Abe leenak aret," yuurak op~o.
45011017	Eyo tayitun abe aakumi nen yarak nogo mendek eno'mbak ando pendenogo mbo nappunuk, obaane'me eyo tayitun endekem penaame mendek mbanogo ero paga kumbi woramenggerak amburu omanggen me nen lagi nage logonet, mondok kwit agan lagangge menggi kwak, kit endekem konenggulik mendek kwe, togop aret kumbinagi wage kenok,
45011018	"Eno'mbak pendenak obaane'me nit endekem mendek kumbinaneegerak me, nit iya~o," yinuk, wogoppatugup~o. Wogoppatiyak eekkinake kenok, wone liippuurak nogo yi aret. "Nit ero aret me, eno'mbak pendenogo kumbinani wagaarak," mbarugup~o. Ata, "Nit we eno'mbak me, ero paga kumbinani wagaarak," mbako logonip~o.
45011019	Ti aret yokkirage kwe, kit nen yogo logonet, "Togop aret kwe, obaane'me nit aret kunogo pinanuwak nduk, eno'mbak pendenogo nappereegerak kagak yo'nirage yi a!" mbakwi kiigirak me, wologwe!
45011020	Kit mbakwi ti abet aret kwe, it abet mbaka'lek iinok, pendenogo nappiyareegerak. Ndi, kit perak, abet mbakwi paga kumbinagareegerak logonet, kiniki wogoppatugup~o. Wogoppatumonggotak paga pendenogo nappinagukwak, mondok kinagabiti mbako logonip~o.
45011021	Eno'mbak aa'nduk wundeegerak nogo, Ala inabuwa lek pendenogo nappiyareegerak kokwak, kit togon pendenogo nappinagagin lek me nduk yogo ogotik?
45011022	At Ala iniki yanggonak paga eeppiige, anini paga eeppiige, eeke menggerak nogo liippinip~o. Aakumi maluk eekwi iinok, anini inoba piige menggerak kwe, "Ala iniki yanggonak paga eeppinanege me, at yo'nege kenok mban eerit nage logokit~o," yinuk, eerit nogwe kiinok perak, at yanggorogon aret eeppinagage logogin~o. Ndi, lek kenok, kit togon Ala nen pendenogo nappinagagin aret~o.
45011023	It Iterali mendek pendenogo mbo nappiyareegerak nogo Ala nen inobaane'me kumbiya woroorak op me, it abet mbaka'lek mban wonogwe lek abet mbakwi iinok, inobaane'me kumbiya woraagin~o.
45011024	Kit endekem mendek nogo ti, eyo tayitun penaame mendek eno'mbak pendenak pogom aret kwe, aakumi nen yarak nogo endekem mendek imbirak kumbuurak meek negen kwe, kagak, kumbinagareegerak. Ndi, it Yakuri ti, aakumi nen yarak kokwak aret me, eno'mbak pendenogo nappiyareegerak ti, at mendek aret me, obaane'me kumbiya woroorak ti, aaninggin me nduk yogo ogotik? Teeluk aret kumbiya woraagin mbako logowok~o.
45011025	Nowe-nawot~o. Wone ambi kote kumaarak wonage yi, kineenu arubagip nduk, yokkira~o. Ala nen it Iterali mendek inogogumbuk aruwak nduk, eeppiyareegerak nogo ti, mondok-mondok eeppiyareegerak lek~o. Ata, it aakumi endekem mendek, "Aap ndogop ineenggi nabu'me piyaagin~o," yinuk, koonogo pereegerak nogo, kuli abu aret ari nage kenok, it Iterali inogogumbuk wonogwe nogo yanggonogo piyaagin~o. Wone kote kumaarak nogo ti aret me, "An iya," yinuk, wogoppako logogup~o.
45011026	-
45011027	At Ala nen ari logonet, "Wondet Eerogo Piiga nogo, o Tiyon nen wundi wage logomenggerik, It Yakup mendek nen Ala wone liirogon eeriyak mbaka'lek nogo, liippunuk, eerit nogo logowak nduk, eerogo piyaagin~o. Inomaluk lek eerogo pikit nduk, wage logominggirik, It ninom wone abuk nggaruk togon koonogo pi woraagin nogo ti aret~o," yinuk, yoragagerak liiru mbanak ndak-ndak it Iterali mendek abok aret inagap ndari woraagin kogo~o.
45011028	It aakumi Iterali nogo nen "Obeelom wone woorak, nineebi~o," mbako mbareegwa, Ala inom ogoorak wonage paga kit endekem konenggulik mendek obeelom wone aret waganggo ogotik kwe, Ala nen Iterali miirinake nagagerik, it aap Abarakam inom, Itak inom, Yakup inom, eeppiyoorak wone abok yoragagerak nogo paga nen perak, inom iniki kunik wonage agaarik~o.
45011029	At Ala nen miirogo obeelom eeppiyoorak koonggetak nogo ti, peebi iniki alik ambi koonggak eekeelik~o.
45011030	Kit endekem konenggulik mendek aa'nduk Ala wone yugu kagak alik eeko nogogutak kwe, it aakumi Yakuri mendek Ala wone taganogo mbo pereegwaarak paga Ala nen kit kinabuwa mba'nuk, teppinagareegerak ti kokwak,
45011031	yogondak it Yakuri mendek kunduk, Ala wone taganogo punuk alik eekwi kwe, Ala nen kit endekem mendek kinabuwa nen teppinagareegerak ti paga it kunduk inabuwa nen teppiyaagin kogo~o.
45011032	At Ala ninabuwa nen teppinangge menggerak nineenu aruwok nduk, nit aakumi abok aret, "At oone woorak nineebi," mba'nuk, alik eeko logowok nduk, keele maarogo negen pinaneegerak~o.
45011033	Ala iniki warak lombok nen yi wone ndi wone eenu menggerak me, oba ngginik kagak obeelom eeppinanit wundi wage menggerak me, iya! At iniki koombunuk eeke menggerak nit nen kibinit ungguurak op mbakop? Ndi, at eeke menggerak nit liippit ungguurak op mbakop?
45011034	"Ta nen ninogoba Ala iniki mbake nogo, Neenu, mbake, Ta nen ninogoba owa'na nigaka a'nuk, yoge,
45011035	Ta nen o maan nen yogondak kuli paga, Ala onggo ndak-ndak wo'niruwak, mba'nuk, yi aakumi ndi aakumi wogorage, Eeke menggerak mbakop? Mondok lek aret~o."
45011036	At nen aret yi mendek ndi mendek abok aret wakkage, at nen aret yi mendek ndi mendek unde wonage, ndi, at nen aret yi mendek ndi mendek paga at endage tiyak yuwak nduk eeppege, eeke menggerak me, at endage mondok-mondok tiyanak aret logowak~o. Amin!
45012001	Ti kenok, nowe-nawot~o. At ninogoba Ala ninabuwa mba'nuk, nggwok togon eeppinanege menggerak me, Ala ake warogo pogo mengga kwak, kit nen, "Nineenik logonet, Ala ake mban eerit nugu logowok nduk, nineebe apit aret Ala ake leenogo pogo~o," yinuk, "Ineebe apit aret Ala wogo'nuk logowak lak, an ao," mbake logonet, yokkirage agarik~o. Ti eerumonggotak paga Ala nen, "It yi abet aret nalut ee'nakwi iigi," yinuk, ale'nggen kinombake logogin~o.
45012002	It aakumi nggween paga mendek nen iniki mba'nuk eerit nogo mengga kwak, kit togop eerit nogo logogup~o. Ata, kit alik ngget mendek eerit nogo logobagip nduk, "Niniki ngget alik ogobakkigi'ninake logot~o," yinuk, Ala yogo logonip~o. Ti yorumonggotak eekkinake kenok, at Ala eeriyak mbake nogo ti, obeelom aret kogwe, eerit nogwe kiinok, Ala iniki ale'nggen ninombake kogwe, ndi, "Abu obeelom lombok koonggerak me, ambi kooniyak lek aret," mbakwi, eeko logorak kineenu arumunggup~o.
45012003	Ala nen, "At yi, an noone yoranet nege logowak~o," yinuk, iniki kunik en onggo lek we aret unde eeppaneegerak nogo paga kit abok aret wone ambi yokkira~o. Kit obeelom wone abet mbako mbareegup, Ala eyabu eeko logobagip nduk, kinalitak lombok unde eeppinagareegerak nogo, liippunuk, "An yi aret unde eeppanegerak kagi," yinuk, ndak-ndak eerit nogo logonet, kat mbuuluk unde eeppagareegerak kagak, "An iya lombok unde eeppanegerak kagi," yinuk, wogoppako logogup~o. Ata, "An yi aret wo'negerak me," yinuk, kiniki tebenak logonet, eerit nogo logonip~o.
45012004	Nineebe ambit aret kwe, nineenggi-niniyok yeregerak-peregerak abok aret alitik-alitak eeke menggerak ti kokwak, nit nineebe togon alitik-alitak wonogwe kwe,
45012005	nineenggi-niniyok yeregerak-peregerak abok aret nineebe ambit paga kunik menggi kwak, Keritut eebe paga kunogo pinaneegerak me, nineebe ambit aret wonogo ogoorik~o.
45012006	Togop me, Ala iniki kunik nen obeelom eeppinanege logonet, nit eeko logowok nduk, ninalitik-ninalitak unde eeppinaneegerak ti ndak-ndak aret liirogon eerit nogo logowok~o. At Ala wone yorogo logorak unde eeppinagareegerak kenok, kiniki Ala oba panggombunuk logonet, yorogwe,
45012007	yeenggwaarogo logorak unde eeppinagareegerak kenok, yeenggwaarogwe, mamunirogo logorak unde eeppinagareegerak kenok, mamunirogwe,
45012008	iniki eyak wappiigak yogo logorak unde eeppinagareegerak kenok, iniki eyak wappiigwi, aakumi inamendek lek wogorogo logorak unde eeppinagareegerak kenok, "Onggo wo'niruwak," mbaka'lek we aret wogorogwe, aakumi inowe logorak mippinagareegerak kenok, kineebi mbaka'lek nggwiirit-nggwaarit eekwi, ndi, aakumi inabuwa mba'nuk eeppiyoorak kenok, kiniki ale'nggen paga aret eeppiigwi, eeko logonip~o.
45012009	Kiniki laakot logonet, kiniki kunik aganako logogup~o. Ata, inabuwa nen kiniki kunik aganako logonip~o. Yi maluk ndi maluk eekwi ti, kineebi mbako logonet, obeelom eeriyak kenok mban kinikilom mbako logonip~o.
45012010	Kinowe-kinawot kiniki kunik eeginako monggotak kwak, kinoreewi kinom niniki-kiniki kunik eeko logonip~o. Nabu'me-kabu'me logonet, at ambi tiyappegak eeko logonip~o.
45012011	Ala eyabu eerit nogo logonet, kineebi mbakak eeko logogup~o. Ata, kiniki aganggen kerek togon aret eerit nogo logonip~o.
45012012	Kiniki muk ambi lunik wonogwe me, ale'nggen mbakwi, aaninggin-paaninggin kinoba age kagak kinogogumbuk logonet waganggwi, tamban eeriyak mbo pega'lek kulinik-kalinik eekwi, eeko logonip~o.
45012013	It Ala apuri inamendek lek kenok wogorogwe, ndi, aap nggiru kiya wogwe iinok wogonakwi, eeko logonip~o.
45012014	Piyak-payak eekkinakwi iinok, kugi pulunogo piyoorak lek~o. Ata, kinale'nggen aret inoba piigo logonip~o.
45012015	Ale'nggen yogwe iinok, kinom ale'nggen yogwe, it le yogwe iinok, kinom aret le yogwe, eeko logonip~o.
45012016	Kinoreewi kinom kiniki ambit eeppunuk, eerit nogo logonip~o. "An iya," yinuk, "It aap inendage lek ninom eeriyak nineebi~o," yuurak mage~o. Ata, kinom aret eerit nogo logonip~o. "An abu neenu me, an iya," mbako logogup~o.
45012017	Maluk onggo-onggo eeko logogup~o. Ata, aakumi nen obeelom eeriyak mbakwi nogo mban eeko logonip~o.
45012018	Wone ambi agaarak kat kobaalombok koonogo piyoorak wonage kenok, kinoreewi kinom kiniki ambit lambunik logonet, eerit nogo logorak wakkagak eeko logonip~o.
45012019	Noreewi~o. Nit ninogoba nen ari logonet, "Aap inane'me wakwi inom, maluk onggo eeppiigwi inom, an nen aret eeppiyaagin~o," yinuk, yereegerak liiru mbanak wonage me, maluk eeppinagagwi onggo eeppiigo logogup~o. Ata, Ala anini nen it onggo eeppiyaagin me, mbo piigo logonip~o.
45012020	Ala yoge kagak aap ambi nen ari logonet, "Kinawim nogo mbi abu kenok, mbi nawak nduk, wogogwi, Niyo abu, ari kenok, niyo nawak nduk, wogogwi, Eeko logonip~o. Ti eekwi kiinok, mo kik-kik negen kaawak nduk, eeppumunggup~o," yinuk, yereegerak liiru mbanak nogo ndak-ndak aret eerit nogo logonip~o.
45012021	Maluk pilak ari logonet, kit tebenogo pinagage kero, puk logogup~o. Ata, mi'nogo logomonggotik, obeelom eerit nugwi paga maluk nogo tebenogo pogo logonip~o.
45013001	It yi aap ndi aap wone lengganogo yorogo menggaarak nogo ti, Ala nen koonogo mippiige lek kenok, mi'ndak wonogolik me, it pemerintah kinarum wonogwe nogo ti, Ala nen aret koonogo mippiyareegerak me, wone lengganogo yokkirogwe iinok, kit abok aret liirogon konenggo logonip~o.
45013002	It Ala nen mippiyareegerak nogo inoone taganggwi kiinok ti, Ala oone aret taganggwi me, kinobaalombok nen maluk kinoba pako monggotak.
45013003	-
45013004	Togop me, it pemerintah mippiyareegerak nogo, it aakumi obeelom eekwi nen inagabiti mbaruwak nduk, mippiyoolik~o. Ata, it maluk eekwi nogo, inagabiti mbako logowak nduk, mippiige menggerak me, kinagabiti lek kiniki ugun nugu logorak mbakwi kiinok, obeelom mban eerit nogo logonip~o. It pemerintah ti, Ala ayeloman logonet, kit obeelom mban logobagip nduk, eeko menggaarak me, obeelom eerit nugwi kiinok ti, iniki ale'nggen kinoba pinagago logogun~o. Ndi, kit maluk eekwi kenok perak, ineegin ti, we wonok nugulik me, kinagabiti mbako logonip~o. Aakumi maluk eekwi iinok, Ala anini nen maluk onggo eeppiyoorak mbake nogo, it at Ala ayeloman logonet, eeppiigo logowak nduk, unde eeppiyareegerak me,
45013005	it inoone liirogon aret konenggo logonip~o. Ala anini nen kit kinooke kero, kinagabiti nen konenggo logorak ti lek~o. Ata, kinikime nen, "Maluk eeriyak mage~o," yokkirage kenok, konembunuk eeko logonip~o.
45013006	It Ala nen mippiyareegerak nogo Ala ayeloman logonet, liirogon ninarum wonogwe kenok, ninarum wonogwe onggo wogorogo monggoorak me,
45013007	wone yugu mugurok, "Wo'niraanip~o," yinuk yokkirogwe iinok, wogorogo logonip~o. Kinarum wonogwe onggo wogoraga'lek kenok, wogorogwe, yi mendek ndi mendek wonok o yime unggwit woroorak, "Onggo ndogop pinip~o," yokkirogwe iinok, wogorogwe, "Ninayuk wuko logonip~o," yokkirogwe iinok, inayuk wukwi, "Nit kinogobamini aret me, tiyappinanggo logonip~o," yokkirogwe iinok, tiyappiigwi, eerit nogo logonip~o.
45013008	Aakumi inamendek nomat woorak mage~o. Nomat mbanak teenggo logorak kwak ti, niniki-kiniki kunik aganabit nogo logorak ti aret~o. Niniki-kiniki kunik aganakwi kiinok, Ala nen Muta yoreegerak wone nogo, "A'me aret nggelok ari," mbaruwok~o.
45013009	Ala nen, "Kumi ugun wurinaburak mage~o. Aap wariyak mage~o. Yogoot kiraariyak mage~o. Aap inamendek uugwe-uugwe mbariyak mage~o," yinuk, "Yogop ee'nu, ndogop ee'nu," yereegerak wone liiru mbanak nogo eeko logonet, eeko logorak wone yereegerak alik ambi inom abok aret ti, "Ineebe iniki kunik eekkologo mengga kwak, it inom menggaarak ti, togop aret iniki kunik aganako logowak~o," yinuk, yereegerak wone lambuk togon yi paga mban wonage kenok, yokkirage agarik~o.
45013010	It kinom wonogwe kiniki kunik aganakwi ti, maluk eerogo piyoorak nduk, eekulik~o. Togop aret me, niniki-kiniki kunik eerit nogwe ti paga wone yugu liiru mbanak nogo a'me aret nggelok ari menggerak.
45013011	"O yogondak eraambe abu alik negen arit wage kagi," mba'nuk, niniki-kiniki kunik aganako logonip~o. Ninagap ndariyak nogo ti, nda negen kagak abet mbareegurak kwe, yogondak perak, abu panggo yi wagaarak me, kit nogo yugwi negen wonogwe yi, kineenik ariyak eyom panggo yi wagaarak me nduk, yokkiragi~o.
45013012	O apit lek age kagak, o kilim nagaburak abu panggo yi wagaarak me, o apit paga logonet eeko mengga kwak, eerit nugwi nogo mbo punuk, o weeremenggerak eya paga wim namburuwak nduk, ineegin-inarege li'luk aago mengga kwak, kit togop aret eeppunuk logonip~o.
45013013	Amburu nonggo nagaatik, kumili-kumili negen agan nugwi, ndem wappunuk, kwaanggen wako logonet, kumi ugun wuginakwi, iniki nen nengge kenok ugun eerit nugwi, ndugwi pit nugwi, "An ambi eerikit lak, at mban eeke yi, neebi a," yinuk, agan nugwi, eerit nugu logorak mage~o. Ata, o liingge paga logonet, eeko mengga kwak, nit togop aret eeko logowok~o.
45013014	Kiniki maan mendek nen maluk eeriyak eekkinake kenok, "Niniki nengge yi, noba tayok yuwak nduk, nonggop eeri?" yinuk, koonit nugu logogup~o. Ata, kineegin-kinarege li'luk aago monggotak kwak, kinowe Yetut Keritut kiniki me liinik logonet, eerit nogo logonip~o.
45014001	Aap ambi abet mbake kwe, iniki awo kole aga'lek kinenggela'me unggwi wage kenok, kinom kuwak eeriyak op aret kwe, at iniki mba'nuk nen agan nage nogo perak, ti paga wone wariyak lek mbo pinip~o.
45014002	Aap ambi nen iniki abet mba'nuk, "Yi mendek ndi mendek ugun noorak op aret," mbake nagaatik, nengge menggerak kwe, at ambi nen iniki abet mbake nogo awo kole aga'lek me, "We mbi-mbiingga mban naakit," mbake nagaatik, nengge menggerak.
45014003	At yi mendek ndi mendek ugun nengge menggerak nogo nen, at we mbi-mbiingga mban nengge nogo, meek eerogo punuk, abok mbaniyak lek~o. Ndi, at mbi-mbiingga mban nengge nogo nen, at ugun nengge menggerak nogo Ala nen, "Aap yi kunduk, an naput aret," mba'nuk, ari me, abok mbaniyak lek mban~o.
45014004	Kat ta me nduk, aap alik ambi ayeloman kagak, "Kat maluk~o," yinuk, yoriyak op mbake agandik? Ayeloman obeelom eeke kenok teppege, ndi, maluk eeke kenok wumbege, eeke nogo ti, at ogoba nen mban aret eeke menggerak kwe, at ninowe yeenggwaage kenok perak, obeelom eeremenggerak me, eeke logogin aret mbaki~o.
45014005	It ando nen, "Ne yi paga eeriyak op, ne ti paga eeriyak mage~o," yinuk, yogwe, ndi, it ando nen, "Yi eyom ndi eyom ugun eeko logorak op~o," yinuk, yogwe, eekwi me, kit kinalitak lombok kiniki nen, "An yi aret eeke logokit~o," yinuk, liirogon koombunuk, eeko logonip~o.
45014006	It ando nen, "Ne yi paga yi eekak ndi eekak eeriyak mage~o," yinuk, yogwe nogo ti, ninowe endage tiyak yuwak nduk, yogwe me, ti op aret yogwe~o. It ando nen, "Yi mendek ndi mendek ugun nonggo logorak," mbakwi nogo ti, "Ala wa," yinuk, nunggwi me, ninowe endage tiyappogo logonet, aret nunggwi~o. Ndi, it mbi-mbiingga mban nunggwi nogo ti, it kunduk, "Ala wa," yinuk, nonggo menggaarak me, ninowe endage tiyappogo logonet aret nonggo menggaarak.
45014007	Nit ninake nen nineenik wonogwe, nit ninake nen kanggwi, eekulik~o.
45014008	Ata, nineenik logorak kenok ti, ninowe ake aret wonogwe, ndi, kambuurak kenok ti, at ake mban kanggwi, eeko monggoorak me, nineenik wonogwe kenok, kanggwi kenok, ti ninowe ake mban aret~o.
45014009	It kambeegwaarak inom, nineenik wonogwe inom, ninowe aret a'nuk abu'me pinanikit nduk, at Keritut kangge nagagerik, eenik mi'nagagerak me, nineenik logorak inom, kambuurak inom, at ake mban aret ogoorik~o.
45014010	Nit abok ndak-ndak ninowak loongge menggim Ala enggaanom paga mi'narugun me, kit nonggop nduk nabok-kabok yogwe, nonggop nduk kinoreewi miyuk-meya eerogo piigwi, eeko ogotik?
45014011	Ala nen ari logonet, "It aakumi abok aret nabu'me inendobanggun yindu yi wogwe, It abok an nenggaanom paga eeko nogogwaarak nogo paganggwi, Eeko logogun~o, yinuk, An neenik minggirak Ala nen mondok abet aret yokkigi~o," yinuk, yereegerak liiru mbanak wonage me,
45014012	nit abok ninalitak lombok eeko logomonggoorak nogo, Ala nen, "Paganogo yo'ninip~o," yinuk, yo'nirage mbaremenggi, paganogo yorugun~o.
45014013	Togop me, nit-nit aret nabok-kabok yogo logorak mage~o. Ata, nit ambi eerumonggoorak paga ninoreewi iniyogobit lik togon yigeebu wuppiigwi, inaru non mbanogo piigwi, eekwi niyo, liippogo logowok~o.
45014014	Yi mendek ndi mendek aburen mage ageelik~o. Aakumi nen, "Yi mage~o," yinuk, iniki aberak wonogwe iinok ti, "Mage mendek aret age menggerak~o," yinuk, an nen yokkirage lek~o. Ata, ninowe Yetut nimbirak ambit a'nuk yo'nege kenok, "Abet aret kagi," yinuk, yokkirage agarik~o.
45014015	Kinoreewi nen, "Noorak lek," mbakwi iigak, kit nunggwi paga iniki andi eerogo piigwi kiinok, "Inoreewi inabuwa mbaka'lek nunggwi iigo," kinombarugun~o. Togop me, kinoreewi nogo ti, Keritut it togon inake kambeegerak aret me, kit nunggwi paga maluk eerogo piyoorak ti mage~o.
45014016	-
45014017	Nit we yi mendek ndi mendek nunggwi paga Ala nen liippinaninuk abu'me pinanegeelik~o. Ata, Aberiniki ninom kunik logonet, Ala wone yugu ndak-ndak eeppiinet nugwi, Ala ninom lambumbinaneegerak me, niniki ugun tayenak logonet, eerit nugwi, ndi, niniki ale'nggen logonet eerit nugwi, eeko logowok nduk, abu'me pinanege menggerak me, kit nen, "Yi op eeriyak," mba'nuk eerit nugwi kiigak, aakumi nen, "Ti maluk eeko agaarik~o," yinuk, yogwe iinok, inoone konenugup~o.
45014018	Keritut ake eerit nage logonet, wone ti, liirogon eekwi kiinok, Ala nen ale'nggen kinombake, ndi, it aakumi nen togon, "Op aret eekwi," kinombakwi, eeko logogun~o.
45014019	Ti kenok, aakumi iniki ambit lambunik logowak nduk, eerogo piinet nugwi, ndi, aakumi iniki eyak wat-wat yogo logowak nduk, koonogo piinet nugwi, eeriyak wone ti mendek kenok mban liirogon eerit nogo logowok~o.
45014020	Yi mendek ndi mendek nunggwi paga at Ala nen eeginabit nage nogo ale-pale eerogo puurak mage~o. Yi mendek ndi mendek noorak ti, maluk lek noorak op mban aret kwe, nonggo monggotak ti paga kinoreewi iniyogobit lik togon yigeebu wuppiigwi kiinok, ti maluk aret me, noorak mage~o.
45014021	Kinoreewi iniyogobit lik togon yigeebu wuppiyookwak, kit wam nunggwi, anggur amburu nunggwi, yi mendek ndi mendek eeko monggotak abok aret eekwi, eeka'lek puk logorak op aret~o.
45014022	Wone yokkiragarak ti, kit eeko logorak op mbakwi kenok, "Aakumi inenggaanom paga lek~o. Ala enggaanom paga mban eeko logowok," mba'nuk, eeko logorak op aret~o. Ndi, "Eeko logorak op," mba'nuk eekwi kenok, "Maluk eekirak kagi," mba'nuk, kiniki wakkoloorak mage~o. Ata, kiniki ale'nggen logonet aret eeko logorak op kwe,
45014023	"Nit abet mbakoorak paga noorak op aret," mbaka'lek kiniki mbere logonet, nunggwi kiinok perak, Ala nen, "Kit maluk aret eekotak," kinombarigin~o. Yi eekak ndi eekak eerit nogo monggotak nogo abok aret abet mbaka'lek logonet, eerit nugwi kiinok ti, maluk aret mbako logonip~o.
45015001	Kit aa'nduk kiniki kole agagerak nogo nen, "Nit mban obeelom eekko'net nugu logowi~o," yinuk, mbako logogup~o. Ata, iniki awo kole aga'lek nogo aaninggin inoba age kenok, iniki kole aruwak nduk eyak wappiigo logonip~o.
45015002	-
45015003	"Kat meek eerogo pagagwi nogo an noba aret agagerak~o," yinuk, liiru mbanak nogo ndak-ndak, Keritut nen, "An mban niniki ale'nggen mbarikit nduk, eekkola~o," yinuk, eerit nage logolik me, nit kunduk, ninom monggoorak nogo iniki kole aruwak nduk, eeppiinet nogo logowok~o.
45015004	Maan aa'nduk Ala wone yereegerak liiru mbaneegwaarak nogo ti, nit pekkogo logonet, "Niniki lunik wonogwe nogo, ninaanaganggenggwi lek niniki kwi'ndak wonogwe niinok, abet aret kolaagun," nineenu a'nuk, ninale'nggen mbaruwok nduk, liiru mbanit wundi wogogwaarak.
45015005	Kit abet mbareegutak nogo, kinaanaganggenggwi lek kiniki kwi'ndak logonet porogo logobagip nduk eekkinake, ndi, ale'nggen kaabagip nduk kiniki eyak wappinagage, eeke menggerak alom unde Ala nogo nen, Keritut Yetut eeke nagagerak wakkagak kit togop aret kiniki ambit eeppunuk, lambunik logobagip nduk, eekkinabigin~o.
45015006	Kiniki ambit eekwi, kinoone ambit eekwi, eeppunuk logonet, ninowe Yetut Keritut ogoba Ala wogoppogo logobagip nduk, yokkiragi~o.
45015007	Nit Ala tiyappogo logowok nduk, Keritut nit wo'ninabeegerak nogo pogom, kit togop aret kiniki ale'nggen paga kinoreewi wogonako logonip~o.
45015008	-
45015012	Aap ambi nen ari logonet, "It aakumi endekem konenggulik mendek inenggela'me logonet kalut eeke, Ndawi kanep pege logonet, kendage tiyappagage, Eerigin~o," yinuk, yereegerak nogo liiru mbangge, ti'nuk, ne ambi paga at ambi nen ari logonet, "Kit aakumi endekem konenggulik mendek yi wae. Kiniki ale'nggen nen at apuri kinom keyage wako logonip~o," yinuk, yereegerak nogo liiru mbangge, ti'nuk, ambi nen ari logonet, "Kit endekem konenggulik mendek yi wae. Kinogoba Ala tiyappugwi, Kit aakumi kinanebunu lombok abok yi wae. Ndawi paga at endage wogoppugwi, Eeko logonip~o," yinuk, yereegerak nogo liiru mbangge, ndi, at Yetaya nen yorage logonet, "Eyo omanggen nen agarip ndake menggi kwak, Aap Itayi ombowologwe wigannaremenggaarak paga ambi nda'nage kenok, Aakumi inanebunu lombok inowe a'nuk, abu'me piyaagin~o. It endekem konenggulik mendek nen, At nen aret eeppinani woraagin~o, yinuk, iniki lunik logogun~o," yinuk, yoragagerak nogo liiru mbangge, eereegwaarak nogo ndak-ndak at Ala nen Iterali inombomini abok yoragagerak nogo, "A'me aret aga," mbakwi, ndi, it endekem konenggulik mendek nen, "Nit kunduk, Ala ninabuwa mbake menggerak kogo~o," yinuk, Ala endage tiyappugwi, eeko logowak nduk, at Keritut nogo, it Yakuri inenggela'me nen aret nda'nage nagagerik, inayeloman a'nuk, inake eeke nagagerak.
45015013	"Niniki lunik wonogwe nogo kola nagun aret," mbarubagip nduk, Aberiniki omaawi paga kiniki kole eeppinagit unggwage kagak, kiniki at oba panggombunuk, abet mbareegutak paga kiniki lunik wonogwe alom unde Ala nogo nen kinale'nggen lombok logobagip nduk, eeppinagage, ndi, wone ambi kinoba aga'lek kiniki abu tayenak lombok logobagip nduk, eeppinagage, eeke logowak~o.
45015014	Noreewi~o. Kit kiniki mondok obeelom yi mendek ndi mendek abok aret kineenu logonet, kit-kit aret, "At ambi mamunegak eeko logorak op aret," mba'nuk, yokkirage agarik~o.
45015015	-
45015016	An Keritut Yetut ayeloman a'nuk, it aakumi endekem konenggulik mendek obeelom wone Ala nen yo'niragagerak nogo, yorage logokit nduk, Ala iniki kunik en unde eeppaneegerak me, wone ando yokkiragarak nogo kit abeko logobagip nduk, nagabiti lek logonet, liiru mbanggiragi~o. Maan aap Ala unde nogo nen Ala ake warogo wogogwi iinok, wagangge nagagerak nogo kwak, an togop aret it aakumi endekem konenggulik mendek Ala wone yorage neegak, Aberiniki nen leenogo piige kenok, Ala nen wogonabuwak nduk, yorage logorak unde eeppaneegerak.
45015017	Togop me, Keritut Yetut nimbirak kunik logonet, Ala ake eerit nage me, niniki ale'nggen mbake agarik~o.
45015018	An wone alik ambi yokkiraagin lek~o. Ata, Keritut nen yo'nege kagak, it aap endekem mendek Ala wone abet mba'nuk, waawak nduk, Ala wone yorage, inenggela'me eerit nage,
45015019	Aberiniki nen omaawi eeppanege kagak, inagabiti warak mendek eeke, eerubok mendek eeke, eerit nage nagagirak nogo, ti mban mbininogo yokkirage agarik~o. Ti eerit nege logonet, o Yerutalem enaagan-ambokan time nen o Ilirikum kuli aret Keritut eeke nagagerak obeelom wone nogo abok aret yoranet nege nagagirak~o.
45015020	-
45015021	Aap ambi nen o eyak wuraketak me, aap alik ambi nen o eebe wuke nogo kokwak, at Keritut eeke nagagerak obeelom wone nogo, it aap alik nen yorogogwaarak koneneegwam time an ambinom yora noorak mbarulik. Ata, "At eeke nagagerak wone it yoraga'lek nogo liippugwi, Ndi, it inaruk konengga'lek nogo, inaruk konembunuk, ineenu ogwe, Eerugun~o," yinuk, liiru mbanak nogo ndak-ndak, it aakumi Keritut eeke nagagerak wone obeelom wone nogo mondok ineenggo'lek wonogwe me time aret yora naakit mbareegirak.
45015022	An aap awo konengga'lek mendek mban yoranet noorak mbareegirak nogo, yoranet nage neegak, yiluk ari me, pekkiya waga'lek wonagagirak kwe,
45015023	yogondak perak, o an yoranet nage me yime abu aret yoranet nage, ndi, pekkiya woraakit mbake neegak, tahun ambik eeke, eeke nagarak me,
45015024	yogondak aret o Itapaniyot nage logonet, pekkiigak woroorak mbakirak~o. Ndi, wage logominggirik, time ninom ninale'nggen paga logonuk, nappanubagip nduk, kiya woraagin~o.
45015025	-
45015027	It Yakuri mendek nen Ala wone mbogut paga mendek unde eeppiyareegerak nogo, it endekem konenggulik mendek mamunirogwe iinok, it endekem konenggulik mendek nen inageerok nggween paga mendek ando it Yakuri mendek wogoroorak op me, it aakumi Makendoniya mendek inom, Akaya mendek inom, nen it Ala apuri alik leenak o Yerutalem wonogwe nogo inamendek lek kenok, "Ala wone yo'nirogogwaarak inanomat negen ninoba pinaneegwaarak nogo, inake kuwak eerogo piigo logowok~o," yinuk, it nen mban iniki koombunuk, ale'nggen paga kuwak eerogo pogo nagaarak nogo, an wonok Yerutalem aa'nduk ira nage logominggirik, kiya woraagin~o.
45015028	It kuwak eerogo pogo nagaarak nogo, enaani aret wonok wogora nage logominggirik, "An eeriyak noba paneegwaarak nogo abu worok togon eeki~o," yinuk, time nen o Itapaniyot nage logonet, kit pekkiigak woraagin~o.
45015029	Keritut ale'nggen nggwok togon noba panege kagak kiya woraagin mbake agarik~o.
45015030	Noreewi~o. Nit abok Keritut abet mbakwi paga, Aberiniki eeppinanege kagak niniki-kiniki kunik wonogwe paga, an eerit noorak mbake nogo wakka'net unggwage me, kit an nake tamban eeko logobagip nduk, an, "Ao," mbake logonet, yokkirage agarik~o.
45015031	It aakumi Yureya mendek iniki abet mbaka'lek nogo nen an nookwi iyo, tu kuurik me naakit nduk, nake tamban eekwi, it Ala apuri alik leenak o Yerutalem wonogwe inake kuwak aago wogoren nage nogo, iniki ale'nggen paga kolaawak nduk, inake tamban eekwi,
45015032	ndi, Ala mbareegerak paga kiya wage logominggirik, ninom logonet, ninale'nggen kaawok nduk, ninake tamban eekwi, eeko logonip~o.
45015033	At niniki ugun tayenak obeelom logowok nduk, eeppinanege menggerak Ala nogo nen kit abok aret kinarum logogin~o. Amin.
45016001	Nit niniri kwe Pebe nogo nen Ala apuri kuwak eeppunuk tamban eeko menggam o Kenggereya time mondok iya negen yeenggwaarage menggerak me, kinom logobagip nduk, nappi wagi ti~o.
45016002	At kwe ti nen aakumi ambik yeenggwaarage logonet, an togon yeenggwaanege nagaarak me, at nen, "Yogop eeppaniyak~o," ari kenok, yeenggwaagwi, ndi, it Ala apuri alik leenak nen inoreewi abet mbakwi nogo keyage warogo wogonako mengga kwak, "Kwe ti ninowe abet mbareegerak me, nit mendek aret~o," yinuk, waganggwi, eeko logonip~o.
45016003	"At Akwila akweeluk Piritikila imbirak an ninom ndak-ndak Keritut Yetut ake eeko nogoorak nogo keyage wappiigi~o.
45016004	It nen, At ninom ninookwi iyo, mbaka'lek logonet, nagap ndareegwaarak me, Wa, yinuk, keyage wappiigi~o. An nalik nen mban yorage lek~o. Ata, it endekem konenggulik mendek Ala apuri kuwak eerit nogo menggaarak nogo abok aret an ninom nen, Wa, yinuk, keyage wappiigo ogoorik~o.
45016005	Ndi, it Ala apuri iname lombok kuwak eerit nogo menggaarak nogo inom keyage wappiigi~o. O Atiya yi awi ndi awi time Keritut wone awo abet mbaka'lek iigak, aa'nduk abet mbareegerak nore niniki kunik Epenetut nogo keyage wappigi.
45016006	Aaninggin kagak kit kinake nggwiirit-nggwaarit eeke nagaarak kwe Mariya kunduk, keyage wappigi.
45016007	It Andoronikut Yuniyat imbirak an awo Keritut abet mbaka'lek neegak, it aa'nduk abet mbakwi, it nappiigak inenggela'me inoweewi tiyanak aret wonogwe, ndi, it an ninom keele maarogo mambinaneegwaarak wonogwe, eereegurak paga, it an noreewi lombok aret me, keyage wappiigi~o.
45016008	Ninowe nimbirak kunik logonet, niniki kunik eeke at Ambiliyatut nogo, keyage wappigi.
45016009	Keritut ninom kunik logonet, ake eeko monggoorak at Urabanu inom, niniki kunik at Itakit inom, imbirak keyage wappiigi~o.
45016010	Keritut iniki kunik logonet, liirogon eerit nage kage nagarak at Apelet nogo keyage wappege, at Aritobulut apurilogwe inom keyage wappiige, eeki~o.
45016011	An mendek at Keroriyon nogo keyage wappege, ndi, it ninowe wone waganeegwaarak at Narakitut apurilogwe inom keyage wappiige, eeki~o.
45016012	It kumi Teripena Teripota imbirak ninowe inom kunik logonet, ake eerit nogo menggaarak nogo inom, niriluk Peritit kunduk ninowe imbirak kunik logonet, ake nggwiirit-nggwaarit eeke menggerak nogo inom, keyage wappiigi~o.
45016013	Ninowe imbirak kunik kenok, Ala nen leenogo pereegerak at Uruput inom, ndi, an nagalo negen menggerak at Uruput agalo nogo inom, imbirak keyage wappiigi~o.
45016014	At Atinikiritut togon, Pelegon togon, Keremet togon, Patorobat togon, Keramat togon, it inoreewi inom wonogwe Ala apuri nogo inom abok aret keyage wappiigi~o.
45016015	It Pilologut togon, Yuliya togon, Nereyut togon, at awuluk kolaga Olimbat togon, ndi, it Ala apuri alik leenak inom menggaarak nogo abok aret inom keyage wappiigi~o," yinuk, yegerak, yoraanip~o.
45016016	Kit nen keyage wat-wat eeko logonet, "Ala apuri~o," yinuk, linggik-kambuk yogo logonip~o. Ndi, it Keritut wone waganeegwaarak paga kuwak eeko menggaarak yime nogo nen abok aret keyage wappinagaga~o.
45016017	Noreewi~o. Kit wone waganeegutak nogo it aakumi nen woorak ineebi nen mbo punuk, aakumi iniki ogoorogo piinet nugwi, it aakumi abet mbareegwaarak nogo iniki abut laganogo piinet nugwi, eeginabit nugwi iyo, kinigen liippiigo logobagip nduk, an, "Ao," mbake logonet, yokkirage agarik~o. It aap ti, kinom lambungga'lek mondok ogoorak aret logonip~o.
45016018	It aap togop eerit nugu menggaarak mendek nogo ti, ninowe Keritut ayeloman logonet, ake eerit nugwi lek~o. Ata, inaanogum ake mban kwaarit nogo logonet, "Yogop eeruwok, ndogop eeruwok," yinuk, inoone yanggorogon amburu ndik-ndik paga pilit pugunogo it aap iniki ugun mendek nogo inambokan laganit nogo menggaarak me, kinom ogoorak aret logonip~o.
45016019	Kit obeelom wone woppunuk, mondok ndak-ndak eerit nogwe nogo it aakumi abok nen konenggaarak me, kit eekwi ti paga niniki ale'nggen ambik ee'nake kwe, "It iniki warak a'nuk, maluk eeriyak wone nogo kobak eerogo punuk, obeelom eeriyak wone kenok mban eerit nogo logowak," kinomba'nuk, yokkirage agarik~o.
45016020	Nit niniki ugun tayenak obeelom logowok nduk, eeppinanege menggerak Ala nogo nen Ibilit kinabu'me tebenak logowak nduk, mbet-mbet aan lebenogo pigin~o. Ninowe Yetut iniki kunik nen obeelom eeppinanege menggerak me, kinarum aret logogin~o.
45016021	At nimbirak Ala eyabu eeko monggoorak Timotiyut nogo nen keyage wakkinake, ndi, an noreewi mendek Lukiyut inom, Yaton inom, Totipatet inom, it kunduk keyage wappinagaga~o.
45016022	At Pawulut nen, "Yogop mbanu~o," yo'nege kagak, liiru yi mbanggirage an Teritiyut nogo nen, ninowe nimbirak niniki kunik logonet, keyage wappinagagi~o.
45016023	An ka wagarak nimbirak wonage aap Nggayut nogo inom, it Ala apuri at ame inom kuwak eeko menggaarak inom, abok nen aret keyage wappinagaga~o. It aakumi o kota yime menggaarak inake wu kuwak aago porogo menggerak aap Eratut ninore Kuwarutut imbirak nen keyage wakkinaka~o. (
45016024	Ninowe Yetut Keritut iniki kunik logonet, obeelom eeppinanege menggerak nen kinarum aret logogin~o. Amin.)
45016025	Wone aakumi ineenggo'lek kiraarak kagak, aakumi nda'narit wundi wogo nogogwaarak kin agagerak wone nogo ndak-ndak, Yetut Keritut eereegerak wone yokkirage, wone obeelom wone yokkirage, eereegirak nogo waganggwi kiinok, kiniki nu'lek agago pinagarak Ala nogo alut eeko logonip~o.
45016026	Maan wone kiraarak wonagagerak kwe, yogondak at eenik itok menggerak Ala nogo nen yorage kagak, yoraga nen liiru mbanggo nogogwaarak paga, yi aakumi ndi aakumi abok aret iniki abet mba'nuk waganggo logomenggaarik, liirogon eerit nogo logowak nduk, pagak yereegerak me, yokkirage agarik~o.
45016027	At Yetut Keritut eereegerak paga at alik iniki warak lombok menggerak Ala nogo endage mondok-mondok tiyanak aret logowak~o. Amin.
46001001	Ala iniki mbareegerak paga an Pawulut nappiigak mendek logonet, Keritut Yetut wone wonok nege logokit nduk, nayonggo paneegerak ninore Totenet nimbirak nen
46001002	kit Ala apuri o Korindut kuwak eeko monggotak nogo, wone ambi yokkiraawi~o. Kit Ala apuri logobagip nduk, kinayonggo pinaganuk, Keritut Yetut kinom kunik logobagip nduk, eerogo pinagage nagagerik, leenogo pinagareegerak inom, it yi awi ndi awi, "Ninowe Yetut Keritut aret~o," yinuk, yogo menggaarak inom, kit abok aret wone yokkirogo~o. Yetut Keritut ti, nit inom, it inom, abok ninowe aret me,
46001003	at ninogoba Ala ninowe Yetut Keritut imbirak iniki kunik nen wokkirogwe, kiniki ugun tayenak ale'nggen aret logobagip nduk, eeppinagagwi, eeko logogun~o.
46001004	Keritut Yetut eereegerak paga Ala iniki kunik nen obeelom mban eeppinagage me, an nen ko'lu-kii'me, Ala, "Wa," yinuk, keyage mban wake minggirak.
46001005	-
46001006	Keritut nit ninake eereegerak wone yokkirogogurak ndak-ndak, kinikime nu'lek eerogo pinagareegerak me, kit Keritut kinom kunik logonet, yi wone ndi wone yuurak inom, yi eekwi ndi eekwi kineenu ariyak inom, abok aret unde eeppinagareegerak kenok, Ala, "Wa," yinuk, yoge minggirak.
46001007	At ninowe Yetut Keritut wage kero tokkogwe kiigak, Ala nen obeelom mban eeppinanege menggerak nogo, eeppinagage logonet, ambi yoboppega'lek mondok ndak-ndak eeppinagage kage agarik~o.
46001008	At ninowe Yetut Keritut woroorak eyom paga kit maluk kinoba lenggenak lek wonogwe me kiya woraawak nduk, yogondak nen nok, peebi at woroorak kuli paga kiniki mondok nu'lek logobagip nduk, eeppinagage logogin~o.
46001009	At aput ninowe Yetut Keritut kinom kunik logowok nduk, yonggo pinagareegerak Ala nogo nen mondok liirogon aret eeke menggerak me, kiniki at oba panggombunuk, mondok nu'lek logonip~o.
46001010	Noreewi~o. Kit ogoorik-ogoorak eekkologwe nogo mbo punuk, kiniki-kinoone ambit eeppunuk, mondok lambunik logonet, eerit nogo logobagip nduk, "At ambi ari konen-konen yogo logonip~o," yinuk, ninowe Yetut Keritut endage paga yokkiragi~o.
46001011	Noreewi~o. "Kit kinenggela'me time wone wakwi~o," yinuk, at kwe Kelowe ogoni-aagi mendek nen yo'niri wagaarak kenok, yokkiragi~o.
46001012	Kit nen yogo logonet, "An nogoba Pawulut. An nogoba Apolot. An nogoba Kepat. An nogoba Keritut," yogo logonet, kinalitak mogonggologwe konengge nagagirik, yokkiragi~o.
46001013	Kit togop yogwe ti, at Keritut eebe mbere-kenagan wonage me nduk, yogo ogotik? An Pawulut kinake eyo karo-karo paga nooreegwaarak mbakop? Ndi, kit an nendage paga niyome wambeegutak mbakop? Mondok lek~o.
46001014	-
46001015	Kit ando nen yogo logonet, "Nit Pawulut endage paga yiime wambeegurak~o," yinuk, yogwe kiyo, an nen kit abok yiime wuppinagagulik~o. Ata, it aap Keriput Nggayut imbirak nogo mban yiime wuppiyareegirak me, "Wa," mbake minggirak.
46001016	Ndi, at Tepanut apurilogwe inom ti kunduk, niyome wuppiyareegirak kwe, it ando yogwe nogo perak, an kobak~o.
46001017	At Keritut nen aakumi niyome wuppiinet nege logokit nduk, an nappani woroolik~o. Ata, wone obeelom wone yoranet nege logokit nduk nappani wagagerak me, Keritut eyo karo-karo paga wareegwaarak nogo, we aanom warogo kambeegerak mbakwi iyo, it aap iniki ngget paga inoone amburu ndik-ndik yogo mengga kwak, an togop yoranet negeelik~o.
46001018	It aakumi kanggo menggaarak nogo nen Yetut eyo karo-karo paga kambeegerak wone nogo konembunuk, "Yi wi inoone negen agan nugwi~o," yinuk, i'ndok kanggo menggaarak kwe, nit ninagap nda'ninake nogo nen perak, wone ti, waganggwi paga, Ala ninagap nda'ninake me, "Wone ti, Ala omaawi aret kogo~o," yinuk, mbako monggoorak.
46001019	At Ala nen ari logonet, "It aap iniki warak nen iniki warak logonet, agan nugwi nogo, an nen lek eerogo pege, Ndi, it aap ineenu nen ineenu logonet, yorogwe nogo, kobak aganaburak nduk, eerogo piige, Eerigin~o," yinuk, yereegerak liiru mbanak wonage me,
46001020	it aakumi iniki warak nogo ti, taani mbakop? It Ala wone unde ti, taani iigo ogotik? Ndi, wone alom kibingga ambi wonage nduk, yogo ogotik? Abu lek aret~o. It nggween paga mendek nen, "Niniki warak logonet, koonggo~o," yinuk, yogo menggaarak nogo, at Ala nen, "It wi negen koombunuk, eekwi," inombake kagak, yogo menggaarak nogo lek a?
46001021	At Ala iniki warak nen ari logonet, "It aakumi nggween paga mendek iniki koonit nugwi paga, an yelok neyaagun lek~o. Ata, it an noone yorogo menggaarak nogo, aakumi nen, Ti aap wi inoone negen aret~o, yinuk, mbakwi iigak kwe, wone nogo abet mbakwi iinok inagap ndarigin~o," yinuk, kooneegerak me, yokkiragi~o.
46001022	It aap Yakuri mendek nen, "Niniki liippatuwok nduk, ninagabiti warak mendek ambi eeru~o," yinuk, yogwe, ndi, it Yunani mendek nogo nen, "It aakumi iniki warak mendek inoone yogwe liippuwok~o," yinuk, yogwe, eeko menggaarak kwe,
46001023	nit perak, Keritut eyo karo-karo paga wareegwaarak wone nogo mban paganogo yorogo monggoorak. Wone ti, it Yakuri nen konembunuk, "Wone yi yogwe paga yilunogo pinanege me, woorak nineebi~o," yinuk, yogwe, ndi, it endekem konenggulik mendek nen konembunuk, "Ti wi wone negen aret kogo," yinuk, yogwe, eeko menggaarak kwe,
46001024	nit Ala yonggo pinaneegerak Yakuri mendek inom, Yunani mendek inom, nogo nen perak, wone ti konembunuk, "Ala iniki warak logonet omaawi paga ninagap ndariyak kooneegerak nogo ti, Keritut ninake kambeegerak paga aret ee'ninabigin~o," mba'nuk, yorogo monggoorak.
46001025	Aakumi nen wone aaninggin ambik me, iniki mondok kwippunuk togon kooniyak mbakwi nogo ti, Ala nen kooniyak teeluk aret kage, ndi, aakumi nen, "Aaninggin ambik me, nit apit ninomaawi paga eeriyak op," mbakwi nogo ti, at Ala nen eeriyak teeluk aret mbake, eeke menggerak.
46001026	Noreewi~o. Ala nen awo yonggo pinagaga'lek kagak aa'nduk wonogogutak nogo kiniki abe'nip~o. It aap iniki warak menggaarak inom, inayuk warak menggaarak inom, inendage tiyanak menggaarak nen ndarak inom, it aap nggween paga mendek nen, "Ia!" inombako menggaarak nogo abok aret kit aap togoti mendek kiinok, kinayonggo pinagulik~o.
46001027	It aap, "An neenu," mbakak nugwi nogo, inenggali aruwak nduk, at Ala nen it aakumi iniki yunduurak mendek nogo miirinake, ndi, it inayuk warak tiyanak menggaarak nogo inenggali aruwak nduk, it aakumi tebenak mendek aret miirinake, eeke menggerak.
46001028	-
46001029	It aakumi nen Ala enggaanom paga wogoppakwi iyo, it o nggween paga yime menggaarak mondok iya mbakwi nogo, lek eerogo puwak nduk, Ala nen inendage lek mendek inom, ineebe meek inombakwi mendek inom, meek mba'nuk mbo piigwi mendek inom, aap ti mendek kenok mban miirinake menggerak.
46001030	Ti kenok, at Ala nen Keritut Yetut ninom kunogo pinaneegerak me, ninom kunik logonet, at Keritut eereegerak paga yi wone ndi wone nineenu eeppinanege agaarik~o. Niniki obeelom eerogo pinanege, Ala apuri at ake logowok nduk, leenogo pinanege, ndi, nit keele maarak negen wonogogurak nogo, ninonggo mbanogo punuk, wondet agago pinanege, eereegerak nogo ti, Keritut aret~o.
46001031	Togop me, "Aap ambi nen wone tiyappuurak mbake kenok, ninowe eeppinanege menggerak wone nogo mban tiyappogo logowok~o," yinuk, yereegerak liiru mbanak ndak-ndak at mban wogoppogo logonip~o.
46002001	Noreewi~o. Maan aa'nduk Ala wone kote kumaarak wonagagerak nogo yokkiraakit nduk kinowagam wage nagagirik, kit kiniki ale'nggen mbarubagip nduk, "An abok neenu," mbake logonet, noone amburu paga yokkiroolik~o.
46002002	An kinenggela'me logonet, yi wone ndi wone ugun yokkiroorak mbarulik. Ata, Yetut Keritut eeke nagagerak wone yokkirage logonet, at eyo karo-karo paga wareegwaarak wone nogo mban aberak logonet, yokkirage logokit mbareegirak.
46002003	An neebe lebenak aret me, nagabiti nen naganak wake kagak ninom wonagagirak.
46002004	-
46002005	Kit kiniki abet mbakwi nogo, aakumi iniki koombunuk, agan nugwi paga panggombunuk logorak lek~o. Ata, Ala omaawi paga eekkinabit nage nogo paga mban panggombunuk logobagip nduk, an kinenggela'me ninom wone mbangge, Ala wone yokkirage, eeke logonet, "Wone abok neenu negen," mba'nuk, noone amburu ndik-ndik paga yokkirage logolik. Ata, kit abet mbarubagip nduk, Aberiniki omaawi paga eekkinake kagak, yokkirage nagagirak nogo~o.
46002006	It aap iniki kole kenok perak, wone nit nineenu nogo yorogo monggoorak aret kwe, wone nit nineenu logonet, yorogwe nogo ti, nggween paga wone nogo mendek lek~o. Ndi, it aap inayuk warak nggween paga yime menggaarak yogondak lek arit nogwe nogo, wone ineenu logonet, yorogwe nogo mendek lek mban.
46002007	Ata, nineenu logonet, yogo monggoorak nogo ti, wone o maan mbogut nggween wakkaga'lek logonet, Ala nen, "Nit tiyappinanikit," mba'nuk inikime kote koonogo pereegerak nogo mban aret agan nogo monggoorak.
46002008	At Ala iniki liippunuk, kooneegerak nogo ti, it aap nggween paga yime inayuk warak wonogwe nogo nen liippulik~o. It nen liippenetak nen at ninowe mondok tiyanak menggerak eyo karo-karo paga wareegwaarak nogo wa'netak lek~o.
46002009	At ambi nen ari logonet, "Inigen abe nen kogwe, oone ari inaruk konenggwi, Inikime nen, Yogop eeriyak, abe lombok koonggwi, eekulik nogo mendek aret~o. At Ala nen it aap at inom iniki kunik mbako menggaarak nogo, inake pipuk-papuk agago piyareegerak wonage agaarik~o," yinuk, yereegerak liiru mbanak nogo ndak-ndak
46002010	at Ala nen wone kote kumaarak wonagagerak nogo, it aakumi ugun wonogwe nogo ineenu eeppiyoolik~o. Ata, nit mban kin kaawok nduk, at Aberiniki yoge kagak, nit yo'niragagerak. At Aberiniki nogo nen yi wone ndi wone alom abok aret liippege menggerak me, liippege logonet, Ala nen agote inikime lombok koongge menggerak wone nogo, inom aret maloppunuk, yo'nirage menggerak.
46002011	Aap ambi iniki mbake nogo, it ando ineenggo'lek iigak, at alik eenu menggerak ti ndak-ndak, Ala mbake nogo Ala Aberiniki alik mban eenu menggerak.
46002012	Ala nen onggo lek nit we wo'niragagerak nogo nineenu aruwok nduk, aakumi nggween paga mendek iniki mbakwi nogo mendek koloolik~o. Ata, Ala nen Aberiniki nappinani wagagerak nogo aret kologogurak~o.
46002013	Ti kenok, Ala nen wo'niragagerak yokkirogwe nogo ti, it aakumi nggween paga mendek iniki nen, "An neenu nogo yokkira~o," yinuk, yorogo mengga kwak, yokkirogwe lek~o. Ata, it aakumi Aberiniki inikime wonage kenok mban, Aberiniki ninikime logonet, mamunnirage kagak, wone alom nogo liirogon mbininogo yorogo monggoorak.
46002014	Ala Aberiniki nen koonogo yo'nirage nogo ti, Aberiniki ninikime wonage kenok mban yelok kogo monggoorak me, it aakumi nggween paga mendek nogo, Aberiniki inikime wonage lek me, wone ti, konembunuk, ugun kobak logonet, "Yi wi wone negen aret kogo," yinuk, mbo pogo menggaarak kwe,
46002015	Aberiniki ninikime wonage kenok perak, yi mendek ndi mendek eeriyak alom liippunuk, eekwi me, eerit nogwe niigak, aakumi nen, "Maluk eerit nogwe kiigo," yinuk, yo'niraagun lek aret~o.
46002016	"Ala iniki mbake menggerak nogo, ta nen eenu me, at mamuniriyak op mbakop? Mondok lek aret~o," yinuk, yereegerak liiru mbanak aret wonage kwe, Keritut iniki mbake nogo unde monggoorak nit aret~o.
46003001	Noreewi~o. An aa'nduk kiya wage nagagirik, it aakumi Aberiniki inom kunik wonogwe iinok, yorage minggirak nogo pogom, an nen kit togop yokkiroorak mbarulik~o. Kit muk Keritut abet mbareegutak kwe, aakumi o nggween paga mendek mbakwi nogo pogom logonet, kiniki awo kole aga'lek elege ngget ndarak pogom wonogwe kiige nagagirik, yokkiragagirak nogo~o.
46003002	-
46003003	Kinambi omaawi mendek noorak wokkiraakit mbareegirak kwe, kit kiniki kole aga'lek kiinok, we yilak amburu negen mban aret wokkiragagirak nogo~o. Kinobaabut maan mendek nogo lek aga'lek awo aret wonage me, yogondak kunduk, omaawi mendek wokkiroorak meek mban kiigi~o. Kinenggela'me, "An iya, kat iya," yogwe, wone wakwi, eekwi tit kagak kwe, kinobaabut maan mendek aakumi nggween paga mendek eeko mengga kwak eeka'lek me nduk yogo ogotik?
46003004	Kit nen yogo logonet, "An nogoba Pawulut. An nogoba Apolot," yinuk, yogwe ti paga nen, it aakumi nggween paga mendek yogo mengga kwak kit ndak-ndak agan nugwi nogo lek a?
46003005	An Pawulut kunduk, at Apolot kunduk, nit taani nduk, yogo ogotik? Lek~o. At nimbirak ti, Ala ayeloman mban aret me, ninowe nen eeriyak ninalitak lombok mban yo'nirage kenok, yokkira wogogurak paga kit abet mbareegutak nogo~o.
46003006	An nen awi yake, ndi, Apolot nen niyo kilike, eekwi niigak, Ala nen perak, awi yarak mbilanuwak nduk eereegerak.
46003007	Togop me, at awi yake inom, niyo kilike inom, ti iya lek~o. Ata, at awi yarak mbilanuwak nduk eeke menggerak Ala ti perak, mondok iya~o.
46003008	At awi yake inom, niyo kilike inom, ti imbirak ndak-ndak aret me, it nggwiirit-nggwaarit eeko logomenggaarak nogo, Ala nen it inalitak lombok onggo ndak-ndak wogoraagin~o.
46003009	Nit Ala ninom kunik logonet, eeko monggoorak me, Ala eyabu aago inom, at awi wurik inom, ti kit kineebe aret ogotik~o.
46003010	Ndi, an eerit nage logokit nduk, Ala iniki kunik nen unde eeppaneegerak nogo ndak-ndak eerit nage logonet, aap eenggi paalo aago o wuke menggi kwak, an o eyak liirogon wuppit nagagirak nogo paga, it aap alik nen eebe aret wukwi me, it inalitak eebe wukwi nogo nen ugun-ugun wukwi iyo, an eyak wuppereegirak nogo paga mban iniki liippunuk, eebe aret wuko logowak~o.
46003011	O eyak nu'lek wurabak nogo ti, Yetut Keritut alik aret me, alik ambi inom wuraburak mondok lek~o.
46003012	O eyak wurabak ti paga wuko logonet, it ando nen mbuti emas paga wukwi, ando nen mbuti perak paga wukwi, ando nen yugum onggo nggwok nogo mendek paga wukwi, ando nen eyo paga wukwi, ndi, ando nen iri'ngga-kale'ngga paga wukwi, eerit nogo logomenggaarak kwe,
46003013	peebi Keritut wage eyom paga it inalitak lombok wuko logomenggaarak nogo, "Op wukoorak a, maluk wukoorak a?" ineenu aruwak nduk, kani paga wakkage kenok, abu kin aret age kaagun~o.
46003014	It o wuko logomenggaarak kani paga wakkamenggerak nogo, nengga'lek kenok ti, onggo kolaagun.
46003015	Ndi, nengge kenok ti, ineebe kani nagun lek inagap ndarigin aret kwe, o wuremenggaarak nogo kani nengge kagak onggo kolaga'lek ineebe mban wundugun~o.
46003016	Kit Ala apuri kineebe lambuk togon ti, Ala awi wurik aret me, Aberiniki kinenggela'me kinom wonage nogo kineenggo'lek a?
46003017	Ala awi wurik mondok obeelom alik mbeenak nogo ti, kit kineebe aret me, aap ambi nen Ala awi wurik nogo maluk eeppege kenok, onggo Ala nen aap ti, mondok lek eerogo pigin aret~o.
46003018	Kit nen, "An abu neenu," mba'nuk, eekko'net nugwi paga kinambokan laganggologwe me, togop mbarugup~o. It aakumi nggween paga mendek nen, "Nit abok nineenu me, niniki warak aret~o," yinuk, mbakwi ndak-ndak, kit ambi togoti mbakwi kiinok, Ala nen kiniki warak kinombaruwak nduk, wi negen a'nuk, logonip~o.
46003019	It aakumi nggween paga mendek nen, "Abok nineenu me, niniki warak aret~o," yinuk, mbakwi nogo, Ala nen, "Yi wi negen aret agan nugwi," inombake menggerak. Aap ambi ari logonet, "Iniki ngget paga maluk eeriyak koonggwi nogo, Awo koonggwi iigak, Ala nen nggerok togon wagangge menggerak~o," yinuk, ari,
46003020	ndi, at ambi nen ari logonet, "It aakumi abok nineenu mbakak koonggwi nogo, Ala nen we aanom warogo aret koonggwi iige menggerak~o," yinuk, ari, yereegwaarak liiru mbanak wonage me,
46003021	-
46003022	ti kenok, it aakumi iniki nen mban koombunuk, eerit nugwi nogo wogoppiyaagup~o. An Pawulut inom, at Apolot inom, Kepat inom, yi mendek ndi mendek Ala nen wakkagagerak inom, nineenik wonogwe inom, kanggwi inom, yogondak wonage inom, peebi logorak nogo inom, yi mendek ndi mendek abok tigitogon ti, kit unde aret~o.
46003023	Ndi, kit kineebe ti, Keritut unde. Ndi, Keritut eebe ti, Ala unde aret~o.
46004001	Togop me, "It Ala wone kote kumaarak mendek unde eeppiyareegerak me, it at Keritut ayeloman mini aret iigo," ninombako logonip~o.
46004002	Inogobamini nen inayeloman mini eeriyak unde eeppiinok, eerit nogwe iigak, "An yoragarak liippunuk, eekwi iyaamun ilik lek a?" yinuk, inigen wogonako menggaarak~o.
46004003	Togop me, kit ilik, it aakumi inawone amburu mbanogo yorogo menggaarak mendek a, an eeke liippaninuk, yo'nugwi iinok, "Ti abet yaga," mbarigin lek~o. Ndi, an eeke kunduk, nawone amburu mbanogo nowak loonggolage lek mban~o.
46004004	An eerit mban nage logonet, maluk eekirak ambi niniki aberak wonage lek kwe, ambi wonage kagak, "Obeelom mban eeke minggirak," yukwak, noone yaga'lek puk wonage me, at nowe nen mban liippaninuk, yo'nirigin~o.
46004005	Ti kenok, it aakumi inowak looniyak koonogo pereegerak eyom awo panggoni waga'lek kagak, kit nen aakumi maluk ugun-ugun inoba lenggenogo piigo logorak mage~o. Ata, ninowe wage logomenggerik, nit aakumi ninikime kote koonggwi kumaarak wonage nogo kin paga pege, ndi, ninikime, "Alom ngge eeriyak," mba'nuk, koonggwi nogo nggwok paga paganogo yo'nirage, eeke kenok, Ala nen ninalitik-ninalitak eeko logomonggoorak nogo ndak-ndak ale'nggen ninoba pinanigin me, waga'lek kagak aakumi ugun-ugun maluk inoba lenggenogo piigo logogup~o.
46004006	Togop me noreewi~o. "Wone liiru mbanak kagak, alik eekwi mage~o," yogwe nogo, Apolot nimbirak eeko monggoorak kit mamunggolaabagip nduk, an wone yokkiragi ti, nit nineebe paga wakkagak yokkiragi~o. Mamunggologwe kiinok, kit nen, "At ambi iya, at ambi meek," yogo logonet, wogoppako logomunggup lek~o.
46004007	Nit aakumi tiyak-tebek logowok nduk, ta nen koonogo pinanege menggerak mbakop? At nen wokkiraga'lek kit nen mban kologogutak ambi ngge porogo ogotik? Ndi, at nen mban wokkiragagerak kagak, nonggop nduk, kinalik nen kologogutak negen eekko'nok iya-piya eekkologo ogotik?
46004008	Nit awo eeppinanega'lek kagak kit nduk obeelom aret eeppinagage, kit nduk kineenggi warak agago pinagage, kit aa'nduk kinendage nggwok agago tiyappinagage, eereegerak kenok op aret~o. Kit abet aret kinendage nggwok logonetak en, nit ninom ndak-ndak ninendage tiyanak logonetak kwe, lek me, "Ao," mbako ogoorik~o.
46004009	It Ala yonggo mbogut paga nugu menggaarak inom, aakumi nggween paga mendek inom, abok aret inigen iigak, eeppinanugwi me, aakumi abok inenggaanom paga aap kambuwak nduk, inooko logonet, inendage tebenak lombok kenok irip paga lombok mbigimbiinok, inooko mengga kwak, at Ala nen nit nappiigak nogo, mondok irip paga lombok mippinaneegerak kagi~o, obak!
46004010	Kit ti, Keritut kinom kunik me, kiniki warak wonogwe kiigak kwe, nit perak, Keritut wone yoranet nugwi paga wi negen aret ninombako agaarik~o. Kit kinomaawi ambik kwe, nit perak, ninomaawi lek lebenak aret~o. Kit tiyanak aret wonogwe kwe, nit perak, meek ninombako agaarik~o.
46004011	O maan nen yogondak kuli nit nggween paga yayi wonogo logonet, ninagi-ninambi abu ee'ninake, ninayum nibi-nibi aago kagak nugwi, yawi ninookwi, ninawi wurik lek me ugun ambime nogo yegak eerit nugwi, eerit nugu ogoorik~o.
46004012	Ti eerit nogo logonet, nineenggi paga nen mban nggik-palek eekko'net nugu monggoorak. Mbe'nirogwe iigak ninale'nggen inoba piigwi, piyak-payak eerogo pinanugwi iigak niniki yanggo yinuk, puk wonogwe,
46004013	miyuk-meya eerogo pinanugwi iigak, nit nen wone onggo obeelom mban yorogwe, eekwi niigak, aakumi nggween paga mendek inambeebuk laaguret munogo mbo nagako mengga kwak, o maan nen yogondak kuli paga togop aret eeppinanugo agaarik~o.
46004014	An wone liiru mbanggiragi yi ti, kinenggali wappinagakit nduk, mbanggiragi lek~o. Ata, kit an napuri niniki kunik me, we kinaruk wake agarik~o.
46004015	Kinarum logonet, Keritut eeke nagagerak wone mamunggirogo logorak nogo, ineebe apit sepuluh ribu negen logorak op aret kwe, abok kinogobamini lek~o. Keritut Yetut nen nappaneegerak kinenggela'me logonet, obeelom wone iyaalok yokkirage nagagirak nalik aret me, kinogoba an nalik aret~o.
46004016	Togop me, an eeke minggirak kit ndak-ndak eeko logobagip nduk, yokkiragi~o.
46004017	An eeke minggirak kit ndak-ndak eeko logobagip nduk, an naput niniki kunik mondok liippunuk, ninogoba wone mugurok nage menggerak Timotiyut nogo aret, kinowagam nappi wagarak kinenggela'me logonet, an Keritut Yetut nimbirak kunik logonet eeke, ndi, Ala apuri yi awi ndi awi kuwak eerit nogo menggaarak nogo yoranet nage, eeke minggirak wone nogo at nen yokkirage logogin~o.
46004018	Kit ando nen, "At niya woraagin lek~o," yinuk, wogoppakwi kwe,
46004019	ninowe nen, "An kiya woroorak op," nombake kenok, an mbet-mbet kiya woraakit mbake agarik~o. Kiya wage logominggirik, it aakumi nen, "An ndogop eekirak~o," yinuk, wogoppakwi nogo, "It abet aret eeko logonet yogwe ilik, we inoone paga mban agan nugwi a?" yinuk, liippiya woraagin~o.
46004020	Ala abu'me piige menggerak nogo ti, aakumi inoone ugun agan nugwi nogo liippunuk, abu'me piigeelik~o. Ata, at omaawi inikime eeppiige kagak, obeelom eerit nugwi iinok perak, abu'me piige menggerak.
46004021	Togop me, an kiya wage logonet, yawi wonok kiya woraagin ilik, niniki yanggonak kinabuwa mbake logonet, kiya woraagin a? Kit kiniki mban koonggo logonip~o.
46005001	Noreewi~o. Kit kinenggela'me time kumi ugun eeginabit nogwe konenggirak me, ambi yokkira~o. Aap ambi nen at ogoba akwe kagak, "Ndinggerak," konengge nagarik, yokkiragi. Wologo wae. It aakumi Ala wone konenggulik mendek nen kit eekotak ti, it ndak-ndak abu eekulik kagak, eekotak~o.
46005002	Kit Ala apuri nen aap nogo maluk eekerak paga kiniki wakkologo logonet, kinenggela'me nen nggiginogo wumbuurak op aret kagak, "Yi iya eekerak lek~o," yinuk, taganogo punuk, wogoppatit nugwi kiigi~o.
46005003	An nogo, an neebe kinom lek o nda yime neegak kwe, niniki kinom aret wonage me, neebe ninom kinenggela'me wonage negen logonet, aap eekerak ti, muk owak loonogo pigirak me,
46005004	wumbubagip nduk, ninowe Yetut endage paga yokkiragi~o. Ne ambi paga kit Ala apuri kuwak eekwi me, neebe kinom wonage lek kwe, niniki kinom aret kuwak eekwi me, aap ti yogo logonet,
46005005	"Ninowe Yetut woroorak eyom paga kiniki agap ndaruwak nen, yogondak keebe maluk eeppagage logowak nduk, ninowe Yetut awone kili'niragagerak nogo paga keebe apit aret Ibilit eenggi paga pagago~o," yinuk, yogo logomonggotik, mondok endekem wumbunu~o.
46005006	Kit wogoppakwi ti, maluk aret~o. Roti piike menggerak mendek mbuuluk roti enggela'me pugwi iinok, roti eebe abok aret piike menggerak nogo kineenggo'lek ya?
46005007	Kit time apit eeka'lek neenu aret kwe, roti piiruwak nduk enggela'me pega'lek kwak logobagip nduk, roti piike menggerak mendek kinengge-la'me wonage ti, mbo pinip~o. Laago Obaga Nagagerak ndomba ninake wariyak Keritut nogo ti, muk wareegwaarak me, nit laago noorak abu pipuk eerak wonage~o.
46005008	Pipuk eerak wonage me, laago nonggo logonet, roti piike menggerak mendek enggela'me punuk, larak nogo pogom, maan mendek nit abu maluk lombok ninggin-nanggin eeko nogogurak nogo kwak eeko logonet, nonggo logorak mage~o. Ata, roti piike menggerak mendek pega'lek larak pogom niniki abu obeelom kikak naka'lek, Ala inikilom mbaruwak nduk eeko logonet, nonggo logowok~o.
46005009	An aa'nduk liiru mbanggirage logonet, "It aap iniki kumi paga mban lunik logonet, eeginabit nugwi nogo kinom lambunik logogup~o," yinuk, mbanggiragagirak nogo ti,
46005010	it Ala wone konenggulik mendek nen iniki kumi paga mban lunik logonet, eeginabit nugu menggaarak mendek inom, uugwe-uugwe mbako menggaarak mendek inom, inageerok nggwok aruwak nduk, aakumi inambokan laganggo menggaarak mendek inom, kugiwak amili kunggo menggaarak mendek inom, kinom lambunik logorak lek nduk, liiru mbanggiroolik~o. Aap ti mendek kinom lambunik logorak lek nduk, liiru mbanggiranetak en, o nggween paga yime aakumi ti mendek mban wonogwe me, kit nggeeme logonetak mbakop?
46005011	An liiru mbanggiragagirak nogo ti, it nen, "Nit abok Ala apuri aret," mba'nuk, "Ninoreewi~o," yokkirogo logonet kwe, kumi paga mban iniki lunik logonet, eeginabit nugwi, uugwe-uugwe mbakwi, kugiwak amili kunggwi, aakumi inabok mbanggwi, amburu nonggo nagaatik, kumili negen agan nugwi, yogoot waganggwi, eekwi iinok ti, "Kinom lambunik logorak lek~o. Ndi, mbi makkirogwe iinok kunduk, noorak abu lek~o," yinuk, mbanggiragagirak.
46005012	-
46005013	It endekem mendek inowak looninaburak nogo ti, an nobaalombok lek~o. Ala nen mban inawone amburu mbanogo inowak loongge kaagun. Togop kwe, "Aap ambi maluk eeke nogo, kinenggela'me nen waganogo wumbinip~o," yinuk, liiru mbanak ndak-ndak, it Ala apuri kinom kuwak eeko monggotak mendek ambi nen maluk eeke kenok, kit nen at owak looniyak lek mbakop? Owak looniyak aret~o.
46006001	Aap kit mendek ambi nen ore imbirak wone wakwi iinok, it Ala apuri alik leenak nen alom kwaaruwak nduk, wogoren inowagam naga'lek logonet, nok-nok it Ala wone wagangga'lek mendek kagak, kinagabiti mbaka'lek inowagam piya nogo ogotik?
46006002	Nit Ala apuri alik leenak nogo nen it aakumi nggween paga mendek peebi inowak looninaburak nogo kit kobak ogotik? Ndi, peebi inowak looninaburak nit aret unde eeppinaneegerak kagak, yogondak yime logonet, wone mbuuluk age kenok, kooniyak meek me nduk, wonogo ogotik?
46006003	Nit nen it malayi-kat inawone amburu mbanogo inowak looniyak nogo, kit kobak logonet, yogo ogotik? Togop kenok, nit Ala apuri nen nggween paga yime yi wone ndi wone koonggo logorak meek mbakop? Lek~o.
46006004	Wone ambi age kenok, nit op aret koonggo logorak kagak kit nonggop nduk it Ala apuri kinom kuwak eekulik mendek nen koonggo logowak nduk, yorogo monggotak?
46006005	Kit kinenggali arubagip nduk, yokkiragi~o, noreewi. Aap iniki warak ambi nen oreewi maluk eekwi iinok, inawone amburu mbanogo yoroorak kinenggela'me wonage lek kenok, eeko ogotik ya?
46006006	Wonage kagak kwe, it Ala wone wagangga'lek nogo mendek nen koonuwak nduk, kinoreewi wogoren piya nogo monggotak me, iya lombok kiigi~o.
46006007	It aap abet mbaka'lek mendek nen inawone amburu mbanuwak nduk, kit kinoreewi aret kwe, wogoren piya nogo monggotak ti paga kit Ala apuri mendek kinayuk lek eekkologwe kiigi~o. Kit maluk eerogo pinagagwi, kinamendek ineengginabut waganggwi, eekwi iigak, kinendage op logorak nduk, onggo yoraga'lek puk logorak meek mbakop?
46006008	Puk logorak op aret kwe, at ambi amendek at ambi kolagak eekwi paga kit kinoreewi kinom aret maluk eekkologo ogotik~o.
46006009	-
46006010	Ndi, it maluk eeko menggaarak kenok, Ala abu'me piige menggim piyaagin lek nogo, kit kineenggo'lek a? It aap kumi paga mban iniki lunik logonet, eeginabit nega inom, kugiwak amili kungga inom, mbabi eeka inom, aap-aap wut-wut yaga inom, yogoot iyagalo inom, uugwe-uugwe mbaka inom, amburu nonggo nagaatik, kumili negen agan nega inom, aakumi inabok mbangga inom, inageerok nggwok aruwak nduk, aakumi inambokan lagangga inom, aakumi ti mendek ti, Ala abu'me piige menggim piyaagin mondok lek me, aakumi nen kinambokan laganggo logonet, alik yokkirogwe iinok, inoone koneniyak mondok mage~o.
46006011	Kit maan nen aap togop aret wonogogutak kwe, ninowe Yetut Keritut eereegerak paga ninogoba Ala Aberiniki nogo nen kinomaluk koorogo pinagage, Ala ake leenogo pinagage, ndi, "Aap yi, oba lek~o," yinuk, kiniki obeelom agago pinagage, eereegerak~o.
46006012	Yi mendek ndi mendek eeriyak mage lek abok ugun eeriyak op mban aret kwe, eerit nogo logonet perak, abok obeelom eekkoloorak nduk eekwi lek~o. Ando nit maluk ee'ninaburak kagak we aanom warogo aret eerit nogo monggoorak. Ndi, yi mendek ndi mendek ugun eeriyak op kwe, ti mban eeriyak ee'ninake kenok, eerit nogwe paga, ti ayeloman eerogo pinanege menggerak me, an togop eerogo paniyak mondok neebi~o.
46006013	Ninambi ti, ninaanogum ake, ndi, ninaanogum ti, ninambi ake aret kwe, peebi at Ala nen, ti imbirak lek eerogo pigin~o. Nineebe nogo ti, kumi ugun eeginabit nugu logorak nduk ake ti lek~o. Nineebe ti, ninowe ake aret, ndi, ninowe ti, nineebe ake aret wonage~o.
46006014	Ala nen ninowe eenik agago mippereegerak me, nit kunduk, at omaawi paga nineenik agago mippinanigin~o.
46006015	Kit kineebe ti, Keritut eenggi-iyok kwak li'luk agago kumbinagareegerak nogo kineenggo'lek a? Kit kineebe Keritut eenggi-iyok kwak at eebe paga kunik wonage nogo, werenogo kwe ya wukak oba nabenogo patiyak op mbakop? Abu mage~o.
46006016	At Ala nen ari logonet, "It imbirak ineebe mbere kwe, ambit aret logogun~o," yinuk, yereegerak liiru mbanak wonage me, ti kenok, aap ambi kwe ya wukak imbirak lambungge kenok, imbirak ineebe ambit aret arugun~o.
46006017	Aap ambit-ambi ninowe imbirak kunik wonage kenok perak, imbirak iniki ambit aago wonogwe~o.
46006018	Ti kenok, kumi ugun eeginaburak eekkinake kenok, "Eeriyak nineebi~o," yinuk, mbo pogo logonip~o. Yi maluk ndi maluk ando kiniki abe'nage kenok, kinagabolo paga nen ugun eeko monggotak kwe, kumi eeginabit nugu logonet, maluk eekwi ti perak, kinikime nen mondok aberogo punuk, eekwi me, kineebe mondok maluk eekkologo monggotak aret~o.
46006019	-
46006020	Kit kineebe ti, Aberiniki awi wurik wonage nogo kineenggo'lek a? At Ala nen onggo nggwok paga kinonggo mbangge nagagerik, Aberiniki wokkiragagerak kinikime wonage me, kit kineebe ti, kit unde lek~o. At Ala aret unde me, at endage tiyak yuwak nduk, kineebe paga obeelom mban eeko logonip~o.
46007001	Kit liiru mbanogo nappani wogogutak nogo, yogondak an wone onggo ambi yokkira~o. Aap nen kwe kolaga'lek we logorak ti op aret kwe,
46007002	aap nen kumi inom ugun maluk eekwi iyo, it aap inalitak lombok nen inakuwi kologwe, ndi, kumi nen kunduk inogonggelomini kologwe, eeko logowak~o.
46007003	Kologo logomenggaarik, imbirak nogo yugu logonet, eeriyak mbakwi nogo eeko logorak op aret~o.
46007004	At kwe eebe ti, at alik unde lek at ogonggelo unde aret wonage, ndi, aap ti, eebe at alik unde lek at akwe unde wonage, eekwi me, akwe nen eeriyak mbake kagak, ogonggelo nen at eebe ili yikkolage, ndi, ogonggelo nen eeriyak mbake kagak, akwe nen at eebe ili yikkolage, eeriyak mage~o.
46007005	Wone alik paga lek~o. Ata, tamban mban eeko logowak nduk, ogonggelo akweegelo imbirak wone koonggo logonet, "We luulu ne ndogop paga lambungga'lek puk logowok~o," yinuk, iniki ambit a'nuk, tayoppunuk, puk logorak ti, op aret kwe, elaambirik wonogwe iinok, Ibilit nen iniki nggagangge kenok, iniki nengge kero, logonuk lek mbet-mbet aret lambunuwak~o.
46007006	An wone yokkiragarak ti, noone omaawi paga lengganogo yokkirage lek~o. Ata, "Togop eeriyak op ilik?" yinuk, yokkiragi~o.
46007007	An wonage nogo pogom kit abok ndak-ndak togop logorak op mbake kwe, Ala nen eeriyak unde eeppinanege logonet, "Ambi yogop eeke logowak, ambi ndogop eeke logowak," yinuk, ninalitak lombok unde eeppinaneegerak me, eeko logowok~o.
46007008	It kumi tawe aap tawe inoreewi kolaga'lek inom, kumi togwe inom, nogo yorage logonet, "An wonage minggirak pogom kit ndak-ndak logorak ti op aret~o," yinuk, yorage minggirak kwe,
46007009	"Kinoreewi kolaga'lek logonet, aganggen nen kiniki nenet unggwage ti maluk, ndi, kinoreewi warak logorak ti maluk lek me, eeriyak eekkinake nogo tebenogo puurak meek kenok, kinoreewi kologo logorak op aret~o," yinuk, yorage minggirak.
46007010	-
46007011	Ndi, kit kinakuwi warak nogo perak, ambi yokkira~o. "Kit aap nen kinakuwi mbo piyoorak ti mage~o. Ndi, kit kumi kunduk, kinogonggelomini mbo piinok, mbaganiyak ti mage mban. Kit kumi nen kinogonggelomini mbo piinok, mbaganggwi kiinok ti, tawe aret logorak ilik, kiniyokan kinogonggelomini iya woroorak a, ti op aret kwe, aap alik koloorak ti perak, mondok lek~o," yinuk, yokkirage ti, an nen lek~o. Ata, ninowe nen yo'nege kenok wone lengganogo yokkiragi~o.
46007012	Ndi, ando yi yokkirage nogo ti, ninowe nen lek~o. Ata, an nen aret yokkira. Kit aap Ala apuri ambi nen akwe iniki abet mbaka'lek mendek kolegerak imbirak wonage logonet, kwe nogo nen, "Nogonggelo nimbirak logorak obeelom," mbake kagak, aap nogo nen, "Nakwe yi neebi~o," yinuk, mbo puurak ti mage.
46007013	Ndi, kit kumi Ala apuri mendek ambi nen ogonggelo iniki abet mbaka'lek mendek kolegerak imbirak wonage logonet, aap nogo nen, "Nakwe nimbirak logorak obeelom," mbake kagak, akwe nogo nen, "Aap yi, neebi~o," yinuk, mbo puurak ti kunduk, mage mban~o.
46007014	Aap iniki abet mbaka'lek nogo akwe abet mbake nogo paga Ala nen ore imbirak ale'nggen inoba piige, ndi, kwe iniki abet mbaka'lek nogo ogonggelo abet mbake paga Ala nen ore imbirak ale'nggen inoba piige, eeke menggerak. Imbirak ale'nggen inoba piyaanetak lek en, it inaagalogwe-inapuri ndarak nogo ti, we terak ndarak negen logonetak kwe, imbirak ale'nggen inoba piige ti paga Ala nen, "Yi an napuri aret~o," yinuk, inarum aret menggerak kogo~o.
46007015	Ndi, at ambi iniki abet mbaka'lek nogo nen, ore iniki abet mbareegerak nogo mbo puurak mbake kenok ti, iniki abet mbaka'lek nen, "Mbo pikit," koonggerak me, obaalombok koonuwak nduk mbo pinip~o. Ndi, kwe ilik, aap a, mbo pugu nogo ti, Ala nen iniki ambit ale'nggen paga lambunik logorak mbareegerak kwe, lambunik logorak meek kenok, inalitak logorak op aret~o.
46007016	Kwe Ala aput yi wae. Kogonggelo kimbirak logonet, kat eeremenggendak paga Ala nen kat kore agap ndarigin keenu me nduk, ari agandik? Ndi, aap Ala aput yi wae. Kat togop eeremenggendak paga Ala nen kakwe agap ndarigin keenu logonet, ari agandik? Lek me, inalitak logorak op aret~o.
46007017	Ala nen, "Aap ti, togop logowak~o," yinuk, koonogo pinagareegerak nogo togop aret logonet, ambi eeko logobagip nduk, unde eeppinagareegerak nogo ndak-ndak aret eeko logonip~o. It Ala apuri kuwak eerit nogo menggaarak nogo, wone ambit ti mban aret lengganogo yorage minggirak.
46007018	At Ala nen kit kinagabolo mbanak kagak wiigiragagerak kenok, kinagabolo mbanak aret logonip. Ndi, kinagabolo mbanak lek kagak wiigiragagerak kenok, kinagabolo mbanak lek aret logonip.
46007019	Kinagabolo mbanak inom, kinagabolo mbanak lek inom, ti iya lek~o. Ata, at Ala nen "Yogop ee'nu, ndogop ee'nu," yo'nirage menggerak nogo eerit noorak kenok perak iya~o.
46007020	Kit aa'nduk kinalitak lombok nonggop negen wonogwe kiigak, Ala nen wiigiragagerak nogo togop aret logonet, eeko logonip~o.
46007021	Aakumi inayeloman wonogwe kiigak wiigiragagerak kenok, ti wone aaninggin lek me, togop aret logonet, Ala mugurok nogo logonip~o. Ndi, kinogobamini nen wondet agago wumbinagagwi iinok, "Nanonggwan yo'nirogwe me, nawi~o," yinuk, nugu logomunggup~o.
46007022	Aap ambit-ambi aakumi inayeloman a'nuk, eeke kagak ninowe nen wiige kenok, at Ala aput wondet agago pereegerak aret wonage~o. Ndi, wondet aago wonage me, wiige kenok, aap ti Keritut ayeloman aret mbako logowok.
46007023	At Ala nen onggo nggwok nogo paga kinonggo mbaneegerak me, aakumi inayeloman arugup~o.
46007024	Noreewi~o. Kit aa'nduk kinalitak lombok nonggop negen wonogwe kiigak, Ala nen wiigiragagerak nogo togop aret at kinom kunik logonet, eeko logonip~o.
46007025	Kit komologwe tawe eeko logorak Ala nen wone ambi lengganogo yo'nirulik kwe, it aakumi Ala nen inabuwa mbake menggerak me, "Ninoone abet mban yogo logowok~o," yinuk, mbakwi nogo ndak-ndak an kunduk togop logonet, niniki mbakirak nogo ambi yokkira~o.
46007026	O yogondak aaninggin-paaninggin alik negen ninoba wonage me, an niniki nen, "Kit yogondak nonggop wonogwe nogo ti, togop aret logorak," mbakirak~o.
46007027	Kinakuwi warak kenok, mbo piyoorak mbarugup~o. Ndi, awo wagangga'lek wonogwe kenok, koloorak kiniki koonggo logogup~o, yinuk, yokkirage kwe,
46007028	kit ando kumi wogonakwi kenok ti, maluk lek~o. Ndi, kit tawe nen kinogonggelomini kologwe kenok ti kunduk, maluk lek mban kwe, kinoreewi wogonako logomonggotik, kinom logonet, aaninggin-paaninggin kinoba agago pakwi kiyo nduk, yokkiragi~o.
46007029	Noreewi~o. Yogondak o nggween paga yime kogo monggoorak nogo lek ariyak eyom abu koorok panggok yegerak me, yogondak nen, kit aap kinakuwi warak nogo nen kinakuwi lek negen a'nuk, wonogwe,
46007030	ndi, kit le yogwe nogo ti, le yogolik negen a'nuk, wonogwe, kit kiniki ale'nggen wonogwe nogo ti, kiniki ale'nggen lek negen a'nuk, wonogwe, kit yi mendek ndi mendek kunggwi nogo ti, yi mendek ndi mendek unde lek negen a'nuk, wonogwe,
46007031	ndi, kit nggween paga yi mendek ndi mendek waganggwi, onggo nggerenggologwe, eekwi nogo ti, kiniki kundugu lek negen eeppunuk, wonogwe, eeko logorak kinombakirak nogo ti aret yokkiragi~o.
46007032	Ti yokkiragarak paga kit kiniki piirik wonogwe kiyo, ambinom yokkira. Aap ambi akwe lek kenok, at iniki mbake logonet, "Nowe iniki ale'nggen nombaruwak nduk, at obaalombok mban eeke logokit," mba'nuk, eerit nage menggerak kwe,
46007033	at aap akwe warak nogo nen perak, "Nonggop togon nakwe iniki ale'nggen eeppumun?" yinuk, wone nggween paga wone mban mugurok nage logonet,
46007034	"Ambi yi, eeppi ilik, ambi ti, eeppi a?" yinuk, iniki koonit nage menggerak. Ndi, at kolaga ogonggelo lek tawe wonage kenok perak, "Niniki inom, neebe inom, maluk eeka'lek mondok ninowe ake leenak logokit nduk, ninowe obaalombok mban eerit nage logokit," mba'nuk, eerit nage menggerak kwe, at kwe ogonggelo warak nogo nen perak, ogonggelo iniki ale'nggen mbaruwak nduk, yi mendek ndi mendek nggween paga eeriyak mendek nogo mban iniki koonit nage menggerak~o.
46007035	An wone yokkirage yi, kit nen eeriyak mage me nduk, yokkirage ti lek~o. Ata, kineebe obeelom logobagip nduk, yokkiragi~o. Kit obeelom mban eerit nogo logonet, ninowe alik kinengga lolo agago punuk, mugurok nogo logobagip nduk, yokkiragi~o.
46007036	Aap ambi nen kwe yiindi pege nagaatik, "Mbet-mbet lambumbaniyak lek~o," yinuk, ari kwe, ti'nuk, kolaga nogo abu tawe age kenok, aap nogo iniki aganggen nen, "Nakwe nimbirak lambumbaniyak," mbake kenok, ti maluk lek me, lambumbiyoorak op aret kwe,
46007037	aap alik ambi nen yiindi pege nagaatik, iniki mondok nu'lek logonet, aganggen eeke nogo tebenogo punuk, at iniki nen, "Nakwe mbet-mbet lambumbaniyak lek~o," yinuk, mbake kenok, ti kunduk op mban aret~o.
46007038	Togop me, at aap akwe koloorak mbake nogo ti, maluk lek op aret kwe, tawe logorak mbake kenok ti perak, abu obeelom aret~o.
46007039	Kwe ogonggelo awo eenik wonage kenok ti, wone yugu paga imbirak lambunik wonage kwe, ogonggelo kangge kenok perak, nanu pemenggerak wondet aago wonage me, kwe nogo nen, "Aap alik kolaakit," mbake kenok ti, koloorak op aret kwe, kolage logonet, Ala aput kenok mban kolage logowak~o.
46007040	Aap kolaga'lek we logorak mbake kenok perak, iniki ale'nggen ambik kage logogin mbake agarik~o. An mbake logonet, yokkiragarak ti, Ala Aberiniki nen yo'nege kagak yokkirage mbake agarik~o.
46008001	"Wam kugi aanggo warak noorak ilik, mage a?" yinuk, wone ambi yokkira~o. "Nit abok nineenu~o," yogwe ti, abet aret yogwe kwe, it aap nen "Abok nineenu," mbakwi ti, wogoppako menggaarak. Ndi, aakumi inabuwa mbako logonet, obeelom eeppiigwi kenok perak, iniki kole eerogo piigo menggaarak~o.
46008002	Aap ambit-ambi nen, "An abok neenu," mbake kenok, at abe liirogon eenu ariyak mendek awo eenggo'lek kagak ari me, eenggo'lek nen aret ari mbariyak~o.
46008003	Ndi, aap ambi Ala imbirak iniki kunik wonage nogo Ala nen aap ti, eenu aret menggaarak~o.
46008004	Ti kenok, "Wam kugi aanggo warak noorak ilik, mage a?" yinuk, yogwe ti, at Ala alik ambit aret menggerak me, nggween paga yime kugiwak abe mendek ambi wonage lek ti, nineenu aret~o.
46008005	Mbogut paga nggween paga, "Ninagugi ambik wonogwe~o," yinuk, yogwe nogo ti, nit kunduk, "Nagugi nombo~o, nowogolo~o," yinuk, ambik inowak mbanit nogwe iigo monggoorak kwe,
46008006	nit perak, ninogoba ambit Ala aret wonage~o. At nen mban yi mendek ndi mendek abok aret wakkagagerak me, nit at ake aret nineenik ogoorik~o. Ndi, ninowe Yetut Keritut kunduk ambit aret~o. At eereegerak paga yi mendek ndi mendek warak eerogo pege nagagerik, nit nineenik logowok nduk, eeppinanege menggerak nineenu ogoorik~o.
46008007	Wone ti, nit nineenu aret kwe, it ando perak, awo liippega'lek aret agaarik~o. It nen maan kugi aanggo warak nonggo nogogwaarak me, yogondak iniki mari eeppunuk, wam ti, ugun noorak op aret kwe, iniki kole aga'lek me, "Inagugi aanggo wakaarak kagak, nonggo," yinuk, abeko nagaatik, "Maluk eekkologoorak kogo," yinuk, mbako menggaarak~o.
46008008	Nit yi mendek ndi mendek nunggwi paga Ala ninom kunik wonogolik~o. Nit nengga'lek puk wonogwe niinok, maluk eekkologwe, ndi, nunggwi niinok, obeelom eekkologwe, eekulik~o.
46008009	Togop me, kugi aanggo warak nogo kit nen ugun nenet noorak op aret kwe, kinoreewi ambi iniki abet mbakwi awo kole aga'lek nogo nggelenogo piyookwak, liippinip~o.
46008010	It kinoreewi ando iniki awo kole aga'lek mendek nogo nen, kugi aanggo warak kit ugun noorak kineenu me, ugun nunggwi kiinok, "It kugi aanggo warak kagak nunggwi me, nit togon nawi aret~o," yinuk, iniki maan mendek abeko logonet, nagun lek mbakop? Nunggwi aret iyoorak me,
46008011	it kinoreewi nogo abok inake Keritut kambeegerak kwe, kit alom abu kineenu logonet, kugi aanggo warak ugun namonggotak paga nen kinoreewi iniki awo kole aga'lek nogo maluk eeppiigwi kiyoorak me, liippunuk eeko logonip~o.
46008012	Ti eerumonggotak paga iniki warogo piigo logonet, Keritut kunduk inom aret maluk eeppumunggup~o.
46008013	Togop me, an nengge paga noreewi yigeebu wanggwi iinok, an nen aret nggelenogo piyookwak me, an wam mondok nengga'lek aret logogin~o.
46009001	An nogo, aakumi nen, "Yogop ee'nu, ndogop ee'nu," yo'nugwi iigak eeke minggirak mbakop? An nappiigak logokit nduk, Ala nen mippanulik mbakop? Ndi, ninowe Yetut an nenegen liirogon koolik nombako ogotik? Ninowe eyabu eeke minggirak nogo, anggen yugu negen kit aret wonogwe nogo lek a?
46009002	It aap ando nen, "Kat nappiigak mendek lek~o," yo'nugwi iigak kwe, kit nen perak, an yokkirage neegak, kit Ala apuri ogogutak ti paga liippaninuk nappiigak mendek abet aret wonage nombakwi nogo lek a?
46009003	It aakumi nen an kin wo'neego logonet, "Kat abet aret nappiigak mendek ilik?" yo'nugwi iinok, an nen wone onggo yorage logonet,
46009004	"Lek~o. An Ala eyabu eeke nogo onggo kinambi-kinagi ma'ninip~o," yokkiroorak meek mbakop?
46009005	It aap nappiigak mendek ando inom, at ninowe awurilogwe ambokan ndarak inom, Peterut inom, Ala wone wonok nugu logonet, inakuwi wogoren nugu menggaarak nogo ndak-ndak, nit togon togop eeriyak meek mbakop?
46009006	It ti, eerit nugwi iigak, an Mbaranabat nimbirak mban nit nineebe op logowok nduk, nineenggi paga mban nggik-palek eekko'net nugu logorak op mba'nuk, yogo ogotik?
46009007	It yigin unde nogo ineebe op logorak nduk, ineenggi paga mban nggik-palek eerogo nonggo menggaarak mbakop? It aap yabu eeka nen anggen yugu mbanogo ando it nunggulik mbakop? Ndi, it aap ndomba ndegeninaka nen ndomba inelak amburu toologo it ando noorak meek mbakop? Lek~o. It yabu eeko menggaarak abok aret onggo anggen mbanogo nonggo menggaarak aret~o, yinuk, yokkiragi~o, noreewi.
46009008	An wone yokkirage ti, nit aakumi abok eeko monggoorak nogo mban wakkagak yokkirage ti lek~o. Ata, maan Ala nen Muta wone yoreegerak nogo, togop aret liiru mbanak wonage nogo lek a?
46009009	"Lembu nen iniyok paga gandum anggen mbelanit nage kagak ando nunggwi iyo, inambe keele maarogo piigo logorak mage~o," yinuk, Ala nen wone Muta yoreegerak liiru mbanak wonage nogo ti, Ala nen lembu mban abuwa mba'nuk, yereegerak ilik,
46009010	nit togon, ninabuwa mba'nuk yereegerak a? Lek~o. Nit aakumi ninabuwa mba'nuk aret yereegerak me, it aap yabu wagangga inom, anggen mbilanit naga inom, imbirak nen, "Peebi nit aret nonggo logogun~o," yinuk, iniki lunik logonet, eeko menggaarak.
46009011	Togop ndak-ndak, nit nen Ala wone nogo kinikime awi yappinagareegurak me, yogondak anggen yugu kit kinamendek ando nit wo'niroorak meek nduk yogo ogotik?
46009012	It iyaalok Ala wone kinikime awi yappinagulik mendek nen, "It inamendek ando wo'niraagun," mba'nuk, kinoba aberak wonogwe iinok, wogorogo monggotak kwe, nit iyaalok yappinagareegurak nogo nen, "Wo'niraanip~o," yinuk, yokkiroorak meek mbakop? Yokkiroorak op aret kwe, obeelom wone Keritut yo'niragagerak wone nogo wiganit nage me, non mbambukwak nduk, "Wo'niraanip~o," yokkiraga'lek nineenggi paga nen mban eekko'net nogo ogoorik~o.
46009013	It Ala awi wurik me yabu eeko menggaarak nogo, yabu eekwi onggo negen mbi Ala ake pugu nogo aret kologwe, ndi, it aap Ala aanggo warogo wogogo menggaarak nogo, warogo wogogo logonet, ando it nunggwi, eeko menggaarak nogo kineenggo'lek me yogo ogotik?
46009014	Ti ndak-ndak it aap wone obeelom wone yorogwe nogo, ineebe obeelom logowak nduk, "It waganggo menggaarak nogo nen yi mendek ndi mendek wogorogo logowak~o," yinuk, ninowe nen koonogo pereegerak.
46009015	Koonogo pereegerak kwe, "Kinamendek ambi wo'ninip~o," yinuk, an yokkirage logolik~o. Ndi, yogondak kunduk, kit ambi eeppanubagip nduk, liiru yi mbanggirage lek mban. An kambuurak op aret mbake kwe, "An Ala ake pugu waagin abu lek~o," ari minggirak ti, iya lombok mbake me, aakumi nen lek eerogo paniyak lek aret~o.
46009016	An obeelom wone yoranet nege minggirak nogo ti, Ala nen, "Yoranet nege logot~o," ari kenok, yoranet nege minggirak ti paga an wogoppatiyak abu lek~o. An wone obeelom wone yoranet nege lek neenok, maluk eeppaniyak me, nagabiti mba'nuk, yoranet nege minggirak.
46009017	An niniki mba'nuk yorage logonetak en, "Onggo wo'niruwak," mba'nuk, niniki lunik logorak op aret kwe, Ala nen aret unde eeppaneegerak kenok, yoranet nege minggirak me, onggo lek we aret yoranet nege minggirak.
46009018	Togop me, an onggo koloorak ti, ngge mbakop? Lek~o. An yabu eeke onggo ti, wone yokkirage nogo paga, "Onggo wo'ninip~o," yokkiroorak op kagak, tebenogo punuk, obeelom wone onggo lek we aret kineenu eeppinagit nege minggirak nogo ti, an onggo kolage ti aret~o.
46009019	An aakumi inayeloman wonage lek we wonage minggirak kwe, Ala apuri eerogo piyaakit nduk, aakumi abok aret inayeloman eekko'nok nage minggirak.
46009020	An nen it Yakuri mendek Ala apuri eerogo piyaakit nduk, inenggela'me logonet, it Yakuri eeko menggaarak aret eerit nage, ndi, it wone Muta yoreegerak eeko menggaarak nogo, an togop eekeelik kwe, Ala apuri eerogo piyaakit nduk, inenggela'me logonet, Muta wone yoreegerak eeko menggaarak an ndak-ndak eerit nage,
46009021	ndi, it aap endekem mendek Ala nen wone Muta yoreegerak wone eekulik mendek nogo, Ala apuri eerogo piyaakit nduk, inenggela'me logonet, it eeko mengga kwak, an ndak-ndak eerit nage, eeke minggirak. Ti eeke minggirak nogo ti, Ala yereegerak wone nogo taganogo punuk eekeelik~o. Ata, Keritut yereegerak wone aret eeke logonet, eeke minggirak me nduk, yokkiragi~o.
46009022	Ndi, it aakumi iniki awo kole aga'lek mendek nogo iniki kole eerogo piyaakit nduk, it inenggela'me logonet, it eeko menggaarak an ndak-ndak aret eeke minggirak. An yi aap ndi aap abok inenggela'me nege logonet, it ambitak Ala nen inagap ndaruwak nduk, it eeko menggaarak abok aret an ndak-ndak eerit nage minggirak.
46009023	An eerit nage minggirak ti, abok aret it aakumi wone obeelom wone konembunuk, waganggo logonet, iniki ale'nggen mbakwi kwak, an togon nale'nggen kaakit nduk, yoranet nage minggirak.
46009024	It aakumi onggo koloorak nduk, nggare agan nogo logonet, ineebe apit aret nggare agan nogo menggaarak kwe, ambiret mban onggo kolage menggerak nogo, kit kineenggo'lek a? Togop me, onggo kolaabagip nduk, kit kunduk togop aret nggare agan togon nogo logonip~o.
46009025	Aap ambi it aakumi nggare agan nogwe nogo inom nggare agan aa'nduk wundi noorak mbake logonet, at yi mendek ndi mendek eeriyak mbake nogo tebenogo pege menggerak. At onggo nggare-nggare mendaarak we luulu lek ariyak mendek kagak yippanuwak mba'nuk, eeke menggerak kwe, nit perak, onggo nggare-nggare mendaarak mondok-mondok logorak mendek yippinanuwak mba'nuk, eekwi me,
46009026	-
46009027	ti paga an mondok nengga lolo nggare agan nage agarik~o. Wim namburuwok nduk, anggut-nggut wakkogo mengga kwak, an togop eekeelik~o. Ata, it ando, "Ninom mbe agan nogo logowok~o," yoraminggirak ninom mbe agan nogwe niigak, "Mbe agan noorak onggo kat koloorak lek me, puk logot~o," yo'nirukwak, nomaawi paga mbe agan nage logominggirik, onggo kolaakit nduk, yi mendek ndi mendek eeriyak ee'nake nogo tebenogo punuk, wakkagak mban eeke minggirak.
46010001	Noreewi~o. Muta nen nit ninombomini wogoren wage kagak, eereegwaarak nogo kobak ogwe kiyo, aberogo yokkira~o. It abok aret ndugwi nen tu nigiren wage, niyo mogongge kenok, it abok aret wunda wogwe, eereegwaarak.
46010002	Nit Keritut oone waganggwi mendek mbaruwak nduk, niyome wanggo monggo kwak, it Muta oone waganggwi mendek yelok iyaawak nduk, ndugwi nen nobaarogo piige, niyo mogonogo piige, eereegerak.
46010003	Roti mbogut paga nen wugira wagagerak nogo, it abok aret nunggwi,
46010004	ndi, yugum wareegerak nogo ti, Keritut kwak me, wake mbareegi, Ala nen niyo wogoragagerak nogo, it abok aret nunggwi, eereegwaarak kwe,
46010005	it ando nggwok nogo Ala ale'nggen inombarulik me, karume time kambit nogo logonet, inowak nggininit nagagerak nogo~o.
46010006	Ti eereegwaarak nogo it, "Maluk eeruwok," mba'nuk, eerit nogo nogogwa kwak, nit ndak-ndak, "Maluk eeruwok," mba'nuk eerit nogwe niyo, liippako logowok nduk, eereegwaarak.
46010007	It aakumi ando nen kugi eeko logonet, "Yi inom, mbi inom, nenok, mi'na'nuk, kwirabik-kwira-bok yogo logonet, kumi aap inom ugun-ugun eeko nogogwaarak~o," yinuk, liiru mbanak nogo ndak-ndak kit kugiwak amili kuniyak mage~o.
46010008	Ndi, it ando ndawi wappunuk, kumi ugun-ugun wurinabit nogo mbareegwa, ne ambit liingge ineebe ambik dua puluh tiga ribu aret kambit nogogwaarak nogo kwak, nit togop ee'ninabukwak, ugun aganabit nugu logorak mage~o.
46010009	It ando nen, "Ala nonggop ee'ninake kaamun?" yinuk, anini eeppogo mbareegwa, waalo nen eyak mbaninabit nage mbareegi, kambit nogogwaarak nogo kwak, nit togop aret kambit nookwak, "Nonggop ee'ninake kaamun?" yinuk, Ala anini eeppuurak mage~o.
46010010	It ando nen ineebi-ineeba yogo mbareegwa, at malayikat aakumi inoorit nega nogo nen inoorogo piinet wage mbareegi, kambit nogogwaarak nogo kokwak, nit togop aret ninooke kero, nineebi-nineeba yogo logorak mage~o.
46010011	It eereegwaarak nogo ti, in wakkagak nit nineenu aruwok nduk, eereegwaarak me, o age yobok eeriyak eyom panggoni wage kagak, nit yogondak wonogwe yi, niniki liippatuwok nduk, wone yi, liiru mbanniragagerak.
46010012	Ti kenok, aap ambit-ambi, "An Ala wone abu liippigirak me, maluk eerigin lek~o," mbake kenok, yigeebu wangge kero, iniki liippatinuk, logowak~o.
46010013	Kit kiniki nggagangginake menggerak nogo ti, alik mendek paga lek~o. Ata, yi aakumi ndi aakumi iniki nggaganinake menggerak nogo mendek paga mban aret kit kiniki nggagangginake kaamunggup kwe, at Ala nen nit ee'ninake nogo, mondok liippinanege menggerak me, kiniki nggagangginake kagak, kinomaawi lek arit unggwage logonet, maluk eekwi kiyo, Ala nen tu mbininogo pinagagin~o.
46010014	Ti kenok, noreewi~o. Kit an niniki kunik me, kugiwak amili kuniyak, "Nineebi lombok," mbako logonip~o.
46010015	Kit aap kiniki warak aret me, wone yokkirage yi, kit mban kiniki wakkogo logonip~o.
46010016	Nit niniki ambit lambunik logonet, at Keritut amiya wundeegerak nogo paga lambunogo pinaneegerak abeko logonet, amburu toolak waganogo, "Ala wa," yinuk, nonggo monggoorak nogo lek a? Ndi, roti karerogo nonggo monggoorak nogo ti, nit niniki ambit lambunik logonet, at ninake kambeegerak abeko logonet, nonggo monggoorak nogo lek a?
46010017	Roti ambit worarak wonage, ndi, nineebe apit aret kwe, roti ambit worarak ti aret karerogo mak-mak nunggwi me, nineebe ambit lambunik aret ogoorik~o.
46010018	It aakumi Iterali eeko nogogwaarak nogo liippinip~o. It Ala aanggo wonok wogwe inom, warogo Ala wogogo logonet, nunggwi inom, Ala nen ndak-ndak eeppiige menggerak lek mbakop?
46010019	An wone ti ngge nduk yokkirage mbakop? "Obeelom eekkolaabagip nduk, kugi aanggo warogo nonggo logonip~o," yinuk, yokkirage mbakop? Ndi, "Maluk eekkinake kero, kugiwak amili kunggo logonip~o," yinuk, yokkirage mbakop?
46010020	Mondok lek~o. An yokkirage ti, it aakumi endekem mendek nogo nen inagugi aanggo warogo wogogwi nogo ti, Ala ake warogo wogogwi lek~o. Ata, it inagugi inake aret warogo wogogwi me, inagugi kinoba age kero, kit kinom kunik eeko logorak an mondok, "Neebi," mbake logonet, yokkiragi~o.
46010021	Ninowe amiya kwak amburu toolak inom, kugi Tile agi toolak inom, imbirak lambunogo punuk nenggak yuurak mondok meek~o. Ndi, ninowe ambi larak inom, ti'nuk, kugi Tile ambi larak inom, imbirak lambunogo punuk, noorak ti kunduk, abu meek mban~o.
46010022	Nit ninowe anini eeppuurak op mbakop? Nit ninomaawi ambik, ndi, at omaawi lek mbakop? Lek aret~o.
46010023	Yi mendek ndi mendek eeriyak mage lek abok ugun eeriyak op aret kwe, eerit nogo logonet perak, nit ambi obeelom eekkoloorak nduk, eekulik~o. Ndi, yi mendek ndi mendek abok eeriyak ti, op aret kwe, apit op eeppinaniyak nduk, eekwi ti lek~o.
46010024	Kit kinobaalombok mban eekko'net nogo logorak lek~o. Ata, kinoreewi inikilom mbaruwak nduk inom aret eeppiinet nogo logonip~o.
46010025	-
46010026	"Nggween inom, yi mendek ndi mendek nggween paga wonogwe nogo abok aret inom, at Ala mban unde aret~o," yinuk, liiru mbanak wonage me, kit wam mbanak pasar paga onggo kumbunuk, alom kobak logonet, ugun nonggo logorak op aret~o.
46010027	It aap abet mbaka'lek mendek nen kinom mbi noorak nduk, wiigirage kenok, kinom na noorak mbakwi kiinok, larogo wokkirogwe nogo, "An op namun ilik, lek a?" mbaka'lek kagak ugun aret nonggo logorak op aret kwe,
46010028	-
46010029	aap alik ambi nen, "Yi kugi ake nggomoorak larak~o," yinuk, yokkirage kenok perak, kit ugun noorak op aret kwe, at yokkirage nogo nen, "An op namun ilik, lek a?" iniki aaninggin kenok, yokkirage me, at ake nen noorak lek mbo puurak aret~o. Mbo puurak op aret kwe, kit ando nen, "An ugun noorak op mbake neegak, at ambi noorak paga nonggop nduk mage yo'nirage,
46010030	ndi, an nobaalombok Ala, Wa, yinuk, nengge neegak, it aakumi nonggop nduk, nabok mbanggwi, eeko agaarik~o," yinuk, yogwe kiigirak me, noreewi~o.
46010031	Kinambi nunggwi, kinagi nunggwi, yi eekak ndi eekak abok aret eeko logonet, Ala endage tiyappuurak nduk mban eeko logonip~o.
46010032	-
46010033	An aakumi inale'nggen mbaruwak nduk, inake yi eekak ndi eekak eeke logonet, an obeelom logokit mba'nuk, eekkolage lek~o. Ata, Ala nen it inagap ndaruwak nduk, obeelom eeppiinet nage minggirak nogo ndak-ndak, kit togon, it Yakuri mendek inom, Yunani mendek inom, Ala apuri yi awi ndi awi kuwak eerit nogo menggaarak abok aret eeppiinet nogo logonet, non mbanogo piyookwak, liippunuk, eeppiinet nogo logonip~o.
46011001	At Keritut eeke menggerak an liippunuk, eeke minggirak pogom, kit nen an eeke nogo liippaninuk eeko logonip~o.
46011002	Kit nen kulinik-kalinik noba aberak logonet, yi wone ndi wone yokkirage nagagirak nogo, liippunuk eerit nogwe me, "Kit iya lombok," kinombake agarik~o.
46011003	At Ala abu'me ti, Keritut. Ndi, Keritut abu'me ti, aap. Ndi, aap inabu'me ti, kumi, togop aret monggoorak me, wone ti, liippubagip nduk, yokkiragi.
46011004	Togop me, nit Ala apuri kuwak eeppunuk, ninabetagi yirik kagak tamban eekwi, Ala wone yorogwe, eekwi niinok, nit ninirimbaga wonage Keritut nogo aret enggali eerogo pogo monggoorak me, nggoorogo punuk, eeko logowok~o.
46011005	Ndi, it kumi nogo nen inayum inomba nggoorak logonet, tamban eekwi, Ala wone yorogwe, eekwi iinok ti, we inagap mbelanak negen logonet eekwi me, it inirimbaga wonogwe inogonggelomini nogo inenggali eeppiigo menggerak me, inayum inomba langgunik logonet, eeko logowak~o.
46011006	It kumi inayum inomba langguniyak ineebi mbakwi kenok, it ineeruwak mbanogo pogo logowak~o. Ndi, it ineeruwak mbanggwi, inanobak puluk ko eerogo pugwi, eeremenggerak paga inenggali mbakwi kenok, inayum inomba langgunik logonet, tamban eeko logowak~o.
46011007	-
46011009	Ala nen aap ti, kumi inake wakkoolik~o. Kumi ti, aap inake wakkagagerak me, aap inalom ti, kumi lek~o. It kumi inalom ti, aap aret me, inayum langgunik logonet, inogonggelomini inabu'me tebe yinuk, inayuk wuko logowak~o. Ndi, aap perak, Ala nen, "An tiyappanugo logowak~o," yinuk, at etenggen pogom aret wakkagagerak me, aap ti, Ala abu'me tebe yinuk, inabetagi nggoorogo punuk, tamban eeko logowak~o.
46011010	Togop me, malayikat nogo nen it kumi liippiigwi me, aap inayuk wuko menggaarak iyaawak nduk, inayum inomba langgunik aret logowak~o.
46011011	-
46011012	Yi mendek ndi mendek wo'nirage menggerak alom ti, Ala aret~o. Ndi, it kumi inalom ti, aap aret kwe, it aap perak, kumi nen aret ndaganako menggaarak me, it kumi lek nen it aap wigannariyak lek~o. Ndi, it aap lek nen it kumi kunduk wigannariyak lek mban me, ninowe ninom kunik me, kumi aap ndak-ndak aret wonogo monggoorak~o.
46011013	Togop me, tamban nggwok paga eeko logonet, it kumi inayum nggoorogo punuk, tamban eeriyak op mbakop? Kit nen mban kiniki kooninip.
46011014	-
46011015	Ndi, it kumi nogo inanobak naberak logowak nduk, ineeruwak wogoragagerak me, ineeruwak nggorek kenok, "Nineeruwak nggorek ti, op aret kogo," yinuk, inale'nggen mbako menggaarak nogo lek a? Ndi, nit aap nen, "Nineeruwak nggorek kenok, ninobam lek~o," yinuk, mbaniyak ee'ninake menggerak nogo lek a?
46011016	Ti eekwi nogo paga it aap ando kinenggela'me nen, "Yogop eeriyak lek~o," yinuk, inoone nabenak mban yogwe iinok, "Nit yime inom, it Ala apuri ando yi awi ndi awi kuwak eerit nogo menggaarak inom, alik eekulik ti mban aret eeko monggoorak~o," yinuk, yoraanip~o.
46011017	Noreewi~o. Kit kuwak eeri wogo nogootik, "Obeelom eekwi lek, maluk eekwi~o," yinuk, yogwe konenggirak me, an wone yi yokkiraakit mbakirak nogo ti, wogoppinagage logonet, yokkiraagin lek~o. Mbekkirage negen logonet aret yokkiraagin~o.
46011018	Wone aa'nduk koonogo yokkiraakit mbakirak nogo yi~o. Kit Ala apuri kuwak eeko monggotak nogo, kuwak eeri wogo logonet, kit-kit aret ogoorik-ogoorak eekkologwe nogo naruk konengge nagarik, "Yi abet aret yogwe ilik?" mbakirak~o.
46011019	Kit wone-wone yogo logonetak lek en, taani nen wone liippunuk agan nugwi nogo, alom kin a'netak lek kwe, wone-wone yogo monggotak nogo paga alom kenom aga~o.
46011020	-
46011021	Kit kuwak eeppunuk, kinambi kinalitak lombok nonggo logonet, it ando nengga'lek abu wonogwe iigak, kit ando mban tiyaaket nunggwi, ndi, amburu nenok, kumili-kumili agan nugwi, eekwi konenggirak me, ninowe ambi inom, amburu inom, abe noorak nduk, kuwak eekwi lek ugun-ugun eeriyak nduk kuwak eekwi kiigi~o.
46011022	Wologwe! Kinagi-kinambi nonggo logorak kinawi wurik lek kenok, Ala awi wurik me ugun-ugun eeri unggwogo ogotik? Ndi, Ala apuri kuwak eeko menggaarak meek eerogo piigo logonet, it inamendek lek nogo inenggali kaawak nduk, eeginakwi lek mba'nuk yogo ogotik? Kit togop aret eekwi me, an nonggop yokkira? "Kit op aret eekwi~o," yinuk, yokkiroorak mbakop? Mondok lek~o.
46011023	At ninowe nen eeko logorak yo'nereegerak wagangge nagagirik, yokkiragagirak nogo eebe yi aret. At ninowe Yetut waruwok nduk awo pigagangga'lek iigak, ne ti eyom oonikiya paga roti mbi eenggime wagangge nagagerik,
46011024	"Ala wa," yinuk, karerogo wogorage logonet, "Yi an neebe negen aret me, kit kinake aret~o. An noba abeko logonet, nonggo logonip~o," yinuk, yorage mbareegi, nunggugwaarak.
46011025	Nonggo nogogwaarik, ti'nuk, mbi weelek larak ando nenok, amburu toolak togop aret eenggime wagangge nagagerik, "Ala nen kinom lambumbinagarak wone ngget mendek koonogo pereegerak nawoneninu kilikkirage nogo, kit abet mbarubagip nduk, namiya kinake wundigin amburu toolak yi kwak aret me, kiniki noba abeko logonet, nonggo logonip~o," yinuk, wogorage mbareegi, nunggugwaarak.
46011026	Nit Yetut woroorak tokkogo logonet, roti inom, amburu toolak inom, ne ambi nenggak, ne ambi nenggak eeko logonet, "Ninowe Yetut ninake abet aret kambeegerak kagi," yinuk, nggwok paga paganggo monggoorak.
46011027	Togop me, kit ninowe ambi larak inom, amburu toolak inom, we wuppagagi-perambagagi nunggwi kiinok, ninowe eebe inom, amiya inom, maluk eerogo pogo logonet, aret nonggo monggotak kiigo~o.
46011028	Kit aa'nduk kiniki liippatinuk, mbi inom, amburu inom, nonggo logorak ti op~o.
46011029	"Yi ninowe eebe negen aret~o," yinuk, liippega'lek logonet, kit mbi inom, amburu inom, nunggwi kiinok perak, "Ala anini ninoba pinanuwak," mba'nuk, nonggo monggotak kiigi~o.
46011030	Kit ti eekwi paga kinenggela'me time kineebe ambik andi eekkinake, ndeyak eerogo pinagage, ndi, ando kambit nogwe, eeko ogotik~o.
46011031	Nit aa'nduk, niniki liippatinuk maluk paganggwi niinok, peebi Ala nen nit eekwi liippinaninuk, maluk onggo ninoba pinanigin lek~o.
46011032	Peebi it aakumi nggween paga mendek abok aret inowak loonogo maluk onggo inoba piige logonet, nit ninom ninoba pinanege kero, yogondak at ninowe nen nit eekwi liippinaninuk, niniki koonogo pinanege menggerak.
46011033	Togop me, noreewi~o. Mbi amburu noorak nduk, kuwak eeri wogwe kiinok, ambugwi aret nabagip nduk, toginako logonip~o.
46011034	Ndi, mbi-amburu noorak nduk, kuwak eeko logonet, mbi abu nen ndonggok togon nunggwi kiinok, Ala nen maluk eerogo pinagage kero, kinambi weelek kiname nen mondok ndonggok togon nenok, wogo logonu~o. Wone ando ti, an pekkiya wage logominggirik, ninom logonet, yokkiraagin~o.
46012001	Noreewi~o. Aberiniki nen ninalitak lombok unde eeppinanege menggerak nogo, kit kineenggo'lek wonogwe kiyo, yokkira~o.
46012002	Kit aa'nduk, Ala wone konengga'lek wonogo logonet, kugiwak nebet-ndalok ariilik mendek kagak, "Ndogop yo'nirage kogo," yinuk, mugurok nogo nogogutak nogo, kineenu aret~o.
46012003	Ala Aberiniki kinikime wonage logonet, "Kat Yetut yi, kugi pulunogo pagagi~o," yinuk, yoriyak op mbakop? Ndi, Aberiniki kinikime lek logonet, "Kat Yetut nowe aret~o," yinuk, yoriyak op mbakop? Togop yoriyak mondok meek me, kineenu logobagip nduk, yokkiragi.
46012004	Aberiniki nen ninalitak lombok unde eeppinanege menggerak nogo ti, ambik wonage kwe, at eebe perak, ambit nen aret tumbu'nirage menggerak.
46012005	Ndi, nit Ala eyabu eeko monggoorak ti, alitak lombok wonage kwe, ninowe eebe ambit aret ake eeko monggoorak.
46012006	Ndi, eerit nogo monggoorak nogo ti, ninalitak lombok eerit nogo monggoorak kwe, Ala eebe ambit nen mban eeppinanit nage kagak eerit nogo monggoorak.
46012007	Aberiniki nen nit-nit mban obeelom eekko'net nogo logowok nduk, ninalitak lombok unde eeppinangge menggerak me, eerit nogo logonet, unde eeppinangge nogo, yelok aret kogo logogun~o.
46012008	Aberiniki ambit nogo nen aap ambi iniki warak logonet, wone koonogo yorage logowak nduk, unde eeppege, ambi, yi wone ndi wone alom neenu a'nuk, liirogon yorage logowak nduk, unde eeppege,
46012009	ambi, abet mba'nuk eeke logowak nduk, unde eeppege, ambi, aakumi andi iinok, obeelom eeginake logowak nduk, unde eeppege,
46012010	ambi, eerubok mendek eerit nage logowak nduk, unde eeppege, ambi, Ala wone yorage logowak nduk, unde eeppege, ambi, aakumi nen wone agan nugwi nogo abok aret, "Yi abet agan nugwi ilik, pilit agan nugwi a?" yinuk, yelok kage logowak nduk, unde eeppege, ambi, aakumi inoone nineenggo'lek kwe, lalin negen taati aret woppunuk, it inoone paga lombok yorage logowak nduk, unde eeppege, ndi, ambi, at ambi ari kagak, "Togop yigi~o," yinuk, abut laganogo yorage logowak nduk, unde eeppege, eeke menggerak~o.
46012011	Ti eeppinanege menggerak abok aret at Aberiniki eebe alik ambit nen at iniki mbaketak ndak-ndak aret ninalitak lombok unde eeppinanege menggerak.
46012012	Nineenggi-niniyok yeregerak-peregerak ti, ambik aret wonage kwe, nineebe ambit aret wonage ti kokwak, Keritut eebe ambit aret kwe, at eenggi-iyok negen nit apit aret ogoorik~o.
46012013	Togop me, nit Yakuri mendek inom, kit endekem mendek inom, kit aakumi inayeloman inom, inayeloman lek we wondet aago wonogwe inom, Aberiniki nogo paga nen nit abok aret nineebe ambit kumbinaneegerak me, niyo eneeri ambit nonggo monggo kwak, at Aberiniki eebe ambiret aret nit abok ninikime mambinaneegerak.
46012014	Togop me, nineebe alik mban wonage lek~o. Nineenggi-niniyok yeregerak-peregerak abok aret nineebe ambit paga mban kunik wonage~o.
46012015	Ti kenok, wone ogut wakkagak ambi yokkira~o. Aap ambi iyok nen ari logonet, "An ti, at eenggi mendek lek me, at eebe paga kunik lek aret agarik~o," ari kenok, at eebe paga kunik lek abet aret mbakop?
46012016	Ndi, aruk nen ari logonet, "An nogo, at enegen mendek lek me, at eebe paga kunik lek aret agarik~o," ari kenok, at eebe paga kunik lek abet aret mbakop?
46012017	Nineebe abok tigitogon ti, ninigen mban ogobakkigi'netak en nonggop togon ninaruk konenggo logonetak mbakop? Ndi, nineebe abok tigitogon ti, ninaruk mban ogobakkigi'netak en, nonggop togon yi mendek ndi mendek obari kogo logonetak mbakop? Togop logorak meek~o.
46012018	At Ala nen iniki koombege nagagerik, nineenggi-niniyok yeregerak-peregerak alitik-alitak ninanobak me nen ndegen-ndegen aret kumbinanit ogu niniyok me wambi nagagerak.
46012019	Nit nineenggi-niniyok yeregerak-peregerak mban logonetak en, nano paga kunik logonetak mbakop?
46012020	Lek~o. Nineenggi-niniyok yeregerak-peregerak ti, ambik aret kwe, nineebe ambit ti paga aret kunik menggerak~o.
46012021	Ti kenok, ninigen nogo nen nineenggi yoge logonet, "Kat nen ambi ee'naburak lek me, neebi~o," yoge, ndi, ninanobak nen niniyok yoge logonet, "Kat nen ambi ee'naburak lek me, neebi~o," yinuk, yoge, eeriyak op mbakop? Togop yuurak lek~o, noreewi.
46012022	Nit nineebe iya, ndi, nineenggi-niniyok yeregerak-peregerak nogo ti, meek mbakwi kwe, lek kenok, nineebe alik nen eeke logorak meek me, ti abu iya lombok aret~o.
46012023	-
46012025	Nit nineenggi-niniyok yeregerak-peregerak ando etenggen abe amuni mbanak kenok, liippugwi lek kwe, ando etenggen maluk kenok, ogobakkigirogo pugwi, ando ninenggali arukwak nduk, nobakkologwe, eeko monggoorak. Nineenggi-niniyok ambi nen ambi abuwa eekak, ambi nen ambi abuwa eekak, eeko logowok nduk, at Ala nen nineebe ogobakkigirogo pinanege logonet, nineenggi-niniyok ogoorik-ogoorak logokwak, etenggen maluk kenok, ogobakkigikkologo logowok nduk, koonogo pinaneegerak.
46012026	Togop aret kooneegerak me, kineenggi ambiriluk mbanggirage kenok, kineebe abok aret andi eek-kinake, ndi, kinetenggen abe me, aakumi nen, "Wi," kirogwe iinok, kineebe abok aret ale'nggen mbake, eeke menggerak.
46012027	Ti ndak-ndak, kit kineebe lambuk togon ti, Keritut eebe aret. Ndi, kit kinalitak lombok ti, Keritut eenggi-iyok aret ogotik~o.
46012028	Ndi, Ala nen at apuri kuwak eeko menggaarak inenggela'me nen aa'nduk nappiigak mendek leenogo piige, ti'nuk, it inabu'me Ala wone yorogo menggaarak mendek mippiige, ndi, it inabu'me Ala wone mamunirogo menggaarak mendek mippiige, ndi, it inabu'me eerubok mendek eekwi, aakumi andi obeelom eeginakwi, yeenggwaarogwe, wone koonogo piigwi, inoone lombok lalin yogwe, inalitak lombok eerit nogo logowak nduk, unde agago piinok mippiyareegerak me,
46012029	it abok aret nappiigak mendek logowak nduk, mippiyareegerak mbakop? It abok aret Ala wone yorogo logowak nduk, mippiyareegerak mbakop? It abok mamunggak logowak nduk leenogo piyareegerak mbakop? Ndi, it abok eerubok mendek eeko logowak nduk, kooneegerak mbakop?
46012030	It abok andi kenok obeelom eeginako logowak nduk, yoragagerak mbakop? It abok inoone lalin yogo logowak nduk, mippiyareegerak mbakop? Ndi, it abok aret inoone yogwe nogo, "Togop yigi~o," yinuk, yorogo logowak nduk, wogoragagerak mbakop?
46012031	Lek~o, noreewi. Ala nen ninalitak lombok unde eeppinaneegerak me, yokkiragi~o. "Ala nen aa'nduk iya lombok unde eeppiyareegerak nogo mendek unde eeppinagawak nduk, at yogo logonip~o," yinuk, yokkirage kwe, wone ambi mondok iya lombok eeko logorak nogo yokkira~o.
46013001	An aakumi inoone amburu ndik-ndik yogo mengga kwak ari, malayikat mendek inoone ari, eeke minggirak kwe, aakumi inabuwa mbaka'lek logonet ari neenok, an niyowak toolak lek me, oone lobale nggwok mban ari menggerak ndak-ndak aret ari minggirak kagi~o.
46013002	An Ala wone yorage logokit nduk, unde eeppanege, yi wone ndi wone alom neenu a'nuk, liirogon yorage, wone kote kumaarak mendek abok yelok kage, niniki abet mbake logonet, "Puut yi keebe tayo yu~o," yinuk, yoge neenok, tayo yi nage kage, eeke minggirak kwe, aakumi inabuwa mbaka'lek logonet eeke neenok perak, we aanom warogo aret eeke minggirak kagi~o.
46013003	An nen nayi mendek ndi mendek abok it aap ineenggi lek nogo tumburirage, ndi, Ala wone yorage paga onggo nggwok kolaakit mba'nuk, "Neebe inom noorogo kani kumbaninip~o," yorage, eeriminggirak kwe, aakumi inabuwa mbaka'lek logonet, eeriminggirak me, onggo an ambi kolaagin mondok lek aret~o.
46013004	It aakumi inabuwa mbako logonet eekwi nogo ti, wone onggo mbet-mbet yoraga'lek puk wonogwe, inobaabut yanggonak wonogwe, eeko menggaarak. Ti eeko logonet neebi-keebi yogwe, iniki wogoppakwi, an iya mbakwi,
46013005	inenggali lek eerit nugwi, nit mban obeelom eekkolaawok mbarit nugwi, inanini mbet-mbet wungge, maluk eeppiigwi nogo inikime abekwi, eerit nugwi ti mendek it aakumi inabuwa mbako menggaarak nogo ti, togop eekulik~o.
46013006	It aakumi inabuwa mbako logonet, eekwi ti, maluk eeriyak inikilom mbakulik~o. Ata, Ala ari menggerak eerit noorak mban inikilom mbako menggaarak.
46013007	It maluk eeppiigwi iigak kwe, inabuwa mbakwi, it-it yogo logonet, ambi ari kenok abet ari mbakak eekwi, iniki lunik nogo mondok eerigin aret mbakwi, eerulik kagak, "Eekotak~o," yinuk, inoone inoba piigwi iigak, yanggo yinuk, waganggwi, eekwi nogo ti, lek aga'lek mondok kundugu tit aret eeko menggaarak.
46013008	Ala nen yorage kagak yorogwe, inoone lalin woppunuk yorogwe, yi wone ndi wone alom ineenu ogwe, eekwi ti, lek arigin aret kwe, aakumi inabuwa mba'nuk, eeppiinet nugwi ti perak, lek arigin lek mondok aret logogin~o.
46013009	Yogondak Ala wone mbuuluk yelok kogo logonet, yorogo monggoorak kwe,
46013010	peebi abu obeelom eeppinaniyak eyom panggoni wage kenok perak, yogondak mbuuluk yelok kenok yorogwe nogo, lek age logonet, abok aret nineenu arugun~o.
46013011	An elege mbuuluk wonage logonet, it elege-aabologwe inoone yogwe pogom an noone ari, it eeriyak inikilom mbakwi nogo an togop aret mbake, iniki koonggwi nogo ndak-ndak an niniki koongge, eeke nagagirak kwe, an niniki warak age nagagirik perak, it elege-aabologwe inobaabut pogom logonet eeke nagagirak nogo mbo pereegirak~o.
46013012	Nit yogondak wukagi yumaak me, pekkogo logonet, ninetenggen liirogon kogolik nogo pogom, ninogoba etenggen agalu'mok mban kogo monggoorak kwe, peebi at eebe ninom lambumbunuk perak, at etenggen ninigen lik togon aret kaagun~o. Yogondak an ando mban neenu minggirak kwe, at nen an eeke minggirak abok aret liippaninuk eenu menggerak nogo ndak-ndak, an peebi at eeke nogo abok neenu arigin~o.
46013013	Ti kenok, niniki abet mbakwi inom, niniki lunik wonogwe inom, aakumi inabuwa mbakwi inom, wone alom kenagan wonage kwe, nabuwa-kabuwa mbakwi ti perak, mondok tiyanak aret wonage agaarik~o.
46014001	Ti kenok, nabuwa-kabuwa eeko logorak wone ti, kinengga lolo punuk, eeko logonip~o. "Ala eyabu eeko logorak unde eeppinanuwak lak ao," yinuk, at yogo logonet, Ala wone yorogo logorak inom aret unde eeppinagawak nduk, at yogo logonip~o.
46014002	It aakumi inoone lalin yogo menggaarak nogo ti, aakumi konengga'lek iigak yogo menggaarak me, aakumi inaruk koneniyak nduk yorogwe lek~o. Ata, Aberiniki it inikime lik yi unggwage kenok, wone kote mendek yogo menggaarak me, at Ala aruk koneniyak nduk, yogo menggaarak~o.
46014003	Ndi, it aap Ala wone yorogo menggaarak nogo nen perak, aakumi iniki kole eerogo piigwi, inaruk wakwi, iniki eyak wappiigwi, eeko menggaarak.
46014004	It aap wone lalin yogo menggaarak nogo ti, it inalik iniki eyak wakkologo logowok nduk, yogo menggaarak kwe, it aap ninogoba Ala wone yorogo menggaarak nogo perak, Ala apuri kuwak eerak abok iniki kole eerogo piyaawok nduk, yorogo menggaarak.
46014005	Kit abok nen wone lalin negen woppunuk, yorogo logorak ti, an nen op aret mbake kwe, an nen, "Ao," mbake ambi ti, "It abok nen Ala wone yorogo logowak lak, ao," kinombake minggirak. Inoone lalin yogo menggaarak nogo ti, it Ala apuri kuwak eerak abok iniki kole aruwak nduk, "Togop yigi," yinuk, yoroorak ambi lek kagak, yogo menggaarak ti, meek~o. It Ala wone konenggwi iigak yorogo menggaarak ti perak iya~o.
46014006	Togop me, noreewi~o. An kinowagam wage logominggirik, Ala nen paganogo yo'nege kagak, yokkirage, wone ambi liirogon kineenu eeppinagage, Ala wone yokkirage, wone mamunggirage, eeka'lek logonet, we noone lalin aret woppunuk, yokkiroorak mban kinowagam wage neenok, "Yi nano eeppinanikit nduk wagarak?" nombarumunggup nogo lek a?
46014007	Ti ndak-ndak nggawiiwak a, nggitat a, eeke logonet, oone abe lek kagak we lobale mban eeke kenok, aakumi nen, "Wone ti mendek ari," yinuk, nonggop negen liippuurak mbakop?
46014008	It aakumi wim namburuwok nduk, oone nggwok eeka trompet nogo oone pu abe eeka'lek kenok, nonggop togon it aap wim namburiyak nogo, inawuri lombok kuwak eeri woraagun mbakop?
46014009	Ti kokwak, kit kinoone we lalin yogo monggotak nogo liirogon yorogwe lek kiinok, kit yogwe nogo taani nen, "Wone ti aret yigi," yinuk, lik togon konenugun mbakop? Kit yogo monggotak ti, kineenggo'lek kagak, we aanom warogo nineenu mbaruwak agan nugwi kiigi~o.
46014010	Ndi, o nggween paga yime it aakumi inoone alitak lombok ambik yogo menggaarak kwe, wone yogwe konenggulik mendek yime ambi wonage mondok lek~o.
46014011	It wone yogwe iigak, an konengga'lek kenok, it nen, "Aap yi, nggiru nen ari," nombakwi, ndi, an nen kunduk, "Aap alik mendek inoone yogwe," inombake, eerugun~o.
46014012	Kit nen, "Ala eyabu eeko logowok nduk, ambi unde eeppanuwak lak ao," yinuk, mbakwi kiinok, Ala apuri kuwak eeko menggaarak nogo, iniki kole eeppiyoorak nogo mendek unde eeppinagawak nduk, at yogo logonip~o.
46014013	-
46014014	An ambi inoone lalin negen woppunuk, tamban eeke kenok, niniki nen abet aret eerigin kwe, "Ngge nduk yagarak," an kobak arigin~o. Togop me, aap ambit-ambi inoone lalin negen woppunuk, ari menggerak nogo nen, "An ari logominggirik, aakumi kobak ogwe iyo, Ti togop nduk yigi~o," yinuk, yorage logowak nduk, tamban eeke logowak~o.
46014015	Ti kenok, an tamban nonggop eeke logi~o? An tamban eeke kenok, niniki kobak logonet, ambi inoone lalin negen woppunuk, eerigin lek~o. Niniki nen abeppunuk, aakumi inoone paga aret eeke logogin~o. Ndi, ndawi ari kenok, aakumi inoone lalin negen woppunuk kobak logonet ari logogin lek mban. Niniki koombunuk nen aakumi inoone yogo menggaarak nogo paga kin aret ari logogin~o.
46014016	Ala alut eeko logonet, kiniki abe'naga'lek kagak, ambi inoone lalin negen woppunuk, tamban eekwi kiinok, it aakumi ando kinom kuwak eeppunuk, tamban eekwi nogo, kat ari it kobak ariyak me, nonggop togon, "Abet aret yigi~o," yinuk, "Amin," yugun mbakop?
46014017	Kit nen Ala mondok iya tit wogoppugwi kwe, it ando kobak iigak, ambi inoone lalin negen woppunuk, yogwe me, kit nen obeelom ambi eeppiyaamunggup lek aret kiigi~o.
46014018	Kit ambitak, ambi inoone lalin negen woppunuk, yogo monggotak ti, iya negen kwe, an perak, Ala wogoppege logonet, yi aap ndi aap inoone woppunuk ari minggirak me, an ari minggirak ti, iya lombok mbake logonet, "Ala wa," yoge minggirak.
46014019	Ala apuri kuwak eerak inenggela'me logonet, an ambi inoone lalin negen woppunuk, ari neenok, koneniyak lek me, an ambi inoone lalin negen woppunuk, noone nggorek mban yoroorak neebi~o. Ata, it liippuwak nduk, it inoone paga wone kuwagaluk yoroorak ti perak, op aret mbake minggirak~o.
46014020	Noreewi~o. Kit kiniki koonggwi nogo ti, it wologwe-mbuulogwe iniki koonggo mengga kwak, kiniki togop koonggo logogup~o. Ata, it aap iniki warak koonggo menggaarak pogom koonggo logonip~o. Maluk eeriyak eekkinake kero, elege awo ngget ndarak maluk ineenggo'lek menggaarak nogo pogom, kit togop aret logonip~o.
46014021	Ala nen ari logonet, "It aap inambik nen, inoone alik mendek nen, Napuri yi, an noone yoraawak nduk, nappiya woraminggirak kwe, Noone yorogwe nogo it liirogon inaruk konenugun lek~o," yinuk, yereegerak Muta liiru mbaneegerak wonage me,
46014022	it aakumi wone lalin yogwe nogo, it abet mbakwi mendek inake lek~o. It iniki abet mbaka'lek mendek nen ineenu agak ti, liippunuk, abet mbaruwak nduk, yogo menggaarak kagi~o. Ndi, it Ala wone yorogo logowak nduk, unde eeppiyareegerak nogo ti, it abet mbaka'lek mendek inake lek~o. Ata, it abet mbakwi mendek liippatuwak nduk aret yorogo menggaarak.
46014023	Togop me, it Ala apuri kuwak eeko menggaarak nogo abok ambit me kuwak eeppunuk, it abok nen inoone alitik-alitak lalin negen woppunuk, yogwe iinok, it aakumi weelek mendek a, Ala wone abet mbaka'lek mendek a, wogo logomenggaarik, it nen, "Aap yi, kumili negen agan nugwi kiraap," yinuk, yogo logogun lek mbakop?
46014024	-
46014025	Yogo logogun aret kwe, kit abok aret Ala wone yogwe me, it wogwe iinok perak, kit Ala wone yorogo logonet, wone it inikime kote kumaarak menggerak abok aret paganogo tena'me yorogwe konenggo logomenggaarik, "Wone ti, nit niinok, yo'nirogwe iigo~o," yinuk, iniki ndoguk togon wakkologo logonet, Ala abu'me tebe yinuk, Ala wogoppogo logonet, "Ao, Ala kinom abet aret wonogwe kiigo~o," yinuk, yokkiraagun lek mbakop?
46014026	Ti kenok, nit nonggop yuwok~o, noreewi. Kit kuwak eeppunuk logonet, aap ambi nen ndawi tiyaniyak mbake kenok tiyangge, ambi nen wone ambi mamuniroorak mbake kenok mamunirage, ambi Ala nen paganogo yoge kagak, yoroorak mbake kenok yorage, ambi, it ambi inoone lalin negen woppunuk, yoroorak mbake kenok yorage, ambi, "Togop yigi~o," yinuk, abut laganogo yoroorak mbake kenok yorage, yi eeriyak ndi eeriyak ti abok aret eeko logonet, it Ala apuri iniki nu'lek eerogo piyoorak kenok mban eeko logonip~o.
46014027	Kinoone lalin yogwe nogo ti, kit kineebe ambik nen yuurak lek~o. Ata, kineebe mbere a, kenagan a, nen mban yogo logonet, peebi-aa'nduk yogwe kiigak, at ambi nen wone ari kenok, at ambi nen, "Yogop yigi," yinuk, abut laganogo yokkiragak eeko logowak~o.
46014028	Ndi, aap, "Yogop yigi~o," yinuk, abut laganogo yokkiroorak Ala apuri kuwak eerak kinenggela'me time ineebe lek iinok ti, it lalin negen yogwe nogo inoone lek, puk aret logonet, inikime nen mban yogwe, Ala yogwi, eeko logowak~o.
46014029	It aap Ala wone liippunuk yorogo menggaarak nogo ineebe mbere a, kenagan a, nen aret wone yokkirogo logowak~o. Ndi, yokkirogwe iigak, kit ando nen, "Wone yo'nirogwe ti, abet aret yigi?" yinuk, liippako logomunggup~o.
46014030	It yokkirogwe iigak, aap alik ambi kwi'ndak wonage me, Aberiniki inikime lik ari logonet, paganogo yoge kagak yuurak mbake kenok, aa'nduk ari logomenggerak nogo, puk age kagak yokkiroorak op aret~o.
46014031	Kit abok aret mamunggologwe, abok aret kiniki eyak wat-wat yogwe, eeko logobagip nduk, Ala wone peebi-aa'nduk ndegen-ndegen yorogo logorak ti obeelom aret.
46014032	-
46014033	Ala ti, naalop-kaalop eerogo piiga lek~o. Ata, iniki lambunik ale'nggen logorak eerogo piiga at aret me, it Ala wone yorogo menggaarak nogo yoroorak aganake kenok, tebeppunuk logonuk, at aa'nduk yorage nogo puk age kagak, yoroorak mbake nogo peebi yoragak eeko logorak op aret~o.
46014034	At Ala nen ari logonet, "It kumi ti, inoone yuurak lek~o. Aap inabu'me tebe yinuk, inoone konenggo logowak~o," yinuk, Muta yoreegerak liiru mbanak nogo ndak-ndak, it Ala apuri alik leenak yi awi ndi awi kuwak eeppunuk, eeko mengga kwak, kit togon, kuwak eeppunuk logonet, it kumi ti, inoone lek puk logowak~o.
46014035	Ala apuri kuwak aago inenggela'me logonet, kumi nen wone yorogwe iinok, inenggali eekkolookwak me, wone ambi it kobak eekwi iinok, nggwok paga kin wogiyoorak lek~o. Iname na'nuk, inogonggelomini kin wogiigwi iinok, yoroorak op~o.
46014036	"Ala nen wone iyaalok lombok nit aret yo'niragagerak me," yinuk, yogo ogotik ya? Kit mban kinake yokkiragagerak me nduk, yogo ogotik? Ti lek~o.
46014037	Kit ambi nen, "An Ala wone yorage logokit nduk, unde eeppaneegerak kagi," yinuk, mbake, ndi, ambi nen, "An eeke logokit nduk, Aberiniki nen, Yi aret, wo'nireegerak kagi," yinuk, mbake, eekwi nogo nen, "Wone yi ti, ninowe nen Pawulut yoge kagak mbanniragagerak kogo~o," yinuk, kiniki liippinip~o.
46014038	Aap ambi nen an wone yogondak liiru mbanggirage yi, "Woorak neebi~o," yinuk, taganogo mbo pege kenok, kit togon, at oone taganogo mbo pinip~o.
46014039	Togop me, noreewi~o. It aap inoone lalin yorogwe nogo, "Mage~o," yinuk, yoraagup~o. Ata, "Ala nen paganogo yo'nirage kagak, yorogo logorak unde eeppinanuwak lak ao," yinuk, mbako logonip.
46014040	Kit yi eekak ndi eekak eeko logonet, mondok liirogon mot-mot mban eeko logonip~o.
46015001	Noreewi~o. Yogondak an wone obeelom wone aa'nduk yokkiragagirak waganeegutak paga kiniki panggombunuk wonogwe nogo aberogo yokkira~o.
46015002	Yokkiragagirak nogo kit nen mondok nu'lek porogo logomonggotak kenok, wone ti paga kinagap ndarigin kwe, abet mbaka'lek logonet we aanom warogo waganeegutak kwa?
46015003	Togop me, an wone waganeegirak kit mondok iya mbarubagip nduk yokkirage nagagirak nogo eebe yi~o. Ala wone liiru mbanak ndak-ndak, nit maluk eekwi niinok, at Keritut ninake aret kambeegerak.
46015004	Kangge mbareegi, at eebe waganogo ndoome mambereegwaarak. Mambogo mbareegwa, Ala wone liiru mbanak ndak-ndak, nogo mbere yinuk, eenik agago mippereegerak.
46015005	Mippege mbareegi, at Yetut nen Kepat enegen kaawak nduk, eebe nikkage nagagerik, ti'nuk, peebi it Duabelas nogo inigen kaawak nduk, eebe nigiyareegerak.
46015006	Nogo nigiige nagagerik, ti'nuk, peebi nen ninoreewi ineebe ambik lima ratus aret ambit me kuwak eerak wonogome, inigen kaawak nduk, nigiyareegerak. It aakumi nigiyareegerak nogo ti, ando muk kambeegwaarak kwe, ando ambik kangga'lek awo ineenik wonogwe~o.
46015007	Nogo nigiige nagagerik, ti'nuk, Yakobut nikkage, ti'nuk, it nappiyareegerak nogo abok aret nigiige, eereegerak.
46015008	Ti eeke nagagerik, an nogo, elege nda'nariyak eyom awo kagak aberak lek me, nda'nogo mengga kwak, an togop aret aberak lek me, nenegen kaakit nduk, age yobok togon an aret ni'neyareegerak.
46015009	An o maan nen Ala apuri kuwak eerit nogo menggaarak nogo piyak-payak eeginabit nege nagagirak me, "Nappiigak mendek," yo'nogo logonetak lek kwe, an nogo, it aap nappiigak mendek inabu'me negen logokit nduk, leenogo paneegerak~o, obak!
46015010	Togop me, at Ala nabuwa mba'nuk, eeppaneegerak nogo paga yogondak nobaabut alik eerit nage neego ogotik~o. Ala nabuwa mba'nuk, eeppaneegerak nogo ti, we aanom warogo eeppanulik~o. It nappiigak ando nogo ti, we mbuuluk iya negen eeko nogogwaarak kwe, an perak, mondok iya lombok eeke nagagirak. Ti eeke nagagirak nogo ti, an nen ta lek~o. Ata, Ala nabuwa mba'nuk, eeppanege kagak, niniki aganggen kerek togon eeke nagagirak me yagi~o.
46015011	It eeko nogogwaarak paga ilik, an eeke nagagirak paga a, ti iya lek~o. Ata, nit abok yorogo monggoorak eebe yokkirogogurak kit abet mbareegutak ti perak, iya~o.
46015012	At Keritut nogo kambunuk nogo menggam nen eenik eerogo mippereegerak wone nit nen yokkirogwe niigak kwe, kit ando nen yogo logonet, "Aakumi kanggwi nogo ineenik arugun lek~o," yinuk, nonggop nduk yogo ogotik?
46015013	"Nit peebi kambunuk, nineenik arugun lek~o," yinuk, abet aret mbako logonetak en, at Keritut kunduk, kambunuk, eenik a'netak lek abet aret mbako logonetak~o.
46015014	Ndi, at Keritut kangge nagagerik, eenik a'netak lek nen, nit wone yokkirogo monggoorak nogo ti, we aanom warogo yiluk-yiluk negen yokkirogo logonetak me, kit kunduk, kiniki we aanom warogo abet mbareegurak mba'netak~o.
46015015	Ndi, it aakumi kanggwi nogo ineenik agago mippiyoorak abet aret logonetak lek nen, Ala nen Keritut mippulik kagak, "Lek~o, eenik agago mippereegerak~o," yinuk, yokkirogo nogogurak me, nit yogwe nogo pilit aret ninombako logonetak.
46015016	Ndi, it aakumi kambeegwaarak nogo, peebi ineenik eerogo mippiyaagin lek mbakwi kenok, at Keritut kangge nagagerik, eenik agagerak nogo eenik arulik mondok-mondok kambeegerak mbako logonetak.
46015017	Ndi, at Keritut eenik eerogo mippenetak lek en, kit kiniki abet mbakwi nogo ti, we aanom warogo abet mbako logonet, kinomaluk mondok kinoba luurik aret logonetak.
46015018	Ndi, at Keritut eenik a'netak lek en, it Keritut inom kunik logonet kambeegwaarak nogo kunduk, kobak aago aret logonetak.
46015019	Ndi, nit togon we nggween paga yayi nen mban Keritut obeelom eeppinanigin mba'nuk, niniki lunik wonogwe niinok, "Kit abet mbaka'lek mendek kinabuwa~o," yinuk, yorogo monggoorak kwe, it nen, "Kit perak, kinabuwa nggwok lombok mbakkologo logonip~o," yinuk, yo'nirogo logonetak.
46015020	Togop kwe, at Keritut kanggo menggam nen eenik agago mippulik ti lek~o. Mippereegerak aret me, anggen iyaalok mbanak pogom, it kanggo menggam nen iyaalok eenik agago mippereegerak nogo ti, at aret~o.
46015021	Aap ambi nen maluk eereegerak nogo paga nit abok aret kanggo monggoorak ti kokwak, aap ambi eereegerak nogo paga nit abok kanggo menggam nen nineenik eerogo mippinanigin~o.
46015022	Nit abok Aram ninom kunik logonet, kanggo monggoorak ti kwak, nit aakumi abok Keritut ninom kunik logonet kanggwi kenok perak, mondok nineenik logowok nduk, mippinanigin~o.
46015023	Ti eeke logonet, mondok peebi-aa'nduk mippinanigin~o. At Keritut ti, anggen iyaalok mbanak kwak aa'nduk eenik eerogo mippereegerak me, at peebi wage logomenggerik, apuri ninom kunik monggoorak nogo, abok aret nineenik eerogo mippinanigin~o.
46015024	-
46015025	Mippinanege kenok, o age yobok paga ariyak nogo aret ari woraagin me, at Ala nen, "It ninom ogoorak wonogwe nogo tebenogo piiga'lek kagak, Keritut mban tiyanak logowak~o," yinuk, kooneegerak me, yi kugi ndi kugi inom, aap yo'nggok aakumi inarum menggaarak inom, inayuk warak menggaarak inom, it Ala inom ogoorak menggaarak mendek abok aret tebenogo piige logomenggerik, nit at Ala abu'me logowok nduk, at apuri ee'ninabeegerak nogo mban wo'niren Ala abu'me pinani nagin~o.
46015026	Ala inom ogoorak wonogwe nogo lek eerogo piige logomenggerik, irip paga lombok ti, kanggwi alom nogo mondok lek eerogo pigin~o.
46015027	"Yi mendek ndi mendek abok aret at abu'me logowak nduk pereegindak~o," yinuk, yereegerak liiru mbanak me, at Ala nen, "Yi mendek ndi mendek," yereegerak nogo ti, at yi mendek ndi mendek Keritut abu'me pege logonet, "An neebe inom aret Keritut abu'me tebe yinuk, logokit," mba'nuk, yereegerak lek~o.
46015028	Ata, yi mendek ndi mendek inom, yi aakumi ndi aakumi inom, abok aret Ala nen tebenogo Keritut abu'me piige mbaremenggi, ti'nuk, Ala alik mban tiyanak logonet yi awi ndi awi at oone mban mondok endak warak logowak nduk, aput nen ari logonet, "Kat nogoba yi mendek ndi mendek nabu'me paneegindak nogo, yogondak an kapuluk kabu'me tebe yinuk, logi~o, yinuk, yo'nirigin," mba'nuk, yereegerak kogo~o.
46015029	It kanggaatak ineenik agago mippiyoorak lek kenok, it aap kanggaatak inobaane'me yiime wuppiigo menggaarak nogo ti, nonggop nduk wuppiigwi mbakop? It kambeegwaarak nogo ineenik agago mippiyaagin lek kenok, nonggop nduk it inowe-inawot kanggwi iinok, "Inobaane'me yiime wuppinanuwak~o," yinuk, yogo agaarik, mbakop?
46015030	Ndi, nit togon nonggop mbakop? Ala nen nineenik agago mippinanigin lek kenok, nit ko'lu-kii'me ninooriyak eekwi iigak, ninogogumbuk puk aret logorak mbakop?
46015031	Lek~o. "At kambuwak~o," yinuk, ko'lu-kii'me nooriyak eekwi iigak, nagabiti lek logonet, eeke minggirak kit pilit nombarugup~o. Ninowe Keritut Yetut kinom kunik logonet, eekwi paga an nale'nggen mbake logonet, Ala wogoppege kit abet aret nombako monggotak nogo kwak, "At kambuwak~o," yinuk, ko'lu-kii'me nooriyak eeko menggaarak abet aret nombako logobagip nduk, yokkiragi~o, noreewi.
46015032	Aakumi kanggwi ineenik agago mippiyoorak lek kenok, an o Epetut yime logonet, nggeewo anini warak aakumi nibininake menggi kwak, it aakumi ninom ndugwi pereegirak ti paga an nano koloorak nduk eereegirak mbakop? Lek me, "Nit ko'lu aret kambugun me, yogondak mban amele nenet nogo logowok~o," yinuk, mbako logonetak.
46015033	"Kit kinobaabut obeelom wonogwe nogo nen aakumi maluk eekwi kinom nugwi kiinok, kinom maluk eekkolaamunggup~o," yinuk, yogo menggaarak nogo ti, abet aret yogwe me, aakumi nen wone alik yokkirogo logonet, kinambokan laganggwi iyo, kiniki liippinip~o.
46015034	It ando kinenggela'me Ala wone ineenggo'lek iigak, kit maluk eekwi me, maluk eeko monggotak nogo mbo punuk, kiniki warak a'nip~o. Wone yokkirage yi, kit kinenggali arubagip nduk, yokkiragi~o.
46015035	Kit ando nen yogo logonet, "Nit kanggwi nogo nonggop negen agago mippinanigin mbakop? Nineebe ninetenggen nano ndak-ndak agago mippinanigin~o?" yinuk, yogwe kiigirak me, wologwe.
46015036	Kit aap wi negen yogwebok. Mbato awi yakootak agabolo nggonenogo pega'lek kagak, eebe mbilanggeelik nogo, kit kineenggo'lek a?
46015037	Kit yi mendek ndi mendek awi yako monggotak nogo yako logonet, eebe apit awi yakulik~o. Ata, mbato a, yi mendek ndi mendek alik mendek awi a, yako logonet, anggen ambitak menenogo yako monggotak kwe,
46015038	mbilanikit nduk eeke logonet, eebe-etenggen alitak lombok mbilangge menggerak nogo ti, Ala nen mban iniki koombunuk, eeppege menggerak~o.
46015039	Yi mendek ndi mendek amiya warak ogobakkigirik nogo ti, agabolo-enete ambit mban wonageelik~o. Aap agabolo alik, wam agabolo alik, towe agabolo alik, ikan agabolo alik, wonage menggerak.
46015040	Ndi, mbogut paga yi mendek ndi mendek ogobakkigirik nogo inetenggen alitik-alitak kogwe, nggween paga kunduk, yi mendek ndi mendek ogobakkigirik nogo inetenggen alitak lombok kogwe, eeko monggoorak.
46015041	Oonegen abinak alik, tut abinak alik, laaluguragan abinak alik, ndi, laaluguragan ando inabinak alitak lombok aret menggaarak.
46015042	It kanggwi ineenik agago mippiyoorak ti, togop aret~o. Nit nabelan-kabelan eerogo pinanege logonet, aakumi nen awi yako mengga kwak, nit ninagabolo pili ariyak mendek yi, nggonenogo mbo punuk, obaane'me mondok logorak mendek yirippinanege,
46015043	ninagabolo maan maluk mendek nogo, nggonenogo mbo punuk, obaane'me ngget amuni mbanak mendek yirippinanege, ndeyak nogo mendek mbo punuk, obaane'me omaawi mondok logorak mendek wo'nirage.
46015044	ndi, nggween paga mendek nogo mbo punuk, obaane'me ngget mendek Ala etenggen ndak-ndak ogobakkigirogo pinanege, eerogo pinaninuk mippinanigin~o. Nit nggween paga yime logowok nduk, ninagabolo nggween paga mendek yippinaneegerak nogo kwak, peebi mbogut paga logowok nduk, ninagabolo mbogut paga mendek yirippinanigin lek mbakop?
46015045	"Aap Aram aa'nduk nggween mendek wakkage mbareegi, eenik a'nuk oone warak agagerak~o," yinuk, liiru mbanak wonage. Ti'nuk, Aram peebi mbogut paga mendek nogo perak, aakumi ineenik aganake logowak nduk, nappi wagagerak.
46015046	Ti kenok, mbogut paga mendek aa'nduk woroolik~o. Ata, nggween paga mendek aa'nduk wakkage nagagerik, ti'nuk, peebi mbogut paga mendek nappi wagagerak kogo~o.
46015047	Aap aa'nduk wakkagagerak nogo ti, nggween mendek aret wakkagagerak. Ndi, aap peebi mendek nogo ti, at awi alom mbogut paga nen aret wagagerak.
46015048	Aap aa'nduk nggween mendek wakkagagerak me, nit at apuri nggween paga mendek aret ogoorik~o. Ndi, aap mbogut paga nen wagagerak nogo, apuri aganabeegerak kenok ti, mbogut paga mendek aret~o.
46015049	Nit aap nggween mendek wakkagagerak etenggen wonogo monggoorak nogo kokwak, peebi at mbogut paga nen wagagerak etenggen nogo pogom eerogo pinanigin~o.
46015050	Noreewi~o. An wone yokkirage yi, kit liippatubagip nduk, yokkira~o. Ninagabolo nggween mendek yi, nggonengga'lek kagak Ala abu'me piige menggim unggwi nagun lek~o. Ndi, ninagabolo pili ariyak mendek nggonenogo mbo pega'lek kagak, ninagabolo ngget mondok logorak mendek yippinanigin lek mban~o.
46015051	-
46015052	Noreewi~o. Wone kote kumaarak wone ambi yokkira~o. Nit abok aret kambugun lek~o. Nu'lek me o yabok telanggage kenok, ninogut nage menggi kwak, o irip paga kuli oone nggwok eeka trompet nogo oone pu eeke kenok, nit abok nineebe alik negen eerogo pinanigin~o. Oone nggwok eeka trompet nogo oone pu eeke mbaremenggi, it aakumi kambeegwaarak nogo mondok-mondok inabelan waawak nduk, ineenik eerogo mippiige logomenggerik, nit abok nineebe alik mendek eerogo pinanigin~o.
46015053	Ninagabolo pili ariyak mendek yi nogo ti, nggonenogo mbo punuk, obaane'me mondok logorak mendek yirippinanege, ndi, kanggwi mendek nogo mbo punuk, nineenik mondok logorak mendek eerogo pinanege, eerigin~o.
46015054	-
46015055	Ndi, ninagabolo pili ariyak mendek yi, nggonenogo mbo punuk, mondok logorak mendek yirippinanege logonet, kambuurak mendek nogo mbo punuk, nineenik nabelan-kabelan agago pinanigin~o. Ti eeppinanege kenok, "Aap ineegin tiyak ari menggi kwak, kanggwi alom nogo mondok lek eerogo pigin~o," yinuk, yereegerak liiru mbanak nogo a'me lik yigin~o. Ndi, "Kanggwi alom unde yi, wae. Kat ngge eekendak paga keegin tiyak yuurak mbaken? Kanggwi alom unde yi, wae. Aakumi inooriyak kamburu andiigwi nogo ngge~o?" yinuk, yogo logogun~o.
46015056	Aakumi kanggwi iinok, inooriyak amburu andiigwi kwak, niniki me andi kogwe ti, maluk alom ninikime wonage ti nen aret. Ndi, nit maluk eekwi nineenu ee'ninaburak alom nogo ti, wone Muta yoreegerak aret kwe,
46015057	ineegin tiyak ari menggi kwak, at ninowe Yetut Keritut eereegerak paga nit kambuurak ee'ninake tit kagak ninale'nggen kogo logowok nduk omaawi wo'nirage menggerak me, "Ninogoba Ala wa," yinuk, at mban alut eeko logowok~o.
46015058	Ti kenok, noreewi~o. Kit an niniki kunik me, kiniki mondok kwi'ndak nu'lek logonet, ninowe eyabu aret eekwi kenok ti, we aanom warogo eekwi lek ambi kola noorak nduk eekwi kineenu me, kulinik-kalinik nggwiirit-nggwaarit aret eeko logonip~o.
46016001	Kit nen, "It Ala apuri inake wu kuwak eerogo punuk wogoraawok~o," yinuk, yogwe nogo, an wone ambi yokkira~o. An nen it Ala apuri o Nggalatiya kuwak eerit nogo menggaarak wone lengganogo yoragagirak nogo, kit ndak-ndak eeko logobagip nduk yokkiragi~o.
46016002	An wage neenok, wu kuwak eerukwak, yogondak aret kit kinawu kuwak eeko logonet, tamban ambi eekak eekwi paga kinalitak lombok it inake ambit nabik ambit nabek kuwak eerogo pogo logonip~o.
46016003	Ndi, an wage logominggirik, kit wu kuwak eerumonggotak o Yerutalem wonok noorak aap inobaabut abe kenok, mippiyamonggotak nogo wonok nogwe me, "Ndogop nduk kuwak eekaarak~o," yinuk, an liiru mbanogo inom nappiyaagin~o.
46016004	Ndi, an ninom noorak mbakwi kiinok, it ninom noorak op aret~o.
46016005	An o Makendoniya naakit mbakirak me, nage logominggirik, kiya woraagin~o.
46016006	Kiya wage logominggirik, kit ninom time mbuuluk logonuk, nagin a, o tit kunik nogo lek age kenok, nagin a, an mban ambime noorak niniki koombunuk, nage neenok, nappani noorak op aret~o.
46016007	An we luulu pekkiinok noorak ti, neebi~o. Ata, we logonuk negen aret noorak mbake kwe, ninowe nen iniki koongge kenok mban~o.
46016008	-
46016009	It noone taganiyak ambik wonogwe iigak kwe, Ala wone konengga'lek yime o tenak ambik wonage me, "Nanonggwan aga~o," yinuk, yorage logokit mbakirak me, laago Pendakota lariyak awo tokkage logonet, Epetut yime logokit mbakirak~o.
46016010	An nen ninowe eyabu eeke minggirak pogom, at Timotiyut togon, togop aret eeke menggerak me, wage logomenggerik, kinenggela'me logonet, agabiti mbake logokwak, at eebe liirogon aret waamunggup~o.
46016011	At kiya wage kenok, "Wulaga yi, meek kagak, nappi wagaarak," mbarugup~o. Noreewi ando pe'neya woroorak torinake nogo, wogo logonet, at inom iniki ale'nggen paga neya woraawak nduk, nappi wa'nu~o.
46016012	Ndi, at ninore Apolot nogo, oreewi ando inom kit pekkiya woraawak nduk, an nen nabenak mban yogitak kwe, "Time woroorak," mbaka'lek me, peebi pekkiya woroorak ambi age kenok, wage kaamunggup~o.
46016013	Kit kinagabiti lek kinogogumbuk logonet, Ala abet mbakwi nogo paga kiniki kwippunuk, tum pippak wako logonip~o.
46016014	Kit eekwi ti, abok aret aakumi inabuwa mbako logonet, kinom kunik a'nuk eerit nogo logonip~o.
46016015	-
46016016	At Tepanut apurilogwe inom o Akaya iyaalok togon Ala apuri ogo nogogwaarik, "It Ala apuri alik leenak yime wonogwe nogo, nit yeenggwaarogo logowok~o," yinuk, ineebi mbaka'lek inake nggwiirit-nggwaarit eeko nogogwaarak kit kineenu nogo~o. It aap ti eeko menggaarak nogo inom, it abok ninowe eyabu liirit-laarit eeko menggaarak inom, inabu'me logonet, kinom eerit nogo logobagip nduk, yokkirage agarik~o, noreewi.
46016017	-
46016018	Ti kenok, kit waga'lek kiigak, kinobaane'me aap Tepanut kunduk, Porotunatut kunduk, Akayikut kunduk, neya wogo nagaarik, kit kiniki ale'nggen eeppinagarak nogo pogom, an togop niniki nale'nggen eeppanegaarak me, an yogondak nale'nggen ambik agarik~o. It aap togop mendek kiya wogwe iinok, kiniki kunik aganako logonip~o.
46016019	It Ala apuri o Atiya kuwak eerit nogo menggaarak nen kit keyage wappinagaga~o. Aap Akwila akweeluk Piritikila imbirak inom, it Ala apuri iname kuwak eeko menggaarak inom, it kinom iniki kunik lombok me, "Ninom Ala apuri aret~o," yinuk, keyage ambik wappinagaga~o.
46016020	Ndi, it ninoreewi Ala apuri yime abok nen keyage wappinagagwi mban~o. Kit-kit aret keyage wako logonet, linggik-kambuk yogo logonip~o.
46016021	An Pawulut kunduk, "Wa," yinuk, keyage wappinagage logonet, neenggi paga lombok liiru yi, mbanggiragi~o.
46016022	Aap ambit-ambi ninowe iniki kunik eeka'lek kenok, pulunik negen aret logowak~o. Maranata~o! Ti nit ninoone paga, "Ninowe mbet-mbet woraawak~o," yinuk, yogo monggoorak.
46016023	Ninowe Yetut kinom wonage me, kinarum aret logogin~o.
46016024	Keritut Yetut kinom kiniki kunik monggotak me, kit an niniki kunik aret eekkinake agarik~o, yinuk, an Pawulut nen liiru yi abu aret mbanggiragi~o. Wa.
47001001	Ala iniki mbareegerak paga an Pawulut Keritut Yetut nen nappiigak agago paneegerak ninawot Timotiyut nimbirak nen, kit Ala apuri o Korindut kuwak eeko monggotak inom, it Ala apuri alik leenak o Akaya menggaarak inom, kinom abok aret wone ambi yokkiraawi~o.
47001002	Ninogoba Ala ninowe Yetut Keritut imbirak iniki kunik nen wokkirogwe, kiniki ugun tayenak ale'nggen logobagip nduk eeppinagagwi, eeko logogun~o.
47001003	Ninowe Yetut Keritut ogoba Ala nen ninabuwa mbake, niniki eyak wappinanege, eeke menggerak unde at aret me, at mondok alut eeko logowok~o.
47001004	Nit aaninggin-paaninggin ninoba age kenok, Ala nen niniki eyak wappinanege menggerak nogo ndak-ndak, it aakumi togop aaninggin inoba age kenok, iniki eyak wappiigo logowok nduk, Ala nen nit aa'nduk niniki eyak wappinanege menggerak.
47001005	Keritut aaninggin-paaninggin eerogo pogo nogogwaarak nogo ndak-ndak, yogondak nit togon aaninggin iya tit ninoba pinanugwi iigak kwe, Keritut ninom kunik me, ninabuwa nggwok lombok ninombake logonet, niniki eyak wappinanege menggerak.
47001006	Aaninggin-paaninggin ninoba age nogo ti, nit nen kit kiniki eyak wappinagagwi, ndi, obeelom eekkinakwi, eeruwok nduk, eeppinanugwi me, op aret~o. Nit aaninggin ninoba pinanugwi iigak, niniki kwi'ndak logonet, waganggo monggoorak nogo, kit ndak-ndak eeppinagagwi iinok, kit togon, kiniki kwi'ndak logonet, waganggo logobagip nduk, nit nen kit kiniki eyak wappinagago monggoorak. Ndi, nit nen kit kiniki eyak wappinagawok nduk, aa'nduk Ala nen nit niniki eyak wappinangge menggerak.
47001007	Aaninggin nit ninoba age nogo ti, kit ndak-ndak kinoba age kenok, Ala nen nit niniki eyak wappinanege logonet, kit togon ndak-ndak kiniki eyak wappinagage nineenu me, kit Ala miireegutak nogo mbo pega'lek eeppinagagwi iigak, kiniki nu'lek logonet, mondok mugurok nogo logomunggup kinombako ogoorik~o.
47001008	Nit o Atiya wonogwe me, aaninggin ninoba agagerak nogo, kit kineenu arubagip nduk, yokkiraawi~o, noreewi. Nit o Atiya wonogome, aaninggin-paaninggin mondok iya lombok ninoba age mbareegi, "Lek ariyak lek me, kambuurak op aret kogo," mbareegurak.
47001009	"It kambuwak~o," yinuk, Ala nen abet aret ninoba lenggenogo pinanege mbareegurak kwe, ti ninoba agagerak nogo ti, "Nit ninomaawi paga panggombunuk eerit noorak lek~o. Ata, aakumi kambunuk nogo menggam nen ineenik agago mippiige menggerak Ala nogo, niniki at oba panggombunuk, eerit nugu logorak," mbaruwok nduk, togop aret ninoba agagerak.
47001010	Ti paga nen mondok kambuurak aret wonogogurak kwe, ninagap ndareegerak me, peebi togon ninagap ndarigin aret~o. Ndi, yogondak eeppinanege yi paga at nen ninagap ndarigin abet aret mbakwi me,
47001011	kit kunduk, ninake tamban eeko logonip~o. Ninake tamban eerumonggotak ninogoba aruk konembunuk, ninabuwa nen obeelom eeppinanege nogo, it aakumi apit niigo logomenggaarik, Ala wogoppogo logowak nduk, ninake tamban eeko logonip~o.
47001012	Nit eerit nogo logonet, liippunuk eerit nogo monggoorak kwe, kit kinenggela'me logonet perak, mondok iya lombok eeko nogogurak nogo, abeko logonet, it aakumi nggween paga mendek iniki koombunuk agan nugwi kwak agan nugwi, kinamendek kolaawok nduk, wone eegu nobat yokkirogwe, ti eeko logolik~o. Ata, Ala niniki kunik nen omaawi eeppinanege kagak, mondok abet kenok mban kenom paganogo yokkirogo nogogurak nogo mban abe'nage kenok, "Op eekoorak me, ia!" yinuk, niniki ale'nggen mbako ogoorik~o.
47001013	-
47001014	Kit nen liiru mbanak kenom kogwe, liippugwi, eeriyak meek mendek liiru mbanggirage logolik~o. Ninowe Yetut woroorak eyom paga nit nen kit paga tiyappatugun, mbakwi nogo ndak-ndak, kit kunduk, "Pawulut oreewi inom nogo paga nit tiyappatugun~o," yinuk, nit eerit nugwi liippinanugo nogootik, "Pawulut oreewi inom ti, ti nduk eerit nugwi me, op aret~o," ninombako nogootak kwak, nit liiru mbanggirogwe yi ti, "At Pawulut ti nduk mbannirage~o," yinuk, liippumunggup nduk, an "Ao," mbake logonet, yokkirage agarik~o.
47001015	"It nen, Pawulut alom yi nduk, liiru mbannirage kogo~o, yinuk, liippunuk, wo'nabugun," mbake logonet, aa'nduk kiya wage mbareegi, kiniki ale'nggen mbareegutak nogo ndak-ndak, ne ambinom ale'nggen mbarubagip nduk, pekkiya woroorak ti abet aret kooneegirak.
47001016	Kit pekkiigak o Makendoniya nage logominggirik, ti'nuk, o Yureya noorak mbareegirak me, nappanubagip nduk, niyok paga pekkiigak woraakit kooneegirak kwe, a'me arulik me,
47001017	"At koonggerak nogo ti, iniki ambime nappegak eeke logonet, ari," nomba'nuk, yogo ogotik? "An nobaalombok mban eekkolaakit," koombunuk, "Noorak," mbake logonet, "Neebi," ari, ndi, "Noorak neebi," mbake logonet, "Noorak," ari, eeke minggirak mbakop?
47001018	Lek~o. An abet aret eeriyak nduk koongge minggirak nogo ti, Ala eenu aret~o. Nit woroorak yokkirogogurak nogo ti, "Nineebi," mbako logonet, "Woraawok~o," yokkiroolik. Ata, "Woroorak aret," mbako logonet, yokkirogogurak~o.
47001019	An togon, Tilat togon, Timotiyut togon, nit kinenggela'me logonet, Ala aput Yetut Keritut eeke nagagerak wone yokkirogo nogogurak nogo ti, at nen, "Eerikit," mbake logonet, "Neebi," ari, ndi, "Neebi," mbake logonet, "Eerikit," ari, togop ari logolik~o. Abet aret, "Eerikit," mba'nuk, ari menggerak nogo ndak-ndak, nit kunduk abet aret, "Woroorak," mba'nuk, yokkirogogurak~o.
47001020	Ndi, Ala nen, "Eekkinabigin~o," yinuk, yo'nirage menggerak abok aret, "Keritut eereegerak paga abet aret eerigin," mba'nuk, yo'nirage kenok, Ala endage tiyappogo logonet, "Amin," yogo monggoorak me, nit ndak-ndak abet aret, "Eeruwok," mbako logonet, yokkirogo monggoorak.
47001021	Nit kunduk, kit kunduk, Keritut ninom kunik mondok nu'lek aago logowok nduk, eeppinanege, ndi, nit togon at ake leenogo pinanege, eereegerak nogo ti, Ala nen aret~o.
47001022	Wam kugi aanggo yelok kogo logowak nduk, aruk nggaganogo pogo mengga kwak, nit Ala apuri leenak yelok niigo logowak nduk, eerogo pinanege, ndi, "Eeppinagagin," yereegerak nogo, "Peebi abet aret eeppinanigin," mbaruwok nduk, Aberiniki ninikime yilinogo mambinanege, eereegerak.
47001023	An nen kit o Korindut pekkiya woroolik nogo ti, mbekkirage paga kiniki wakkolookwak nduk, mbet-mbet pekkiya woroolik ti, Ala eenu~o.
47001024	"It wone yi, abet mba'nuk, waganggo logowak~o," yinuk, lengganogo yokkiroorak nduk, woroorak mbarulik. Ata, kit kiniki abet mbakwi nogo, mondok nu'lek wonogwe me, kit abet mba'nuk, kiniki ale'nggen mbuuluk kogwe nogo nggwok lombok kaabagip nduk, eeppinagi woroorak mbareegurak~o.
47002001	Togop me, niniki mbake logonet, "It eereegwaarak paga an niniki wakkolage nogo, lek aga'lek kagak iya noorak lek aret," mbareegirak~o.
47002002	An niniki wakkolage neenok, niniki eyak wappaniyak kit aret me, niniki puru agan kiya wage logominggirik, mbekkirage paga kit kunduk kiniki wakkologwe me, taamini nen an niniki eyak wappanemengga? Lek aret~o.
47002003	Liiru aa'nduk mbaneegirak nogo ti, an niniki ale'nggen wonage neenok, kit togon kiniki ale'nggen wonogwe abet aret mbake me, kiya wage logominggirik, kit obeelom eekwi paga niniki ale'nggen kinombarikit lak, maluk eekwi paga niniki wakkolookwak me nduk, puk age logonet, liiru mban aa'nduk mbanogo nappi wagagirak nogo~o.
47002004	Niniki aaninggin ndugu agan unggwage logonet, niniki wakkolage, kinale ambik ari, eeke logonet, kit kinake liiru mbaneegirak nogo ti, kit kiniki puru yubagip nduk mbanggiroolik~o. Ata, kinabuwa nggwok lombok mbake minggirak kineenu arubagip nduk mbanggiragagirak~o.
47002005	At aap maluk eereegerak paga nit niniki wakkologwe nogo ti, an nalik mban lek~o. Nit abok aret maluk eeppinaneegerak~o. Ndi, "Nit abok aret maluk eeppinaneegerak," yuurak meek kenok, kit ando nen, "Maluk eeppinaneegerak kenok, niniki wakkologwe~o," yuurak op aret me, yokkiragi~o.
47002006	Kit aa'nduk kineebe apit nen maluk onggo eeppereegutak ti mban aret logowak nen teppinip~o.
47002007	Yogondak perak, aap nogo iniki wakkolage logonet, mbo pinaganuk mbaganukwak, eereegerak nogo mari eerogo mbo pogo logomonggotik, iniki eyak wappogo logonip~o.
47002008	Kiniki abe paga at abuwa lombok mbako logonet, kiniki kunik eeko logobagip nduk, yokkiragi~o.
47002009	An liiru kinake mbaneegirak nogo ti, yi eeriyak ndi eeriyak yokkirage neenok, "E~o," yinuk, "Ndak-ndak eekwi iyaamun ilik, mbo pugwi iyaamun a?" yinuk, kinabut mbanikit nduk liiru mbaneegirak~o.
47002010	-
47002011	It aakumi maluk eeppinagagwi nogo kit nen inomaluk mari eerogo mbo pugwi kiinok, an kunduk, inomaluk mari agago mbo pege logogin~o. Ibilit nen eeriyak koongge menggerak nineenu me, nit nen aap ambi omaluk aberak wonogwe niinok, Ibilit nen, "Nanonggwan aga~o," yinuk, niniki nggagani wage menggerak me, maluk eeppaneegerak mari eerogo puurak, "Ambi wonage ilik, lek a," ti, liirogon an neenggo'lek kwe, "Wonage negen aret," mba'nuk, kinake aret Keritut enggaanom paga paganogo punuk mari eerogo mbo pereegirak.
47002012	An Keritut eeke nagagerak obeelom wone yoraakit nduk, o Torowat wage nagagirik, obeelom wone yorage logokit nduk, "Ala nen tu koonogo paneegerak kagi," mbareegirak kwe,
47002013	nawot Titut neya waga'lek mbareegi, niniki piirik logonet, it aakumi Torowat mendek keyage wappiinok, o Makendoniya yime aret wagagirak.
47002014	Yime wagagirak wonage me, Ala nen mbo panulik~o. It aap wim nambuppunuk, "Wi!" iraawak nduk, aap waka'ngget awuri inom ndegen-ndegen aago kombogonak wogo mengga kwak, nit ndak-ndak ninowe Keritut eegin tiyak ari kenok ninom ndegen-ndegen aago mondok tiyanak nugwi me, Ala mondok alut eeko logowok~o. Obari obeelom wiganinuk nage menggi kwak, Keritut eeke menggerak obeelom wone nit paga nen wiganinuk nage logowak nduk, Ala nen eeppinanege menggerak.
47002015	It aakumi inagap ndarak inom, inagap ndarak lek mendek lek eerogo piige inom, inenggela'me logonet, obari abe Keritut nen Ala ake kungge menggerak nogo pogom nit aret~o.
47002016	It aakumi lek eerogo piyaagin nogo nen obari nogo kogo nagaatik, "Yi ninooke menggerak mendek aret me, abet mbaruwok~o," yinuk, yuurak op aret kwe kagak, mbo punuk kambit nogo menggaarak. Ndi, it inagap ndarak nogo nen perak, obari kogo nagaatik, "Nineenik ee'ninaburak mendek yi aret kogo," yinuk, waganggo menggaarak me, ineenik aret logogun~o. Ala nen nit aakumi inenggela'me togop logorak kooneegerak kwe, nit nen eeriyak meek tit ee'ninake~o, obak!
47002017	It ando nen Ala wone yorogwe paga, "Ambi kolaawok~o," yinuk, yokkirogo menggaarak kwe, nit perak, togop lek~o. Yokkiraawok nduk, Ala nen nappinani wagagerak me, at enegen kagak Keritut ayeloman logonet, we ale'nggen paga aret yokkirogo monggoorak.
47003001	Wone yokkirogoorak ti, nit ambinom wogoppatuwok nduk yokkirogwe mbakop? It ando nen ineebe wogonabuwak nduk, eeko menggaarak liiru mbanak wonok wokkirogwe iinok, wogonako monggotak kwak, nit togop aret wokkiroorak mbakop? Ndi, aakumi alik nen nit wo'ninabuwak nduk, kit nen liiru mbanak wo'niroorak op mbakop?
47003002	Nit yokkirogwe niigak, Ala nen eekkinabeegerak niniki mondok aberak wonogwe me, aakumi abok aret kit liippinaganuk, nit eeko monggoorak ineenu ariyak liiru mbanak kwak, kit kineebe aret~o.
47003003	Nit yokkirogwe niigak, kit kiniki abet mba'nuk waganggo nogogutik, eerit nugwi aakumi abok aret yelok kiigwi me, kit Keritut aliiru mbanak negen aret ogotik~o. Liiru amburu paga mbanak ti lek~o. Ata, aakumi ineenik aganaka Ala nen nappi wagagerak Aberiniki nogo paga mbanak~o. Ndi, yugum paga mbanak ti lek~o. Ata, aakumi inikime aret mbanak wonage~o.
47003004	-
47003005	"Nit ninomaawi paga panggo-mbunuk ambi eeppinagawok," mba'nuk, yokkirogwe lek~o. Ata, "Ala nen aret eeppiyaawak~o," yinuk, niniki at oba panggombunuk, yokkirogwe niigak, Keritut nen eeppinagage menggerak me nduk, yokkirogo~o.
47003006	"Yogop ee'nu, ndogop ee'nu," wone yugu liiru mbanak nogo paga nen ninoorogo pinanege menggerak kwe, Aberiniki nen perak, nineenik ee'ninake menggerak me, wone yugu liiru mbanak nogo, nit yorogo logowok nduk mippinanulik~o. Ata, Aberiniki nen eeppinaniyak wone ngget mendek koonogo yo'niragagerak nogo, at omaawi paga yorogo logowok nduk, mippinaneegerak.
47003007	Eeko logorak wone ninoorogo pinanege menggerak wone yugum paga ayo wogo Muta unde wonagagerak nogo, we mbuuluk iya me, Muta etenggen we luulu ndelenak-welenak aago logonet, wonok wambi wage mbareegi, aakumi Iterali mendek liirogon pekkoorak meek agagerak kwe,
47003008	eeko logorak wone ngget mendek koonogo yo'niragagerak Aberiniki unde logonet, eeppinanege menggerak nogo ti meek mbakop? Lek~o. Ti mondok iya lombok aret~o.
47003009	Eeko logorak wone Muta yo'nirage nagagerak nogo mugurok nogwe niinok, "Kat maluk me, onggo eeppagarak~o," yo'nirage nineenu kagak, wone ti, iya mbako nogogurak kwe, obeelom wone yo'nirage nogo mugurok nogwe niinok, "Kat kiniki abe koonak aret kagi~o," yinuk, yo'nirage nineenu nogo ti, meek mbakop? Lek~o. Ti abunuk mondok iya lombok aret~o.
47003010	Wone aa'nduk mendek ti, iya aret mbako nogogurak kwe, peebi wone mondok alik iya lombok ambi kenom age logonet, aa'nduk mendek nogo meek negen eerogo pereegerak.
47003011	Aa'nduk luulu logorak mendek kagak, "Wi!" ugo nogogwaarak kenok, yogondak mondok-mondok logorak mendek yi, "Iya!" yinuk, "Wi!" ugo logorak lek mbakop? Lek~o. Mondok iya me, "Wi!" ugo logorak aret~o.
47003012	-
47003013	It aakumi Iterali mendek nen Muta etenggen we luulu ndelenak-welenak aago nogo lek age inigen kogwe iyo, etenggen nobakkolagagerak nogo pogom, nit togop eekulik~o. Nit mondok-mondok logorak wone unde eeppinaneegerak koloorak niniki lunik wonage nogo ti, mondok iya me, "Lek arigin lek," mba'nuk, ninagabiti mondok lek logonet yokkirogo monggoorak.
47003014	Muta etenggen nobakkolagagerak me, ndelenak-welenak aago kaga'lek wonogogwaarak ti kokwak, it aakumi Iterali mendek iniki apit eerogo piyareegerak nogo, Keritut abet mbakwi kenok mban lek eerogo piyoorak me, yogondak kuli iniki apit awo aret wonage me, wone aa'nduk mbanak nogo pekkogo logonet, kenom kaga'lek aret wonogo agaarik~o.
47003015	Ala nen Muta yoreegerak liiru mbanak pekkogo menggaarak kwe, iniki apit aago yogondak kuli awo aret wonogwe me, wone eebe yelok kaga'lek aret wonogwe~o.
47003016	Inomaluk mbo punuk, ninowe owagam wogwe iinok perak, iniki apit agago piyareegerak nogo, Ala nen lek eerogo piyaagin~o.
47003017	"Ninowe~o," yagarak nogo ti, Aberiniki aret me, yagarak~o. Ndi, aap ninowe nen nappi wagagerak Aberiniki nogo inikime wonage kenok ti, iniki ugun tayenak wondet aago aret nugu menggaarak~o.
47003018	Togop me, nit ninetenggen nobarak togop ti wonogwe lek~o. Ninowe mondok tiyanak aakumi inigen kogo logonet, "Wi," yuwak nduk, Ala awukagi negen nit aret ogoorik~o. At ninowe mondok tiyanak kenok aakumi nen, "Wi!" ugwi nogo, nit togon liippugwi niigak, at etenggen ndak-ndak logowok nduk, Aberiniki nen ninobaabut koonogo pinanit namenggi-namenggi irip paga at etenggen ndak-ndak eerogo pinanigin~o.
47004001	Nit wone ti, yorogo logowok nduk, Ala nen ninabuwa mbake logonet, unde eeppinaneegerak me, wagangga'lek iinok, niniki maluk ageelik~o.
47004002	Inenggali ariyak mendek kagak, wone kote yorogo menggaa-rak nogo mendek, "Nit togop yoranet nogo logogun lek~o," yinuk, kooneegurak me, kit nen nineebe wo'ninabubagip nduk, koonggo'net nugwi, Ala wone kagak alik pugunogo yokkirogwe, ti eeko logolik~o. Nineebe mbo pinaniyak mbakwi kenok, wo'ninaburak mbakwi kenok, "Ala mban koonigin~o," mbako logonet, nit we at ari menggerak wone nogo mban paganogo yokkirogo monggoorak.
47004003	Nit obeelom wone yorogo monggoorak nogo yelok kaga'lek nobarak wonage kenok ti, it abet mbaka'lek logonet, kambit nogwe nogo nen mban wone ti, yelok kaga'lek wonogwe~o.
47004004	At Ala etenggen ndak-ndak mondok tiyanak aakumi, "Wi!" ugwi Keritut eeke nagagerak obeelom wone nogo, it aakumi abet mbaka'lek mendek nen yelok kogo logokwak, at o yogondak unde menggerak Ibilit nogo nen iniki apit eerogo piyareegerak me, yelok kaga'lek aret wonogo agaarik~o.
47004005	"Nit aap iya~o," yinuk, eeko monggoorak mbininogo yokkirogwe lek~o. Ata, "At Yetut Keritut ti, ninowe aret me, at mban iya~o," yinuk, yokkirogwe, ndi, nit togon, "Yetut yereegerak ndak-ndak, nit kit kinayeloman aret~o," yinuk, yokkirogwe, eeko monggoorak~o.
47004006	At Ala nen ari logonet, "O apit me eya aruwak~o," yinuk, eya eereegerak nogo inom, ndi, Ala mondok tiyanak, "Wi!" ugwi nogo, Keritut enete liippunuk, yelok kogo logowok nduk, ninikime eya ee'ninabeegerak nogo inom, ti eebe ambit Ala nen mban aret eereegerak~o.
47004007	Ala nen nit unde eeppinaneegerak nogo ti, ninageerok niniki kundugu kwak aret me, nit wone ti, yorogwe niigak, Ala omaawi paga aakumi inikime mondok alik lombok eeppiinet nage nogo, kogo logomenggaarik, "Yi aakumi inomaawi paga eekwi lek~o. Yi Ala omaawi paga aret eeppiinet nage agaarik~o," yinuk, kin kogo logowak nduk, togolowak nggween mendek ogobakkigirik nogo paga yonggolak wonage~o.
47004008	Taga'mbit agago pinanegaatak kwe, aan lebenogo pinanegeelik~o. "Nonggop eeruwi~o," yinuk, niniki piirik wonogwe kwe, nineebe lek aga'lek, kagak aret monggoorak.
47004009	Piyak-payak eerogo pinanugwi iigak kwe, Ala nen mbo pinanegeelik~o. Ndi, ninookwi kwe, nineebe kanggwi lek aret~o.
47004010	Nit nineebe eeppinanugwi ti paga, at Yetut nggween paga logonet eeke nagagerak nogo, aakumi kin kaawak nduk, Yetut wako mbareegwa, kambeegerak nogo kokwak, nit togon ndak-ndak ko'lu-kii'me nineebe ninookwi paga kanggwi negen aret eeko ogoorik.
47004011	Nit ninagabolo kanggwi yi paga, Yetut nggween paga logonet eeke nagagerak aakumi kin kaawak nduk, nit nineenik awo wonogwe yi, Yetut eereegerak wone agan nugwi paga ko'lu-kii'me nineebe ninookwi iinok, kanggwi negen aret eeko ogoorik~o.
47004012	Togop me, nit wone yokkirogo monggoorak ti paga, nineebe ninookwi iinok, kanggwi niigak kwe, kit perak, waganggwi paga kineenik eekkinake agaarik~o.
47004013	Togop ee'ninake tit kagak, at ambi nen ari logonet, "Niniki koba panggombunuk abet kombake me, yagarak~o," yinuk, yereegerak liiru mbanak nogo, at abet mba'nuk yereegerak ndak-ndak, nit togon obeelom wone abet mbako logonet, yogo ogoorik~o.
47004014	At ninowe Yetut eenik agago mippereegerak nogo nen peebi nit ndak-ndak nineenik agago mippinanege logomenggerik, Yetut ninom logowok nduk, kit ninom at owagam pinani nagin nineenu me, obeelom wone ti, mondok abet mbako logonet, yogo ogoorik~o.
47004015	Togop me, aaninggin ninoba pinanugwi nogo ti, kit kinake aret eeppinanugwi me, op aret~o. Ala iniki kunik nen obeelom eeppinaniyak wone at ambi waganggak, at ambi waganggak, eerit wiganinuk nage paga it aakumi apit Ala, "Wa," yinuk, at tiyappuwak nduk, eeppinanugwi me, op aret~o.
47004016	Togop kenok, aaninggin ninoba pinanugwi kwe, niniki lek-lek ee'ninakeelik~o. Eerit nogo logonet, ninagabolo lebenak arit unggwage paga kambuurak kwe, niniki perak, ko'lu-kii'me nineenik ngget mendek eeppinanit unggwage menggerak.
47004017	Yogondak piyak-payak eerogo pinanugwi yi, peebi eeppinaniyak ndak-ndak abu lek~o. Peebi eeppinaniyak nogo ti, yi mendek ndi mendek tebenak kagak, nit tiyappinanemenggerak nogo mondok-mondok tiyanak logogun me, yogondak eeppinanugwi yi, "We luulu teeluk aret eeppinanugwi," mbako ogoorik~o.
47004018	Nit yi mendek ndi mendek ninigen kogwe ti, luulu aret me, niniki yi paga panggombunuk, wonogwe lek~o. Ninigen kaga'lek nogo mendek perak, mondok-mondok menggerak me, niniki ti paga panggombunuk ogoorik~o.
47005001	O nggween paga yime ninagabolo ooliya wurik kwak mi-mi wangge kenok, obaane'me ambi mbogut paga wurik wonage nineenu aret~o. Mbogut paga wurik ti, aakumi nen wurogo pinanulik~o. Ata, Ala nen aret wurogo pinaneegerak me, mondok-mondok aret logogin~o.
47005002	-
47005003	Ninagabolo mbogut paga mendek nogo awo yippinanega'lek kagak, ninagap mbelanak wonogwe niyookwak nduk, ooliya wurik kwak ninagabolo maan mendek yi, lek eerogo punuk, obaane'me mbogut paga mendek mbet-mbet yippinanuwak lak, "Ao," mbako ogoorik.
47005004	Nit ninagabolo maan mendek yi, "Nineebi~o," yinuk, mbo punuk, we ninagap mbelanak logorak mbakwi lek~o. Ata, nabelan-kabelan eeppinanege logonet, ngget mendek mbet-mbet yippinanuwak lak "Ao," mbarit nogo logonet, ooliya maan wurik yi paga aaninggin kagak aret nogo ogoorik~o.
47005005	Nabelan-kabelan wo'niroorak nduk, niniki pipuk eerogo pinanege menggerak nogo ti, Ala aret~o. Nit nabelan-kabelan ti, "Abet aret eeppinanigin," mbaruwok nduk, Aberiniki aa'nduk aret wo'niragagerak me, niniki tayenak ale'nggen aret ogoorik~o.
47005006	-
47005007	Ninagabolo maan mendek yi, wonage kagak ninogoba awoore'nggam unggwi noorak lek ti, nineenu aret ogoorik~o. Ala nen, "Eekkinabigin~o," yereegerak nogo ninigen kenok eekwi lek~o. Ata, ninigen kaga'lek logonet, abet mba'nuk, eerit nugwi me, niniki ale'nggen aret kenok yokkirogo.
47005008	Ninagabolo yi, nggonenogo mbo punuk, ninogoba wonage me, mondok-mondok ka noorak uugwe lombok mbakwi kwe, niniki kwippunuk tit ogoorik~o.
47005009	-
47005010	Togop me, ninagabolo yi, nggonengga'lek logonet, maluk-obeelom eeko nogogurak nogo, Keritut nen ninowak loonogo onggo ndak-ndak wo'niraawak nduk, nit abok aret at owagam kuwak agago pinanigin me, ninagabolo yi, nggonengga'lek kagak, nggonenak kagak, Ala inikilom ninombaruwak nduk mban eerit noorak mbakoorak me, niniki ale'nggen mban ogoorik~o.
47005011	Nit abok at owagam kuwak eeppinanigin nineenu me, ninagabiti mbako logonet, yi aakumi ndi aakumi abok ninoone abet mbaruwak nduk, aganggen kerek togon yorogo monggoorak kwe, nit nonggop logonet, yorogo monggoorak nogo ti, Ala eenu aret~o. Ndi, kit togon, kinikime togop aret eekkinake me, kineenu aret mbake agarik~o.
47005012	Nit wone yokkirogwe ti, nit iya me, kit wo'ninabubagip nduk, ambinom yokkirogwe ti lek~o. Ata, it inobaabut liippiiga'lek logonet, inetenggen liippunuk mban iya mbakwi nogo nen ninabok mbanggwi iinok, kit puk arugup~o. Ata, "Ninogobamini aret me," yinuk, ninaana'le mbanggo logobagip nduk, yokkirogo ogoorik~o.
47005013	Nit yorogwe paga, "Kumili~o," yo'nirogwe iigak kwe, Ala tiyappuurak nduk, agan nugwi niigak, yo'nirogwe me, op aret~o. Ndi, "Aap iniki warak logonet, yo'nirogwe~o," yinuk, yogwe iinok ti, kit ambi eeppinagawok nduk, yokkirogwe me, op mban~o.
47005014	-
47005015	At ambi nit aakumi abok ninobaane'me kambeegerak nogo paga nit abok at ninom kunik me, ninom aret kambeegurak. Ndi, "Nit abok ninobaane'me kambeegerak nogo ti, nit ninobaalombok mban eerit nugu logowok nduk, kambulik~o. Ata, at ninake kangge mbareegi, eenik agago mippereegerak nogo, ake eerit nugu logowok nduk, ninobaane'me aret kambeegerak kogo," yinuk, Keritut iniki kunik lombok ee'ninabeegerak me, eereegerak wone ti, nit puk aga'lek yoragak mban eeriyak ee'ninake agaarik~o.
47005016	Togop me, it aakumi abe iinok mban yorogo mengga kwak, nit togop yorogo logogun lek~o. It aakumi nen, "Keritut ndogop~o," yinuk, liippunuk, yogo nogogwa kwak, nit aa'nduk togop aret yogo nogogurak kwe, yogondak nit togop yogwe lek~o.
47005017	Aap ambi Keritut imbirak kunik wonage kenok, at iniki ngget ogobakkigirogo pemenggerak me, obaabut maan mendek lek age logonet, obaane'me ngget mendek aret arigin~o.
47005018	Wone apit yogoorak nogo ti, Ala nen aret eeppinanege menggerak. Ala ninom ogoorak wonogogurak kwe, at nen Keritut eereegerak paga ninom lambumbinaneegerak me, nit Ala ninom lambumbinaniyak wone yi, yorogo logowok nduk, unde eeppinaneegerak.
47005019	At Ala nen, "An nogo ti, yi aakumi ndi aakumi abok an noone taganggwi iigak kwe, neenggi linggingga'lek aret logonet, Keritut eereegerak paga ninom lambunnogogurak~o," yinuk, yorogo logowok nduk, wone unde eeppinaneegerak eebe nogo ti aret~o.
47005020	Togop kenok, nit Keritut obaane'me oone wonok yoranet nugu logowok nduk, mippinaneegerak logonet, Keritut eereegerak ti paga, "Ala kinom ogoorak logorak lek~o. Kinom lambuninip~o," yinuk, Ala nen oone nabek togon yokkirobogom nit aret yokkirogo ogoorik~o.
47005021	At Ala nen nit Keritut ninom kunik niige logomenggerik, "Aap yi, iniki abe koonak aret kagi~o," yinuk, yo'niraawak nduk, Keritut maluk eeke logolik kwe, nit ninomaluk nogo at oba lenggenogo pereegerak.
47006001	-
47006002	At Ala nen ari logonet, "An nen kabuwa mbariyak eyom paga kat yo'nege nogo an naruk konengge. Kat kagap ndariyak eyom paga yeenggwa kege, Eereegirak~o," yinuk, yereegerak me, kit ninom Ala eyabu ambit eerit nogwe niigak, at iniki kunik nen obeelom eeppinagage nogo, "We aanom warogo eeppiige kagi," kinombake kero, niniki, "Ao," mbako logonet, yokkirogo ogoorik~o. Kabuwa mbariyak eyom nogo ti, yogondak aret, ndi, kinagap ndariyak eyom nogo ti, yogondak mban aret me, yokkiragi~o.
47006003	Nit ambi eerumonggoorak paga yiluk ari kenok wone yokkirogo logorak unde eeppinaneegerak nogo, meek eerogo pukwak nduk, nit mondok liippunuk mban eeko ogoorik~o.
47006004	Aaninggin-paaninggin nino-ba kwi'nage, maluk ninoba age, "Nonggop eeruwi," yinuk, niniki piirik ee'ninake,
47006005	yawi ninookwi, keele maarogo mambinanugwi, keekok paga niniki taganggwi, yoranet nugwi niigak, anggon-panggon ee'ninake, wu yega'lek nogo yega'lek kinoba aberak mban wonage, mbi abu tit nogo yugwi,
47006006	niniki mondok abe paga yokkirogwe, nit wone nineenu abok aret kineenu eeppinagagwi, ninaanaganggenggwi lek kwi'ndak logonet yokkirogwe, kinabuwa nen yanggorogon kinaruk wakwi, Aberiniki ninom kunik logonet mamunggirogwe, nineebi mbaka'lek ninom abu kunik logonet yokkirogwe,
47006007	Ala ari menggerak wone yokkirogwe, Ala omaawi paga eeppinanege kagak eerit nugwi, obeelom mban eerit nogo logonet, wone ti, nineegin-ninomaale kwak li'luk eerak wonok nugwi,
47006008	tiyappinanugwi, tebembinanugwi, ninabok mbanggwi, ninayuk wukwi, abet kenok mban yorogo monggoorak kwe, pilit ninoba pinanugwi,
47006009	it ando nen, "Aap yi, inendage lek mendek~o," yinuk, ninombakwi kwe, it ando nen perak, "Aap yi, inendage warak~o," yogwe, kambuurak kwe, nineenik wonogwe, ninookwi kwe, kangga'lek aret wonogwe,
47006010	niniki puru ari kwe, kagak ale'nggen mban mbakwi, nineenggi lek kwe, it apit ineenggi warak eeppiigwi, ninamendek lek aret kwe, yi mendek ndi mendek abok aret unde eerogo pakwi, eerit nogo monggoorak nogo abok aret ambi eerumonggoorak paga yiluk ari kenok, nit wone unde eeppinaneegerak nogo meek mbarukwak, Ala ayeloman logonet, "Eerit nogwe yi, iya," yuwak nduk, niniki kwi'ndak logonet, mondok liippunuk aret eerit nogo ogoorik~o.
47006011	Kit Korindut mendek yi wae. Nit niniki ee'ninake nogo ambi teppega'lek abok aret paganogo yokkirogo~o.
47006012	Kit ninom niniki kunik me, ee'ninake ugun paganogo yokkiroorak op mbakwi kwe, kit perak, eekkinake nogo paganogo nit yo'niroorak meek aret kiigo~o.
47006013	Togop me, kit nit niniki kunik kinombakwi kwak, kit ndak-ndak ninombako logonet, eekkinake nogo abok aret paganogo yo'niroorak nduk, kit napuri an kinogoba negen logonet yokkiragi~o.
47006014	-
47006018	It obeelom eeko menggaarak inom, Ala wone yugu taganggo menggaarak inom, inom lambunik logonet, eeko logorak op mbakop? O eya inom, o apit inom, imbirak lambuniyak op mbakop? Keritut ari kenok Tile nen, "E~o," ari, ndi, Tile ari kenok Keritut nen, "E~o," ari, yogo menggaarak mbakop? Ala awi wurik me nen eekwi inom, kugi awi wurik me nen eekwi inom, ti imbirak ndak-ndak eekwi me nduk yogo ogotik? Ndi, it abet mbakwi inom, abet mbaka'lek inom, nano paga iniki ambit eeppunuk, lambunik logorak mbakop? Mondok lek aret me, it aakumi abet mbaka'lek nogo, "Ninom niniki ambit aret~o," yinuk, ugun kinom nugu logorak ti mage~o. At Ala nen ari logonet, "An inenggela'me logonet, it ninom nege logogin~o. It an napuri aret ogwe, ndi, an nen it inogoba aret age, Eerigin~o," yinuk, ari nagagerik, ti'nuk, ninogoba nen wone ambi ari logonet, "Togop me, aakumi inenggela'me nen wundi woraanip~o. Wundi wogo logomonggotik, kinalik leenak logonu~o," yinuk, ari, ndi, ambi, at Omaawi Lombok Menggerak ninogoba nogo nen ari logonet, "Maluk mendek ambi kit kineenggime lek wundi wogwe iinok, an wokkinake logogin~o, An nen kinogoba age, ndi, kit nen an napuri wologwe inom, komologwe inom ogwe, Eerugun~o," yinuk, ari, yereegerak nogo ndak-ndak, nit nineebe ti, Ala eenik menggerak awi wurik aret me, it aakumi abet mbaka'lek iinok, "Ninom niniki ambit aret~o," yinuk, ugun kinom nugu logorak lek~o.
47007001	Togop me, noreewi~o. Kit an niniki kunik me, Ala nen wone yereegerak ti, nit niinok aret yo'niragagerak me, ninikime nen maluk eeriyak koonggwi, eebe aret eekwi, eeko monggoorak nogo abok aret mbo punuk, Ala ninagabiti mbako logonet, maluk eeka'lek at ake leenak obeelom mban eekwi niyaawak nduk, eeko logowok~o.
47007002	Kiniki abe paga nit nineebe wo'ninabubagip nduk, yokkirogo~o. Alom lek kagak ninoone kinoba pinagagwi, maluk eeppinagagwi, wi-wi eekkinakwi, nit togop eeppinaga'lek aret ogoorik~o.
47007003	"Kit ninom niniki abu kunik me, ninom kanggwi, ninom nineenik logonet eerit nugwi, eeko logorak ti op mban~o," yinuk, muk yokkirogogurak me, wone yokkirogoorak ti, we nineebe wo'ninaka'lek kiinok, yokkirogwe ti lek~o. Ata, we aret yokkirogo~o.
47007004	Kit ninom kunik me, "Abet aret wo'ninabugun," kinomba'nuk, niniki ale'nggen mbake logonet, yokkiragi~o. Aaninggin-paaninggin ninoba age tit kagak kwe, kit abet mba'nuk, eerit nugwi paga niniki eyak wappanugwi me, "Kit yi, iya~o," yinuk, niniki ale'nggen abu alik negen ee'nake agaarik~o.
47007005	Nit o Makendoniya unggwi wogo nogogurik, aaninggin mondok alik negen ninoba kwi'nage mbareegi, niniki ale'nggen mondok lek aret wonogogurak. Wone wakwi paga aaninggin ninoba age, "Nonggop arigin," yinuk, ninagabiti ee'ninake, ee'ninakerak wonogwe niigak,
47007006	it aakumi iniki wakkologwe iinok, iniki eyak wappiige menggerak Ala nogo nen, nit niniki eyak wappinanuwak nduk, aap Titut nappi wagaarak.
47007007	At eebe niya wagaarak ti paga mban lek~o. Ata, wage nagaarik, kit pe'neya woroorak, "Ao," mbakwi nogo inom, eereegutak paga kiniki wakkologwe nogo inom, ndi, an nabok mbanggwi iinok, kinoone omaawi paga an naana'le mbanggwi nogo inom, abok aret mbininogo yo'niragaarak ti paga, niniki eyak wappinanegerak me, yogondak niniki ale'nggen ambik mbake agarik~o.
47007008	An liiru mbanogo nappinagi wagagirak nogo pekkogo nogogutik, "Ao," yinuk, kiniki wakkologogutak nogo konengge nagagirik, "Mbanogo nappiyoorak lek mendek eekirak ao," yinuk, an togon niniki wakkolagagirak kwe, ti'nuk, niniki mbake logonet, "It iniki mondok-mondok wakkologwe ti lek~o. We ne ambiriluk aret iniki wakkolaga," mbake nagagirik, "E. Ti kenok, op aret mbanogo nappiyareegirak kagi," mbareegirak.
47007009	Ndi, yogondak perak, keyage ambik wake agarik~o. Kit kiniki wakkolaabagip nduk, eereegirak mba'nuk keyage wake lek~o. Ata, an liiru mbaneegirak nogo pekkogo nogogutik, "Abet aret yo'nirage kogo~o," yinuk, kiniki wakkologo logonet, maluk mbo pereegutak ti paga, an keyage ambik wake agarik~o. At Ala mbake menggerak ndak-ndak kit abet aret kiniki wakkologogutak me, liiru mbaneegurak ti paga nit maluk eeppinagulik aret mbako~o.
47007010	It iniki abet mbaka'lek mendek nen inamendek ambi lek age kenok, iniki wakko'net nogo nagaatik, irip paga kambit nogo menggaarak kwe, nit perak, Ala nen, "It iniki wakkolaawak," mba'nuk eeppinanege nogo ti, nit maluk eekwi nogo niniki koombunuk, mbo pugwi niinok, Ala nen ninagap ndarogo nineenik logowok nduk, eeppinanege menggerak me, "It iniki wakkolaawak nduk, mbo pigibok eekirak ao," yinuk, yigin lek aret~o.
47007011	Kit kiniki wakkologo mbareegup, Ala nen eeppinagareegerak nogo liippogo logonip~o. Kit eereegutak nogo ti, kiniki wakkologo logonet, maluk kinenggela'me wonage nogo mbet-mbet koonggwi, "Maluk nabenggolagaarak," kinombarukwak, mbet-mbet kinaana'le mbanggologwe, "Ala nen ninoorukwak ninagabiti," mbako logonet, at maluk eereegerak nogo mondok kineebi mbakwi, "Wone yi agaarak nogo ninogoba Pawulut ninom koonuwok lak ao," mbakwi, maluk eerak mbet-mbet aganggen kerek togon owak loonggwi, eereegutak nogo mbininggo logonet, kit maluk ambi eerulik obeelom aret owak loonggotak kiigo~o.
47007012	Togop me, an liiru mbanogo nappinagi wagagirak nogo ti, at maluk eereegerak nogo inom, it maluk eeppiyareegerak nogo inom, it inake mban ti, liiru mbanulik~o. Ata, kit nen kiniki kunik ninombako logonet, yokkirogwe nogo mbet-mbet aret liippunuk eekwi Ala nen kiyaawak nduk, liiru ti, mbanogo nappinagi wagagirak~o.
47007013	Wone mbet-mbet koonggotak ti paga niniki ale'nggen ambik mbako ogoorik~o. Ti awo mbakwi niigak, Titut iniki eyak wappogotak me, ale'nggen ambik mbake logonet, nit yo'nira wage mbaki, nit togon abunuk niniki ale'nggen ambik mbakoorak~o.
47007014	Nit abet kenok mban yokkirogo nogogurak me, tiyappinagago logonet, kit eerit nugwi abok aret Titut mbininogo yogo mbareegu, kiya nage nagagerik, yoreegurak nogo ndak-ndak eekwi enegen kiyareegerak me, mbininogo yo'nira wage mbaki, ninenggali eerogo pinanulik abe eekotak paga niniki ale'nggen ambik aret mbako ogoorik.
47007015	At Titut aa'nduk kinabuwa mbake nagagerak kwe, kiya nage mbareegi, kinagabiti nen kinaganak nuk-nuk yogo logonet, keyage warogo eebe waganggo nogogutik, kooniyak yokkirogogurak nogo, "E~o," yinuk, mbet-mbet koonggwi kiyareegerak nogo, aberak logonet, yogondak abunuk kinabuwa nggwok lombok mbake agaarik~o.
47007016	Kit eerit nugwi abok aret obeelom mban eerit nugu logomunggup abet aret kinombake logonet, an niniki ale'nggen mbake agarik~o.
47008001	Noreewi~o. It Ala apuri o Makendoniya kuwak eerit nogo menggaarak abok nen Ala iniki kunik nen eeppiige kagak eereegwaarak nogo kineenu eeppinagarak mbakoorak me, yokkiraawi~o.
47008002	Aaninggin-paaninggin mondok iya tit inoba age kagak, "Yi ninabut mbanikit nduk eeppinanege~o," yinuk, iniki ale'nggen ambik mbako logonet, ineenggi abu lek tit kwe, aakumi inabuwa nen inamendek mondok alik negen inake kuwak eekaarak~o.
47008003	It nen, "Nit ti kuli kuwak eeriyak ninobam~o," mbakaarak nogo mban kuwak eerulik~o. Ata, "Ti kuli kuwak eeriyak meek," mbakaarak nogo kagak ambinom mondok iya tit kuwak eekaarak naruk konenggirak me, yokkiragi~o.
47008004	-
47008005	Nit nen, "It mbuuluk yeenggwaaroorak op aret," mbakoorak nogo kagak, it inalik nen iniki koombunuk, "Nit kunduk it Ala apuri alik leenak o Yureya inabuwa lombok mbako monggoorak me, inake kuwak eeko logowok~o," yinuk, inoone nabenak mban yo'nirogo nagaarik, nggwok aret kuwak eekaarak~o. It inamendek aa'nduk kuwak eerulik~o. Ata, aa'nduk ineebe apit aret Ala wogogo nagaarik, ti'nuk, at Ala mbake menggerak ndak-ndak, ninoone liirogon konenggo nagaarik, kuwak eekaarak~o.
47008006	Togop me, at Titut nogo it Ala apuri inabuwa nen inake pugu nogo kuwak eerit nage me, kit ando awo pega'lek nogo mbet-mbet pumonggotak me, waganggak woraawak nduk aruk wakoorak~o.
47008007	Kit kiniki abet mbakwi, iniki ale'nggen paga konenggwi iigak yorogwe, Ala ari menggerak wone kineenu ogwe, kiniki abe paga yeenggwaaranet nugwi, kiniki kunik ee'ninakwi, eekwi ti nogo abok aret nggwok wigak ari me, aakumi inabuwa nen inake kuwak eeriyak yi nogo inom ndak-ndak nggwok aret eeko logobagip nduk, yokkiragi~o.
47008008	An wone yokkiragi yi nogo ti, noone omaawi paga yokkirage lek~o. Ata, it ando an noone konembunuk, iniki aganggen kerek togon eekaarak nogo ndak-ndak, kit an noone konembunuk, "Ndak-ndak eerumonggotak paga kiniki kunik ee'nakwi kiyaamun ilik?" yinuk, yokkiragi~o.
47008009	Ninowe Yetut Keritut nen kinabuwa mbake logonet, eeppinagareegerak nogo kineenu aret~o. At nen, "An aap nggwok mondok tiyanak aret minggirak kwe, it ninom ndak-ndak tiyanak logowok nduk, an tebeppati wambi~o," yinuk, at nggween paga tebekkola wambi wagagerak nogo~o.
47008010	Ala apuri inake kuwak eeko logorak an op mbake nogo, ambi yokkira~o. Tahun aa'nduk nogo paga, kit aa'nduk Ala apuri inake kuwak eegiroorak koonggwi, ndi, kit nduk eebe aret kuwak eekwi, eereegutak kwe,
47008011	kit ando pega'lek kero, yogondak mondok age yobok togon pogo logorak ti, op aret mbaki~o. Kiniki aganggen kerek togon kuwak eeriyak koombunuk, ando kuwak eereegutak nogo ndak-ndak, yogondak kinageerok ambi wonage kenok, ti aret kuwak eegirogo logonip~o.
47008012	Ninamendek lek me, wogoga'lek kenok ti paga, Ala nen eebi ninombake menggerak lek~o. Wonage kagak wogoga'lek kenok perak, eebi ninombake menggerak me, eebe wonage kenok wogogwi, "Wogorikit lak eebe lek me, ao," mbakwi, ti imbirak wogogwi mban aret me, inikilom mbake menggerak.
47008013	Kit eeriyak yokkirage nogo ti, it ando ugun puk iigak, kit Korindut mendek nen mban pogo logobagip nduk, yokkirage lek~o. Ata, yeenggwa-yeenggwa eeko logobagip nduk, yokkirage agarik~o.
47008014	-
47008015	Peebi aaninggin kit kinoba age kenok, it Ala apuri o Yureya mendek nen kit yeenggwaagirogo logowak nduk, yogondak kit kinamendek we mbuuluk ka'let agaarak me, kit nen it yeenggwaaroorak op aret mbake agarik~o. "Nggwok yonggokkologogwaarak nogo ambik age, Ndi, mbuuluk yonggokkologo-gwaarak nogo lek age, Eerulik noorak ndak-ndak aret agagerak," yinuk, liiru mbanak nogo ndak-ndak kit togon togop aret yeenggwa-yeenggwa eekwi paga kit kineebe ndak-ndak obeelom aret logomunggup~o.
47008016	Nit nen kinoba aberak me, yeenggwaagiroorak mbako monggoorak nogo kokwak, aap Titut togop aret yeenggwaagirage logowak nduk, Ala nen iniki koonggerak me, "Ala wa," yoge minggirak.
47008017	At nen, "An yeenggwaaraakit lak, ao," mbake me, "Kat o Korindut op noorak ilik, lek a?" awo yogwi niigak, iniki nen, "An aret naakit~o," yinuk, kiya wage ti~o.
47008018	Kiya wage me, ninoreeluk ambi wone obeelom wone Ala apuri kuwak eekwi me abok aret yoranet nege paga endage tiya yereegerak nogo, imbirak nappiya wogo ti~o.
47008019	Nit nen ninowe tiyappugwi, ndi, aakumi inabuwa nen yeenggwaarogwe niyaawak nduk inake kuwak eekwi, eerit nogwe nogo, at ninom eeke logowak nduk, Ala apuri kuwak eerit nogo menggaarak nogo nen leenogo mippegaarak me, kiya wage ti~o.
47008020	Aakumi inamendek nggwok kuwak eekaarak wogorogo logonet, ninggin ambi eerumonggoorak paga aakumi nen ninenggali wappinanukwak, liippunuk aret eeko ogoorik~o.
47008021	Nit ninogoba Ala enegen wonage me nduk mban eekwi lek~o. Ata, aakumi inom inigen wonogwe iigak eekwi me, ira naga'lek kagak, nonggop togon eerogo wogora noorak nogo, aa'nduk koonogo pogo ogoorik~o.
47008022	It kiya wogwe nogo, ninoreeluk ambi inom nappi wogo~o. At ninom eerit nogo logonet, mondok liippunuk eerit nage kogoorak me, ninoone konembunuk, "Mondok abet aret kuwak eerugun," kinombake logonet, "An kunduk, liirogon yeenggwaarage logokit~o," yinuk, kiya wage ti~o.
47008023	At Titut nogo an nawot aret me, nimbirak yeenggwaagiroorak nduk eeko ogoorik~o. Ndi, it ninoreewi ando kiya wogwe nogo ti, Keritut endage tiyappogo menggaarak me, Ala apuri kuwak eerit nogwe lombok nen leenogo nappiya wogwe ti~o.
47008024	It Ala apuri kuwak eerit nogo menggaarak alik nogo nen, kit kiniki kunik paga Ala apuri ugun wogonakwi, ndi, "Pawulut oreewi inom nen it o Korindut mendek tiyappiigwi nogo ti, ti eekwi paga tiyappiigwi iigo," yinuk, yogwe, eeruwak nduk, it kiya wogwe ti, kiniki kunik paga liirogon wogoninako logonip~o.
47009001	It Ala apuri alik leenak o Yureya mendek yeenggwaaroorak wone nogo, nit liiru ambinom mbanogo nappinagi woroorak lek aret kwe, we mbuuluk irip paga iluk yi aret yokkiraawi~o.
47009002	Kit kiniki nen yeenggwaaroorak mbakotak nogo an abu neenu aret~o. "Tahun aa'nduk nogo paga it o Akaya mendek nen Ala apuri o Yureya mendek yeenggwaaroorak iniki aganggen kerek togon muk kooneegwaarak~o," yinuk, it o Makendoniya mendek inenggaanom paga kit kooneegutak nogo wogoppinagage logonet, mbininirage mbaki, it ando nggwok nen, "Nit togon ndak-ndak yeenggwaaraawok~o," yinuk, koonggaarak.
47009003	Kit wogoppinagage logonet, yoragarak nogo, "Yi we aret yegerak," mbarukwak, an noone yagarak nogo abet aret mbaruwak nduk, kuwak eeriyak kooneegutak nogo woorak nduk, wologwe nappiya wagi ti~o.
47009004	"Kit abet aret kuwak eerumunggup," kinombake logonet, yoragarak nogo, an Makendoniya mendek ninom pekkiya wogo logomonggoorik, "Yi kuwak eeka'lek kagak yo'niragaarak kogo," mbakwi iinok, kit ninom ninenggali arukwak, mbet-mbet kuwak eeko logonip~o.
47009005	Togop me, aa'nduk, kit kuwak eeriyak yo'nireegutak nogo, "Yi we ineebi mbako logonet, kuwak eekaarak lek~o. Ata, inabuwa nen iniki ale'nggen mbako logonet, kuwak eekaarak," kinombaruwak nduk, an awo waga'lek neegak, it wologwe ti nen pugu nogo kuwak eeko logowak nduk, nappiya wagi ti~o.
47009006	Wone yi, liippogo logonip~o. Aap ambit-ambi nen yabu mbuuluk waganogo yake kenok, mbi mbuuluk aret ndakkolage, ndi, ambi nen yabu nggwok aret waganogo yake kenok, mbi nggwok aret ndakkolage, eeko menggaarak me,
47009007	it aakumi iniki ale'nggen paga kuwak eekwi iinok, Ala iniki kunik aganake menggerak me, kit kuwak eeko logonet, kiniki aaninggin kagak kuwak eekwi, kineebi mbakak kuwak eekwi, eeko logogup~o. Ata, kinalitik-kinalitak kiniki koombunuk nen ale'nggen paga kuwak eeko logonip~o.
47009008	-
47009009	"Ineenggilek iinok, amendek tumburiranet nage, Obeelom mban eeppiinet nage nogo kobak arigin lek, mondok aberak wonage, Eeke logogin~o," yinuk, liiru mbanak nogo ndak-ndak, kit kiniki ale'nggen paga kuwak eekwi kiinok, Ala iniki kunik en kit, "Ndi mendek uugwe," mbarumonggotak kagak, mbaka'lek me-ndek ambinom kalo logonogo wokkirage logogin me, kit ambi mendek lek kenok uugwe mbarumunggup lek~o. Ndi, aakumi inabuwa nen yeenggwaaroorak kunduk, wonage mban aret kogo logomunggup~o.
47009010	It aap awi yaka nen yaruwak nduk awi pipuk eerogo pege, ndi, mbi eebe ndaruwak nduk kole eerogo pege, eeke menggerak Ala nogo nen kit kunduk, aakumi yeenggwaaroorak nduk, awi negen pipuk agago nggwok aret wokkirage, ndi, mbi eebe ndaruwok nduk, kole eerogo pege menggi kwak, aakumi inabuwa nen wogorogwe kiinok, Ala nen nggwok aret wokkirage, eeke logogin~o.
47009011	Kiniki lek ndoobu logonet, aakumi wogoranet nugwi paga Ala nen kit kineenggi warak eeppinagage logogin~o. Ndi, nit yokkirogwe konembunuk, kiniki ndoobu paga kuwak eekwi me, it aakumi ambik aret Ala, "Wa, wa," yogo logogun~o.
47009012	Aakumi inabuwa mba'nuk, kuwak eerogo wogorogwe nogo ti, it Ala apuri aaninggin inoba wonage nogo, lek age, ndi, it aakumi apit nen Ala, "Wa!" yinuk, keyage wakwi, eerugun me, yeenggwaarogo logorak op aret~o.
47009013	Kit Keritut eeke nagagerak obeelom wone abet mba'nuk waganggwi kiigaarak nogo ndak-ndak eerit nugwi, ndi, kiniki lek ndoobu logonet, kinamendek it aakumi abok o Yureya mendek inom yeenggwaarogwe, eekwi paga, kinabut mbambunuk, "Ala apuri abet aret iigo," yinuk, Ala endage tiyappogo logogun~o.
47009014	Ala iniki kunik en mondok alik negen eerogo pinagage kagak, kiniki ndoobu logonet kinamendek it aakumi yeenggwaarogwe kiinok, it aakumi iniki kunik eekkinako logonet, kinake tamban eeko logogun~o.
47009015	Ala ninabuwa nen mondok alik negen wo'niragagerak nogo mbininogo yuurak meek me, at mban, "Wa, wa," yogo logowok~o.
47010001	"At Pawulut nda wonage logonet, agabiti mbaka'lek mondok lok togon yo'nirage, ndi, nit ninenggaanom kenok perak, agabiti mbakak oone yanggorogon yo'nirage, eeke menggerak~o," yogo monggotak kwe, Keritut ninabuwa nen oone yanggorogon yo'nirage menggi kwak, an Pawulut togon ndak-ndak, niniki, "Ao," mbake logonet, wone ambi yokkira.
47010002	It aakumi ando nen yogo logonet, "It nggween paga mendek eeko mengga kwak, Pawulut oreewi inom ndak-ndak ambi kolaawok nduk eerit nogo agaarik," mbakwi iinok, an noone omaawi paga it yoroorak mbakirak nogo kokwak, kiya wage logominggirik, kit togop ndak-ndak yokkirookwak, noone yanggorogon yokkirage yi aret liippunuk, eeko logonip~o.
47010003	Nit nggween paga yime nugu monggoorak ti abet aret kwe, it nggween paga mendek eeko menggaarak nogo kokwak, nit ambi kolaawok nduk, eerit nogwe abu lek~o.
47010004	It tebembinaniyak nduk eekwi nogo, ninom perenggolaawok nduk, it nggween paga mendek ineegin nogo mendek nit porogo wonogwe lek~o. Ata, yigin unde Ala nogo ninenggaawak paga punuk, pak mondok nu'lek wurik kagak toguk togon eerogo pegak inoori ungguurak nogo mendek aret porogo ogoorik~o.
47010005	At Ala mban ninenggaawak paga logonet, it abe wone taganogo punuk inoone we ugun agan nugwi nogo inoone lek eerogo piigwi, "Ala wone mban kineenu a'nuk logorak ti meek~o. Ata, yi wone ndi wone abok aret kineenu ariyak perak op~o," yinuk, wogoppatit nugwi nogo tebenogo piigwi, ndi, nit niniki mba'nuk eeriyak koonit nugwi nogo tebenogo punuk, Keritut yo'nirage kenok mban eekwi, eerit nogo ogoorik~o.
47010006	Nit yokkirogwe nogo, "Eeko logowok~o," yinuk, liirogon eerit nogwe kiigo logomonggoorik, it ando, "Eeko logorak, nineebi," mbakwi nogo, it eeppiyoorak Ala nen li'luk eerogo pinanege kagak ninoone omaawi paga yorogo logogun~o.
47010007	It ando nen, "Nit mban Keritut apuri ogoorik~o," yinuk, yogwe nogo nen, "It togon ninom ndak-ndak Keritut apuri aret iigo," yinuk ninombako logowak~o. Wone ti, kenom paga aret wonage me, kit nonggop nduk, liippega'lek ogotik?
47010008	Kit maluk eerogo pinagakit nduk, at nogoba nen awoneninu kili'nirulik~o. Ata, obeelom eeppinagakit nduk, kili'nireegerak nogo iya lombok kili'nereegerak mbake logonet, yokkirage me, "At wogoppake logonet, yo'nirage~o," yogwe kwe, an nenggali mbaka'lek aret agarik~o.
47010009	-
47010010	"At Pawulut nen liiru mbannirage logonet, oone omaawi mondok lok togon yo'nirage menggerak kwe, pe'niya wage nagaatik perak, eebe abu meek logonet, nano wone negen yo'nirage menggerak~o," yinuk, yogwe kiigirak me, "Ninagabiti mbaruwok nduk liiru mbanogo nappinani wage kogo~o," yinuk, nombakwi ti mage~o.
47010011	It aap wone togop yogo menggaarak nogo nen, "Pawulut ndogop eerigin~o, yinuk, liiru mbanogo nappinani wage menggerak nogo eebe niya wage logomenggerik, liiru mbanak nogo ndak-ndak yo'nira woraagin," abet aret mbako logowak~o.
47010012	It aakumi ando wogoppatit nugwi nogo, it iya me, ninom lambunggwi, ninom ndak-ndak wakkogwe, eeriyak meek aret mbako ogoorik~o. It aap togop mbakwi ti, "An iya kat iya," yogo logonet, it eekwi mban wakkagak mbininggo menggaarak me, it abu wi negen yogwe iigo~o.
47010013	Nit nineebe nen aret Ala wone yora naga'lek kenok, we ugun, "Nit ninapuri aret~o," yinuk, yugun lek~o. Ata, Ala nen, "Time aret yora nogo logonip~o," yinuk, yo'niragagerak nogo time nanuk, liirogon yorogwe niigak, obeelom wone waganeegwaarak nogo kenok mban, "Yi nit ninapuri aret me op eeko~o," yinuk, niniki ale'nggen mbako ogoorik. Ndi, "O Korindut kunduk yora nanip~o," yinuk, yo'nirage mbareegi, liirogon yokkirogwe niigak, obeelom wone waganeegutak me, "Kit kunduk, ninapuri aret~o," mbako logonet ninale'nggen mbako ogoorik~o.
47010014	Nit Keritut eereegerak obeelom wone yokkira wogogurak nogo, at Ala mbaka'lek kagak, nit nen mban yokkira woroolik~o. Ata, Ala nen, "O time yora nanip~o," yo'nirage mbareegi, "Kit kinom aret yokkira woroorak," mbareegerak kenok, yokkira wogogurak me, "Kit ninapuri aret~o," yinuk, ninale'nggen mbakwi nogo ti, op aret mbako ogoorik~o.
47010015	Ala nen, "O time yora nanip~o," yo'niraga'lek kenok, aap alik nen yorogwe iigak obeelom wone waganggwi iinok, "Nit ninapuri aret~o," yinuk, yugun lek kwe, kit abet mbakwi nogo mondok mugurok nogwe paga kiniki kole arit nogwe kiinok, nit yoranet nugu logorak Ala nen koonogo pereegerak nogo ti, ambinom nggwok togon wiganinuk noorak, "Ao," mbako ogoorik~o.
47010016	It aap alik nen yorogo menggam kagak, "Nit ninapuri aret~o," yinuk, it inapuri ndinggo'nok wogoppatiyak ti, nineebi~o. Ata, kit kiniki kole ogwe kiinok, it Ala wone konengga'lek o ambokan time mban yora noorak mbako ogoorik~o.
47010017	"Kit ambi nen wogoppatiyak mbakwi kenok, Ala nen eeppinagage kagak, eeko monggotak me, at mban wogoppogo logonip~o."
47010018	Aakumi eerit nugwi paga wogoppakwi kenok ti, iya lek~o. Ata, Ala nen wogoppiige kenok perak, abu iya~o.
47011001	An aap kumili-kumili negen logonet, wone yi yokkirage kwe, kagak konenggo logobagip nduk, yokkiragi~o, noreewi.
47011002	Kwe aap kigin waka'lek kwak, kit an napuri togop logonet, kinogonggelo ambit Keritut aret kolaabagip nduk, abok yokkirage nagagirak nogo kagak, alik eekwi kiige nagarik, Ala apuri at oone mbo punuk, alik mugurok nogwe iinok, iniki wakkolage menggi kwak, an ndak-ndak niniki abu wakkolage agarik~o.
47011003	Waalo oone amburu ndik-ndik kwe Kawa yoge logonet, at ambokan laganeegerak pogom, it aap alik nen inoone amburu ndik-ndik yokkirogwe iinok, "Keritut oone mban konenggo logowok~o," yinuk, abet aret miireegutak nogo mbo punuk, nomonggiren nogwe iyo, nagabiti mbake logonet, yokkirage agarik~o.
47011004	Kit Yetut waabagip nduk, wone aa'nduk yokkirogo nogogurak nogo kagak, it aakumi alik nen wogo nagaatik, "Yetut ambi yi aret~o," yinuk, yokkirogwe, Aberiniki waganeegutak nogo kagak, "Aberiniki ambi yi aret~o," yinuk, yokkirogwe, ndi, wone obeelom wone abet mba'nuk, waganeegutak nogo kagak, "Wone obeelom wone ambi yi~o," yinuk, agan wogwe, eekwi iigak, "Nonggop yogwe iyaamun?" yinuk, "Puk wonogwe," yogwe iigirak me, nagabiti mbake logonet, yokkirage agarik~o.
47011005	It wone yokkira wagaarak mondok iya mba'nuk, tiyappiigwi nogo ti, it iya, ndi, an meek, an togop mbake lek~o.
47011006	Noone ninggin negen ari minggirak kwe, neenu logonet ari minggirak kineenu aret~o. Nit kinenggela'me logonet, eerit nogo nogogurak nogo ti, abok aret kineenu me, ngge yokkiroobok aga~o.
47011007	Kit obeelom eerit nugwi kiyaakit nduk, an niniki tebeppatinuk, Ala eeke menggerak obeelom wone onggo lek we aret yokkirage nagagirak ti paga maluk eeppinagareegirak kero.
47011008	An kit kinake eeke neegak kwe, kit nen yeenggwaanega'lek kiinok, Ala apuri kuwak eerit nogo menggaarak alik me nen yeenggwaanugo nogogwaarak me, it inageerok ti, yogoot negen waganeegirak kagi~o.
47011009	Ndi, an kinenggela'me wonage neegak, namendek lek mbareegi, noreewi Makendoniya mendek nogo nen wogo nogogwaarik, inamendek abok aret wo'niri wogogwaarak me, kit ambi wo'nirubagip nduk, an mondok nggino yokkiroolik~o. An yokkirage paga aaninggin kinoba arukwak, an neenggi paga mban nen liirogon eekko'net nage nagagirak me, yogondak kunduk ndak-ndak aret eekko'net nage logogin~o.
47011010	"Namendek nalik nen eerogo nenet nage logonet, an iya eeke agarik," mbake nogo, it o Akaya enaagan-ambokan menggaarak nen, "Ti eeke mage~o," yo'niriyak mondok lek aret~o. An Keritut wone waganeegirak paga pilit yuurak lek me, abet aret yagi~o.
47011011	"An eeke iya," mbake logonet, "Eeriyak mage, yo'niriyak lek," yokkirage nogo ti, an niniki kunik eekkinaka'lek logonet, yokkirage mbakop? Lek~o. An mondok niniki kunik eekkinake nogo ti, Ala eenu aret~o.
47011012	An ti eeke logorak yokkiragarak alom ti, it aakumi wone alik yokkirogo menggaarak nen, "Pawulut inom eeko menggaarak nogo nit ndak-ndak aret eeko monggoorak~o," yinuk, wogoppatit nugwi nogo, inoone mondok lek eerogo piyaakit nduk, "An eeke minggirak ti, aret eeke logogin," mba'nuk, yokkiragarak.
47011013	It aap ti nen, "Nit Keritut nen nappinani wagaarak~o," yinuk, inoone eegu yimela-nimela agan wogo logonet pilit pugunogo yoranet nugwi, aakumi wi-wi aganako logonet inambokan laganggwi, eerit nogo menggaarak.
47011014	At Ibilit kunduk, malayikat etenggen abinak kwindagala aago menggerak nogo ndak-ndak kumbunuk, eerit nage menggerak me, it ti eekwi iinok, "Wi!" yugup~o.
47011015	Inogoba eerit nage kokwak, apuri ndak-ndak aap abe koonak eeko menggaarak inetenggen negen kumbunuk, eerit nugwi iinok, "Iya!" inombarugup~o. It eerit nugwi ti, irip me time onggo ndak-ndak eeppiige kaagun~o.
47011016	"Aap kumili negen ari nombarugup~o," yinuk, ne ambinom yokkirage kwe, kumili negen mban nombakwi kiinok perak, an togop aret logonet, wogoppatikit nduk, eeke minggirak nogo mbininogo yokkirage neegak, konenggo logonip~o.
47011017	"An iya eeke," mba'nuk, wogoppake logonet, yokkiraakit mbakirak nogo yi, Ala nen yo'nege kenok yigin lek~o. Ata, kumili negen logonet, yokkirage neyaamunggup~o.
47011018	It aakumi nggween paga mendek nen wogoppako logonet, yogo menggaarak me, an togon ndak-ndak, wogoppake logonet, wone ambi yokkira.
47011019	It aap wi nen yogwe iinok, "Nit abok nineenu nogo ari me, ari logowak a!" yinuk, teppiigo monggotak me, an ndak-ndak ari neegak teppanubagip nduk yokkiragi~o.
47011020	It aakumi nen inayeloman eekkinakwi, kinamendek lek eerogo nenet nugwi, inabu'me tebenogo pinagagwi, tiyappako logonet, meek eerogo pinagagwi, kinetenggen paga tela eerogo kinookwi, eekwi iigak, "Op aret~o," yinuk, puk ogwe kiigirak kwe,
47011021	nit perak, togop eeppinagarak ninagabiti nen ninoone yanggorogon yokkirogogurak me, ninenggali aga~o. It aap kumili negen ugun yogo mengga kwak, an togop yuurak neebi mbake kwe, it aakumi ando inagabiti lek, ambi eekaarak paga wogoppakwi me, an togon nagabiti lek mbuuluk wogoppatiyak mban tit mbake agarik~o.
47011022	It wogoppako logonet, "Nit Iberani mendek~o," yinuk, yogwe me, an kunduk Iberani mendek aret~o. It nen, "Iterali mendek nit aret~o," yogwe me, an togon Iterali mendek aret. It nen yogo logonet, "Abarakam ombo wologwe nit aret~o," yogwe nogo, an togon Abarakam ombooluk aret~o.
47011023	"Keritut ayeloman logonet, ake eeko monggoorak," mbakwi me, an kunduk, Keritut ayeloman mondok iya lombok eeke minggirak. Wone yi, aap kumili nen yogo mengga kwak ari kwe, abet aret me, konenggo logonip~o. Keritut ayeloman logonet, ake eerit nage neegak, ndonggoppanege, keele maarogo mambiigo menggam kulinik-kalinik mambanugwi, ineenggi lingginiyak meek nookwi, kambikit nduk, nabenak mban an ee'nabeegerak mendek neenik age, it ando teeluk negen eeppiigo logonet, an perak, mondok iya lombok eeppanugo nogogwaarak.
47011024	It aakumi Yakuri mendek nen mbam yawi paga ne 5 nooko logonet, ne 39 kuli nookwi,
47011025	mbut yawi mbanak ne kenagan paga nggwiirit nookwi, ne ambit paga yugum togu agago panugwi, yiiro paga nage me, ne kenagan paga yigirik-noonom eerogo panege, niyome tabunogo wuppaneegerak logonet, ngguu'mo wake tit neegak, o liingge oonikiya age,
47011026	yi awi ndi awi nege me, niyo wurik wage logonet, wo'neren noorak eeke, aap yogoot wagangga nen nooriyak eekwi, an nowe-nawot aap endekem mendek inom nen maluk eeppanugwi, kota inom, karume inom, yi nggwok yenggenak me inom, noreewi pilit yogo menggaarak inenggela'me inom, it abok nen maluk eeppaniyak nduk, eereegwaarak kwe, a'me lik yuulik, mbeyok yereegerak~o.
47011027	Yoranet mban nage neegak, ndeyak eerogo panege, kulinik-kalinik nogo yega'lek neenik mban wonage, mbi abu ee'nake, yi abu ee'nake, mbi lek kenok abu nogo yege, kani lek kenok togwi aret nogo yege, nayum lek me we aret nege, eeke nagagirak nogo ti, an neenu aret~o.
47011028	Ti we nagabolo paga mban ee'nabeegerak me, yagi~o. Ndi, niniki nen perak, Ala apuri yi awi ndi awi kuwak eekwi nogo abok aret ko'lu-kii'me inoba aberit nage minggirak ti inom aaninggin mban aret~o.
47011029	It aakumi iniki aaninggin ogwe iinok, an kunduk niniki aaninggin age, it maluk eekwi iinok, "Ao," mbake logonet, niniki wakkolage, eeke minggirak.
47011030	An eeke minggirak mbininogo yokkirage nogo ti, an obeelom eeke minggirak paga wogoppake logonet, yokkirage lek~o. Ata, an neebe abu ninggin yinuk-punuk aago logonet, eeke minggirak nogo mbininogo yokkiragi~o.
47011031	-
47011033	An o Ndamitik wonage me, aap endagembogut Aretat awot gubernur nogo nen an pi'nabuwak nduk, awuri yigin unde yoragagerak wundi wage neyo, tu pak ambe paga enaarak wonogwe iigak, noreewi nen muun yarak me yonggologo yagat obaga mbo wumbanugo mbareegwa, it inambeme nen aret mbaganeegirak. Ti eereegirak ti, abok aret nit mondok-mondok alut eeko monggoorak ninowe Yetut ogoba Ala nogo, eenu aret me, an pilit lek, abet aret yokkiragi~o.
47012001	An ee'nabeegerak iya mba-reegirak ambi yokkiraakit mbake yi, kit ambi eeppinagarak nduk, yokkirage lek kwe, Ala nen nabinggaanggo paga yo'nereegerak inom, ndi, wone kumaarak wonagagerak nogo paganogo yo'nereegerak inom, mbininogo yokkirage logi~o.
47012002	Nabinggaanggo paga aap ambi Keritut imbirak kunik me, mbogut mbere ta'mbanak kagak, ambiret ta'mbanak paga pi lagangge kage nagagirik, wambi wagagerak kagak, tahun 14 eereegerak. Aap wonok laganeegerak nogo ti, eebe apit wonok laganeegerak a, ogoma mban wonok laganeegerak a, nogo ti, an neenggo'lek, Ala mban eenu~o.
47012003	-
47012004	At aap ti, kambunuk nogo menggam o obeelom nogome wonok laganeegerak wonage logonet, wone aakumi yoroorak mage yugu mendek abok aret yogwe iyareegerak. Aap ti, eebe apit wonok laganeegerak a, ogoma mban wonok laganeegerak a, nogo ti, an neenggo'lek me, yagi~o. Ala perak eenu~o.
47012005	At aap ti, time pi laganeegerak wonage logonet, enegen kage, aruk konengge, eereegerak nogo ti, wogoppuurak op aret kwe, an eeke minggirak perak, neebe ninggin yinuk-punuk aago logonet, eeke minggirak nogo mban mbininogo yokkirage agarik~o.
47012006	An wogoppatiyak mba'netak en, abet aret nenegen kagagirak kenok ari me, "Kumili nen ari," nombariyak lek kwe, an eerit nage neegwi inom, noone ari konenggwi inom, nogo mban liippaninuk wogoppaniyak kagak, nenegen kagagirak mbininogo yokkirage paga, "Pawulut ti, aap mondok iya," nombakwi kiyo, mbininogo yokkiroorak neebi mbake agarik~o.
47012007	Alik tam warak aakumi kogolik mendek nenegen kagagirak nogo paga, "An iya~o," yinuk, wogoppatit nage neyo, Ala nen andi ambi nagabolo paga alok negen ngguurogo paneegerak ti paga Ibilit awot ambi wage nagagerik, wogoppake neyo, nenggali wappanegak mban eeke menggerak~o.
47012008	Andi ti, lek ee'nabuwak nduk, ne kenagan paga Ala yoreegirak kwe,
47012009	Ala nen an yo'nege logonet, "Aaninggin-paaninggin inoba age kenok, an nomaawi mondok iya lombok minggirak kin kaawak nduk eeppiige me, aaninggin kat koba agaarak nogo, Nogoba Ala nabuwa nen omaawi ndak-ndak eeppanege logogin, mbake logot~o," yinuk, yo'nereegerak me, Keritut omaawi eeppanege kaakit nduk, andi ee'nake nogo ti, niniki ale'nggen ambik mbake logonet, "Op eeppanigi," mbake minggirak.
47012010	Togop me, an meek ee'nake kenok, Ala omaawi eeppanege kagak, nomaawi ambik logonet eerit nage minggirak me, Keritut eeke nagagerak wone wigak yuwak nduk eeke neegak, an eeriyak meek ee'nake, miyuk-meya eerogo panugwi, ambi yo'negak mban eekwi paga niniki taganogo pugwi, piyak-payak eerogo panugwi, aaninggin-paaninggin noba panugwi, eekwi iigak, "Op mban aret ee'nakwi~o," yinuk, niniki tayenak ale'nggen aret minggirak~o.
47012011	An kumili negen aret ari kwe, alom kit eekwi paga an wone ti yokkirage agarik~o. An aap iya me nduk, tiyappaniyak lek kwe, kit nen, "It aap ti, nappiigak mondok iya nen yo'nirogwe~o," yinuk, tiyappiigwi nogo, it iya, ndi, an meek, ti mbake lek it ninom ndak-ndak me, it wogoppiigo logonet, an ninom wogoppaniyak op aret kwe, wogoppanega'lek kiinok, yokkirage agarik~o.
47012012	Kit nen, "Pawulut yi, Ala nen nappiigak mendek logowak nduk, abet aret leenogo pereegerak," nombarubagip nduk, an niniki kwi'ndak kinenggela'me logonet, yokkirage neegak, kineenu ariyak mendek inom, eerubok mendek inom, kinagabiti warak mendek inom, abok aret Ala nen eeke nagagerak nogo~o.
47012013	It Ala apuri yi awi ndi awi kuwak eeko menggaarak eeppiinet nage nagagirak nogo kwak, an kit ngge eeppinaga'lek neenok, yogo ogotik? Kinake eerit nage logonet, "Onggo wo'ninip~o," yinuk, yokkiroolik eekirak ti perak, maluk eekirak aret kagi~o.
47012014	Aa'nduk ne mbere paga kiya wagagirak kwe, yogondak ne ambi inom pekkiya woroorak koongge agarik~o. An woroorak ti, aaninggin ambi kinoba pinagakit nduk, woraagin lek~o. Elege-aabologwe nen inogobamini inarum wonogolik~o. Ata, inogobamini nen aret elege-aabologwe inarum menggaarak me, an kinogoba kinamendek ambi kolaakit nduk, woraagin lek~o. Ata, kit kineebe lombok kinabuwa nen aret woraagin.
47012015	Togop me, kit kinake eeke logonet, namendek tigippake, nomaawi abu lek eerogo pake, eeriyak ti, niniki ale'nggen aret mbake minggirak me, an kit kinabuwa ambik mbarit unggwage neegak kwe, kit nen perak an nabuwa mbakwi nogo mbuuluk arit unggwage kagarak ti, nonggop~o?
47012016	An nen aaninggin ambi kinoba pinagulik ti abet aret kwe, kit mbako logonet, "At Pawulut ti, ninambokan lagangge logonet, eegu nobat yo'nirage," mbakwi kiigi~o.
47012017	Wologwe! Kit Ala apuri inake kuwak eerogo piigotak nogo, ando mogonogo an kolaakit nduk, wologwe ti, nappiya wagarak mbakop?
47012018	At Titut Ala apuri inake pugu kuwak eerit woraawak nduk nappi wage logonet, ore ambi imbirak nappiya wagarak nogo ti, abet aret nappiya wagarak kwe, kit kuwak eerogo pogotak nogo, Titut ando waganggerak mbakop? Woolik aret me, nit yeenggwaagirogo logonet, niniki ambit koombunuk, eeko monggoorak lek mbakop? Lek~o. Niniki ndak-ndak ambit aret koombunuk, eeko monggoorak~o.
47012019	Wone yi abok aret yokkirogwe niigak, kit nen, "Pawulut oreewi inom inaana'le mbanggo'net nogwe," ninombakwi negen kiigirak kwe, nit togop lek~o, noreewi. Kit lombok niniki kunik me, kiniki kole eekkinabuwok nduk, Keritut ayeloman logonet, Ala enggaanom paga yokkirogo ogoorik~o.
47012020	An nen, "Kit eeko logorak," mbake nogo kagak alik eekwi me kiya wage, ndi, kit nen, "At ndogop eeri woraawak," nombakwi kiigak, an nen alik eeri wage, eerukwak, an nagabiti mbake agarik~o, noreewi. An kiya wage logominggirik, noone-koone agan nugwi, nuwa-kuwa yogwe, nanini-kanini yogwe, an iya kat iya yogwe, nabok-kabok yogwe, wone kinambe irip paga wonok nugwi, wogoppatit nugwi, ogoorak ka'let eekkologwe, eekwi me kiya wage neyo, nagabiti ee'nake~o.
47012021	An kiya wage logominggirik, kit maluk abu alik negen eeko logonet, kumi ugun wurinabit nugwi, kiniki kumi paga mban lunik logonet, ugun-ugun eerit nogwe, kiniki nengge kenok, ugun eekwi, eekwi nogo paga kiniki wakkologo logomonggotik, kinomaluk mbo pega'lek kiinok, an kinabuwa nen le ari Ala aruk konembunuk, kit kinenggaanom paga nenggali wappanege kero, nagabiti~o, noreewi.
47013001	Ne mbere paga pekkiya wagagirak kwe, yogondak ne ambinom pekkiya woraakit nduk, eeke agarik~o. "Aap ineebe mbere a, kenagan a, nen inigen kenok, yogwe iinok perak, Abet aret eekaarak me, yinuk, awone op aret mbanggo logorak~o," yinuk, liiru mbanak nogo wonage~o.
47013002	Aa'nduk pekkiya wagagirak me, ti'nuk, peebi pekkiya wage nagagirik, yokkirage logonet, "Kit maluk eekotak ambi wonage kenok, teppinagagin lek~o. Kinawone amburu mbanogo mondok kinowak loonigin~o," yinuk, yokkiragagirak nogo kokwak, yogondak ndak-ndak pekkiya waga'lek logonet, it aa'nduk maluk eereegwaarak kinom abok aret wone ti yokkiragi~o.
47013003	"Keritut nen yoge kagak yo'nirage menggerak nit abet mbaruwok nduk, ambi eeke kaawok~o," yinuk, nombako monggotak nogo, an kiya wage logominggirik, ninom wonogwe niigak, Keritut nen meek negen eeppinagagin lek~o. Mondok iya lombok eeppinagage kaamunggup~o.
47013004	At aap nit kokwak eebe lebenak me nduk, abet aret eyo karo-karo paga warogo pereegwaarak kwe, Ala omaawi paga mippege mbareegi, eerit nege menggerak nogo kwak, nit togon, nineebe lebenak aret kwe, Keritut ninom abet aret kunik me, kinenggela'me logonet, Ala omaawi paga eerit nugwi niyaamunggup~o.
47013005	Kit abet mba'nuk, waganeegutak nogo aret mugurok nogwe ilik, lek a, nogo kinalitak lombok liippatinuk, kinabut mbanggologo logonip~o. Kinabut mbanggologo logomonggotik, "Op aret mugurok nage kagi," mbakwi kenok, "Yi Keritut Yetut ninikime wonage me eeke kagi," mbarumunggup~o. Ndi, "An mugurok nage lek kagi," mbakwi kenok perak, "Yi Keritut ninikime lek aret kagi," mbarumunggup~o.
47013006	Kit op mugurok nogwe a, lek a? nit nineenggo'lek kwe, nit perak, ninabut abu mbanggologogurak me, "It op aret mugurok nogwe," ninombarubagip nduk, yokkirogo~o.
47013007	Kit maluk eeko logokwak nduk, kinake Ala yogo monggoorak. Kit maluk eeka'lek kiinok, "Pawulut awuri wone waganeegwaarak abet aret mugurok nogwe me iya," yinuk, ninabut mbambunuk, ninabok obeelom mban yuwak nduk, kinake tamban eekwi lek~o. Ata, nit ninabok maluk yogwe tit iigak kwe, kagak kit obeelom mban eerit nogo logobagip nduk, kinake tamban eeko monggoorak.
47013008	Ala ari menggerak wone kagak nit alik eeriyak meek me, wone ti woppunuk, mondok mugurok nogo logowok nduk mban eeko monggoorak.
47013009	Kit kiniki abu kole eekkinabuwak nduk, tamban eeko monggoorak me, nit ninoone omaawi yokkiraga'lek niigak, kit-kit mban koombunuk, eerit nugwi kiinok, ale'nggen mban aret mbarugun~o.
47013010	An nen aakumi maluk eeppiyaakit nduk, Ala nen at oone unde eeppanulik. Ata, aakumi iniki kole eerogo piyaakit nduk, oone kili'nereegerak me, an kiya wage logominggirik, noone omaawi lok togon yokkirookwak, awo waga'lek logonet, wone yi liiru paga mbanogo nappinagi wagi~o.
47013011	Ndi, noreewi~o. Wone ti abu aret yokkiragi~o. Kiniki kole arubagip nduk, eeko logonet, an wone yokkirage yi, inom liippogo logonip~o. Kiniki ambit eeppunuk ale'nggen paga lambunik logonip~o. At ninabuwa mbake, ndi, niniki ugun tayenak logowok nduk eeppinanege, eeke menggerak Ala nogo nen kinarum aret logogin~o.
47013012	Linggik-kambuk yogo logonet, keyage wat-wat yogo logonip~o.
47013013	Ndi, it Ala apuri alik leenak o yime wonogwe abok aret nen keyage wappinagaga~o.
47013014	Ninowe Yetut Keritut iniki kunik nen obeelom eekkinake, Ala nen kinabuwa mbake, ndi, Aberiniki kinom kunik logonet, kit abok aret kinarum wonage, eeko logogun~o. Abu aret yokkiragi~o, noreewi wa.
48001001	-
48001002	It aakumi nen mippanugwi, aap ambi iniki koombunuk, mippanege, eerulik~o. Ata, at Yetut kambunuk nogo menggam nen eenik agago mippereegerak ninogoba Ala ninowe Yetut Keritut imbirak nen, nappiigak mendek agago mippaneegwaarak an Pawulut nogo nen, kit Ala apuri o Nggalatiya kuwak eerit nogo monggotak nogo, wone ambi yokkira~o. Noreewi apit ninom wonogwe nogo nen keyage wakkinako~o.
48001003	Ninogoba Ala ninowe Yetut Keritut imbirak iniki kunik nen wokkirogwe, kiniki ugun tayenak ale'nggen logobagip nduk, eeppinagagwi, eeko logogun~o.
48001004	O yogondak yi paga, it aakumi nggween paga mendek nen maluk mban eerit nogo menggaarak nogo, ninom eekwi niyo, ndinogo wo'ninabikit nduk, at ninogoba Ala mbareegerak nogo ndak-ndak, nit maluk eekwi niinok, ninowe Yetut Keritut nen, "Inake kambikit~o," yinuk, ninake kambeegerak.
48001005	At Ala nen eeppinaniyak kooneegerak paga Keritut ninake kambeegerak me, "Ala endage mondok-mondok tiyappogo logowok~o," yinuk, abet aret yokkiragi~o. Amin!
48001006	At Keritut kinabuwa mba'nuk kambeegerak nogo paga, Ala nen obeelom eerogo pinagakit nduk miikkinabeegerak nogo kagak mbo punuk, wone alik mendek ambi mbet-mbet woorak eekwi kiige nagarik, "Wi!" kirage agarik~o.
48001007	Wone obeelom wone alik ambi inom wonage lek aret kwe, it aap ando nen Keritut eeke nagagerak obeelom wone nogo, "Abut laganuwok~o," yinuk, wone alik ambi inom nabenogo agan nugwi ti paga, kit kiniki naalop-kaalop eerogo pinagagwi iigirak me nduk, yokkiragi~o.
48001008	Togop me, nit obeelom wone yaga ambi nen ilik, it mbogut paga nugu menggaarak malayikat ambi nen a, wone aa'nduk yokkirogogurak waganeegutak nogo kagak, alik ambi yokkira wogwe iinok ti, Ala nen pulunogo piyamenggerak aret kambuwak~o.
48001009	Kit aa'nduk obeelom wone waganeegutak nogo kagak, aap ambi nen wone alik mendek ambi wonok yokkira wage kenok, "At kugi pulu aago pogom logonet, kambuwak~o," yinuk, yokkirogo nogogurak nogo ndak-ndak yogondak ambinom yi aret yokkiragi~o.
48001010	An yokkirage ti, aakumi inikilom nombaruwak nduk ari ilik, Ala inikilom nombaruwak nduk ari a? Ndi, an aakumi nen tiyappanuwak nduk ari minggirak mbakop? Lek~o. An aa'nduk aakumi inikilom mbaruwak nduk ari nagagirak nogo ndak-ndak ari logonetak en, yogondak an Keritut ayeloman logonetak lek~o.
48001011	An wone obeelom wone yoranet nege minggirak nogo ti, it aakumi nen iniki koombunuk agan nugu menggaarak nogo mendek wagangge nagagirik, yoranet nege logolik~o, yinuk, kineenu arubagip nduk yokkiragi~o, noreewi.
48001012	An yorage minggirak nogo ti, aakumi inoone yugu waganeegirak lek~o. Ndi, it aap ambi nen mamunnereegwaarak paga agan nege minggirak kunduk lek mban. Ata, Yetut Keritut nen lalin negen eeppaneegerak paga yoranet nege minggirak~o.
48001013	An it Yakuri inoone mugurok nage logonet, eerit nege nagagirak nogo, kit muk konenggo nogogutak~o. Ala apuri kuwak eerit nogo menggaarak nogo, ambi teppiyoorak mbarulik abok aret lek eerogo piyaakit nduk, mondok tigiren-muguren nege nagagirak nogo kineenu~o.
48001014	Nit Yakuri inoone mugurok nogo logonet, an ninom ndak-ndak ndarak noreewi ando we mbuuluk negen eekwi iigak, an perak nombomini eeko nogogwaarak nogo, niniki aganggen kerek togon mugurok nage logonet, mondok ndak-ndak aret eerit nage nagagirak nogo ti, kineenu mban~o.
48001015	Togop tit eerit nage neegak kwe, nagalo inikime awo nda'naga'lek neegak, at nabuwa mba'nuk, mii'nake nagagerik, yonggo paneegerak Ala nogo nen
48001016	it aakumi endekem konenggulik mendek an yoranet nage logokit nduk, at aput Yetut ni'neyoorak inikilom nomba'nuk, ni'neege mbareegi, "Yi nonggop ee'naki?" yinuk, it aakumi ambi nen yo'niruwak nduk, inowagam yora nage,
48001017	ndi, an nappiigak awo mippangga'lek kagak, it inaa'nduk nappiigak mendek o Yerutalem wonogogwaarak nogo, inowagam yora nage, ti eerulik. Ata, an o Arap nagagirak time wonage nagagirik, peebi niyok paga o Ndamitik aret wagagirak.
48001018	Ti'nuk, tahun 3 eeppunuk, aap Kepat pekkaagin o Yerutalem nage nagagirik, nimbirak abet aret nogo 15 yereegirak kwe,
48001019	it nappiigak ando ti, an nenegen abu iyoolik. Ninowe Yetut awuluk Yakobut nogo, alik mban nenegen kagagirak~o.
48001020	An liiru mbanggirage yi nogo ti, pilit lek Ala enggaanom paga mondok abet aret mbanggiragi~o.
48001021	An aap Kepat nimbirak wonagagirik, ti'nuk, o Tiriya inom, Kilikiya inom, wage nagagirik, o nogome enaagan-ambokan nege neegak,
48001022	it Keritut apuri o Yureya kuwak eerit nogo menggaarak nogo nen, neebe inigen neyoolik kwe,
48001023	it aakumi nen yogo logonet, "Nit abet mbakwi wone nogo, aa'nduk at nen lek eerogo puurak nduk, ti'niren-mu'niren nege nagagerak nogo kwe, yogondak wone nogo aret woppunuk, yoranet nege agaarik~o," yinuk, yogwe konenggo nogogwaarik,
48001024	"Wi!" yinuk, an eeke nogo paga Ala endage tiyappogo nogogwaarak.
48002001	-
48002002	Ti'nuk tahun 14 eeppunuk, an ne ambinom o Yerutalem naakit nduk, Ala nen lalin negen niniki koonogo panege mbareegi, aap Mbaranabat nimbirak nogo logonet, at Titut nogo waganggak nogogurak. Nogo nogogurik, wone obeelom wone it aakumi endekem konenggulik mendek yorage minggirak nogo, it ninoweewi inendage warak Ala apuri o Yerutalem unde menggaarak nogo, "Yorage neenok, it nen, Kat wone alik yorage menggendak keego, yinuk, yo'nugwi iinok, Yoranet nege nagagirak inom, yorage minggirak inom, we aanom warogo eeke nagagirak kagi," yinuk, mbake neyo, nagabiti mbake logonet, it nogo mban inaa'nduk inalik aret paganogo yoragagirak.
48002003	-
48002004	Nogo yorage nagagirik, at ninore ninom nogogurak Titut nogo, aap Yunani mendek me, it aap ando we piliret, "Nit kinoreewi aret~o," yinuk, ninenggela'me unggwi wogogwaarak nogo nen, "Agabolo mbaniyak," mbakwi iyareegurak kwe, it ninoweewi nogo perak, "Mbaniyak," yo'niraga'lek puk mban wonogwe iyareegurak. It aap ti, nit Keritut Yetut ninom kunik logonet, wondet agago pinaneegerak wone kologo logonet, Yakuri wone mbo pereegurak nogo, ambinom eeko logorak yilinogo pinanuwak nduk, unggwi wogogwaarak kwe,
48002005	kit Ala abet aret ari menggerak wone obeelom wone waganeegutak nogo mban enaani porogo logonet, eerit nogo logobagip nduk, it eeriyak nduk unggwi wogogwaarak nogo, "Ambiriluk ambi eeruwok~o," yinuk, "E~o." yoroolik mbo piyareegurak.
48002006	Ndi, it ninoweewi inendage warak yagarak nogo ti, Ala nen ninetenggen maloppinaninuk, ambi yi, iya, ambi yi, meek, ninombakeelik me, an togon inendage ti paga iya mbakeelik kwe, it ninoweewi inendage warak me, it nogo nen, "Kat yorage menggendak ti, wone yi inom eeko logowak nduk yorage logot~o," yinuk, an yo'nugwi lek puk mban wonogwe iyareegirak.
48002007	-
48002008	Ala nen at Peterut it Yakuri mendek yorage logorak unde eep-pereegerak kwak, an togon, it aakumi konenggulik mendek yorage logorak unde eeppaneegerak me, wone obeelom wone it aakumi inagabolo mbanak mendek Peterut nen yoranet nage kagak, Ala nen it eeppiyoorak mbareegerak nogo kokwak, an ndak-ndak obeelom wone it aap endekem konenggulik mendek yoranet nage neegak, it eeppiyoorak mbareegerak kogo nogogwaarik,
48002009	it Ala apuri kuwak eerit nogwe pippiirogo menggaarak o Yerutalem wonogwe nogo, Yakobut kunduk, Peterut kunduk, Yaya kunduk, nogo nen Mbaranabat nimbirak yo'nirogo logonet, "Ala iniki kunik nen unde eeppinagareegerak me, op aret~o. Kit aakumi endekem mendek yora nogwe, ndi, nit inagabolo mbanak mendek yorogwe, eeko logowok~o," yinuk, keyage warogo nappinaneegwaarak.
48002010	Nappinani wogo logonet, "It aakumi ineenggi lek tebenak wonogwe nogo, inabuwa mbako logonip~o," yinuk, ti mban yo'nirogo mbareegwa, an kunduk ti, niniki lunik logonet, eerit nage minggirak me, "Op aret yo'niraga~o," mbakak wogogurak.
48002011	-
48002012	Ti'nuk, peebi at Yakobut nen awuri nappiya wagagerak nogo, awo waga'lek iigak, at Peterut nogo nen o Andiyokiya wage nagagerik, aap endekem konenggulik mendek inom mbi ugun nengge nagagerak kwe, Yakobut nen nappiya wagagerak nogo, wogwe iige nagagerik perak, "It yi, inagabolo mbanggo menggaarak me, nonggop yo'neremengga?" yinuk, agabiti nen ogookkolagagerak ti, maluk aret eereegerak me, an nggwok paga enggali wappereegirak.
48002013	Ti'nuk, it aap Yakuri mendek ando Ala apuri ogogwaarak nogo, Peterut iniki mbere eeke kogo nogogwaarik, it ndak-ndak ogookkologo mbareegwa, aap Mbaranabat kunduk, it Yakuri mendek iniki mbere ogwe iige nagagerik, "Ie! An nonggop eeri?" mbake nagagerik, Peterut inom aret nabennagagerak.
48002014	Ndi, an togon Ala nen abet aret yereegerak obeelom wone yugu kagak alik eerit nugwi iige nagagirik, it apit inenggaanom paga Peterut yoge logonet, "Kat aap Yakuri mendek aret kwe, it Yakuri mendek eeko mengga kwak eeka'lek logonet, it endekem mendek eeko menggaarak nogo op aret eekendak kwe, yogondak it endekem mendek nen it Yakuri mendek eekwi kwak eeko logowak nduk, nonggop nduk mamunirage agandik~o?" yinuk, enggali wappereegirak.
48002015	"It aap endekem konenggulik mendek ti maluk mendek~o," yogwe nogo, nit aap togoti mendek lek~o. Nit aap Yakuri mendek abet aret nda'nogogurak kwe,
48002016	Ala nen wone Muta yoreegerak nogo ndak-ndak eekwi niinok, "Aap yi, oba lek~o," yinuk, obeelom agago pinanigin lek~o. Ata, Keritut Yetut abet mbakwi nogo paga, "Aap yi, oba lek~o," yinuk, obeelom eeppinanege menggerak nineenu me, nit togon Keritut Yetut abet mbareegurak~o. Wone Muta yoreegerak nogo eekwi paga, "Aap yi, oba lek~o," yinuk, obeelom agago piyaagin lek me, nit Yakuri mendek kunduk, obeelom agago pinanuwak nduk, wone Muta yoreegerak nogo eekwi lek~o. Nit togon, Keritut abet mbareegurak aret~o.
48002017	Keritut niniki abet mbakwi paga, "Aap yi, oba lek~o," yinuk, nit obeelom agago pinanuwak nduk, eeko logonet, "It aakumi endekem mendek maluk eeko menggaarak ndak-ndak, nit eeko monggoorak kogo~o," yinuk, mbako logonet, "Keritut abet mbakwi wone nogo paga ninomaluk kenom agagerak me, Keritut ti maluk aret~o," yinuk, yuurak op mbakop? Mondok mage~o, noreewi.
48002018	An mbo pereegirak nogo waganogo obaane'me eeke neenok, it aakumi nen, "Op eeriyak kagak mbo pereegerak nogo ti, maluk aret eereegerak~o," yinuk, nombarugun lek mbakop? Togop aret nombarugun me,
48002019	wone Muta yoreegerak kagak alik eereegirak paga noorogo paneegerak kambeegirak negen me, yogondak, "Yogop ee'nu, ndogop ee'nu," yo'nege nogo, an koneniyak mondok meek~o. An Ala ake mban neenik agarik~o.
48002020	An Keritut nimbirak eyo karo-karo paga nabenogo paneegwaarak me, kambeegirak. Ndi, yogondak eerit nage minggirak nogo ti, an nomaawi paga lek~o. Ata, Keritut omaawi eeppanege kagak eerit nage minggirak me, an nggween paga yime neegak, at Ala aput nabuwa mba'nuk, nake kambeegerak me, at abet mbake logonet, niniki at oba panggombunuk, eerit nage agarik~o.
48002021	Wone Muta yoreegerak nogo, nit eekwi paga, "Aap yi, oba lek~o," yinuk, obeelom eerogo pinaniyak op mba'netak en, Keritut we aanom warogo ninake kambeegerak mba'netak~o. An mbo pereegirak nogo obaane'me eeke paga Ala iniki kunik en eeppinaniyak kooneegerak nogo, meek eerogo pukwak, an togop eerigin abu lek~o, noreewi.
48003001	Kit Nggalatiya mendek yi wae. Yetut Keritut eyo karo-karo paga kambeegerak wone nogo, kumaarak lek mondok kin paga aret paganogo yokkirage nagagirak konenggo nogogutak kwe, yogondak ta nen kugi pulunogo pinagagerak kenok, kiniki lek kumili negen agan nugu ogotik?
48003002	Kit wone onggo ambi yo'nirubagip nduk, yokkiraakit mbakirak nogo yi~o. Wone Muta yoreegerak nogo, kit eerit nogo nogogutak paga Aberiniki waganeegutak ilik, obeelom wone konembunuk, abet mbareegutak paga waganeegutak a? Mbet yo'ninip nda!
48003003	Kit kiniki ngget ndakkinabeegerak nogo ti, Aberiniki nen aret kwe, yogondak wone Muta yoreegerak nogo eerit nogwe paga, "Niniki kole eekkolaawok~o," yinuk, eeko ogotik ya? Kit kiniki lek wi negen aret eekwi kiigi~o.
48003004	Kit wone waganeegutak nogo paga mondok alik negen piyak-payak eerogo pinagagwi iigak, kiniki yanggonak logonet, waganggo nogogutak nogo ti, we aanom warogo waganggo nogogutak ya? An togop mbake lek~o, noreewi.
48003005	At Ala nen Aberiniki wokkirage, ndi, kinenggela'me eerubok mendek eeke, eeke menggerak nogo ti, kit wone Muta yoreegerak nogo ndak-ndak eekwi paga eeke menggerak ilik, obeelom wone konembunuk abet mba'nuk, waganeegutak nogo paga eeke menggerak a? Kit yinip nda!
48003006	"At Abarakam iniki Ala oba panggombunuk, abet mbake mbareegi, Ala nen, Aap yi, iniki koonak abu obeelom aret kagi~o," yinuk, yereegerak liiru mbanak nogo liippinip~o.
48003007	Liiru mbanak ti ndak-ndak, it aakumi abet mbakwi nogo mban Abarakam ombowologwe wonogo menggaarak kogo~o.
48003008	Obeelom wone awo kenom ari waga'lek kagak, at Ala nen, "Yi aakumi ndi aakumi o nggween paga yime abok aret kat paga inale'nggen kogo logogun~o," yinuk, Abarakam yoreegerak ti paga it aap Ala nen yorage kagak yoraga nen, "Aakumi endekem mendek abet mbakwi iinok, Ala nen, It yi, inoba lek~o, yinuk, obeelom agago piyaagin," yelok kaawak nduk, Abarakam yoreegerak me, yelok kogo nogogwaarik, liiru mbaneegwaarak.
48003009	Togop me, at Abarakam abet mbake mbareegi, Ala ale'nggen at oba pereegerak nogo ndak-ndak, nit togon abet mbakwi niinok, Ala nen ale'nggen ninoba pinanigin aret~o.
48003010	Ala nen ari logonet, "Aap ambi eeko logorak wone yugu liiru mbanak yi, porogo logonet, liirogon eeka'lek kenok, at pulinik aret logowak~o," yinuk, yereegerak liiru mbanak ndak-ndak it aakumi nen, "Nit obeelom agago pinanuwak nduk, wone Muta yoreegerak nogo ndak-ndak aret eerit nogo logowok~o," yinuk, wone ti paga iniki panggombunuk eeremenggaarak kwe, ndak-ndak eeriyak meek kenok, pulinik aret me, kambit nogo logogun aret kogo~o.
48003011	"It aap iniki abe koonak nogo perak, abet mbakwi ti paga, ineenik aret logogun~o," yinuk, yereegerak liiru mbanak ti paga, wone Muta yoreegerak ndak-ndak eekwi paga Ala nen, "Aap yi, oba lek~o," yinuk, obeelom eerogo piyaagin lek nineenu aret~o.
48003012	Eeko logorak wone yugu liiru mbanak panggombunuk, "Obeelom eerogo pinaniyak~o," yinuk, eekkoloorak wone ti, abet mbakwi paga ee'ninaburak wone ndak-ndak lek alom alik aret kagak kwe, "Eeko logorak wone nogo it mondok porogo logonet, liirogon eerit nugwi paga ineenik aret logogun~o," yinuk, liiru mbanak me, aap ambi wone ti, abu ndak-ndak eeke kenok, at abet aret eenik logogin~o.
48003013	Ndi, Ala wone mbanak paga nen ari logonet, "Aap ambi warogo eebe eyo karo-karo paga tugunogo pugwi kenok ti, Ala nen pulunogo pege menggerak~o," yinuk, yereegerak liiru mbanak ndak-ndak, wone Muta yoreegerak kagak alik eeko nogogurak ti paga, nit togon kambuwok nduk, pulunik aret wonogogurak kwe, lek aruwak nduk, Keritut ninobaane'me pulunogo pege mbareegi, eyo karo-karo paga tugunogo pereegwaarak ti paga, ninonggo mbambunuk, wondet eerogo pinaneegerak wonogo ogoorik~o.
48003014	Ti eereegerak nogo ti, nit abok aret niniki abet mbakwi paga Ala nen "Aberiniki wokkiraagin~o," yinuk, abok yo'niragagerak nogo, waawok nduk, Ala nen, "Nale'nggen koba pagagin~o," yinuk, Abarakam yoreegerak nogo ti, Keritut Yetut eeremenggerak paga it aakumi endekem konenggulik mendek ninom niniki ale'nggen mbaruwok nduk, eereegerak kogo~o.
48003015	Noreewi~o. Nit yogo monggoorak ambi wakkagak yuwok~o. Nit aap nggween paga mendek aret kwe, aap ambi ninom wone mbambunuk, "Mondok ndogop eeruwok~o," yinuk, nineenggi amburu pugwi niinok, aap alik ambi nen wone ti, taganogo mbo pege, ndi, at alik ambi nen wone alik ambi inom nabenogo pege, eeriyak mondok meek aret kogo monggoorak nogo ndak-ndak,
48003016	at Abarakam ombowologwe inom peebi eeriyak wone Ala nen Abarakam yoge logonet, ombowologwe ineebe ambik kenok, "Kombowologwe~o," yinuk, ti yoroolik. Ata, eebe ambit Keritut aret me, "Kombooluk~o," yoreegerak.
48003017	At Ala nen Abarakam imbirak wone mondok abuk nggaruk togon mbaneegwaarak kagak, tahun empat ratus tiga puluh eeppunuk, wone Muta yoreegerak me, peebi yoreegerak nogo paga nen, aa'nduk yugu nogo awo eeka'lek kagak, lek eerogo puurak op mbakop? Meek me nduk, yokkiragi~o, noreewi.
48003018	Ala nen eeppinaniyak Abarakam abok yoreegerak nogo, peebi wone Muta yoreegerak eekwi paga eeppinaniyak mba'netak en, aa'nduk at Abarakam ti, yo'netak lek kwe, iniki kunik eeke logonet, yoreegerak me, abet mbakwi niinok woorak nduk, yoreegerak kogo~o.
48003019	Ti kenok, Ala nen wone Muta yoreegerak nogo ti, nonggop nduk yoreegerak mbakop? Lek~o. Abet mbakwi paga woorak yoreegerak wone nogo, eebe kin ari waga'lek kagak, maluk aa'nduk kin kogo logowak nduk, wone Muta yoreegerak ti, inom nabenogo yoreegerak. Wone Muta yoreegerak nogo ti, Ala nen nok-nok aakumi Iterali yoroolik. Ata, it malayikat nen waganogo aap nggween paga mendek ambi yogo mbareegwa, at nen wonok aakumi yoragagerak.
48003020	Aap mbere nen, "E~o," yinuk, eeko logowak nduk ambi yegetak wonok ambi yogak eeko menggaarak kwe, Abarakam yoreegerak nogo perak, Ala eebe ambit aret me, alik nen iniki koombunuk nggaruk togon, "Eerikit," mbareegerak me, nok-nok Abarakam yoreegerak.
48003021	Togop kenok, wone Muta yoreegerak inom, ndi, Abarakam abok yoreegerak wone inom, ti alom alitak mbakop? Mondok lek~o, noreewi. Nit nineenik logorak nduk, wone yugu alom alik ambi logonetak en, wone ti woppunuk eekwi paga Ala nen, "Aap yi, iniki abe koonak aret~o," yinuk, yo'nirage logonetak kwe,
48003022	lek me, Ala nen eeppinaniyak yoreegerak nogo, nit niniki Yetut Keritut abet mbakwi paga eeppinanuwak nduk, tokkogo logonet, "It yi aakumi ndi aakumi abok aret maluk eeko menggaarak paga wam anggenogona narak negen wonogwe," mbaruwak nduk, Ala nen yereegerak liiru mbanak wonage.
48003023	Nit abet mbakwi paga woorak yugu nogo, wage kenok, "Abet mba'nuk, waganggo logowak~o," yinuk, awo kin ari waga'lek kagak, wone Muta yoreegerak paga, wam anggenogona nappiigo mengga kwak narogo pinaninuk wonagagerak.
48003024	Togop me, Keritut wage kenok, "Kit abet mbakwi paga, kinoba lek~o, yinuk, obeelom agago pinagarak," yo'niraawak nduk, wone Muta yoreegerak nogo nen we luulu aret ninarum wonagagerak kwe,
48003025	niniki abet mbakwi paga woorak nogo, muk kin ari wagagerak me, yogondak wone Muta yoreegerak nogo ninarum wonogwe lek~o.
48003026	Kit abok Keritut Yetut abet mba'nuk, kiniki at oba panggombereegutak me, kit Ala apuri aret ogotik~o.
48003027	Keritut kinom kumbinagage mbareegi, yiime wambeegutak me, Keritut obaabut ndak-ndak aret ogogutak~o.
48003028	Kinobaabut ambit Keritut mendek ogogutak me, yi Yakuri mendek yi Yunani mendek, yi aap inayeloman aago mendek, yi aap inayeloman aago lek mendek, yi aap yi kwe, togop yuurak mondok lek aret~o. Nit abok Keritut Yetut ninom kunik me, nineebe ambit aret ogoorik~o.
48003029	Ndi, nit Keritut apuri abet aret wonogwe kenok, Abarakam ombowologwe aret me, wone abok yoreegerak nogo, nit aret woorak nduk ogoorik~o.
48004001	Wone yokkiragarak nogo ando ambi yi yokkira~o. Aap ambi nen, "An namendek yi, napuluk tawe age kenok, unde eeppikit," mbaketak nogo abok aret ti, apuluk amendek aret kwe, apuluk nogo tawe aga'lek kenok, tokkage kagak aakumi inabu'me inayeloman negen aret menggerak~o.
48004002	Ogoba nen, "Ti eyom paga unde eeppikit," mbaketak nogo, awo panggoni waga'lek kagak wulaga nogo ti, eebe inom, amendek inom, ogobamini unde menggaarak me, it inabu'me logonet, inoone liirogon konengge menggerak.
48004003	Ti ndak-ndak nit togon tawe aga'lek wologwe-mbuulogwe negen ugun wonogwe niigak, it aakumi nggween paga mendek nen, "Yogop eeriyak ndogop eeriyak," iniki koonogo inapuri yoranet wundi wogo menggaarak wone nogo mendek mban konembunuk, eeko logowok nduk, keele maarak negen aret wonogogurak kwe,
48004004	-
48004005	wone Muta yoreegerak nit eeko logowok nduk, keele maarak negen wonogwe nogo, ninonggo mbambunuk, wondet eerogo pinanege logomenggerik, aap ambi apuluk maluk ngguungge menggi kwak, nit at apuri lombok logorak ngguunninabuwak nduk, Ala nen, "Ndiyom paga napuluk nappi woraagin~o," yinuk, kooneegerak nogo, abu aret panggoni wage mbareegi, kwe ambi nen aret ndareegerak. Ndake mbareegi, wone Muta yoreegerak eekwi nogo inom aret eerit nage nagagerak.
48004006	Ndi, yogondak kit Ala apuri aret me, Ala nen aput Yetut at Aberiniki nappi wagagerak nogo, kinikime logonet, "Kit kinogoba Ala aret~o," yinuk, ari menggerak.
48004007	Togop me noreewi~o. Kit aakumi inayeloman kokwak wonogwe lek~o. Kit Ala apuri lombok aret ogotik~o. Ndi, Ala apuri lombok aret me, amendek unde eeppiyoorak mbareegerak nogo kit aret~o.
48004008	Kit aa'nduk Ala kineenggo'lek logonet, kugi ti, abe mendek lek kagak, inayeloman a'nuk inoone konenggo logonet, kugiwak ogobakkigippunuk alut eeko nogogutak kwe,
48004009	yogondak perak, Ala kineenu ogwe, ndi, Ala nen kit togon kineebe eenu age, eereegutak me, kit nonggop nduk, wone abe yugu nogo mbo punuk, obeelom eekkinaburak lek kagak aanom warogo eeko nogogutak wone nogo, "Ambinom abu'me tebenak logowok," mba'nuk, kiniyok paga yungguninuk wa nogo ogotik?
48004010	"Ne yi paga yogop eeriyak mage~o. Tut ti paga togop eeriyak mage~o. O omarip paga kagak, o ame kagak, togop eeriyak mage~o. Tahun ti paga togop eeriyak mage~o," yinuk, yi eyom ndi eyom abok aret mage agago pit nogwe nogo, kit togon ndak-ndak liippunuk, eerit nugwi kiige nagagirik,
48004011	an kinake eeke nagagirak nogo ti, "We aanom warogo eeke nagagirak kulik?" mba'nuk, niniki aaninggin ee'nake~o, noreewi.
48004012	Kit nen an maluk eeppaneegutak kenok, yokkirage lek kwe, wone yugu liiru mbanak nogo, kineenggo'lek logonet, abet mba'nuk Ala apuri ogogutak nogo kwak, an togon, wone ti mbo punuk, abet mba'nuk Ala aput agagirak me, yogondak an eeke nogo kit ndak-ndak eeko logobagip nduk, noone nabek togon yokkiragi~o.
48004013	An andi ee'nabeegerak me, kinenggela'me ninom logonet, iyaalok togon wone obeelom wone yokkirage nagagirak nogo kineenu aret~o.
48004014	Andi ee'nabeegerak paga neebe abu maluk me, "Anggon lombok ndegeniyak yi, nineebi a," yinuk, nogole nen mbo paniyak op aret kwe kagak, "Yi Ala nappiige menggerak malayikat kwak, yi Keritut Yetut kwak," nomba'nuk, neebe wo'nako nogogutik, ndegennako nogogutak nogo~o.
48004015	Kiniki ale'nggen ambik eekwi kiyareegirak kwe, yogondak nonggop aga~o, noreewi? Nabuwa mbako logonet, "Ninigen kilirogo wogoriyak op nen, wogoruwok lak ao," nombakwi kiyareegirak kwe,
48004016	yogondak kit eeko monggotak an paganogo yokkirage paga kinawim negen ogoorogo panugwi kiigi~o.
48004017	It aap ando nogo ti, kiniki nomongginabuwok nduk, iniki aganggen kerek togon kwaakkinabit wogwe kwe, ti paga obeelom eeppinagawok nduk, kinabuwa nen kiya wogwe lek~o. Ata, "Ninoone konembunuk, iniki aganggen kerek togon, mu'neren nogo logowak," mba'nuk, kiya wogo menggaarak.
48004018	"Obeelom eeriyak mendek yi, ninom eeruwok," yinuk, iniki aganggen kerek togon aakumi wogonabit wogwe ti, op aret kwe, an neebe lek neegak mban wogonabit wogwe ti mage~o. Ata, neebe kinenggela'me wonage neegak wogonabit woroorak togon op mban aret~o.
48004019	Ai, napuri, kit an niniki kunik me, kumi elege enegen paganak yagan wako mengga kwak, kit Ala apuri arubagip nduk, an kinake yagan wake aret wonagagirak kwe, yogondak kit Keritut obaabut ndak-ndak arubagip nduk, ambinom yagan wake agarik~o.
48004020	An kinenggela'me logonet, kit eerit nugwi kiige logominggirik, noone yanggorogon yokkiroorak, "Ao," mbake kwe, kit eekwi an kiiga'lek me, niniki piirik togon logonet, noone alik negen aret yokkirage yi abet aret~o, napuri.
48004021	Kit wone Muta yoreegerak eeko logorak mbakwi nogo, wone Muta yoreegerak mbanak ambi yokkiraakit mbakirak me, konenggo logonip~o.
48004022	At Abarakam apuri mbere ndaganabeegerak nogo ti, ambi kwe at ayeloman nogo nen ndake, ndi, ambi at akwe abe wogo nogo nen ndake, eereegwaarak liiru mbanak kogo monggoorak nogo~o.
48004023	Kwe at ayeloman nogo nen ndareegerak nogo ti, it nggween paga nen ndaganako mengga kwak, ndareegerak. Ndi, at akwe lombok nen ndareegerak nogo perak, wone yugu paga nen aret ndareegerak.
48004024	Wone yi nogo ti, wakkagak aret~o. Kumi mbere yi nogo ti, wone mbere yugu nogo kokwak aret me, ambi puut Tinayi paga nen yoreegerak wone nogo ti, kwe Agat kokwak aret. Kwe Agat Abarakam ayeloman logonet, aagalogwe ndaganabeegerak nogo inom Abarakam ayeloman tebenak wonogogwaarak nogo kokwak, it wone puut Tinayi paga yoreegerak nogo waganggwi iinok, aakumi inayeloman kokwak tebenak aret menggaarak~o.
48004025	Ndi, puut Tinayi o Arap wonage nogo ti, kwe Agat kokwak aret me, wakkogo logonet, kwe Agat aagalogwe inom Abarakam ayeloman tebenak wonogogwaarak nogo kokwak, puut Tinayi paga, "Yogop ee'nu, ndogop ee'nu," wone yereegerak nogo, it o Yerutalem mendek nen awo eekwi me, aakumi inayeloman kwak, wone ti abu'me tebenak wonogwe iigo~o.
48004026	Ndi, o Yerutalem agi mbogut paga nogo ti, at akwe abe wogo nogo kokwak me, at Tara nen wone yugu abet mbareegerak paga aagaluk ndareegerak kokwak, nit kunduk, "Yogop ee'nu, ndogop ee'nu," yereegerak nogo eekwi paga lek~o. Ata, abet mbakwi paga o Yerutalem agi mbogut paga mendek ogoorik~o.
48004027	Ala wone mbanak paga nen ari logonet, "Kwe ogonggelo nen mbo pereegerak nogo aagalogwe ambik lombok wonage, Ndi, kwe ogonggelo warak aagalogwe mbereeluk wonage, eekwi me, At aagaluk ndaka'lek kwe wubili ti, iniki ale'nggen mbake, Kwe enegen paganak yagan waka'lek ti, ale'nggen inikime nggelok ari logonet, keyage wake, Eeke logowak~o," yinuk, yereegerak liiru mbanak nogo ti, nit abet mbakwi apit ninowogolo kwe Tara aret~o.
48004028	Ndi, noreewi~o. Kwe Tara nen wone yugu abet mbareegerak paga Itak ndareegerak nogo kokwak, nit togon Ala wone yo'nirage abet mbakwi paga at apuri aret nda'ninake menggerak~o.
48004029	Ti eyom it nggween paga mendek nen ndaganako mengga kwak ndarak nogo nen, Aberiniki nen wone yoreegerak paga ndarak nogo, miyuk-meya eerogo tebenogo pit nage nagagerak nogo kokwak, yogondak ti ndak-ndak, it puut Tinayi paga yoreegerak eekwi nogo nen, nit abet mbakwi nogo miyuk-meya eerogo pinanugo menggaarak kwe,
48004030	Ala wone liiru mbanak nogo ngge mbanak mbakop? "Kat keyate an kakwe abe wogo naagaluk wulaga Itak nogo kolage logonet, at kwe nayeloman Agat aagaluk Itamayen yi, inom wogoriyak lek me, kwe ti, aagaluk imbirak mbet mugogo wumbiyet~o," yinuk, Abarakam yoreegerak liiru mbanak wonage me,
48004031	nit kwe ayeloman nogo owowologwe lek~o. Nit kwe abe wogo nogo owowologwe aret~o.
48005001	Nit wondet aago nugu logowok nduk, Keritut nen wondet agago pinaneegerak me, eyo aaninggin tapi inuut paga pogo mengga kwak, aaninggin ambinom kinoba pinagawok nduk, "Yogop ee'nu, ndogop ee'nu," wone yugu nogo mendek ambi yokkira wogwe iinok, inoone konengga'lek mondok kinogogumbuk logonip~o.
48005002	Kit liippatubagip nduk, an Pawulut nen wone ambi yokkira~o. Kit kinagabolo mbaniyak mbakwi kenok, Keritut nen eeppinagarak mbake nogo, ambi eeppinagagin mondok lek aret~o.
48005003	Kit kinagabolo mbaniyak mbakwi kenok, wone, "Yogop ee'nu, ndogop ee'nu," yugu liiru mbanak nogo, ambiriluk ambi eeriyak lek ti lek mondok tigitogon eeko logorak ariyak me, mbo pubagip nduk, muk yokkiragagirak me, ne ambinom yokkiragi~o, noreewi.
48005004	Wone Muta yoreegerak nogo, eekwi paga, "Noba lek, neyaawak~o," yinuk, obeelom eekkoloorak mbakwi nogo, Keritut kinom ogookkologwe me, Ala iniki kunik nen eeppinagarak kooneegerak nogo lek eerogo pako ogotik.
48005005	Nit abet mbareegurak nogo paga Aberiniki nen eeppinanege kagak, Ala nen, "Aap yi, iniki abe koonak aret~o," yinuk, obeelom agago pinaniyak nogo, "Mbet-mbet eerogo pinanuwak lak ao," yinuk, niniki lunik logonet, tokkogo ogoorik~o.
48005006	Nit Keritut Yetut ninom kunik logonet, ninagabolo mbanak kenok, mbanak lek kenok, ti iya lek~o. Ata, niniki abet mbareegurak paga aakumi inabuwa nen obeelom eeppiinet nogo logorak nogo perak iya~o.
48005007	Ala abet aret ari menggerak wone nogo, kit aa'nduk, kiniki aganggen paga op aret mugurok nogwe kiige nagagirak kwe, Ala wone mbo pubagip nduk, ta nen kiniki nggagambunuk nomonggiren nage agaarik~o?
48005008	Ala wone mbo punuk, alik eerit nugwi nogo ti, at yonggo pinagareegerak nogo nen yokkiroolik~o.
48005009	"Roti piike menggerak mendek mbuuluk roti enggela'me pugwi iinok, roti eebe abok aret piike menggerak," nogo~o.
48005010	Nit ninowe ninom ambit kunik me, an mbake minggirak nogo, kit ndak-ndak mbako logonet, eerit nogo logorak abet aret kinomba'nuk yokkiragi~o, noreewi. Ndi, at nomonggiren nage nogo perak, Ala nen maluk onggo eeppigin me, agabiti mbake logowak~o.
48005011	Ndi, noreewi~o. An perak, alom ngge paga piyak-payak ee'nakwi mbakop? An, "Kinagabolo mbaniyak~o," agan nege logonetak en, piyak-payak agago paninetak lek kwe, Yetut eyo karo-karo paga kambeegerak wone yoranet nage logonet, "Kinagabolo mbaniyak lek~o," yinuk, non mbanogo piinet nage paga, inanini nombako logonet piyak-payak ee'nako agaarik~o.
48005012	It aap kiniki abut laganit unggwogwe nogo, inagabolo ti mban mbaniyak lek~o. Ata, eebe inom aret mbanogo nappako logowak nduk, teppiyaanip~o.
48005013	Noreewi~o. Kit perak, wondet aago nugu logobagip nduk, Ala nen miikkinabeegerak kwe, "An nanonggwan wondet agago paneegerak me, niniki nengge kenok ugun eerit nage logi~o," yinuk, yuurak ti mage~o. Ata, nabuwa-kabuwa mbako logonet, kinoreewi kinom yeenggwa-yeenggwa eeko logonip~o.
48005014	"Ineebe iniki kunik eekkologo menggaarak ti kwak, aakumi inom menggaarak ti togop aret iniki kunik aganako logowak~o," yinuk, yo'niragagerak nogo ti, wone yugu liiru mbanak eebe tigitogon eekwi ti aret~o.
48005015	Kit neyak-keyak yogo logonet, at ambi nibinogo nappegak eekwi paga kineebe lek eerogo pakwi kiyo, liippogo logonip~o.
48005016	Togop me, Aberiniki nen yokkirage kagak eerit nogwe kiinok, kiniki maan mendek nen maluk eeriyak eekkinake nogo, mugurok noorak eekkinabigin lek~o, yinuk, yokkiragi~o.
48005017	Niniki maan mendek nen Aberiniki warikit mbake, ndi, Aberiniki nogo nen niniki maan mendek warikit mbake, eeko logonet, imbirak wim negen ogoorak togon wonogwe me, kit eeriyak mbarumonggotak nogo, eeriyak meek aret kaamunggup~o.
48005018	Ndi, Aberiniki nen yokkirage nogo eerit nogwe kiinok perak, wone yugu liiru mbanak nogo abu'me logomunggup lek~o.
48005019	Iniki maan mendek paga eeko menggaarak nogo yi~o. Kumi ugun wurinabit nugwi, iniki kumi paga mban lunik logonet ugun-ugun aganabit nugwi, iniki nengge kenok mugurok nogwe,
48005020	kugiwak amili kunggwi, magagirak paga aakumi inookwi, iniki ogoorik-ogoorak wonogwe, wone wakwi, nuwa-kuwa yogwe, inanini mbet-mbet wungge, an eeke mban op mbakwi, an iya kat iya yogwe, iniki nen koombunuk pilit pugunogo agan nugwi,
48005021	neebi-keebi yogwe, amburu nenok kumili-kumili agan nugwi, kwaanggen wappunuk inoone amburu paga kumi ugun-ugun eeginabit nugwi, ti mendek abok aret it eerit nugwi iinok, at Ala abu'me piige menggim nogome unggwi nagun mondok lek aret~o, yinuk, aa'nduk yokkiragagirak nogo aret yokkiragi~o, noreewi.
48005022	Togop kwe, eyoonggen abe yi'nage menggi kwak, Aberiniki ninikime logonet, eerit nogo monggoorak nogo yi~o. Aakumi inabuwa mbakwi, niniki ale'nggen mban mbakwi, niniki ugun tayenak wonogwe, niniki aanaganggenggwi lek kwi'ndak wonogwe, ninobaabut abu obeelom wonogwe, aakumi obeelom eeppiinet nugwi, liippunuk mban eerit nogwe,
48005023	niniki yanggonak wonogwe, eeriyak niniki nengge kenok mbet-mbet tebenogo pugwi, eeko monggoorak ti aret~o. Ti eeko monggoorak nogo eeko logorak mage yugu ambi wonage mondok lek~o.
48005024	Nit Keritut Yetut apuri kenok, niniki maan mendek paga nen maluk eeriyak niniki nengge nogo, mondok warogo tebenogo punuk wonogo ogoorik~o.
48005025	Nit Aberiniki nen pi'niren noorak mbakwi kenok, at yo'nirage nogo mban aret eerit nogo logowok~o.
48005026	Kit wogoppako logonet, an iya kat iya yogwe, at ambi eeke paga at ambi iniki warogo pegak eekwi, obeelom eeppugwi iinok, nuwa-kuwa yogwe, eeko logogup~o.
48006001	Noreewi~o. Kinore ambi perak togon yigeebu wangge kenok, kit aap Aberiniki kinom kunik monggotak nogo nen, "Noreeluk iniki nggagangge mbaki, yigeebu wanggerak nogo kokwak, an togop wangge neyo nagabiti~o," yinuk, kinoone yanggorogon awone mbanggo logonip~o.
48006002	Aaninggin kinoba age kenok, yeenggwa-yeenggwa eerumonggotak paga Keritut nen, "Ndogop eeko logonip~o." yo'niragagerak wone yugu nogo ndak-ndak aret eeko logomunggup~o.
48006003	Kit aap iya lek kwe, "Nit iya~o," mbakwi kiinok, kit aret kinambokan laganggologo ogotik~o.
48006004	Kit ambi nen at ambi eeke wakkagak eeko logogup~o. Ata, kinalitak lombok eeko monggotak nogo wakkaanuk, op kenok kiniki ale'nggen mbakwi, ndi, maluk kenok mbo pugwi, eeko logonip~o.
48006005	Nit ninalitak ninobaalombok koonggologo logowok~o.
48006006	Nit Ala wone konenggo monggoorak nogo nen, ninamendek obeelom nogo mogonogo ninogobamini mamunnirogo menggaarak nogo wogorogo logorak ti op aret~o.
48006007	Ala ambokan laganggulik kagak, ambokan laganggwi kiinok, kit aret kinambokan laganggologwe me, liippako logonip~o. Aap ambi awi yaremenggerak nogo ti, anggen ti mendek aret mbanggolage menggerak me,
48006008	kit kiniki maan mendek nen eeriyak eekkinake nogo, eerit nugwi kiinok, anggen yugu maluk mendek mbanggologwe nogo kokwak, kineebe aret kambumunggup~o. Ndi, Aberiniki nen yokkirage nogo mban mugurok nogwe kiinok perak, anggen yugu abe mendek mbanggologwe ti pogom, mondok-mondok kineenik aret logomunggup~o.
48006009	Togop me, nit yi obeelom ndi obeelom eerit nogo logonet, anggon-panggon ee'ninake kagak, mbo pega'lek mondok aret eerit nogwe niinok, anggen yugu obeelom mbanggologwe nogo kokwak, nit onggo wo'niroorak nineenu me, ta'liila ee'ninake kenok mbo puurak mage~o. Kagak aret eerit nogo logowok~o.
48006010	It yi aakumi ndi aakumi abok aret obeelom eeppiyoorak, "Nanonggwan aga~o," yinuk, obeelom eeppiinet nogo logonet kwe, it ninom ndak-ndak abet mbakwi kenok perak, logorogon obeelom eeppiyoorak mondok aberak aret logonip~o.
48006011	An neenggi lombok paga liiru yo'nggok lombok mbanggiragi yi kaanip~o.
48006012	It aakumi nen, "Ia!" ninombaruwak nduk, wogoppatit nugwi nogo ti, Keritut eyo karo-karo paga kambeegerak wone yoranet nugwi paga piyak-payak eeginaburak inagabiti mbako logonet, "Kinagabolo mbaninip~o," yinuk, inoone omaawi paga yokkirogo menggaarak.
48006013	It inagabolo mbanak nogo nen wone Muta yoreegerak nogo ndak-ndak eeka'lek logonet kwe, kit mban eeko logobagip nduk, yokkirogwe nogo ti, "Nit ninapuri ambik aga~o," yinuk, wogoppatuwok nduk, yokkirogo menggaarak.
48006014	Ndi, an perak, ninowe Yetut Keritut eyo karo-karo paga kambeegerak wone nogo abet mba'nuk, waganeegirak ti paga, it nggween paga mendek nen eeko menggaarak ti, aap kanggaatak inoone yogolik nogo pogom me, it eekwi nogo an ambi eeke logokit nduk, yo'niriyak meek aret~o. Ndi, an kunduk kambeegirak negen aret me, it nen an yo'nugwi nogo kunduk, koneniyak meek me, an eeke minggirak paga wogoppatiyak lek~o. Ata, ninowe Yetut Keritut eyo karo-karo paga kambeegerak wone nogo mban tiyappege agarik~o.
48006015	Inagabolo mbanak kenok, mbanak lek kenok, ti imbirak iya lek~o. Ata, niniki ngget ogobakkigirogo pinanege logonet, ninobaabut koonogo pinanege ti perak, iya~o.
48006016	It wone ti paga panggombunuk, eerit nugwi nogo inom, ndi, Iterali mendek kwe, it abet mbakwi paga Ala apuri ogwe nogo inom, yi aakumi ndi aakumi abok aret Ala nen inabuwa mbake logonet, inomaluk mbo nappunuk iniki ugun tayenak ale'nggen logowak nduk, eeppiige logogin~o.
48006017	An Yetut wone yoranet nage paga ee'nabit nogo nogogwaarak nawin oban noba kunik yogobi wonage me, an mbo panubagip nduk, it kiniki nggagani wogwe nogo, inawone ambinom mbaniyak neebi me, mondok mbo piyaanip~o.
48006018	Ninowe Yetut Keritut iniki kunik en eeppinagage logonet, kinarum aret logogin~o. Wone ti abu aret yokkiragi~o. Noreewi wa.
49001001	Ala mbareegerak paga Keritut Yetut ayonggo nappiigak mendek agago paneegerak an Pawulut nogo nen kit Ala apuri at ake leenak Keritut Yetut kinom kunik logonet, obeelom wone liirogon mugurok nogo monggotak o Epetut wonogwe nogo, wone ambi yokkira~o.
49001002	Ninogoba Ala ninowe Yetut Keritut imbirak iniki kunik nen wokkirogwe, kiniki ugun tayenak ale'nggen logobagip nduk, eeppinagagwi, eeko logogun~o.
49001003	Ala wonage menggim mbogut paga mendek eeppinaniyak mbake menggerak nogo mendek abok aret, Keritut ninom kumbinaneegerak paga nen eeppinanege me, ninowe Yetut Keritut ogoba Ala mondok alut eeko logowok~o.
49001004	At Ala nen, "Peebi Keritut nen eeppiyamenggerak paga an napuri maluk inoba lenggenna'lek nenggaanom paga mondok alik leenak logowak~o," yinuk, o nggween yi, awo wakkaga'lek kagak mii'ninabeegerak.
49001005	Nit awo nda'naga'lek niigak, at Ala nen Yetut Keritut eeremenggerak paga, nit at apuri lombok logowok nduk wo'ninaburak inikilom mbareegerak nogo ndak-ndak, iniki kunik en, "Eeppiyaakit~o," yinuk, koonogo pereegerak nogo aret eeppinaneegerak.
49001006	Ninabuwa mbake logonet, at aput iniki kunik nen wo'niragagerak nogo paga, amendek mondok alik negen ngginu-ngginu eerogo wo'nirage menggerak me, nit mondok at alut eeko logowok~o.
49001007	-
49001008	At Ala ninabuwa mba'nuk, iniki warak lombok logonet, mondok liippinanege nagagerik, oba ngginik kagak eeppinanit wundi wage menggerak nogo ndak-ndak, at amiya paga ninonggo mbambunuk, keele piinogo pinanege nagagerik, ninomaluk mondok lek eerogo pinaneegerak.
49001009	"Keritut nen togop eeppiyaawak~o," yinuk, inikilom mbake nagagerik, koonogo pereegerak kote kumaarak wonage nogo aret paganogo yo'niragagerak.
49001010	At Ala nen, "An eeriyak mbareegirak nogo, ndiyom paga a'me lik yigin~o," yinuk, kooneegerak nogo ti, mbogut paga mendek inom, nggween paga mendek inom, yi mendek ndi mendek abok aret Keritut abu'me pege logomenggerik, at eebe mondok tiyanak logorak kooneegerak nogo ti aret~o.
49001011	At eeriyak koonggetak ndak-ndak aret eeke menggerak nogo nen, "An napuri ndogop obeelom eeppiyaakit~o," yinuk, o maan togon nit nda'naga'lek niigak, koonogo pereegerak nogo ndak-ndak, Keritut eeremenggerak paga nit at apuri aret miirogo pinaneegerak wonogo ogoorik~o.
49001012	Ti eeppinaniyak koonogo pereegerak nogo ti, "Nit nen, Keritut ndogop eeppinanigin~o," yinuk, aa'nduk abet mba'nuk, niniki at oba panggombereegurak nogo eerit nogwe paga Ala endage tiyak yuwak nduk, mii'ninabeegerak me, at alut eeko logowok~o.
49001013	Kit kinagap ndariyak Ala ari menggerak obeelom wone nogo, konembunuk, abet mba'nuk kiniki Keritut oba panggombogo mbareegup, wam yelok kaawak nduk, aruk nggaganggo mengga kwak, kit Ala apuri alik leenak yelok logobagip nduk, Aberiniki wo'niroorak koonogo pereegerak nogo, kit kunduk wokkiragagerak.
49001014	Ti wokkiragagerak nogo ti, peebi kit at apuri kinonggo mbanak me, kineebe abet aret wokkinaburak aberak logobagip nduk, kwe yiindi aa'nduk pogo mengga kwak, Aberiniki aret yilinogo wokkiragagerak me, Ala nen kit ninom ndak-ndak Keritut eeremenggerak paga aret mondok iya lombok koonogo pinaneegerak me, alut eeko logowok~o.
49001015	Togop me, kit nen ninowe Yetut abet mba'nuk, kiniki at oba panggombugwi, ndi, Ala apuri ake leenak abok aret kinom kiniki kunik aganakwi, eerit nogwe nogo, an konengge nagagirik,
49001016	tamban eeke logonet, kit eerit nogwe paga an puk aga'lek Ala mondok, "Wa," yoge minggirak.
49001017	At ninowe Yetut Keritut ogoba Ala mondok tiyanak menggerak nogo nen, kit kiniki warak eeppinagage, Ala eeke menggerak yelok kaabagip nduk, kineenu eeppinagage, eeke menggerak Aberiniki nogo, ambinom wokkiraawak nduk, kinake tamban eeke minggirak.
49001018	Ti eeke logonet, kit kola nabagip nduk kinayonggo pinagareegerak kiniki lunik wonogwe nogo inom, nit at apuri ake leenak kenok eyate mondok alik negen eerogo wo'niraagin kooneegerak nogo inom, ndi, nit abet mbakwi mendek Ala omaawi mondok iya lombok eeppinanege menggerak nogo inom, kineenu arubagip nduk, "Inikime eya eeginake logot~o," yinuk, Ala yoge minggirak.
49001019	-
49001021	Nit abet mbakwi niinok, at omaawi mondok iya lombok nogo paga eeppinanege nogo ti, Keritut kambunuk, nogo menggam nen eenik agago mippege nagagerik, kugi nggween abu'na mendek inom, eyonggaame mendek inom, mbogut abu'na o oolo yayi mendek inom, yi kugi ndi kugi inayuk wuko menggaarak o yogondak wonogwe inom, peebi logorak inom, it abok aret tebenak iigak, at Keritut alik mban Ala eenggi abe'nggan tiyanak logowak nduk, mbogut paga mippereegerak nogo ndak-ndak, nit yogondak at omaawi ti paga togop aret eeppinanege agaarik~o.
49001022	Yi kugi ndi kugi inom, yi aakumi ndi aakumi inom, yi mendek ndi mendek abok aret at abu'me piinok, nit Ala apuri yi awi ndi awi kuwak eerit nogo monggoorak nogo lambuk togon ninanobak kwak ninowe tiyanak logowak nduk, mippereegerak.
49001023	Ndi, nit Ala apuri yi awi ndi awi kuwak eeko monggoorak lambuk togon nogo ti, at eebe aret me, eebe ambit aruwak nduk, nit nineebe anobak nogo paga kumbinaneegerak me, yogondak at eebe yi awi ndi awi abok aret mondok endak warak menggerak.
49002001	-
49002002	Kit o maan aa'nduk nen it aap nggween paga mendek iniki nengge kenok mugurok nogo mengga kwak mugurok nogwe, it yi kugi ndi kugi mbogut abu'na o oolo yayi menggaarak inowe aakumi Ala wone taganggwi iinok iniki nggagangge menggerak nogo nen, yokkirage kenok konenggwi, eerit nogo logonet, Ala wone taganogo punuk, yi maluk ndi maluk eeko nogogutak paga kambak kwak aret wonogogutak~o.
49002003	It Ala wone taganogo punuk, maluk eeko nogogwaarak paga Ala anini inoba piyoorak wonogogwaarak nogo ndak-ndak, nit kunduk, togop aret niniki maan mendek nen yo'nirage kagak niniki nengge kenok mugurok nogwe, maluk eeriyak ee'ninake kenok eerit nogwe, maluk eeriyak mban koonit nugwi, eeko nogogurak paga Ala anini mondok ninoba pinaniyak aret wonogogurak kwe,
49002004	-
49002005	at Ala nogo nen aakumi maluk eekwi iinok, anini nen mbet-mbet inookeelik mondok inabuwa lombok mbake logonet, yanggo yinuk, torinake menggerak me, nit abok aret yi maluk ndi maluk eerit nogo nogogurak paga kambak kwak aret wonogwe niigak, Ala ninabuwa mbake nagagerik, Keritut eenik eeppege logonet, nit kunduk ninom aret nineenik eeppinaneegerak. Ala ninabuwa nen iniki kunik ee'nabeegerak ti paga ninagap ndareegerak kogo~o.
49002006	Ndi, at Keritut ninom kunik wonogwe niinok, Ala nen at ninom nineenik agago mippinanege nagagerik, Keritut Yetut tiyanak mbogut paga wonage nogo ninom ndak-ndak logowok nduk, tiyappinaneegerak.
49002007	Ti eeppinaneegerak nogo ti, ninabuwa mbake logonet, Keritut Yetut wo'niragagerak ti paga, o yogondak wonage inom, peebi logorak inom, at aakumi abok aret iniki kunik nen oba ngginik kagak ngginu-ngginu eerogo wogorage menggerak nogo, mondok-mondok nineenu logowok nduk, eeppinaneegerak.
49002008	Kit abet mba'nuk, kiniki at oba panggombugwi kiinok, kinabuwa nen iniki kunik eekkinake logonet, kinagap ndareegerak~o. Kit ambi eekkologogutak paga eeppinagulik~o. Ata, Ala nen onggo lek we aret eeppinagareegerak~o.
49002009	Kit nen ambi eekkologwe paga wogoppakwi kiyo, at nen mban onggo lek we aret eeppinagareegerak.
49002010	Ala nen aret ogobakkigi'ninabeegerak me, nit at amendek aret ogoorik~o. Nit nda'naga'lek niigak obeelom eerit nogo logorak Ala nen maan kooneegerak nogo, Keritut Yetut ninom kunik logonet eerit nogo logowok nduk, ogobakkigi'ninabeegerak.
49002011	Togop me, noreewi~o. It, "Nit ninagabolo mbanak mendek~o," yogo menggaarak nogo nen, "Kit kinagabolo mbanak lek mendek~o," yinuk, yokkirogo menggaarak kit endekem konenggulik mendek nda'nogogutak nogo, aa'nduk wonogogutak kiniki abeko logonip~o. "Ninagabolo mbanak~o," yogo menggaarak nogo ti, aakumi nen mbanak aret~o.
49002012	Nogo ne ti eyom paga, it aakumi Iterali mendek mban Ala apuri leenak wonogwe iigak, kit Keritut kinom ogoorak logonet, we aakumi nggiru negen aret wonogogutak me, at apuri iinok, wone abok yoragagerak nogo, kit koloorak meek aret wonogogutak. Kit aa'nduk kinogoba Ala lek me, kiniki lunik ambi lek
49002013	o nda negen aret wonogogutak kwe, Keritut amiya paga Ala kinom lambunogo pinagi wagagerak me, yogondak Keritut Yetut kinom kunik aret wonogo ogotik~o.
49002014	Nit aap Yakuri mendek inom, kit endekem mendek inom, at Keritut eebe paga paalungga negen warogo nineebe ambit lambumbinanege logonet, wim pak wurik pogom ninom ogoorak aret wonogogurak nogo, minogo mbo nappege,
49002015	ndi, nit aap ninanebunu mbere wonogogurak nogo, at eebe paga at apuri ninanebunu ambit a'nuk, ninom niniki lambunik logowok nduk, Ala nen, "Yogop ee'nu, ndogop ee'nu," yinuk, wone Muta yoreegerak nogo paga ninom ogoorak wonogogurak nogo kunduk, lek eerogo pege, eereegerak.
49002016	Ti eeke nagagerik, Keritut eyo karo-karo paga kambeegerak ti paga ninom ogoorak wonogogurak nogo, lek eerogo punuk, nineebe ambit lambumbinanege nagagerik, kit ninom lambunik logowok nduk, Ala abu'me pinani wagagerak.
49002017	Kit nda negen wonogogutak inom, nit koorok wonogogurak nogo inom, "Paalungga muk warak me, lambuninip~o," yinuk, yo'nira wagagerak.
49002018	Ndi, yogondak Keritut eereegerak ti paga, nit Yakuri mendek inom, kit endekem mendek inom, Aberiniki ambit nogo paga nen nit wo'niren ninogoba Ala owagam noorak op aret~o.
49002019	Ti kenok noreewi~o. Yogondak kit aap nggiru alik mendek wonogwe lek~o. Kit ninom ndak-ndak Ala apuri aret me, mbogut paga ninaworak aret ogoorik~o.
49002020	O wuruwok nduk, o eyak aa'nduk wurabak kwak ti, Keritut Yetut aret~o. Ndi, o eebe wurit laganggo logonet, abena pugu kwak ti, it nappiyareegerak mendek inom, it aap Ala wone yoraga mendek inom, nogo it aret. Ndi, ogumbaga pugwi kwak ti, nit abet mbareegurak Ala apuri nit nineebe aret~o.
49002021	Ala nen at awi mondok alik leenak obeelom lombok wukkolaakit nduk, nit nineebe alitik-alitak nogo, waganogo ninowe Keritut Yetut eebe ambit nogo paga panggombunuk, oba lu'luk wurit lagangge logonet,
49002022	kit togon, Ala eebe negen Aberiniki kinom logobagip nduk, kit kineebe nogo waganogo Keritut oba panggombinaganuk, at awi negen aret wukkolage agaarik~o.
49003001	Ti eeppinaniyak kooneegerak nogo abeke logonet, kit aakumi endekem mendek Keritut Yetut wone yokkirage nagagirak nogo paga keele maa'nabeegwaarak yime agarik~o.
49003002	At Ala nen iniki kunik ee'nake logonet, kit obeelom eeppinagawak nduk, unde eeppaneegerak nogo ti, kit muk kineenu~o.
49003003	Wone kote kumaarak wonagagerak lalin negen aret kin eeppaneegerak liiru kuwagaluk aginggwe mbanggiragarak nogo,
49003004	kit pekkogo logomonggotik, an Keritut agote wone nonggop togon liippereegirak nogo kineenu arumunggup~o.
49003005	Wone ti, it aakumi aa'nduk nda'narit wundi wogo nogogwaarak nogo, paganogo yoraga'lek aret wonagagerak kwe, yogondak perak, Ala nen at Aberiniki nappi wagagerak nogo paga nen it aap Ala ake leenak nappiigak inom, it aap Ala wone yoraga inom, abok aret ineenu eeppiyareegerak.
49003006	Wone obeelom wone waganggwi paga it aakumi endekem mendek inom, aakumi Iterali mendek inom, Ala apuri mban aret me, Ala nen obeelom eeppinaniyak kooneegerak nogo ndak-ndak aret kologwe, nineebe ando mogonak kit aret wonogwe, ndi, Ala nen Keritut Yetut eeremenggerak paga nit eeppinaniyak wone abok yo'niragagerak nogo, kit kunduk, ndak-ndak aret waganggwi, eekwi nogo ti, wone kote kumaarak yogondak iluk kin agaarak nogo ti aret.
49003007	At omaawi mondok alik negen eeke menggerak neenu eeppanege logonet, at ayeloman a'nuk wone obeelom wone yorage logokit nduk, iniki kunik nen unde eeppaneegerak.
49003008	-
49003009	It Ala apuri alik leenak nogo abok aret tiyanak wonogwe iigak, an abu inabu'me tebenak tit neegak kwe, Keritut oba ngginik kagak eeppinanit wundi wage menggerak wone nogo, kit aap endekem mendek yokkirage, ndi, at yi mendek ndi mendek wakkagagerak Ala nogo nen wone o maan koonak kote kumaapporogo wonagagerak nogo, nonggop eeppinaniyak koonogo pereegerak yi aakumi ndi aakumi abok ineenu eeppiige, eeke logokit nduk, iniki kunik ee'nake logonet unde eeppaneegerak.
49003010	Ndi, wone koonak kumaapporogo wonagagerak nogo ti, nit Ala apuri yi awi ndi awi kuwak eerit nogo monggoorak nogo nen, wone ti woppunuk eerit nogwe paga, it mbogut paga menggaarak malayikat inom, it inayuk warak o oolo yayi menggaarak inom, it abok nen, "Ala iniki mondok warak logonet, yi wone ndi wone koonogo eeppiige menggerak nogo, yogondak yi aret kogo~o," yinuk, ineenu aruwak nduk, kumaapporogo wonagagerak.
49003011	At Ala nen eereegerak nogo ti, ninowe Keritut Yetut nen eeppinanege logowak nduk, o maan togon koonogo pereegerak itok wonagagerak nogo ndak-ndak aret eereegerak~o.
49003012	Nit niniki Keritut oba panggombunuk, abet mbako mbareegu, at ninom kumbinaneegerak me, ninagabiti lek niniki teeluk aret logonet, Ala owagam unggwi nogo logorak op aret~o.
49003013	Togop me noreewi~o. An wone obeelom wone yokkirage nagagirak paga aaninggin noba agaarak wonage yi paga kinagabiti nen kiniki yungguppegak eerugup~o. Yi ee'nakwi nogo ti, kit ambi eeppinagarak nduk, eeppanugwi me, op aret~o.
49003014	-
49003015	Togop me, it aakumi mbogut paga mendek inom, nggween paga mendek inom, ninanebunu lombok abok aret, "Ninogoba Ala~o," yinuk, yogo monggoorak nogo, abu'me tebe yinuk,
49003016	"Kat mondok tiyanak logonet, koba ngginik kagak kapuri eeppiige menggendak nogo ndak-ndak, kat Kaberiniki nen eeppiige kagak komaawi paga iniki nu'lek eerogo piige logot~o," yinuk, kinake tamban eeke minggirak.
49003017	Kit abet mbakwi kiinok Keritut kinikime ye mbanggola unggwage, ndi, eyo omanggen nggween kole paga wuraketak nu'lek menggi kwak, kit togop aret kiniki nu'lek logonet, aakumi kinom kiniki kunik aganakwi, eeko logobagip nduk, kinake tamban eeke minggirak.
49003018	-
49003019	O oolo iniki agi-ogu, o irip aru-ogwe, agi-ogu ti, wakkogo menggaarak kwe, Keritut ninabuwa mbake alom nogo ti, mondok nggwok lombok me, wakkoorak meek aret kwe, it Ala apuri ake leenak kinom abok aret we mbuuluk liippugwi kiinok, Ala iniki-obaabut aago menggerak abok aret kit ndak-ndak eekkinabuwak nduk, kinake Ala yoge minggirak.
49003020	Nit eeppinanuwak nduk nggino yogwi, niniki koonggwi, eekwi nogo mban eeppinanege lek at omaawi ee'ninake logonet, niniki mbaka'lek nogo mendek inom abok aret eeppinanege menggerak nogo,
49003021	nit Ala apuri yi awi ndi awi kuwak eerit nogo monggoorak abok aret Keritut Yetut ninom kunik logonet, yogondak inom, peebi inom, at mondok-mondok alut eeko logowok~o. Amin!
49004001	Ti kenok, noreewi~o. Kit eeko logorak yonggo pinagareegerak Ala nen kit ndak-ndak aret eerit nogwe kiyaawak nduk, an ninowe oone wonok yoranet nege paga keele maa'nabeegwaarak nogo nen, "Ao," mbake logonet, yokkiragi~o.
49004002	Eerit nogo logonet, kiniki tebe yinuk yanggorogon eeppiigwi, kiniki aanaganggenggwi lek nabuwa-kabuwa mbako logonet, yeenggwa-yeenggwa eekwi,
49004003	Aberiniki nen kiniki ambit lambumbinagareegerak nogo kinom ogookkologwe kiyo, liippunuk wonogwe, eeko logonip~o.
49004004	Kiniki lunik wonogwe nogo ambit aret kolaabagip nduk, yonggo pinagareegerak nogo ndak-ndak, kit kineebe ambit lambunik aret. Aberiniki eebe togon ambit aret.
49004005	Nit ninowe nogo eebe ambit aret. Niniki abet mbakwi wone togon ambit aret. Ndi, yiime wuppinanugwi wone nogo kunduk ambit mban aret~o.
49004006	Nit aakumi abok ninogoba ti, Ala ambit aret logonet, oome-endekem at eebe mondok endak warak menggerak. Yi mendek ndi mendek abok aret at abu'me menggerak me, yi eekwi ndi eekwi abok aret at nen mban koonogo yo'nirage kagak eeko monggoorak.
49004007	-
49004008	Ala wone liiru mbanak paga nen ari logonet, "At agi tiyarogon lagi nage logonet, It aakumi keele maarogo piirogo wonogwe nogo, apit aret ndineren lagi nage nagagerik, At amendek onggo lek we aret tumburiragagerak~o," yinuk, yereegerak nogo ndak-ndak, nit togon, at eyabu eeko logowok nduk, Keritut nen, "At ti mendek eeke logowak," kooneegerak nogo, iniki kunik nen ninalitik-ninalitak togop aret unde eeppinaneegerak.
49004009	Ndi, "At lagi nagagerak," yereegerak nogo ti, ngge nduk yereegerak mbakop? Lek~o. At nggween abu'na wambi nage nagagerik, lagi wagagerak nogo kenok, yereegerak nogo lek a?
49004010	Ndi, at wambi nage nagagerik, lagi wagagerak nogo ti, yi awi ndi awi abok aret at eebe endak warak logowak nduk, mbogut irimbaga lombok lagi nagagerak nogo aret.
49004011	At nogo nen it ando nappiigak logowak nduk unde eeppiige, ando Ala wone yorogo logowak nduk unde eeppiige, ando obeelom wone yi awi ndi awi ambime yoragak nugu logowak nduk unde eeppiige, ando o ambit me Ala apuri liirogon inarum logowak nduk, eeppiige, ndi, ando Ala wone mamunirogo logowak nduk eeppiige, eereegerak.
49004012	Ti eereegerak nogo ti, nit Ala eyabu liirogon eerit nogo logonet, nit nineebe paga Keritut eebe mondok wigak yuwak nduk, nit Ala apuri abok aret mondok li'luk eerogo pinaneegerak.
49004013	Ti eeppinaneegerak nogo ti, nit abok aret Ala aput eeke menggerak nineenu ogo logomonggoorik, abet mbakwi paga niniki ambit a'nuk, Keritut iniki mondok koleewak obeelom wonage nogo kokwak, nit togop aret niniki kole eeppinanit wundi wage logowak nduk, unde eeppinaneegerak.
49004014	Togop me, noreewi~o. Yi kilaarak-mogonik eeke logonet, yi mendek ndi mendek piyanogo nippege, o wiya nen yi mendek ndi mendek wonok nage, eeke menggi kwak, elege-aabologwe ti, togop aret wonogwe me, kit kunduk togop logonet, it aakumi pilit wone yogo menggaarak nogo nen aakumi inambo'me laganuwok nduk, iniki koombunuk, inoone amburu paga nomoniren nawok nduk, agan nugwi wone ti mendek kit ugun konenggo logorak mage~o. Ata, Keritut iniki mondok kole menggi kwak, nit togop aret niniki kole eeppinanit wundi wage kenok, nit elege-aabologwe togop ti ndak-ndak logogun lek~o.
49004015	Ata, nit aakumi niniki kunik en Ala ari menggerak wone nogo mban yorogo logonet, ninanobak kwak Keritut iniki abu koleewak menggi kwak, nit togop aret niniki kole ee'ninabuwak nduk, eerit nogo logowok~o.
49004016	Nineenggi-niniyok yeregerak-peregerak abok aret eeriyak ake punik alitak lombok wonage kwe, nineebe ambit ninomanggen paga yinik-kunik eerak logonet, eerit nage kenok, nineebe mondok op aret menggerak nogo kokwak, nit Ala apuri ninanobak kwak Keritut ninom togop aret kunik me, niniki-kiniki kunik eeko logonet, ninalitak eeriyak unde eeppinaneegerak nogo ndak-ndak eerit nugwi niinok, Keritut eebe mondok obeelom aret logonet, nit nineebe paga wiganit nage logogin.
49004017	Togop me, noreewi~o. "It aakumi Ala wone konenggulik endekem mendek nen we aanom warogo koombunuk, eerit nogo mengga kwak, kit togop eerugup~o," yinuk, ninowe nen yo'nege kenok yokkiragi~o.
49004018	It iniki omaawi logonet, "Ala wone woorak nineebi~o," yinuk, yogwe paga it iniki o apit pogom wonogwe, Ala inom ogoorak wonogwe, eekwi me, Ala nen ineenik eeppiyoorak wone nogo, it mondok kobak aret wonogwe~o.
49004019	It maluk eeriyak inagabiti mbaka'lek kumi paga mban iniki lunik logonet, "Ugun-ugun eeruwok~o," mba'nuk, iniki nengge kenok ale'nggen paga eerit nogo menggaarak kwe,
49004020	Keritut eeke nagagerak wone nogo mamunggirogo logonet, kit eekwi ti mendek ambi inom mamunggiroolik~o.
49004021	At eeke nagagerak nogo mamunggirogwe niigak, Ala ari menggerak wone at Yetut ndak-ndak ari nagagerak nogo, kit liirogon konenggo logonet,
49004022	"Niniki nengge kenok mugurok nogo nogoorak nogo ti, maluk ee'ninaburak kagak mugurok nogo nogoorak kogo," yinuk, mamunggologogutak me, kinobaabut maan mendek nogo, nggonenogo mbo punuk,
49004023	kiniki ngget ogobakkigikkinabuwak nduk, Ala oone mban mugurok nogo logonip~o.
49004024	Ala maluk eekeelik obaabut abu abe koonak menggerak nogo kokwak, kit ndak-ndak kinobaabut mondok ngget mendek eerogo pinagawak nduk, yokkiragi~o.
49004025	Togop me noreewi~o. Keritut ninom kunik eenggi-iyok kokwak nit aret me, kit-kit aret pilit pugunggo monggotak nogo mbo punuk, kit abok aret wone abet kenok mban yogo logonip~o.
49004026	Kinanini nen maluk eeriyak ti mage~o. Ndi, kinanini wungge kagak oonegen kilu yi noorak ti mage mban.
49004027	Ibilit nen, "Nanonggwan aga~o," yinuk, kiniki nggagangginake kero, maluk mbuuluk kinikime kumaappunuk logogup~o.
49004028	Kit yogoot waganggo monggotak nogo, ambinom yogoot waagup~o. Ata, kineenggi paga nen mban eerogo nunggwi, it aakumi inamendek lek iinok yeenggwaarogwe, eeko logobagip nduk, yabu ambi eeriyak miippunuk, kineenggi omaawi paga eekko'net nogo logonip~o.
49004029	Wone maluk mendek kinambe paga nen wumbi woroorak ti mage~o. Ata, it konenggwi nogo nen, "Ninabuwa nen yo'nirogwe iigo~o," yuwak nduk, aaninggin ambi inoba age kenok, iniki kole eeppiyoorak wone mban yogo logonip~o.
49004030	Ala nen at apuri wogonabi wage logonet, nit ninom wo'ninabi woroorak nineenu logowok nduk, wam yelok kaawak nen aruk nggaganggo mengga kwak, Aberiniki wo'niragagerak me, Ala Aberiniki nogo, iniki maluk eerogo puurak mage~o.
49004031	Kinoreewi kinom ogoorak wonogwe, neebi-keebi yogwe, nanini-kanini yogwe, wone wakwi, miyuk-meya eerogo piigwi, kinoreewi maluk eeppiigo monggotak nogo mendek abok aret mbo pogo logonip~o.
49004032	Mbo punuk, kinom nabuwa-kabuwa eeko logonet, kiniki yanggonak paga at ambi obeelom eeppegak eeko logonip~o. Keritut eereegerak nogo paga Ala nen kit kinomaluk lek eerogo pereegerak nogo ndak-ndak, kit-kit aret maluk eekkologomonggotak nogo, mari eerogo mbo pogo logonip~o.
49005001	Noreewi~o. Kit Ala apuri kinom kunik me, at eeke menggi kwak, kit ndak-ndak eerit nogo logonip~o.
49005002	Ala ake warogo kani kunggwi iinok, Ala nen obari obeelom kage menggi kwak, at Keritut ninabuwa nen, "Inake kambikit," mba'nuk, ninake kambeegerak nogo ndak-ndak, nabuwa-kabuwa mbako logonet, at ambi obeelom eeppegak eeko logonip~o.
49005003	Kit Ala apuri ake leenak aret kagak, kumi ugun wurinabit nugwi, kiniki kumi paga mban lunik logonet, ugun-ugun eerit nugwi, uugwe-uugwe mbakwi, eerit nugwi kiinok, it aakumi ando nen, "Ala apuri aret kwe, maluk eekwi iyaanip~o," yinuk, kinombakwi iyo, liippunuk, eeko logonip~o.
49005004	Kumi inabok mban agan nugwi, elege negen ugun i'ndok kambuurak mban agan nugwi, iniki kumi paga mban lunik logonet, inoonewak agan nugwi, eekwi ti mendek abok aret yuurak lek maluk mendek kagak agan nugwi me, kit Ala apuri kenok togop yuurak mondok mage. Ata, Ala, "Wa!" mban yoge logonip~o.
49005005	It kumi ugun wurinabit nogo menggaarak inom, iniki kumi paga mban lunik logonet, inabok agan nugu menggaarak inom, ndi, it uugwe-uugwe mbakwi nogo ti, aap kugiwak alut eekwi ndak-ndak aret me, it ti inom, it aap ti eeko menggaarak abok aret Ala Keritut imbirak inabu'me piigo menggam unggwi nagun mondok lek mbako logonip~o.
49005006	It Ala wone tagambunuk, maluk ti mendek eerit nogwe iinok, Ala anini inoba piige menggerak me, it ugun kobak menggaarak nogo nen inoone amburu ndik-ndik agan wogo logonet, kinambokan laganggwi iyo, liippogo logonip~o.
49005007	It aap togop yogo menggaarak nogo ti, kinom kunggoloorak mage~o.
49005008	Kit aa'nduk o apit paga nogo nogogutak kwe, yogondak kinowe nen muk eya eerogo pinagareegerak me, Ala apuri eya paga logonet, eeko mengga kwak, kit togop aret eerit nogo logonip~o.
49005009	It eya paga logonet eerit nogo menggaarak anggen yugu nogo ti, aakumi obeelom eeppiinet nugwi, maluk eeka'lek Ala ari menggerak nogo ndak-ndak eerit nugwi, iniki mbere lek ambit logonet, inoone abet mban agan nugwi, eeko menggaarak me,
49005010	kit nen, "An eeke yi, Ala inikilom mbake menggerak ndak-ndak aret eeke ilik?" yinuk, liippako logonet, Ala apuri eya paga logonet, eeko mengga kwak, kit togop aret eerit nogo logonip~o.
49005011	-
49005012	It aap o apit paga logonet, obeelom ambi eekkoloorak lek kagak eerit nogo menggaarak nogo, kinom lambumbunuk eerit nagup~o. Ata, it kote eeko menggaarak inabok mbininiyak kineebi mbakwi kwe kagak, nggwok paga aret inenggali wappiigo logonip.
49005013	-
49005014	Aap ambi nen ari logonet, "Wologwe wae. Kit nogo yugwi nogo kineenik a'nip~o. Kineenik a'nuk, it aakumi mondok kambak wonogwe nogo, inenggela'me nen wundi wogwe kiinok, Keritut nen eya eekkinabigin~o," yinuk, yereegerak nogo ti, ndi wuninggwi iinok, yi mendek ndi mendek o apit paga wonage nogo kin kogo mengga kwak, it aap kote eeko menggaarak nogo, nggwok paga paganogo inenggali wappiigwi iinok, "Aap yi inobaabut togop aret menggaarak iigo~o," yinuk, yuwak nduk yereegerak kogo~o.
49005015	-
49005016	Togop me, kit eerit nogo monggotak nogo, mondok liippunuk eerit nogo logonip~o. O yi eyom paga aakumi nen maluk mondok alik negen eerit nogo logorak koonggwi me, kiniki lek we ugun eerit nogo logorak ti mage~o. Ata, kiniki mondok warak logonet, "O yogondak obeelom eeriyak ambi yi, nanonggwan agaarak me, eerikit~o," mba'nuk, eerit nogo logonip~o.
49005017	Kumili negen kiniki lek ugun eerit nogo logogup~o. Ata, ninowe nen eeriyak kooneegerak nogo mban liippunuk, eerit nogo logonip~o.
49005018	Ndi, anggur amburu nonggo logomonggotik, kumili kunit namonggotak paga maluk eekkinaburak me, mbo punuk, Aberiniki mban kiniki me liinik logowak nduk, eeko logonip~o.
49005019	Ndi, kit-kit aret kiniki mondok ale'nggen paga ninogoba endage alut eeko logonet, Ndawut ndawi pereegerak nogo inom, ki wone ndawi inom, Ala eeke menggerak ndawi inom, abok aret warit nogo logonip~o.
49005020	Warit nogo logonet, yi mendek ndi mendek apit eeppinanege menggerak nogo paga ninowe Yetut Keritut endage kunogo, "Ninogoba Ala wa," yinuk, keyage wako logonip~o.
49005021	Ninowe Keritut ayuk wuko logonet, kiniki tebe yinuk nabu'me-kabu'me logonip~o.
49005022	Kit kumi yi wae. Kit kinogonggelomini warak kenok, ninowe Yetut abu'me tebe yinuk, monggo kwak, kinogonggelomini inabu'me tebe yinuk, logonip~o.
49005023	At Keritut alik nen nit Ala apuri yi awi ndi awi monggoorak nogo, ninagap ndarogo at eebe paga ambit aruwak nduk, kunogo pinaneegerak me, ninanobak kwak Keritut wonage nogo pogom, kit kumi kinanobak kwak ti, kinogonggelomini aret~o.
49005024	Ndi, Ala apuri yi awi ndi awi monggoorak nogo ti, Keritut abu'me logonet, oone konenggo monggoorak nogo pogom, kit kumi togop aret kinogonggelomini inabu'me tebe yinuk, logonet, it inoone mban konenggo logonip~o.
49005025	Ndi, kit aap yi wae. Kit kinakuwi warak kenok, Keritut nen nit Ala apuri yi awi ndi awi monggoorak nogo, ninabuwa mbake logonet, "Inake kambikit~o," yinuk, ninake kambeegerak nogo kwak, kit kinakuwi togop aret inabuwa inombako logonet, obeelom eeppiigo logonip~o.
49005026	-
49005027	Nit Ala apuri yi awi ndi awi monggoorak ninake kambeegerak nogo ti, "An napuri inoba mili lenggenak yinik-pinik aago ineebe yinuk-punuk eerak iigak koloorak neebi~o. Ata, ineebe kikak naka'lek mondok alik leenak abe kigirikwe lombok iinok kolaakit~o," yinuk, ngguu'mo wappiigo mengga kwak, at oone waganggwi paga ninomaluk lek eerogo pinanege logomenggerik, Ala ake leenak logowok nduk, ninabuwa mbake logonet, ninake kambeegerak~o.
49005028	Ti ndak-ndak kit aap kineebe kiniki kunik eekkologo monggotak nogo kokwak, kinakuwi togop aret kiniki kunik aganako logonip~o. Aap ambi akwe iniki kunik eeke kenok ti, at eebe aret iniki kunik eekkolage menggerak~o.
49005029	-
49005030	Ndi, Keritut eenggi-iyok kwak nit aret me, Keritut nen at apuri yi awi ndi awi monggoorak nogo, iniki kundugu ee'ninake logonet, liirogon ndegenninake menggi kwak, nit aap nineebe ti, nineebi mbakulik~o. Ata, niniki kunik eekkologo logonet, liirogon ndegenggologo monggoorak nogo pogom, kit kineebe ando nogo ti, kinakuwi aret me, kiniki kunik aganako logonet, liirogon aret ndegeninako logonip~o.
49005031	"Togop me, aap nen agalo-ogoba mbo piinok, Akweeluk imbirak ambit a'nuk, it imbirak ineebe mbere kwe, ambit aret logogun~o."
49005032	Ala nen wone yereegerak nogo ti, wone alom abu kumaarak negen aret yereegerak mbake logonet, Keritut apuri yi awi ndi awi monggoorak nogo ninom nonggop togon ambit kunik logorak wakkagak yokkirage kwe, ti mban yokkirage lek~o.
49005033	Ata, kit aap kineebe kiniki kunik eekkologo monggotak kokwak, kinalitak lombok kinakuwi inabuwa mbakwi, ndi, kit kumi kunduk, kinogonggelomini inayuk wuko logonet, inabu'me tebe yinuk, inoone konenggwi, eeko logobagip nduk, inom aret yokkirage agarik~o.
49006001	Wologwe-komologwe yi wae. Kit Ala apuri aret me, kinagalomini-kinogobamini inoone yokkirogwe iinok, konembunuk eeko logorak nogo ti, Ala nen aret kooneegerak me, liirogon eeko logonip~o.
49006002	-
49006003	Ala nen wone, "Yogop ee'nu, ndogop ee'nu," ari logonet, "Kinagalo-kinogoba inayuk wuko logonet, inoone liirogon aret konenggo logomunggup~o," ari nagagerik, ti'nuk, "Nggween paga yime yi wone ndi wone kinoba aga'lek, kineebe obeelom li a'nuk, kanggo logomunggup~o," yinuk, yereegerak nogo ti, wone, "Yogop ee'nu, ndogop ee'nu," yoragagerak eekwi iinok, onggo koloorak wone aa'nduk lombok yoragagerak nogo ti aret.
49006004	Kit aap kinapuri wonogwe kenok, inanini aruwak nduk, eeppiyaagup~o. Ata, Ala wone mugurok nogo logowak nduk, inaruk wakwi, Ala wone mamunirogwe, eeko logonet, tawe eeginako logonip~o.
49006005	Kit aakumi inayeloman monggotak yi wae. Kit nen, "Nogoba yi, Keritut kwak me," yinuk, kinagabiti mbakak inayuk wuko logonet, kiniki obeelom yanggonak paga inoone konembunuk, inake eeko logonip~o.
49006006	Eerit nogo logonet, inikilom kinombaruwak nduk, inigen iigak mban eeko logorak ti lek~o. Ata, "An Keritut ayeloman aret me," yinuk, Ala iniki mbake menggerak nogo, "Eerikit~o," yinuk, kiniki obeelom yanggonak paga eeppiinet nogo logonip~o.
49006007	-
49006008	Nit aakumi inayeloman wonogwe inom, aakumi we ugun wonogwe inom, abok aret obeelom eerit nogwe niinok, ninogoba nen onggo ndak-ndak aret wo'niraagin nineenu me, "Yi aakumi inake eeke lek~o. Ata, nowe ake aret eeke~o," yinuk, kineebi mbaka'lek kiniki ale'nggen paga eerit nogo logonip~o.
49006009	Ndi, kit nogobamini yi wae. Kit kinayeloman wonogwe kenok, "Nit ninogoba ambit mbogut paga wonage nogo nen ninayeloman inom, inogobamini nit inom, ninetenggen liippinaninuk wo'niraagin lek, eekwi onggo ndak-ndak wo'niraagin," mbako logonet, kinoone omaawi paga yoraagup~o. Ata, it kinayeloman nen iniki ale'nggen paga eeppinagago mengga kwak, kit ndak-ndak kiniki yanggonak paga obeelom eeppiigo logonip~o.
49006010	Wone abu aret yokkiragarak me, age yobok ambi yi yokkira~o. Kinowe omaawi ambik nogo paga kiniyok panggombunuk, kinogogumbuk logonip~o.
49006011	Ibilit nen iniki koombunuk, kinambokan lagani wage kero, mugogo nappegak eeko logobagip nduk, Ala nen at eegin-omaale li'luk eerogo pinagareegerak nogo, waganggo logonip~o.
49006012	Wim ninom nambuko logonet, perenggologwe nogo ti, nit aap nggween paga mendek ninom nambukwi lek~o. Ata, it inayuk warak o oolo yayi nugu logonet, aakumi nggween paga yime iniki o apit aago pogom wonogwe nogo, maluk eeruwak nduk, iniki nggaganggo menggaarak Tile inom, at awuri yi kugi ndi kugi inom, abok aret ninom wim nambuko logonet, perenggologwe me,
49006013	-
49006017	maluk eekkinabuwak nduk wogwe iinok, mondok mugogo nappiigo logonet, kit mban kineegin tiyanak logobagip nduk, inagabee'le mbam nggerenggologo mengga kwak, Ala ari menggerak wone kinikime nggerorogon waganggwi, tin yikkologo mengga kwak, Ala obaabut obeelom menggerak nogo yikkologwe, sepatu omaawi mendek yikko'nok nogo mengga kwak, Ala ninom lambumbinaniyak obeelom wone nogo pipuk ee'nuk nogwe, eeko logomonggotik, at maluk lombok eeke menggerak nogo nen omaale kani kunik negen namburi wage nogo, mbeenogo nappogo logobagip nduk, nggeemu langgunggologo mengga kwak, abet mba'nuk kiniki Ala oba panggombugwi, petagi langgunggologo mengga kwak, kinagap ndariyak wone aberogo kologwe, tege wooluwak kwak ti, Aberiniki nen Ala wone wo'niragagerak nogo waganggwi, eeko logomonggotik, Ala nen at eegin-omaale wurogo pinagareegerak nogo, li'luk eeppunuk, kinogogumbuk nu'lek logonip~o.
49006018	Kinogogumbuk mondok kinom perenggologo logonet, Ala nen yeenggwaagiraawak nduk, Aberiniki nen yokkirage kagak, puk aga'lek Ala nggino yogwi, nogo yigin eekkinaka'lek kineenik logonet, it Ala apuri ake leenak abok aret inake tamban eekwi, eeko logonet,
49006019	-
49006020	an kunduk, obeelom wone kote kumaarak wonagagerak nogo, yoranet nege logokit nduk, Ala nen aret leenogo mippaneegerak kagak keele maarogo mambaneegwaarak yime logonet, nagabiti nen noone puk logorak ti lek~o. Ata, wone nogo yoraakit nduk, eeke neegak, Ala nen, "Togop yoret~o," yinuk, yo'nege kenok, nagabiti mbaka'lek noone teeluk paganogo yorage logokit nduk, it Ala apuri abok aret inake tamban eeko logonet, an kunduk, nake tamban eeko logonip~o.
49006021	At ninawot niniki kunik ninowe eyabu liirogon eeke menggerak Tikikut nogo nen, an neebe nonggop logonet, eeke minggirak wone nogo, abok aret kineenu arubagip nduk, yokkira woraagin~o.
49006022	Kineenu eeppinagarak nduk, kinowagam nappi woraminggirak wage logomenggerik, nit abok nineebe nonggop wonogwe nogo, ninabok yokkirage, ndi, kiniki eyak wappinagage, eeri woraagin~o.
49006023	Kit ninoreewi Ala apuri abok aret abet mba'nuk, kiniki ugun obeelom ambit lambunik logonet, nabuwa-kabuwa mbako logobagip nduk, ninogoba Ala ninowe Yetut Keritut imbirak nen eeppinagago logowak~o.
49006024	Ninowe Yetut Keritut kit kiniki kunik eekwi nogo, lek aga'lek mondok kundugu wonogwe kiinok, kinabuwa mbake logonet, kinarum logogin~o. An Pawulut nen abu aret yokkiragi~o. Noreewi wa!
50001001	Kit Keritut Yetut kinom kunik Ala apuri ake leenak o Pilipi wonogwe inom, Ala apuri inarum monggotak inom, aap yeenggwaaragak inom, kit abok aret Keritut Yetut ayeloman mini an Pawulut Timotiyut nimbirak nen wone ambi yokkiraawi~o.
50001002	Ninogoba Ala ninowe Yetut Keritut imbirak iniki kunik nen wokkirogwe, kiniki ugun tayenak ale'nggen logobagip nduk, eeppinagagwi, eeko logogun~o.
50001003	An niniki kinoba abe'nage kenok, nogoba Ala, "Wa," yoge minggirak.
50001004	-
50001005	Tamban eeke logonet, o aa'nduk nen nok-nok yogondak kuli aret, obeelom wone kit ninom ndak-ndak eerit nugwi nogo, abe'nage kenok, niniki ale'nggen mbake logonet, kinake tamban eeke minggirak~o.
50001006	"At Ala nen obeelom eekkinaburak nduk, aa'nduk eereegerak kuli nogo nen, kinikime eekkinake tit kagak, o age yobok Keritut Yetut woraagin," an abet aret mbake logonet, yokkiragi~o.
50001007	An yogondak keele maarak wonage neegak inom, aa'nduk nawone mbanuwak nduk, mippanugo mbareegwa, obeelom wone mondok nu'lek logowak nduk, yorage neegak inom, kit mbo panulik me, Ala iniki kunik nen unde eeppaneegerak nogo, "Kat ninom ndak-ndak eeko logowok~o," yinuk, kit abok aret eeko nogogutak nogo paga, an niniki mondok kit ninom kunik wonage me, kinoba abe'nage kenok, niniki ale'nggen logonet, kit kinake Ala, "Wa!" yoriyak ti, op aret mbake agarik~o.
50001008	At Keritut Yetut nen kinabuwa mbake logonet, iniki kunik eekkinake menggerak nogo kokwak, an togon kit ninom niniki mondok kunik me, "It iyaakit lak, ao," kinombake nogo ti, Ala eenu aret~o.
50001009	Kit yi wone ndi wone alom liirogon kineenu ogwe, ndi, kiniki warak logonet, yi mendek ndi mendek eraambe yelok kogwe, eeko logonet, it kinom kiniki kunik aganakwi nogo, ambinom nggwok arit wundi nage logowak nduk, kinake tamban eeke minggirak~o.
50001010	-
50001011	Kit ti eeko logobagip nduk, kinake tamban eeke minggirak nogo ndak-ndak eekwi kiinok, yi mendek ndi mendek abut mbambunuk, abe kenok mban eeko logomonggotak me, Keritut woroorak eyom ti paga Ala endage alut eerak tiyanak logowak nduk, eyo anggen abu abe yi'nage menggi kwak, Yetut Keritut eeppinagage kagak obeelom mban eeko logomonggotak nogo paga at enegen kiige logomenggerik, "Kit maluk eerulik obeelom mban eeko nogotak~o," yinuk, oone kinoba pinagagin lek~o.
50001012	Ai noreewi~o. An ee'nabeegwaarak nogo paga obeelom wone mondok nggwok wigak yereegerak me, kineenu arubagip nduk, yokkiragi~o.
50001013	An keele maarak wonage yi paga, aap endagembogut awuri apit inom, it aakumi weelek ugun mendek inom, abok aret, "Pawulut nen Keritut wone yoranet nage nagagerak nogo paga, keele maarogo mambiigo menggam time wonage~o," yinuk, ineenu ogogwaarak.
50001014	Ndi, ninoreewi ninowe inom kunik wonogwe ando apit nogo ti, an keele maa'nabeegwaarak nogo paga iniki ninowe oba panggombunuk logonet, yogondak Ala wone yoroorak inagabiti lek mondok inogogumbuk logonet, yoranet nugu agaarik~o.
50001015	It ando nen, "Nit togon ninoone konenggo logowak~o," yinuk, abet aret ineebi nombako logonet, "Tebembuwok," mba'nuk, Keritut wone yorogo menggaarak kwe, it ando nen perak, iniki obeelom paga yorogo agaarik~o.
50001016	Wone obeelom wone Keritut nen yo'niragagerak nogo, amburu mbanogo yorage logokit nduk, Ala nen aret mippaneegerak yime wonage ineenu me, ninom niniki kunik logonet aret yorogo ogoorik~o.
50001017	Ndi, it ando nogo nen perak, iniki obeelom paga Keritut wone yorogwe lek~o. Ata, "An ari mban konenuwak~o," yinuk, an keele maarak neegak, aaninggin ambinom noba paniyak mba'nuk iniki laakot mbako logonet, yorogo menggaarak~o.
50001018	Togop agan nogwe iinok ti op mban aret~o. It iniki laakot nombako logonet yorogwe a, iniki obeelom paga yorogwe a, nogo ti, Keritut wone mban aret yorogwe me, "Op mban aret~o," yinuk, niniki ale'nggen mban mbake minggirak me, yogondak togon niniki ale'nggen aret agarik~o.
50001019	Kit nen nake tamban eekwi, ndi, Yetut Keritut Aberiniki nen niniki eyak wappanege, eekwi ti paga keele piinogo wumbanugun an neenu me, niniki ale'nggen mban mbake agarik~o.
50001020	An eeke logokit nduk unde eeppaneegerak nogo, ando eeka'lek neenok, nenggali wappaniyak neebi me, "Ao," mba'nuk, an neebe paga Keritut tiyappuurak mbake minggirak nogo, yogondak ndak-ndak mbake logonet, kambuurak kenok, neenik logorak kenok, "Op mban aret~o," yinuk, nagabiti mbaka'lek yoranet nege logorak uugwe lombok mbake agarik~o.
50001021	Neenik logorak kenok ti, Keritut ake aret~o. Ndi, kambuurak kenok ti, an ambi kola noorak me, neenik logorak kenok, kambuurak kenok ti, op mban aret~o.
50001022	An neenik logorak kenok, Ala wone yoranet nage paga ambi anggen yippiyoorak kagak eerukwak me, an nggaruk togon, "Kambi a, neenik logi a?" yinuk, miikkoloorak ti meek~o.
50001023	-
50001024	An Keritut nimbirak logorak ti, op lombok mbake logonet, nggween paga yime mbo punuk, ka noorak, "Ao," mbake kwe, kit ninom logonet eeppinagarak ambi wonage mban me, niniki abu mbere ee'nake~o, noreewi.
50001025	Kit eeppinagarak ambi wonage aret mbakirak me, kit abet mbareegutak nogo paga kiniki kole arit unggwage kagak, ale'nggen mbako logobagip nduk, ninom aret logorak mbake agarik~o.
50001026	An keele piinogo teppanemenggaarak paga kiya wage neenok, Keritut Yetut kinom kunik logonet, kiniki ale'nggen mbako monggotak nogo nggwok lombok wiganggo logobagip nduk, kiya woraagin mbake agarik~o.
50001027	An yime wonage neegak eekwi konenigin a, time kiya wage neenok eekwi kiyaagin a, kit obeelom wone abet mba'nuk waganeegutak nogo, mbo pega'lek kiniki ambit a'nuk, nu'lek logonet, eerit nogwe neenu arigin me, obeelom wone Keritut nen yo'niragagerak nogo, ndak-ndak liirogon aret eerit nogo logonip~o.
50001028	It kinom ogoorak wonogwe nogo ineebe paga kinagabiti mbarugup~o. Kinagabiti mbaka'lek nugwi ti paga, it kinom ogoorak wonogwe nogo nen, "Ia! It abet aret yogwe me, nit perak, lek eerogo pinaniyak kagi," yinuk, yugun~o. Ndi, kit perak, Ala nen abet aret kinagap ndakkinabeegerak kineenu arumunggup~o.
50001029	At Ala nen kinabuwa mbake logonet, eeriyak kooneegerak nogo ti, kit kiniki Keritut oba panggombunuk abet mbarubagip nduk mban koonulik~o. Ata, at eeke nagagerak obeelom wone yoranet nugwi paga aaninggin-paaninggin inom kaabagip nduk kooneegerak me, kiniki ale'nggen mbako logonet waganggo logonip~o.
50001030	Piyak-payak eerogo panugwi iigak, Ala wone lek age kero nduk, nggwiirit-nggwaarit yorage neego nogogutak nogo inom, ndi, yogondak eeppanugwi iigak, nogogumbuk logonet, eerit nage konenggwi nogo inom, kit ninom ndak-ndak aret eeppinanggo agaarik~o.
50002001	Keritut kinom kunik me, kiniki eyak wappinagage, at kinabuwa mbake logonet kiniki yanggongginake, eeke kagak, Aberiniki kinom kunik wonogwe, kit mban-mban niniki-kiniki kunik eeko logonet, obeelom eeppiinet nugwi, eeko logorak eekkinake kogotak kenok,
50002002	an ambinom niniki ale'nggen nggwok lombok kaakit nduk, kit togop aret kiniki ambit eeppunuk logonet, Keritut iniki kunik eekkinake nogo kokwak, kinoreewi kinom niniki-kiniki kunik eekwi, kiniki lambunik logonet eeriyak ambit koombunuk eekwi, eeko logonip~o.
50002003	Kit yi mendek ndi mendek eeko logonet, ambi koloorak nduk eeppiigwi, ndi, "Tiyappinanuwak," mba'nuk eekwi, ti eerugup~o. Ata, kiniki tebenak logonet, "An ti, meek, ndi, nore perak, iya~o," mbako logonet, eeppiigo logonip~o.
50002004	Kit kinalitak kinobaalombok mban koonggologo logogup~o. Ata, kinoreewi inobaalombok inom koonggo logonip~o.
50002005	At Keritut Yetut iniki wonagagerak nogo kokwak, kit togop aret logonip~o.
50002006	At Keritut nogo ti, Ala iniki menggerak kokwak, Keritut iniki ndak-ndak aret wonagagerak kwe, "Ala nimbirak ndak-ndak tiyanak aret me, an tiyanak logokit," ti mbarulik.
50002007	Ata, at iniki nen aret tebeppatinuk, "It aakumi inayeloman kokwak eekkola~o," yinuk, aakumi nit pogom aret nda'nagagerak.
50002008	Nda'nage nagagerik, aakumi nit pogom aret nege logonet, eyo karo-karo paga kambuurak ti, meek aret kwe, Iniki tebeppatinuk, "Ti paga kambuurak op aret~o," yinuk, kambeegerak.
50002009	Togop aret eeke mbareegi, at Ala nen mondok agi lombok tiyappereegerak. Yi aakumi ndi aakumi abok inendage tebenak iigak, at mban endage tiyanak logowak nduk, mondok tiyappereegerak wonage me,
50002010	It mbogut paga mendek inom, nggween paga mendek inom, nggween abu'na mendek inom, it abok aret Yetut endage kumbunuk, abu'me tebe yinuk, ayuk wukwi,
50002011	Ndi, aakumi inanebunu lombok abok aret ninogoba Ala endage tiyak yuwak nduk, "Yetut Keritut ti, ninowe aret~o," yinuk, nggwok paga paganggwi, Eeruwak nduk, Tiyappereegerak~o.
50002012	Togop me, noreewi~o. Kit an niniki kunik me, wone ambi yokkira~o. Aa'nduk kit ninom time logonet, an noone yugu ndak-ndak eeko nogogutak nogo kokwak, yogondak neebe yime neegak, kinagap ndakkolaabagip nduk, kinagabiti nen kinaganak wake logonet, ambinom nggwiirit-nggwaarit eeko logonip~o.
50002013	At Ala nen eeriyak inikilom mbake menggerak nogo, kit nen, "Eerikit," mbakwi, ti'nuk, eebe aret eekwi, eekwi nogo ti, Ala nen mban aret koonggirage menggerak.
50002014	-
50002015	It aakumi o yogondak ndarak wonogwe nogo inobaabut nggolo iniki mondok maluk mban koonggo menggaarak inenggela'me laaluguragan pindan-pindan eeke menggi kwak, kit togop logonet, inoone kinoba pinagaga'lek Ala apuri kiniki kikak naka'lek abu obeelom mban logonet, eerit nugwi kiyaawak nduk, kit yi mendek ndi mendek eeko logonet, kinoone laakit-laakot yogwe, wone wakwi, eerugup~o.
50002016	At Keritut woroorak eyom paga, "An mbe agan nage, anggon-panggon ee'nake kagak eerit nage, eeke nagagirak nogo ti, we aanom warogo eerulik ambi kolaakit nduk eereegirak kagi," mba'nuk, niniki tiyappake logonet, nale'nggen kaakit nduk, wone nineenik ee'ninake menggerak wone nogo, kit nggirik-nggerok agago porogo logonip~o.
50002017	Kit abet mba'nuk kineebe apit Ala wogo'nuk, at ake eerit nogwe nogo ti, Ala ake warogo wogogo mengga kwak aret me, ambinom eerit nogo logobagip nduk, kinake eeke neegak, ndomba warak amiya obaga kilippogo mengga kwak, "An yogondak togop eeppaniyak op aret," mba'nuk, niniki ale'nggen mbake me, kit togon kiniki ale'nggen mbako logonip~o.
50002018	An niniki ale'nggen mbake minggi kwak, kit ndak-ndak kiniki ale'nggen mbako logobagip nduk, yokkiragi~o.
50002019	Kit nonggop wonogwe nogo liippinaganuk yo'niri woramenggerak neenu age logominggirik, niniki ugun tayenak logokit nduk, ninowe Yetut nen niniki koonnege kenok, Timotiyut mbet-mbet pekkiya woraawak nduk, kinowagam nappi woroorak mbakirak~o.
50002020	-
50002021	It aakumi yime abok aret Yetut Keritut obaalombok eerit noorak mbaka'lek, it inobaalombok mban koonggo'net nogwe iigak kwe, at Timotiyut alik nen perak, kit nonggop wonogwe nogo, mondok abet aret kinoba abeke menggerak me, at aret nappi woraagin~o.
50002022	Aap ambi apuluk nen ogoba yeenggwaage menggi kwak, an obeelom wone yoranet nage neegak, at ko'lu-kii'me yeenggwaanege nagagerak ti paga, at obaabut kineenu aret me,
50002023	nonggop togon eeppaniyak nawone mbanggwi nogo, neenu age logominggirik, mbet-mbet kinowagam nappi woraagin mbake agarik~o.
50002024	Ndi, an togon, mbet-mbet kiya woroorak nogoba Ala nen tu koonogo panigin abet aret mbake kwe,
50002025	waga'lek neegak, niniki eyak wappanuwak nduk, aap ambi awot imbirak ndak-ndak wim nambuko mengga kwak, Ala wone wigak yuwak nduk, nimbirak ndak-ndak eeko monggoorak nore Epapororitut kit nappi wogotak nogo, iyokan kinowagam nappi wage ti~o.
50002026	At nogo nen, "An andi ee'nakerak noreewi muk konenggaarak me, nonggoti mbakwi iigak logokwak, pegiya na ilik?" yinuk, iniki piirik eeke kage nagarik, at aa'nduk kinowagam nappi wagi ti~o.
50002027	At andi kambuurak abet aret eereegerak kwe, Ala abuwa mbake logonet, obeelom eeppereegerak. At mban abuwa mbareegerak lek~o. At andi eereegerak nogo paga an togon niniki ambinom aaninggin logonet, wakko'net unggwage logokwak, niniki teeluk logokit nduk, obeelom eeppereegerak.
50002028	Togop me, at kiya wage kenok, kiniki ale'nggen paga keyage warogo waganggwi kiinok, an niniki piirik wonage nogo, tayok ari logonet, niniki ale'nggen mbarikit nduk, mbet-mbet kinowagam nappi wagi ti~o.
50002029	-
50002030	Ndi, kit an eeppaniyak mbareegutak nogo obaane'me at aret eeppani wage logonet, "Keritut ake eerit nage logonet, kambuurak op aret~o," yinuk, agabiti nen eebe ili yikkoloolik aret neya wagagerak me, yogondak kit kiya wage ti, "Ninore Keritut imbirak kunik nogo niya wage yi~o," yinuk, kiniki ale'nggen paga keyage warogo wanip~o. It aap togoti mendek ambi kiya wogwe iinok, keyage warogo wogonako logomunggup~o.
50003001	Noreewi~o. "Kinowe kinom kunik logonet, kiniki ale'nggen aret logonip~o," yinuk, wone irip paga yokkiragi ti aret~o. An aa'nduk liiru mbanggiragagirak nogo ndak-ndak, peebi mbanggiroorak neebi mbakeelik~o. Kit kiniki nu'lek logobagip nduk, mbanggiroorak op aret mbake agarik~o.
50003002	It aap nggeewo negen maluk lombok eeko menggaarak nogo, kiya wogo logonet, "Kinagabolo mbaninip~o," yinuk, yokkira wogwe iyo, liippunuk kiniki tum wako logonip~o.
50003003	"Neebe ndogop eeppaneegwaarak~o," yinuk, niniki ti paga panggombunuk, tiyappugwi lek~o. Ala Aberiniki nen ninikime yo'nirage kagak, Ala alut eekwi, Keritut Yetut ee'ninabeegerak nogo tiyappugwi, eeko monggoorak nogo ti, ninagabolo abe mbanak nit aret~o.
50003004	It ando nen, "Neebe ndogop eeppaneegwaarak~o," yinuk, ti paga iniki panggombunuk, tiyappatiyak mbakwi nogo ti, mbuuluk eeppiyareegwaarak kagak mbakwi, ndi, an perak, iya lombok eeppaneegwaarak me, niniki ti paga panggombunuk, tiyappatiyak op aret kwe, "Ti paga nen ambi eekkoloorak lek," mba'nuk mbo pereegirak nogo yi aret~o.
50003005	An ndarak neegak nogo 7 yippunuk, 8 paga nagabolo mbaneegwaarak. Neebe ti, Iterali mendek aret kwe, nanebunu perak, Mbeniyamin mendek aret~o. Nagalo-nogoba kunduk, Iberani mendek aret. Ndi, Muta wone yugu liiru mbanak li'lak eeka an Pariti mendek aret wonagagirak.
50003006	Wone ti nogo, niniki kundugu lombok logonet, Ala apuri kuwak eerit nogo menggaarak nogo piyak-payak eerogo inoorit nege nagagirak. Obeelom eekkolaawak nduk, Muta wone ndak-ndak eeko menggaarak nogo, an togon ndak-ndak aret eeke nagagirak me, aakumi ambi nen inoone noba panega'lek aret wonogogwaarak.
50003007	Ti paga an ambi op eekkolaakit nduk, eeke nagagirak kwe, yogondak Keritut wone wagangge nagagirik, "Wone aa'nduk nogo ti, we aanom warogo eerit nage nagagirak kagi," yinuk, mbo pereegirak.
50003008	-
50003009	Ndi, an nowe Keritut Yetut neenu ariyak ti mondok iya me, "Yi mendek ndi mendek eeriyak abok aret we aanom warogo eerit nage logorak kagi," mbake nagagirik, Muta wone ndak-ndak eeke nagagirak nogo paga obeelom eekkoloorak ti, neebi~o. Ata, Keritut abet mbakwi paga Ala nen nit obeelom eerogo pinanege nogo mendek, "Muk eeppagagirak me, Keritut kimbirak kiniki kunik wonage keegi~o," yinuk, yo'niruwak nduk, Keritut kolage nagagirik, an yi eekak ndi eekak eeke nagagirak nogo abok aret, "Yi inambeebuk pogom aret kagi," yinuk, mbo pereegirak.
50003010	-
50003011	At Keritut eebe inom, ndi, Keritut ninake kangge mbareegi, Ala omaawi paga eenik agago mippereegerak nogo inom, "Liippatikit lak ao," mbake logonet, an kambunuk nogo menggam nen neenik agago mippanuwak nduk, at Keritut iniki yanggonak kagak, aaninggin-paaninggin oba punuk, wako mbareegwa, kambunuk, eenik agagerak nogo kwak, an ndak-ndak neegak, eeppaniyak op aret mbake agarik~o.
50003012	An niniki muk kole ee'nake, ndi, wone agan wagarak nogo abu eeppanege, eereegerak me nduk yokkirage ti lek~o. Ata, Keritut Yetut nen ee'nabikit nduk kwaa'nabeegerak nogo, "Aret kolaakit~o," yinuk, nengga loolo aret mugurok nage agarik~o.
50003013	At nen eeppaniyak nduk, mii'nabeegerak nogo ti, muk eeppaneegerak me nduk, yokkiragi ti lek~o, noreewi. Ata, an aa'nduk eeke nagagirak nogo, nggonenogo nambokan mbo punuk, ngget mendek eeppaniyak koonogo pereegerak nogo, kola naakit nduk eeke logonet,
50003014	Keritut Yetut eereegerak paga at Ala nimbirak mbogut paga logokit nduk, yonggo paneegerak nogo mban nengga loolo agago punuk, mbe agan mugurok nage agarik~o.
50003015	Kit kiniki muk kole agaarak kenok ninom togop aret mbe agan nogo logowok~o. Ndi, kit ando togop eeriyak mbaka'lek kenok, eeko logobagip nduk, Ala nen aret eekkinabigin me,
50003016	nit abok niniki ambit eeppunuk, kola noorak nduk, wone aa'nduk waganeegurak nogo mbo punuk, niniyok paga yungguninuk woroorak ti mage~o. Ata, abeko logonet, mondok mugurok nogo logowok~o.
50003017	-
50003018	Noreewi~o. It aap ando apit nogo nen, "Keritut eyo karo-karo paga kambeegerak wone woorak nineebi," mba'nuk, iniki alik koonit nogo menggaarak me, "Ala inom wim mbanak wonogwe~o," yinuk, ko'lu-kii'me yokkirage minggirak nogo, yogondak ambinom le ari logonet yokkiragi~o. It aap ti, togop eerit nogwe me, an eeke minggi kwak, kit ndak-ndak eeko logonet, it kinoreewi ando nen nit eeko monggoorak nogo kokwak eekwi iinok, liirogon aret inarum logonip~o.
50003019	It aap ti nen nggween paga mendek mban abekwi, inaanogum ake mban tiyappugwi, inenggali ariyak kagak wogoppakwi, eeko menggaarak me, Ala nen mondok lek eerogo piyaagin kwe,
50003020	nit perak, ninawi ninaworak mbogut paga wonage me, ninagap ndaka ninowe Yetut Keritut mbogut paga nen, "Mbet-mbet woraawak lak, ao," yinuk, tokkogo ogoorik~o.
50003021	Wambi wage logonet, at omaawi paga yi mendek ndi mendek abok aret at abu'me logowak nduk, tebemborogo menggerak nogo paga nen ninagabolo maluk pili age menggerak mendek yi, nggonenogo mbo punuk, obaane'me at agabolo mondok alik ngget mendek nogo aret yippinanigin~o.
50004001	Togop me. noreewi~o. Kit an niniki abu kunik me, kinoba mondok aberak mban wonage~o. An nanggare-nggare mendaarak inom, niniki ale'nggen mbake inom, ti, kit kineebe aret me, ninowe kinom kunik logonet, wone ti mondok nu'lek porogo logonip~o. Ai, noreewi niniki kunik wa!
50004002	Kit kumi Ewuworiya kunduk, Tinitike kunduk, kimbirak ninowe kinom kiniki kunik logonet, kiniki ambit lambunik logobagip nduk, noone yanggorogon yokkiragi~o.
50004003	Ndi, kat nore Tundogot nimbirak Ala eyabu ndak-ndak eeke menggendak me, it kumi ti, obeelom wone wigak yuwak nduk, nggwiirit-nggwaarit eeko nogogwaarak me, yeenggwaarage logot~o. Ndi, aap Kelemen kunduk, it an noreewi ando inendage mbuku ineenik aganaka paga mbanak wonage nogo kunduk, togop aret ninom eeko nogogurak me, inom yeenggwaarage logot~o.
50004004	"Ninowe kinom kunik logonet, kiniki ale'nggen mban mbako logonip~o," yinuk, ne mbere paga yokkiragi~o, noreewi.
50004005	Ninowe woroorak abu panggo yegerak me, it aakumi abok nen, "Iniki abe paga aakumi obeelom eeppiinet nugwi iigo~o," yinuk, kinombaruwak nduk, eerit nogo logonip~o.
50004006	Aaninggin nano mendek ambi kinoba age kenok, kiniki piirik logogup~o. Ata, "Aaninggin ndogop noba agaarak~o," yinuk, tamban eekwi, ndi, kinamendek ambi lek kenok, wokkiraawak nduk, "Ala wa," yinuk, nggino yogwi, eeko logonip~o.
50004007	Ti eekwi kiinok, niniki piirik lek ugun tayenak ale'nggen logowok nduk, eeppinanege menggerak alom nit kin kaga'lek niigak kwe, eeppinanegak mban eeke menggerak Ala nogo nen, Keritut Yetut kinom kiniki kunik me, kineebe-kiniki abok aret liirogon kinarum logogin~o.
50004008	Noreewi~o. Wone irip paga ambiriluk yi, yokkira~o. Wone abet mban agan nugwi, iya eeriyak kenok mban eerit nugwi, a'me nggelok mban eeppiinet nugwi, kumi inabok yaga'lek wonogwe, kinoone abe kigirikwe mban agan nugwi, "Wone abe yigi," yuwak nduk agan nugwi, eekwi ti mendek abok aret eekwi kiinok, aakumi nen, "Yi abu obeelom aret eekwi iigo~o," yinuk, tiyappogo logorak aret me, ti mendek mban eeko logobagip nduk, kiniki koonggo logonip~o.
50004009	An wone mamunggirage neegak, waganggo nogogutak inom, ari neegak kinaruk konenggo nogogutak inom, eeke neegak kinigen neego nogogutak inom, nogo abok aret eerit nogo logonip~o. Ndi, niniki ugun tayenak ale'nggen logowok nduk, eeppinanege menggerak Ala nogo nen kinarum aret logogin~o.
50004010	Aa'nduk noba kiniki abe'naka'lek wonogogutak kwe, yogondak iluk kiniki abe'nakwi kiige nagarik, nowe nimbirak kunik logonet, niniki ale'nggen ambik mbake agarik~o. Aa'nduk we noba aberak wonogogutak kwe, yeenggwaaniriyak eyom awo aga'lek kenok, puk wonogogutak me nduk yokkiragi~o, noreewi.
50004011	An yi mendek ndi mendek abok aret noba age kagak, niniki ugun tayenak logorak mamunggolagagirak me, an namendek lek kenok, "Ambi wo'negabok eekaarak ao," yinuk, yokkirage lek~o.
50004012	An namendek lek kenok, wonage kenok, ti neenu aret~o. An mbi ndonggoppanege, abu ee'nake, ti neenu mban. Ndi, namendek ka'let age, namendek lek age, yi mendek ndi mendek op-maluk abok aret noba age nogo kagak niniki ugun tayenak logorak mamunggolagagirak.
50004013	Keritut nimbirak kunik logonet, omaawi eeppanege kagak, an yi eekak ndi eekak abok eeriyak op aret kage minggirak~o.
50004014	Op aret eeriyak kage neegak kwe, an aaninggin noba age mbareegi, kit nen yeenggwaanereegutak me, "Wa," yokkiragi~o.
50004015	Kit Pilipi mendek yi wae. An maan aa'nduk obeelom wone yi awi ndi awi yoranet nage logokit nduk, o Makendoniya mbo punuk o alik me nage neegak, Ala apuri kuwak eerit nogo monggoorak kenok ti, yeenggwa-yeenggwa eeko monggoorak kwe, it abok aret puk iigak, kit Ala apuri o Pilipi nen mban yeenggwaanereegutak nogo kineenu aret~o.
50004016	An o Tetalonika wonage neegak, kit nen ne mbere paga yeenggwaanereegutak nogo kunduk aberak aret wonage~o.
50004017	Kinamendek ambi wo'nirubagip nduk, an nggino yokkiraga'lek neegak, wo'nereegutak waganeegirak nogo ti, Ala nen peebi onggo nggwok wokkiraawak nduk, eyo anggen yi'nage menggi kwak, kit togop aret anggen nggwok yikkologwe kiyaakit nduk, waganeegirak~o.
50004018	Kit nappani wogogutak nogo, abok aret waganeegirak me, lek aga'lek wonage aret~o. Ala ake pugu kani kunggwi obari obeelom kenok Ala nen, "Op wo'nega~o," yinuk, iniki ale'nggen mbake menggi kwak, kit an nake pugu aap Epapororitut nen wo'niruwak nduk nappi wogogutak nogo, wonok niri wage mbareegi, wagangge nagagirik, ndiinik-piinik agago pereegirak lek aga'lek wonage aret~o.
50004019	Nit eeriyak ambi mendek lek age kenok, Keritut Yetut eereegerak paga at Ala nen oona ngginik kagak wo'nirage logogin~o.
50004020	"Ninogoba Ala endage mondok-mondok tiyappogo logowok~o," yinuk, abet aret yokkiragi~o. Amin.
50004021	Ala apuri ake leenak Keritut Yetut kinom kiniki kunik wonogwe nogo abok aret keyage wappiigo logonip~o. Ndi, an noreewi ninom yime wonogwe nogo nen keyage wappinagaga~o.
50004022	Ala apuri ake leenak o yime wonogwe abok nen keyage wappinagagwi iigak, it Kayitat apuri logorogon nen kunduk, keyage wappinagaga mban~o.
50004023	Ninowe Yetut Keritut iniki kunik en eeppinagage logonet, kinarum aret logogin~o. An Pawulut Timotiyut nimbirak nen abu aret yokkirogo~o. Wa.
51001001	Ala iniki mbareegerak paga Keritut Yetut ayonggo nappiigak mendek agago paneegerak an Pawulut ninawot Timotiyut nimbirak nen
51001002	kit abet mbareegutak Keritut kinom kunik ninoreewi Ala apuri ake leenak o Kolote wonogwe nogo, wone ambi yokkiraawi~o. Ninogoba Ala iniki kunik nen wokkirage, ndi, kiniki ugun tayenak ale'nggen logobagip nduk, eeppinagage, eeke logogin~o.
51001003	-
51001004	Kit Keritut Yetut abet mba'nuk, kiniki at oba panggombugwi, ndi, it Ala apuri ake leenak abok aret kiniki kunik aganakwi, eekwi nogo, kinabok ninaruk konenggo nogootik, kinake tamban eeko logonet, kulinik-kalinik ninowe Yetut Keritut ogoba Ala mondok, "Wa," yogo monggoorak.
51001005	Ala ari menggerak wone obeelom wone yokkirogo logonet, "Kit abet mbakwi kiinok, kinake aago mbogut paga wonage~o," yinuk, aa'nduk yokkirogogwaarak nogo konembunuk, mondok kola noorak kiniki lunik logonet, kiniki abet mbakwi, kinoreewi kiniki kunik aganakwi, eekwi yogwe konenggo nogoorik, yokkirogo~o.
51001006	Obeelom wone kinaruk konenggwi, Ala abet aret iniki kunik en eeppinagage menggerak wone nogo liippugwi, eeko nogogutik, abet mba'nuk, waganeegutak kuli nen, yogondak awo aret kinenggela'me nen wiganinuk nage me, eyoonggen yi'nage menggi kwak, yi o ndi o abok togop aret wiganinuk nage logonet, anggen abu alik negen yi'nage agaarik~o.
51001007	Wone obeelom wone ti nogo, at ninom niniki kunik Ala ayeloman logonet, ndak-ndak eeko monggoorak Epaparat nogo nen aret mamunggiragagerak~o. At Keritut ayeloman logonet, nit kinake eeriyak meek kenok ninobaane'me at aret kulinik-kalinik eeke menggerak me,
51001008	Aberiniki nen eeppinagage kagak, niniki-kiniki kunik eeko monggotak nogo, at nen aret yo'nira wagagerak.
51001009	Kit togop eerit nogwe ninaruk koneneegurak kuli nen puk aga'lek kulinik-kalinik kinake tamban eeko logonet, Ala nen eeriyak mbake menggerak abok aret Aberiniki nen kineenu eeppinagage logonet, yi wone ndi wone alom abok aret yelok kogwe, ndi, kiniki warak eeppinagage, eeke logowak nduk, Ala yogo monggoorak.
51001010	Kinake tamban eekwi ti, ninowe inikilom kinombaruwak nduk, ndak-ndak eerit nogo logonet, eyoonggen abe yi'nage menggi kwak, obeelom eerit nogwe, ndi, Ala eeke menggerak kineenu ogo logonet, kiniki kole ogwe, eerubagip nduk, kinake tamban eeko monggoorak.
51001011	-
51001012	It Ala apuri ake leenak nogo, Ala abu'me eya aago menggim logonet, pipuk eerogo piyareegerak kolaawak nduk, kooneegerak nogo, ninom ndak-ndak kolaawok nduk, niniki koonogo pinaneegerak me, aaninggin-paaninggin kinoba age kenok, kinaanaganggenggwi lek kiniki kwi'ndak nu'lek logonet, kiniki ale'nggen paga, "Ninogoba Ala wa," yinuk, waganggo logobagip nduk, tamban eeko monggoorak. Kit kiniki kwi'ndak logonet, waganggwi kiigak, at mondok tiyanak logonet omaawi paga yi mendek ndi mendek eeke menggerak nogo nen, kit ndak-ndak omaawi eeppinagage logowak nduk, kinake tamban eeko monggoorak.
51001013	At o apit aago unde menggim nit keele maarak negen wonogwe me, Ala nen ninagap ndarogo at aput iniki kunik nogo abu'me pinani nage mbareegi,
51001014	ninonggo mbambunuk, wondet aago nugu logowok nduk, aput nogo nen ninomaluk lek eerogo pinaneegerak.
51001015	Ala etenggen ninigen kaga'lek kwe, at etenggen ndak-ndak ti, Keritut aret me, liippogo ogoorik~o. Ala aput manggu ndarak Keritut aret me, yi mendek ndi mendek wakkagagerak nogo, tebenak kagak, at mondok tiyanak aret agaarik~o.
51001016	Ala nen eeriyak yoge kagak, mbogut paga mendek inom, nggween paga mendek inom, ninigen kogwe mendek inom, ninigen kaga'lek mendek inom, yi mendek ndi mendek abok aret aput nen mban wakkagagerak. Wakkage logonet, kugi nggween abu'na mendek inom, eyonggaame mendek inom, mbogut abu'na mendek inom, yi kugi ndi kugi yi mendek ndi mendek abok aret, at mban endage tiyappogo logowak nduk, ogobakkigirogo piyareegerak.
51001017	Yi mendek ndi mendek awo wakkaga'lek kagak at aa'nduk wonagagerak. At nen mban yi mendek ndi mendek wakkage nagagerik, unde wonage me, oone konenggo menggaarak.
51001018	Ala apuri yi awi ndi awi kuwak eerit nogo menggaarak lambuk togon Keritut eebe negen nit aret me, ninanobak kwak ti, at aret. Ndi, yi eekwi ndi eekwi alom unde nogo ti, at mban aret me, yi mendek ndi mendek abok aret tebenak kagak, at mban tiyanak logowak nduk, kambunuk nogo menggam nen aa'nduk at aret eenik agago mippereegerak.
51001019	At Ala nen, "An neebe nitok li'luk aago minggi kwak, naput mondok ndak-ndak aret logowak~o," yinuk, inikilom mbake logonet,
51001020	"Naput eyo karo-karo paga kangge kenok, yi mendek ndi mendek abok aret, an ninom ogoorak wonogwe nogo, amiya paga inonggo mbambunuk, an ninom lambuni woraagun~o," yinuk, kooneegerak me, at eereegerak paga mbogut paga mendek inom, nggween paga mendek inom, abok aret at amiya paga ninonggo mbambunuk, Ala ninom lambunogo pinaneegerak.
51001021	Kit aa'nduk maluk eeriyak mban kiniki koombunuk, eerit nogo logonet, Ala kinom ogoorak nda negen aret wonogogutak kwe,
51001022	Keritut nen wokkiren Ala enggaanom unggwi nage mbaremenggi, Ala nen, "Kit an napuri nake leenak logonet, maluk eeka'lek obeelom aret monggotak me, an noone kinoba pinagagin lek~o," yinuk, yokkiraawak nduk, at eebe aap aret age nagagerik, ninake kambeegerak nogo paga lambunogo pinaneegerak me, yogondak lambunik aret ogoorik~o.
51001023	Keritut ti eereegerak nogo paga, Ala kinom lambumbinagareegerak me, wone obeelom wone kit konenggo nogogutik, abet mbako logonet, "Ala nen togop eeppinanigin kagi," yinuk, kiniki lunik wonogwe nogo, mbo puurak mage~o. Ata, o eyak wurabak kwak Keritut paga kiniki panggombunuk, wone abet mbareegutak nogo, kiniki nu'lek logonet, mugurok nogo logonip~o. Ndi, obeelom wone yi awi ndi awi abok aret wiganinuk nage nogo ti, an Pawulut ninom aret yorage logokit nduk, Ala ayeloman agago paneegerak aret~o.
51001024	An andi-pandi eeppanugwi nogo ti, "Kit kinake aret eeppanugwi," mba'nuk, niniki ale'nggen mbake agarik~o. Ndi, "Ala apuri yi awi ndi awi kuwak eerit nogo menggaarak lambuk togon ti, Keritut eebe aret me, iniki nu'lek logowak nduk, Keritut wako logonet, it ando nen warulik mbo pereegwaarak nogo, Ala apuri inake an neebe paga eeppaniyak op aret," mba'nuk, niniki ale'nggen mbake agarik~o.
51001025	-
51001026	Wone o maan nen yogondak kuli kote kumaarak kagak, aakumi nda'narit wundi wogo nogogwaarak kwe, yogondak iluk, it at ake leenak Ala apuri iinok, kin eeppiyareegerak Ala wone kit yokkirage logorak unde eeppaneegerak nogo ndak-ndak, it Ala apuri yi awi ndi awi kuwak eerit nogo menggaarak abok aret inake eeke logokit nduk, inayeloman agago paneegerak~o.
51001027	Wone alik negen mondok iya lombok eeppinaniyak kagak kumaarak wonagagerak nogo, at Ala nen, "Peebi aakumi endekem konenggulik mendek inom ineenu eeppiyaakit," mbareegerak nogo, yogondak iluk aret it at apuri ineenu eeppiigerak~o. Wone kumaarak wonagagerak eebe nogo ti, Keritut ninom kunik wonogwe nogo aret. Ndi, ninom kunik me, peebi at ninom ndak-ndak tiyanak logowok nduk, eeppinaniyak niniki lunik wonogwe abet aret kola nagun nineenu ee'ninake niniki me wonage nogo ti, Keritut aret~o.
51001028	Togop me, noreewi~o. Kit ninapuri abok aret Keritut kinom kunik logonet, kiniki muk kole agaarak kenok, "Ala owagam wokkiren pinagi nawok," mba'nuk, Keritut eeke nagagerak wone yokkirogo logonet, kinaruk wakwi, niniki abu kwippunuk, eekkinake mugurok mamunggirogwe, eerit nogo ogoorik~o.
51001029	Kiniki mondok kole ogwe kiyaakit nduk, Keritut omaawi mondok alik negen eeppanege kagak, an puk aga'lek kit kinake mondok nggwiirit-nggwaarit eeke agarik~o.
51002001	It Laworikiya mendek inom, it ando an neebe ineenggo'lek inom, kinom abok aret obeelom mban eeko logobagip nduk, aaninggin tit kagak kwe, kinake nggwiirit-nggwaarit eeke minggirak nogo, kineenu arubagip nduk, yokkiragi~o.
51002002	Kit abok kiniki ambit a'nuk, niniki-kiniki kunik eekkologo logonet, Ala wone kote kumaarak wonagagerak nogo ti, Keritut aret me, at eebe liirogon kineenu ogo logomonggotik, "Peebi ndogop eeppinanigin~o," yinuk, yugu nogo abok aret kineenu me, kinagabiti nen kiniki yungguppegak eeka'lek kiniki ale'nggen lombok logobagip nduk, kinake eeke minggirak.
51002003	Ala iniki warak nen mondok liippinaninuk, eeppinaniyak alom inom, yi wone ndi wone nineenu ariyak alom inom, kumaarak wonage nogo, kin kaawok nduk, tu paake menggerak kunci nogo ti, Keritut eebe aret~o.
51002004	It aakumi inoone amburu ndik-ndik agan wogo logonet, nomonggiren tu alik paga nogwe iyo, wone ti yokkirage agarik~o.
51002005	An neebe kinom time wonage lek kwe, niniki perak, kinom aret wonage me, kit kiniki Keritut oba panggombunuk, abet mbareegutak nogo nu'lek porogo logonet, mondok ndak-ndak eerit nogwe kiinok, an niniki mondok ale'nggen mbake agarik~o.
51002006	Kit aa'nduk nen, "Keritut Yetut ti, nit ninowe aret~o," yinuk, waganeegutak me, yogondak at kinom kunik logonet, yokkirage nogo konembunuk, mondok ndak-ndak aret eerit nogo logonip~o.
51002007	Eyo omanggen nggween me yarak nu'lek logonet, mondok mili kwit agan lagangge menggi kwak, kit togop aret Keritut paga kinomanggen yarak logonet, kiniki kole ogwe, ndi, abet mbareegutak nogo nu'lek porogo logobagip nduk mamunggirogogwaarak nogo, ndak-ndak porogo wonogwe, eekkologo logonet, kiniki mondok aganggen kekererak lagi wage logonet, Ala, "Wa!" yogo logonip~o.
51002008	It aakumi ambi eeppiyoorak lek kagak we inambokan laganuwok nduk, iniki koonogo yorogo menggaarak nogo ti, Keritut wone lek~o. Ti, it inombomini wandek inom, it kugi inayuk wuko menggaarak nogo inom, inoone mamunik aret agan nugwi me, keele maarak negen it inabu'me logonet, inoone mban konenggo logobagip nduk, kit kinambokan laganggwi iyo, tum wakkologo logonip~o.
51002009	At Ala eebe itok li'luk aago menggerak nogo abok aret, Keritut oba lenggenak logonet, aakumi aret nda'nage nagagerik, nege nagagerak.
51002010	Ndi, kit Keritut kinom kunik wonogwe me, at Ala eebe li'luk aago menggerak nogo, kit kunduk kinoba li'luk agago pinagareegerak wonogwe me, alik ambi inom eeppinagarak mondok lek aret~o. It wone lenggangga inom, inayuk warak inom, o oolo yayi menggaarak abok aret Keritut abu'me logonet, at oone mban aret konenggo menggaarak.
51002011	Ndi, at kinom kunik logonet, kinagabolo mbanogo pinagareegerak negen aret ogotik~o. Ti eereegerak nogo ti, it aakumi nen eekkinabulik~o. Ata, aakumi inagabolo mbanogo piigo mengga kwak, kit maluk eeriyak mban eekkinake menggerak alom nogo, at Keritut nen muk omaawi lek eerogo tebembereegerak me nduk, yokkiragi~o.
51002012	Keritut kinom kunik logonet, kambunuk ndoome mambiigo menggam nen kinom kineenik agago mippinagareegerak nogo kwak, yiime wanggo nogogutik, lagi wogogutak nogo~o. Kit kambunuk ndoome mambiigo menggam negen wonogwe me, Ala nen Keritut kambunuk nogo menggam nen at omaawi paga eenik agago mippereegerak me, "At omaawi ti paga at ninom nineenik agago mippinanigin kogo~o," yinuk, abet mbareegutak paga kineenik agago mippinagareegerak wonogo ogotik~o.
51002013	-
51002014	It aakumi inagabolo mbanogo nappogo mengga kwak, kiniki maan mendek nen maluk eeriyak eekkinake alom nogo omaawi awo lek eerogo pega'lek logonet, yi maluk ndi maluk eerit nogo nogogutak paga kambak kwak aret wonogogutak kwe, "Yogop ee'nu, ndogop ee'nu," wone yugu liiru mbanak ndak-ndak nit eeka'lek niinok, Ala nen, "Maluk onggo ndogop eeppiyaakit~o," mba'nuk, eenggi lingginogo liiru mbaneegerak aaninggin kinoba wonagagerak nogo, "Mondok mbo pikit~o," yinuk, liiru mbanak nogo Keritut inom eyo karo-karo paga nabenogo punuk, kinomaluk tigitogon lek eerogo pege nagagerik, Keritut kinom kineenik agago mippinagareegerak.
51002015	Ti eereegerak nogo ti, it wim nambuppunuk, "Nit nineegin tiyak yigi~o," yinuk, "Wi!" iraawak nduk, aakumi ineebe kugun wogoren wogo mengga kwak, at Keritut nen, "An neegin tiyak yegerak neyaawak~o," yinuk, at Tile inom, at awuri yi kugi ndi kugi inom, abok aret inomaawi lek eerogo piinok, inenggali aruwak nduk, ineebe nggwok paga o oolo yayi wogoren nege nagagerak.
51002016	Togop me noreewi~o. Kit yi mendek ndi mendek nunggwi, Ala wone yugu mugurok laago lakwi, tut ambi penengge kenok lakwi, nogo 6 yippunuk, ko'lu yonggonggologwe paga eekwi, eekwi kiinok, it iniki ugun koombunuk, "Ambi yi maluk kagak eekotak~o," yinuk, yokkiroorak ti abu lek~o.
51002017	Ti eekwi nogo ti, peebi abe eeppinaniyak we ogut negen eeko nogogwaarak nogo, eebe muk eeppinaneegerak kagak eekwi me, tiyappugup~o. Yogondak niniki ale'nggen eeppinaniyak eebe nogo ti, Keritut aret me, at mban tiyappogo logonip~o.
51002018	It aakumi nggween paga mendek mban iniki koonit nogo menggaarak nogo nen, it aap iya lek kagak iniki wogoppako logonet, "Nabinggaanggo paga wone yo'nege menggerak me, an iya~o," yinuk, inabi kagaatak mbinuk-mbenak agan wogo logonet, inoone omaawi paga, "Malayikat inalut eeko logonip~o," yinuk, yokkirogwe, ndi, iniki tebenak nege mbaruwak nduk, inagabiti nggo-nggo nugwi, eerit nogwe nogo, kit liippugwi kiinok, Ala nen wokkiroorak kiniki ale'nggen mbakwi nogo, lek eerogo pakwi kiyo, inoone konenggo logogup~o.
51002019	Ninomanggen ambit paga nineenggi-niniyok yeregerak-peregerak abok aret ninanobak inom yinik-kunik aago logonet, nineebe tawe ogo monggo kwak, nit ninanobak Keritut ninom togop aret kunik me, at Ala nen, "Keritut eebe wigak yuwak," mba'nuk, ee'ninake menggerak nogo kagak, it aakumi ti, iniki wogoppako logonet, inanobak Keritut nogo mbo punuk, inom kunik lek ugun nugwi me, inoone konenggo logogup~o.
51002020	Kit Keritut kinom kunik logonet, kanggo mbareegup, yi kugi ndi kugi inayuk wuko logonet, inoone konenggo nogogutak nogo tebembiinok, wondet eerogo pinagareegerak kagak, nonggop nduk, wondet eerogo pinagulik inoone awo konenggwi negen eekko'net nogo ogotik?
51002021	It aap ti nen, "Yogop ee'nu ndogop ee'nu," yogo logonet, "Ti mbaanggoorak mage~o. Ti noorak mage~o. Ti pigoorak mage~o," yinuk, yokkirogwe nogo, nonggop nduk, "Yi abet aret yo'nirogwe iigo~o," yinuk, inoone konenggo ogotik?
51002022	"Ti noorak mage," yokkirogwe nogo ti, nit nonggo nogootik, muk lek age menggerak mendek kagak nonggop nduk yogo agaarik? It agan nugwi nogo ti, aakumi iniki koombunuk, "Yogop eeriyak mage, ndogop eeriyak mage," yinuk, wone mamunik aret yokkirogo agaarik~o.
51002023	Inoone omaawi paga, "Malayikat alut eeko logonip~o," yinuk, yokkirogwe, iniki tebenak nege mbaruwak nduk, inagabiti nggo-nggo nugwi, ndi, "Aap yi, iya," inombaruwak nduk, inagabolo paga andi-pandi eerogo pakwi, eerit nugwi iinok, "Yi iniki warak nen eekwi," mbarumonggotak kwe, wone ti waganggwi paga kiniki nengge mugurok noorak eekkinake nogo ti, tebenogo pogo logorak eekkinabigin lek me, mugurok nogo logogup~o.
51003001	Keritut eenik agago mippege logonet, kinom kineenik agago mippinagareegerak me, Keritut Ala eenggi abe'nggan paga kwi'ndak menggim mbogut paga eeko menggaarak wone nogo mban kiniki panggombunuk, logonip~o.
51003002	-
51003003	Kit kanggo mbareegup, Ala nen kineenik agago mippinagage nagagerik, Keritut kinom Ala iniki me kumaappinagago wonage me, kiniki nggween paga mendek paga panggombunuk logogup~o. Ata, kiniki agi mendek paga mban panggombunuk logonip~o.
51003004	At nineenik ee'ninake menggerak Keritut nogo, wage eyom paga kit kinom ndak-ndak tiyanak wonogwe kiyaagun~o.
51003005	-
51003006	Togop me, noreewi~o. Kumi ugun wurinabit nogwe, kiniki kumi paga mban lunik nugwi, kiniki nengge nogo mugurok nogwe, maluk eeriyak mban kinikilom mbakwi, yi mendek ndi mendek koloorak uugwe mba'nuk, tiyappugwi nogo ti, kugiwak alut eekwi ndak-ndak me, uugwe-uugwe mbakwi, eeriyak mage~o. Ti eerit nogwe kiinok, Ala anini abet aret kinoba pinagarak me, ti eeriyak eekkinake nogo abok aret mondok warogo wuppogo logonip~o.
51003007	Kit aa'nduk maluk mban eerit nogo logonet, ti mendek abok aret eerit nogo nogogutak nogo mbo pereegutak kwe,
51003008	yogondak, nanini-kanini yogwe, neebi-keebi yogwe, maluk eeppiyoorak koonggwi, miyuk-meya eerogo piigwi, wone yuurak lek mendek kagak yorogwe, eekwi ti mendek abok aret mbo pinip~o.
51003009	-
51003010	Nit niniki ngget ogobakkigika Ala nogo nen, at eeke menggerak kineenu arubagip nduk, at iniki pogom kit kiniki ngget ogobakkigirogo pinagage kagak, kit kinobaabut maan mendek paga maluk eeko nogogutak nogo, nggonenogo mbo punuk, kinobaabut ngget mendek eekkologogutak me, kit-kit aret pilit pugunggwi ti mage~o.
51003011	Nit niniki ngget ogobakkigirogo pinanemenggerak nogo paga eerit nogo logonet, "Yi Yakuri mendek yi Yunani mendek, yi inagabolo mbanak yi inagabolo mbanak lek, yi aap ineenggo'lek mendek yi aakumi nengga mendek, yi aap inayeloman aago mendek yi aap inayeloman aago lek mendek," yinuk, togop agan nogo logorak lek~o. Ata, at yi o ndi o abok aret endak warak menggerak Keritut nogo, nit abok ninowe aret me, at mban tiyappogo logowok~o.
51003012	Togop me, at Ala nen kinabuwa mbake logonet, at apuri maluk eeka'lek alik leenak logobagip nduk, miikkinabeegerak me, yum yikkologo mengga kwak kinobaabut ngget mendek eekkologo logonet, aakumi inabuwa mbakwi, kiniki yanggonak paga obeelom eeppiigwi, kiniki tebenak logonet nugwi, kinoone omaawi lek yanggorogon yorogwe, inoone kinoba pinagagwi iinok liippunuk yorogwe,
51003013	yeenggwa-yeenggwa eekwi, eeko logonet, at ambi nen at ambi omaluk mari eerogo pegak eeko logonip~o. Kit kinore ambi nen maluk eeppinagage kenok, ninowe nen kit kinomaluk mondok lek eerogo pereegerak nogo ndak-ndak, kit togop aret at maluk eeppinagage nogo, mari eerogo mbo pogo logonip~o.
51003014	Yokkiragarak ti abok aret eerit nogo logonet, kit kiniki ambit lambunik ale'nggen nggwok logorak alom nogo ti, yum yippunuk inobate keele nggerenggologo mengga kwak niniki-kiniki kunik aganakwi nogo aret me, ti inom aret eerit nogo logonip~o.
51003015	Keritut kinom kunik kineebe ambit a'nuk lambunik logonet, kiniki ugun tayenak ale'nggen logobagip nduk, Ala nen kinayonggo pinagareegerak me, nit op eekwi niinok, Keritut nen niniki ugun tayenak logowok nduk, ale'nggen eeppinanege menggerak nogo, kit ndak-ndak, yi mendek ndi mendek eeriyak kiniki koonggwi kiigak, op eeriyak kenok ale'nggen eekkinake, ndi, maluk eeriyak kenok, kiniki aaninggin eekkinake, eeke logowak~o. At togop eekkinake menggerak me, Ala mondok, "Wa," yogo logonip.
51003016	Keritut ari nagagerak wone abok aret kiniki me mondok yagabit eerogo waganggo logonip~o. Waganggo logomonggotik, kiniki warak a'nuk, Ala wone mamunirogwe, kiniki eyak wat-wat yogwe, ndi, Ala keyage wako logonet, "Nogoba wa," yinuk, Ndawut nen ndawi pereegerak inom, ki wone ndawi inom, Ala eeke menggerak ndawi inom, abok aret warit nogwe, eeko logonip~o.
51003017	Keritut kinabuwa nen kinake eeke menggerak me, kinogoba Ala, "Wa," yinuk, keyage wako logonet, kinoone yogo monggotak inom, eerit nogo monggotak inom, abok aret ninowe Yetut endage tiyak yuwak nduk mban eerit nogo logonip~o.
51003018	Kit kumi yi wae. Kit Ala apuri aret me, Ala apuri eeko mengga kwak, kinogonggelomini inabu'me logonet, inoone konenggo logonip~o.
51003019	Ndi, kit aap yi wae. Kinakuwi inabuwa mbako logonet, kinoone andiigwi yorogo logogup~o. Ata, kinoone yanggorogon yorogo logonip~o.
51003020	Kit wologwe-komologwe yi wae. Kit kinowe inikilom kinombaruwak nduk, kinagalomini-kinogobamini inoone yokkirogwe abok aret liirogon konembunuk, eeko logonip~o.
51003021	Ndi, kit aap kinapurilogwe warak yi wae. Iniki wakkologo logonet, inogogumbuk ogwe iyo, kinoone panggok togon kinapurilogwe inaruk wakak yuurak mage~o.
51003022	Kit aakumi inayeloman monggotak yi wae. Kinogobamini inikilom kinombaruwak nduk, inigen wonogwe iinok mban eeko logorak ti mage~o. Ata, ninowe ayuk wuko logonet, it yokkirogo menggaarak nogo abok aret, "E~o," yinuk, kiniki abe paga inake eerit nogo logonip~o.
51003023	Yi mendek ndi mendek abok aret eerit nogo logonet, "Yi aakumi inake eekwi lek~o. Yi ninowe ake aret eeko ogoorik~o," mba'nuk, kiniki aganggen kerek togon inake eerit nogo logonip.
51003024	-
51003025	At Ala nen aap ambi iya, ambi meek, mbakeelik nit eekwi onggo ndak-ndak wo'niraagin nineenu me, kit nen, "Nit ninowe ambit Keritut ake aret~o," yinuk, kinogobamini inake eekwi kenok, it maluk eekwi onggo wogorage logonet, at apuri obeelom eekwi iinok inake pipuk eerogo piyareegerak nogo, "Nit kunduk ninom ndak-ndak wo'niraagin," mbako logonip~o.
51004001	Ndi, kit nogobamini wae. Kinayeloman wonogwe iinok, "An kunduk nogoba mbogut paga wonage kagi," mbako logonet, it kinayeloman mini kinake eekwi ndak-ndak kiniki obeelom paga a'me nggelok eeppiigo logonip~o.
51004002	Ko'lu-kii'me nogolumok yega'lek tamban mban eeko logonet, Ala, "Wa!" mban yogo logonip~o.
51004003	-
51004004	Tamban eeko logonet, an Keritut awone kote kumaarak nogo yorage nagagirak paga keele maarogo mambaneegwaarak yime logonet, nagabiti mbaka'lek paganogo yorage logorak Ala nen tu koonogo panege, ndi, yorage neegak, aakumi nen, "Yi abet aret yo'nirage kogo," mba'nuk, waawak nen eeppiige, eeke logowak nduk, Timotiyut nimbirak ninake tamban eeko logonip~o.
51004005	It aakumi abet mbaka'lek mendek kinom eerit nogo logonet, "Ala abet mbaruwak nduk, wone yoroorak nanonggwan aga~o," yinuk, kiniki mondok kwippunuk, eerit nogo logonip~o.
51004006	Yi aakumi ndi aakumi inoone yokkira wogwe iinok, onggo yorogo logonet, mbiingga ombat abe kaawak nduk, mayu eeko mengga kwak, kit togop aret kinoone ale lek inabuwa mbako logonet, yanggorogon yorogo logonip~o.
51004007	At ninoreeluk Tikikut ninom niniki kunik me, ninowe ayeloman logonet, nit ninom ndak-ndak Ala ake liirogon eeke menggerak nogo nen, an yime eeke minggirak nogo, abok aret yokkira woraagin~o.
51004008	Kineenu eeppinagawak nduk kinowagam nappi woraminggirak wage logomenggerik, nit abok nineebe nonggop wonogwe nogo yokkirage, ndi, kiniki eyak wappinagage, eeri woraagin~o.
51004009	Kinawot Onetimut kunduk ninom niniki kunik me, ninowe Keritut wone mondok liirogon mugurok nage menggerak nogo, imbirak nappiya woraagin me, wogo logomenggaarik, nit yime niigak eeppinanugwi nogo, abok aret yokkira wogwe iyaamunggup~o.
51004010	-
51004011	At ninoreeluk Aritarukut keele maarak nimbirak yime wonage nogo nen keyage wakkinake~o. Ndi, aap ambi endage aa'nduk toonak Yetut, ndi, peebi toonak Yutut nogo kunduk, aap Mbaranabat amboko Marakut imbirak nen kunduk, keyage wakkinaka~o. At Marakut eereegerak yokkiragagirak nogo kagak kiya wage kenok, keyage warogo eebe waganggo logonip~o. It aap mbere ti, inagabolo mbanak mendek aret kwe, Ala abu'me piyoorak wone ninom ndak-ndak eerit nogo logonet, niniki mondok alik negen eyak wappanegaarak me, yokkiragi~o.
51004012	Ndi, at kinoreeluk Epaparat inom keyage wappinagage~o. At Keritut Yetut ayeloman aret me, kit abet mbareegutak nogo mondok nu'lek porogo logonet, kiniki kole ogwe, ndi, "Ala nen nit eeriyak ninombareegerak nogo yi aret~o," yinuk, abet mbako logonet, eerit nogwe, eekwi kiyaawak nduk, abuwa warak nggo-nggo logonet kinake tamban eeke menggerak~o.
51004013	It aakumi o Laworikiya mendek inom, o Kiyerapolit mendek inom, kinom eeppinagarak iniki kinoba mondok aberak wonage kage minggirak me nduk, yokkiragi~o.
51004014	Ndi, at Lukat niniki kunik ndotet nogo inom, aap Ndemat nogo inom, imbirak nen keyage wakkinaka~o.
51004015	Ndi, ninoreewi Ala apuri o Laworikiya mendek inom, kwe Nimipa inom, Ala apuri at ame kuwak eeko menggaarak nogo inom, "Pawulut oreewi inom nen keyage wakkinaka~o," yinuk, yoret~o.
51004016	Liiru mbanak yi, kit kinaa'nduk pekkogo logomonggotik, it Ala apuri o Laworikiya kuwak eeko menggaarak nogo, pekkaawak nduk, nappiya wa'nu~o. Ndi, an liiru mbanogo Ala apuri Laworikiya nappiige logonet, "Kit aa'nduk pekkogo logomonggotik, Ala apuri o Kolote wonogwe nogo, pekkaawak nduk nappiyaanu~o," yinuk yoragarak me, nappinagi wogwe iinok, ti inom aret pekkogo logonu~o.
51004017	Ndi, aap Arikiput nogo, yogo logonet, "Ninowe nen unde eeppereegerak nogo, ndak-ndak eeke logowak nduk, liippege logowak," yegerak, yo'nu~o.
51004018	Ai, noreewi~o. An keele maarak yime wonage nogo, noba abeko logonip~o, obak. Ndi, ninogoba Ala iniki kunik en eeppinagage logonet, kinarum aret logogin~o. An kinogoba Pawulut nen, "Kit napuri abok aret keyage wakkinaki~o," yinuk, liiru irip pagaluk ti mban neenggi lombok paga mbanggiragi~o. Napuri wa.
52001001	Noreewi~o. Kit Ala apuri ninogoba Ala ninowe Yetut Keritut kinom kunik o Tetalonika kuwak eeko monggotak nogo, an Pawulut kunduk, Tiliwanut kunduk, Timotiyut kunduk, nen wone ambi yokkiraawi~o. Ala iniki kunik nen wokkirage, kiniki ugun tayenak ale'nggen logobagip nduk, eeppinagage, eeke logogin~o.
52001002	Nit tamban eeko monggoorak me, eeko logonet, kit abok kiinok kulinik-kalinik Ala, "Wa," yogo monggoorak.
52001003	Kit abet mba'nuk eerit nugwi, aakumi kiniki kunik nen nggwiirit-nggwaarit obeelom eeppiinet nugwi, ndi, ninowe Yetut Keritut paga kiniki lunik wonogwe me, aaninggin kinoba age kagak kinogogumbuk logonet waganggwi, eekwi nogo ti, aberak logonet, ninogoba Ala yogo monggoorak~o.
52001004	Noreewi~o. Ala iniki kunik eekkinake logonet, miikkinabeegerak ti, nineenu aret~o.
52001005	Nit nen wone obeelom wone yokkira wogogurak nogo ti, we nit ninoone paga mban lek~o. Ata, Aberiniki omaawi eeppinanege kagak, yokkirogogurak paga kinikime nen, "Ie! Wone yi, mondok abet aret yo'nirogwe iigo~o," yinuk, waganeegutak nogo~o. Kit mamunggolaabagip nduk, nit kinenggela'me logonet, nonggop eerit nogo nogogurak nogo ti, kineenu aret~o.
52001006	Maluk eeppinagagwi iigak, Aberiniki nen kiniki ale'nggen eekkinake kagak, wone waganggo nogogutik, nit ninowe ninom eeko monggoorak nogo ndak-ndak aret eeko nogogutak.
52001007	Togop eeko nogogutak me, it aakumi abet mbakwi o Makendoniya inom, o Akaya inom, abok aret kit paga in wakkagak eeko agaarik~o.
52001008	Kit eekwi paga ninowe wone nogo o Makendoniya inom, o Akaya inom, time mban wiganinuk noolik~o. Ata, yi awi ndi awi abok aret kit Ala abet mbareegutak nogo wiganinuk nagagerak me, nit wone ambi yorogo logorak lek aret kogo~o.
52001009	Nit kiya wogo mbareegu, wo'ninabeegutak nogo inom, kugiwak eeko nogogutak nogo mbo punuk, Ala abet aret eenik menggerak nogo mugurok nogo logobagip nduk miikkologogutak nogo inom,
52001010	ndi, Ala nen at aput Yetut kambunuk nogo menggam nen eenik agago mippege mbareegi, peebi anini nen nit maluk eeppinanege kero, ninagap ndareegerak Yetut mbogut paga nen wambi woroorak nduk, kit tokkogo monggotak nogo inom, abok aret nit yo'nirogo menggaarak.
52002001	Noreewi~o. Nit we aanom warogo kiya woroolik nogo ti, kit kineenu aret~o.
52002002	Nit o Pilipi wonogwe niigak, aaninggin-paaninggin ninoba pinanugwi, miyuk-meya eerogo pinanugwi, eereegwaarak kineenu nogo kwe, kagak, Ala nen yo'niragagerak wone obeelom wone nogo it apit aret, "Nineebi~o," yogwe iigak, Ala yeenggwa nirage me, ninagabiti mbaka'lek yokkirogo nogogurak nogo~o.
52002003	Nit kinaruk wako logonet, yokkirogo monggoorak nogo ti, nit nineenggo'lek logonet yokkirogwe, nit ambi kolaawok nduk yokkirogwe, kinambokan laganuwok nduk, pilit wone yokkirogwe, eekulik~o.
52002004	Ala nen ninabut mbambunuk, obeelom wone unde eeppinaneegerak nogo ndak-ndak aret yokkirogo monggoorak. Kit kinikilom mbarubagip nduk yokkirogwe lek~o. Ata, at niniki lombonninake menggerak Ala nogo inikilom mbaruwak nduk, yokkirogo monggoorak.
52002005	Niniki laakot logonet, ninoone yokkirogo logolik ti, kineenu aret~o. Kit kinageerok ambi kolaawok nduk, ninoone, "Ai-ao," yogwe ti, at Ala eenu me, yuulik mban.
52002006	-
52002007	Ndi, Keritut ayonggo nugu logowok nduk nappiigak agago pinaneegerak me, ninoone omaawi yokkiroorak op aret kwe, kit inom, it aakumi alik inom, nit ninendage tiyappinanuwak nduk, woroolik~o. Ata, kwe ambi at aagaluk abuwa nen ogome lamoppunuk oone yanggorogon yoge menggi kwak, nit kinenggela'me logonet, togop aret ninoone yanggorogon aret yokkirogo nogogurak nogo~o.
52002008	Kinabuwa lombok mbako logonet, kit niniki kunik eekkinabeegurak me, obeelom wone ti mban yokkiroorak mbarulik~o. Ata, kinake lombok kambuurak kenok perak, op aret mbareegurak.
52002009	Noreewi~o. Nit eerit mban nogo logonet, ndeyak eerogo pinaneegerak nogo ti, kiniki abe'nip~o. Ala nen yo'niragagerak wone obeelom wone nogo yokkirogo logonet, "Kit mban ambinom aaninggin kinoba pinagukwak," mba'nuk, nit nen liingge inom, oonikiya inom, eekko'net nogo nogogurak nogo~o.
52002010	Kit abet mbareegutak nogo nit kinenggela'me logonet, Ala wone liippunuk eekwi, ndi, maluk eeka'lek abu obeelom eereegurak paga kinoone ambi ninoba pinanega'lek wonogwe, eerit nogogurak nogo ti, Ala niige, kit kunduk niigwi, eereegutak~o.
52002011	-
52002012	Ala mondok tiyanak logonet, "Kit tiyappinagakit nduk, nabu'me woraanip~o," yinuk, ayonggo pinagareegerak nogo, iniki mbake ndak-ndak eerit nogo logobagip nduk, aap ambi apuri kenok yorage nogo kokwak, nit togop aret niniki aganggen kerek togon kit kinalitak lombok kinaruk wakwi, kiniki eyak wappinagagwi, kini wuppinagagwi, eeko nogogurak nogo kineenu aret~o.
52002013	Togop me, Ala wone yokkirogogurak konenggo logonet, "Yi we aakumi inoone lek~o. Yi Ala wone nit abet mbakwi ninikime koonninake menggerak wone abet aret~o," yinuk, waganeegutak me, nit puk aga'lek kulinik-kalinik, "Ala wa," yogo monggoorak.
52002014	-
52002015	Noreewi~o. It aap Yakuri nogo nen it Ala yorage kagak yoraga nogo inookwi, ninowe Yetut warogo pugwi, ndi, nit kunduk mugogo nappinanugwi, eeko nogogwaarak nogo nen it Ala apuri Keritut Yetut inom kunik logonet, o Yureya yi awi ndi awi kuwak eerit nogo menggaarak piyaginabit nogo nogogwaarak nogo ndak-ndak, it kinowe-kinawot nen kit togop aret eeppinagagwi iigak kinogogumbuk logonet, waganeegutak me, it inogogumbuk logonet, waganggo nogogwaarak ndak-ndak, kit togop aret waganggwi kiigi~o. It Yakuri eereegwaarak nogo ti, it aakumi abok ineebi mbako logonet, inom ogoorak wonogwe me, Ala kunduk, inikilom inombakeelik mondok eebi inombake menggerak~o.
52002016	It aakumi endekem mendek Ala nen inagap ndariyak wone, "Kit yorogo logorak lek~o," yinuk, non mbambinanogo menggaarak me, it maluk ambi nabek mban eerit wogoga, wogoga, "Ti kuli ari nawak," koonak nogo paga ari nage kenok Ala anini inoba piige menggerak nogo ndak-ndak, yogondak anini mondok it inoba piige agaarik~o.
52002017	Ndi, noreewi~o. Nit perak, niniki kinoba aberak mban wonogwe kwe, ne ambiriluk nineebe alitak wonogogurak me, mbet-mbet pekkiya woroorak, "Ao," lombok mbako logonet, wakkagak mban eereegurak kwe, meek aret agagerak~o.
52002018	Noreewi ninom pekkiya woroorak mbakwi, ndi, an nalik ne ambit paga lek~o. Ata, kulinik-kalinik pekkiya woroorak mbake, eereegurak kwe, Ibilit nen non mbanogo pinanege kenok, wonogo ogoorik~o.
52002019	Nit niniki lunik inom, niniki ale'nggen mbakwi inom, obeelom eekwi niinok nggare-nggare mendaarak yippinanege kenok, wogoppatiyak nogo inom, ti taamini mbakop? Lek~o. Nit ninowe Yetut wage kenok eeppinaniyak nogo ti, kit abet mba'nuk eerit nugwi paga aret~o.
52002020	Nit tiyappinanugwi, niniki ale'nggen eerogo pinanugwi, eeriyak ti, kit kineebe paga aret~o.
52003001	Togop me, ambinom puk logorak abu meek ee'ninake mba-reegi, an nalik o Atina taati neegak,
52003002	-
52003003	at ninawot Ala ayeloman Keritut eeke nagagerak obeelom wone ninom yorogo monggoorak Timotiyut nogo nen, it aakumi aaninggin kinoba pinagagwi paga wone ti, "Nineebi~o," yinuk, mbo pugwi kiyo, kit abet mbakwi nogo nu'lek agago pinagage, kit kiniki eyak wappinagage, eeke logowak, mba'nuk, at kinake nappi wogogurak. Nit togop aret eeppinanogo logorak Ala nen koonogo pinaneegerak kineenu aret~o.
52003004	Kit ninom logonet, awo eeppinanega'lek kagak, "Aaninggin eeppinanogo logogun~o," yokkirogo nogogurak nogo, a'me aret agagerak ti, kineenu aret~o.
52003005	Togop me, an ambinom puk logorak abu meek ee'nake mbareegi, at niniki nggagangge menggerak nogo nen kit kiniki nggaganiyak kagak nit aanom warogo wone yokkirogo nogogurak kero, niniki piirik logonet, kit kiniki abet mbakwi nogo nonggop wonogwe an neenu arikit nduk, aap Timotiyut kinake nappi wagagirak nogo~o.
52003006	Ndi, yogondak perak, at Timotiyut muk kit wonogome nen nit niya wagaarak~o. Ndi, niya wage nagaarik, wone obeelom wone kit kiniki abet mbakwi wone inom, aakumi kinom kiniki kunik aganakwi wone inom, ndi, nit nen, "Kit kiyaawok lak, ao," mbakwi kwak, kit nen, "It iyaawok lak, ao," ninomba'nuk, kulinik-kalinik ninoba abeko logonet, kinale'nggen mbakwi nogo inom, yo'nira wagaarak~o.
52003007	Togop me, noreewi~o. Aaninggin-paaninggin ninoba pinanugwi iinok, niniki aaninggin ndugu agan koonit nogwe me, kit abet mba'nuk eerit nugwi nogo yo'nira wage mbaki, niniki kwi'naga~o.
52003008	Ndi, yogondak kit kinowe kiniki kunik logonet, mondok nu'lek wonogwe kiinok, nit aaninggin nen niniki wakkolaagun lek~o. Ninale'nggen logonet, eerit nogo logogun aret~o.
52003009	Kit eerit nogwe paga nit niniki ale'nggen ambik ee'ninake me, "Ala wa," yinuk, at yogo monggoorak nogo ti, at eenu aret kwe, iya negen ambi ngge mendek yorubok ee'ninake agaarik~o.
52003010	Nit kinetenggen kiigo logomonggoorik, kit abet mbakwi wone nogo ambi yobok ari kero, yokkiraawok nduk, ko'lu-kii'me ninoone aganggen kerek togon kinake tamban eeko monggoorak.
52003011	Nit pekkiya woroorak nogo ninogoba Ala lombok ninowe Yetut imbirak nen tu mbininogo pinani woraawak nduk, tamban eeko monggoorak.
52003012	Nit nen kit niniki mondok kunik eekkinakwi nogo kokwak, kit-kit inom, aakumi abok inom, ambinom niniki-kiniki kunik aganako logorak ninowe nen eekkinake,
52003013	ndi, ninowe Yetut at apuri ake leenak inom wogo logomenggaarik, "Kit kiniki nu'lek logonet maluk eeka'lek abu obeelom eeko nogootak me, nogoba Ala oone kinoba pinagagin lek aret kiigi," yinuk, yokkirage, eeke logowak~o.
52004001	Ndi, noreewi~o. Wone irip paga iluk ambi yokkiroorak mbakoorak me yokkiraawi~o. Ala inikilom kinombaruwak nduk, "Nonggop eerit nogo logorak?" mamunggirogogurak nogo, muk eerit nogwe aret kwe, ambinom mondok nggwok togon eerit nogo logobagip nduk, ninowe Yetut nen yo'nirage kenok lengganogo yokkirogo~o.
52004002	Ninowe Yetut nen, "Yoret~o," yinuk, yo'nirage mbareegi, wone, "Yogop ee'nu, ndogop ee'nu," yinuk, lengganogo yokkirogo nogogurak ti, kineenu aret~o.
52004003	At Ala nen kit maluk eeka'lek at ake leenak logorak mbake nogo ti, kit kumi ugun wurinabit noorak mage nduk, yereegerak~o.
52004004	-
52004005	It aakumi endekem mendek nogo nen Ala ineenggo'lek logonet, aganggen aganake kenok kumi ugun-ugun eeginabit nugwi nogo kwak, kit togop eeko logorak mage~o. Ata, kinalitak lombok kinendage op logobagip nduk, "Ala endage paga lambumbinanuwak~o," yinuk, maluk eeka'lek inabuwa mbako logonet, kologo logonu~o.
52004006	-
52004007	Nit maluk eerit nugu logowok nduk, at Ala nen mii'ninabulik~o. Ata, maluk eeka'lek at ake leenak logowok nduk, mii'ninabeegerak me, nit aa'nduk ninoone omaawi paga yokkirogo nogogurak nogo ndak-ndak, maluk togoti eekwi iinok, Ala nen onggo koonogo eeppinanege menggerak me, kinoreeluk ambi maluk eeppege logonet, at akwe kote wuriyak mage~o.
52004008	Togop me, aap ambi nen, "Wone yi, Ala nen yegerak lek~o. Aakumi nen aret yagaarak~o," yinuk, taganogo mbo pege kenok, at nen aakumi mbo piige ti lek~o. Ata, at Aberiniki wo'nirage Ala nogo aret mbo pege menggerak~o.
52004009	Kinoreewi kinom kiniki kunik aganabit nugwi nogo ti, Ala nen muk mamunggiragagerak me, wone ti mendek ambi liiru mbanggiroorak lek aret kagi~o.
52004010	Kit kinoreewi abok o Makendoniya menggaarak nogo, abet aret kiniki kunik aganakwi kwe, ambinom kiniki kunik aganako logobagip nduk, lengganogo yokkirogo~o.
52004011	-
52004012	It aakumi abet mbaka'lek mendek nen kit liirogon eerit nugwi kiinok, kinayuk wuko logowak nduk, at ambi eerit nage paga kiniki panggombegak eerit nagup~o. Ata, kit kinendage op logobagip nduk, kiname liirogon logonet, kit kinobaalombok mban eerit nugwi, ndi, kineenggi omaawi logobagip nduk, nit aa'nduk kinaruk wareegurak nogo liirogon aret eekwi, eeko logobagip nduk, wone lengganogo yokkirogo~o.
52004013	Noreewi~o. It aakumi kambunuk nonggop ogo menggaarak wone nogo, kineenggo'lek logorak ti, nineebi~o. Aakumi ando iniki lunik ambi lek me, inore ambi kangge kenok iniki wakkologo mengga kwak, kit kiniki togop aret wakkologo logokwak, mbininogo yokkiraawi~o.
52004014	At Yetut kangge nagagerik, mi'nagagerak nogo nit abet mbakwi kenok, it aakumi Yetut inom kunik logonet, kambeegwaarak nogo at Ala nen ineenik agago mippiyaagin abet aret mbako logowok~o.
52004015	Ninowe yereegerak ndak-ndak, at wage kenok, it aakumi kambeegwaarak nogo wonogwe iigak, nit awo nineenik wonogwe nogo ninaa'nduk lagi nagun lek~o.
52004016	At ninowe lombok kuum ari, yonggo mbogut paga inowe nogo oone ari, Ala amendek oone nggwok eeka trompet nogo oone eeke, eeko logonet, ninowe mbogut paga nen wambi wage kagak, it aap Keritut inom kunik logonet, kambeegwaarak nogo, at Ala nen inaa'nduk mippiyaagin~o.
52004017	Mippiige logomenggerik, ti'nuk, nit nineenik awo wonogwe nogo, it ninom ndugwi enggela'me oolo taati ninowe ninom lambunuwok nduk, wo'niren nagin~o. Wo'niren nage kenok, ninowe ninom mondok-mondok aret logogun~o.
52004018	Wone ti, ninowe nen aret yo'niragagerak me, ti paga kiniki eyak wat-wat eeko logonip~o.
52005001	Noreewi~o. Yi eeriyak wone yokkirogoorak nogo ti, "Ndi eyom paga woraagin a, o lagi nage, wambi wage, eeke paga woraagin a?" kineenu arubagip nduk, liiru mbanggiroorak lek~o.
52005002	At ninowe woroorak eyom nogo ti, aap yogoot wagangga nen oonikiya wogo menggaarak nogo pogom woraagin ti, muk kineenu aret~o.
52005003	It aakumi nen, "Wone ambi ninoba aga'lek nit abok obeelom aret me, niniki ale'nggen aret ogoorik~o," yogwe iigak, kwe abila aagaluk nda'nariyak eenggo'lek me, enegen pagak ari nogo pogom, ninowe abera'lek me wage logonet, mondok lek eerogo piya woraagin me, it ambi mbo nagun abu lek aret~o.
52005004	Togop me, noreewi~o. Kit perak, kiniki o apit pogom kobak wonogwe lek~o. Aap yogoot wagangga nen o ambime unggwage kenok, inogut nage nogo kokwak, kit togop kinogut nagin lek~o.
52005005	Kit abok aret aakumi o apit paga logonet eeko menggaarak nogo pogom lek~o. Ata, eya paga logonet eeko menggaarak mendek kit aret~o. Ndi, it aakumi oonikiya paga eeko menggaarak pogom kit lek mban. Ata, it liingge eeko menggaarak nogo pogom kit aret me,
52005006	it aakumi ando nogo yugu menggaarak nogo pogom nit togop nogo yugu logorak lek~o. Nit nogolumok yaga'lek tum wako logowok~o.
52005007	It aakumi nogo yugu menggaarak nogo ti, oonikiya aret nogo yugu menggaarak. Ndi, it amburu kumili aganabuwok nduk, nonggo menggaarak nogo ti, oonikiya aret nonggo menggaarak kwe,
52005008	it liingge eeko menggaarak nogo mendek nit aret me, nit nogolumok yaga'lek tum mban wako logowok~o. Tum wako logonet, nit niniki abet mbakwi, aakumi niniki kunik aganakwi, eekwi nogo paga ninarin pogom yirikkologwe, ndi, aap wim nambuka anobak me warukwak nduk, petagi mbuti mendek yirikkolage nogo kwak, ninagap nda'ninaburak niniki lunik wonage nogo abekwi, eeko logowok~o.
52005009	At Ala nen anini ninoba pinanikit nduk, leenogo pinanulik~o. Ata, at ninowe Yetut Keritut nen ninagap ndaruwak nduk, leenogo pinaneegerak~o.
52005010	At ninom nineenik mondok logowok nduk, nit ninake kambeegerak me, nineenik wonogwe kenok, kanggwi kenok, op mban aret~o.
52005011	Togop aret me, kit kiniki eyak wat-wat eekwi, ndi, at ambi nen at ambi iniki kole eekak eekwi, eerit nugwi nogo yogondak ndak-ndak aret eerit nogo logonip~o.
52005012	Noreewi~o. "It aap kinenggela'me nabenak mban eeppinagagwi, ninowe inom kunik logonet kinarum wonogwe, ndi, kini wuppiigwi, eekwi nogo liippiigo logonip~o," yinuk, yokkirogo~o.
52005013	It eerit nugwi ti paga kit kiniki kunik eeginako logonet, tiyappiigo logobagip nduk, yokkirogo. Kit kiniki ambit lambunik logonip~o.
52005014	Ndi, noreewi~o. It aap iniki nen alik eerit nugwi iinok, inaruk wakwi, aaninggin inoba age kero, inagabiti mbakak nugwi iinok, iniki kwippiigwi, iniki awo kole aga'lek kenok, eyak wappiigwi, ndi, aakumi abok kinoone yanggorogon yorogwe, eeko logonip~o.
52005015	Maluk onggo-onggo eekwi iyo, liippiigo logonip~o. Kit-kit inom, it aakumi abok inom, obeelom mban eekak yuwak nduk, liippogo logonip~o.
52005016	Kiniki ale'nggen mban mbako logonip~o.
52005017	Puk aga'lek tamban mban eeko logonip.
52005018	Keritut Yetut kinom kunik logonet, eerit nogwe kiinok, yi mendek ndi mendek eeppinagagwi nogo ti, Ala mbareegerak paga aret eeppinagagwi me, "Wa," mban yogo logonip~o.
52005019	Kani noguk ari menggi kwak, Aberiniki nogonogo puurak ti mage~o.
52005020	Ndi, Ala nen yorage kagak, yokkirogwe wone nogo, miyuk-meya eerogo pugwi ti, mage mban~o.
52005021	Yi wone ndi wone yogwe nogo abok aret abut mbambunuk, abe kenok mban nggirik-nggerok agago porogo logonip~o.
52005022	Yi eekak ndi eekak eerit nogo logonet, maluk eraambe yelok kenok, mbo pogo logonip~o. Wone yokkirogoorak ti, abok aret eeko logonip~o.
52005023	Ndi, yogondak niniki ugun tayenak ale'nggen logowok nduk, eeppinanege menggerak Ala nogo nen, kit kineebe at ake leenogo pake logonet, kinomaluk abu lek eerogo pinagage, ndi, ninowe Yetut Keritut woroorak eyom paga maluk kinoba pinagage kero, kiniki-kineebe abok aret enaani nggelorogon pinagago wonage, eeke logowak~o.
52005024	At yonggo pinaneegerak nogo nen, yegetak alik mbeyok ariilik, abok liirogon aret eeke menggerak me, "Eeke logowak~o," yogoorak nogo aret eeke logogin~o.
52005025	Noreewi~o. Ninake tamban eeko logonip~o.
52005026	Keyage wat-wat yogo logonet, kiniki kunik paga linggik-kambuk yogo logonip.
52005027	Nit liiru mbanggoorak yi, ninowe nen, "Yoret~o," yinuk, yo'niragaarak me, noreewi apit inenggaanom paga mbininogo yoraanip~o.
52005028	At ninowe Yetut Keritut iniki kunik en eeppinagage logonet, kinarum aret logogin~o. Noreewi wa!
53001001	Noreewi~o. Kit Ala apuri ninogoba Ala ninowe Yetut Keritut kinom kunik o Tetalonika kuwak eeko monggotak nogo, an Pawulut inom, Tiliwanut inom, Timotiyut inom, nen wone ambi yokkiraawi~o.
53001002	Ninogoba Ala ninowe Yetut Keritut imbirak iniki kunik nen wokkirogwe, kit kiniki ugun tayenak ale'nggen logobagip nduk, eeppinagagwi, eeko logogun~o.
53001003	Noreewi~o. Kit eekwi paga nit puk logorak meek ee'ninake kenok, Ala mondok, "Wa," yogo monggoorak. Kit abet mbakwi nogo piyok ari lek omaawi arit unggwage, ndi, niniki-kiniki kunik aganakwi ti, nggwok arit nage, eeke me, "Ala wa," yogo monggoorak nogo ti, op aret eeko monggoorak~o.
53001004	Togop me, kit piyak-payak eerogo pinagagwi, aaninggin kinoba pinagagwi, eekwi kwe kagak, kinogogumbuk logonet waganggwi me, kiniki mondok nu'lek logonet abet mbakwi nogo, Ala apuri yi awi ndi awi kuwak eerit nogo menggaarak nit yoranet nogo logonet, tiyappinagit nogo monggoorak.
53001005	Kit Ala abu'me logorak miikotak kenok, maluk eeppinagagwi nogo ti, Ala nen, "Kit obeelom aret me, nabu'me logorak op aret~o," yokkiraawak nduk, kinogogumbuk logonet, waganggwi me, Ala nen koonogo pinanege nogo ti, maluk lek obeelom aret koonogo pinanege menggerak nineenu ogo~o.
53001006	At Ala iniki koonak a'me nggelok eeke menggerak me, it nen aaninggin kit kinoba pinagagwi nogo, onggo at nen it aaninggin inoba piyaagin~o.
53001007	Ndi, yogondak aaninggin kit kinoba wonage nogo, peebi nit ninom niniki tayenogo pinanigin~o. It waka'ngget mondok tiyanak menggaarak malayikat nogo ninowe Yetut inom mbogut paga nen kani omoonuk enggela'me wambi wogo logonet,
53001008	it aakumi Ala ineenggo'lek obeelom wone ninowe Yetut eeke nagagerak wone nogo wagangga'lek iinok, maluk onggo wogora woraagin eyom nogo paga niniki tayenogo pinanigin~o.
53001009	-
53001010	Ti eyom paga nit at apuri ake leenak nogo nen at eebe tiyappugwi, ndi, nit wone paganogo yokkirogogurak paga abet mbareegutak me, kit ninom abet mbakwi abok aret, "Wi!" ugwi, eeruwok nduk, woraagin~o. Wage kenok, it Ala ineenggo'lek Yetut eeke nagagerak obeelom wone wagangga'lek mendek nogo, maluk onggo mondok-mondok aganabuwak nduk, at Ala nen, "An nomaawi paga eeppiinet nage neenok, aakumi nen, Wi! nugu menggam nenggaawak paga yayi logorak lek~o," yinuk, ogoorogo endekem wumbiyaagin~o.
53001011	At ninogoba Ala nen obeelom eerit nogo logobagip nduk, kinayonggo pereegerak nogo ndak-ndak eerit nugwi kiinok, "Op eekotak~o," yinuk, yokkirage, kit obeelom eeriyak mbakwi nogo eerubagip nduk, omaawi eeppinagage, ndi, at abet mba'nuk eeriyak mbakotak nogo ndak-ndak eerubagip nduk, omaawi eerogo pinagage, eeke logowak nduk, kinake tamban mban eeko monggoorak.
53001012	Ninogoba Ala at ninowe Yetut Keritut imbirak iniki kunik nen eeppinagagwi iigak, kit togop aret eerit nogo logonet, at tiyappugwi kiinok, at nen kit kunduk tiyappinagage logogin~o.
53002001	At ninowe Yetut Keritut wage kenok, nit at ninom kuwak eeriyak wone nogo yokkiraawi~o.
53002002	Ninoreewi~o. It aakumi nen, "Ninowe woroorak eyom abu panggoni wagaarak~o," agan wogo logonet, at ambi nen, "Ala nen wone yo'nege kenok, yokkiragi~o," ari, ndi, ambi nen, "Lek~o. Pawulut nen liiru mbaneegerak me, yokkira~o," yinuk, ari, agan wogwe iinok, kinagabiti nen kiniki ma'nogwe kiyo nduk, yokkirogo~o.
53002003	It aakumi pilit togop agan wogo logonet, kinambokan laganukwak, liippiigo logonip~o. Ninowe woroorak nogo ti, aakumi nen Ala wone, "Nineebi~o," yinuk, mbo pugwi, ndi, at mondok maluk eeka lek eerogo puurak ake lengganak nogo, kin ari wage, eeka'lek iigak, woraagin lek~o.
53002004	It aakumi nen yi mendek ndi mendek mippunuk, "Ninogoba Ala aret~o," yinuk, ayuk wukwi, kugiwak ogobakkigirogo punuk, alut eekwi, eeko menggaarak abok aret, at mondok maluk lombok eeka nogo nen tebenogo piinok, at alik tiyappake logonet, Ala awi wurik me mi'nari unggwage logomenggerik, "Kinogoba Ala an aret~o," yinuk, yorage logogin~o.
53002005	An aa'nduk kit ninom logonet, wone yi apit yokkiragagirak nogo abeko ogotik ilik, lek a?
53002006	At maluk eeka nogo ti, mbet-mbet woraagin lek~o. Ndiyom paga kin ari woroorak koonak wonage nogo paga mban woraawak nduk, at ambi nen tebemborogo wonage nogo kineenu aret~o.
53002007	At kumaat-kumaat maluk eerit nage menggerak nogo ti, muk eerit nage kwe, at tebenogo pege menggerak nogo wonok lagangga'lek kagak, maluk nggwok wigak yigin lek~o. At tebenogo pit nage me, tebenogo pit nage logogin aret~o.
53002008	-
53002012	Wonok lagi nage kenok perak, at maluk lombok eeka nogo kin ari woraagin~o. Kin ari wage logomenggerik, at Ibilit eeke menggerak ndak-ndak at omaawi paga eerit nege logonet, "Ala omaawi paga eeke," mbaruwak nduk, inagabiti worak mendek eeke, eerubok mendek eeke, tam warak negen eeke, eeke logonet, it aakumi Ala nen inagap ndaruwak nduk, wone abet aret ari menggerak inikilom mba'nuk wagangga'lek logomenggaarak paga maluk agago piyoorak nogo, inambokan laganikit nduk, oone alik negen pugunogo yoranet unggwage logogin~o. It aakumi Ala ari menggerak wone wagangga'lek maluk eeriyak mban inikilom mbarit nugwi nogo abok aret, at Ala nen, "Inowak loombunuk, maluk inoba piyaakit~o," yinuk, pilit wone agan wage nogo abet mbaruwak nduk, iniki apit agago piyaagin~o. At maluk lombok eeka ti nen togop eerit wage me, ninowe Yetut mondok tiyanak ayuk worak wage logonet, ambe aagi paga eebe mondok warogo lek eerogo pi woraagin~o.
53002013	Kit noreewi~o. Nit ninowe nen iniki kunik eekkinabeegerak nogo kit aret kiinok, "Ala wa," yoriyak mban ee'ninake menggerak. Kit Ala ari menggerak wone abet mbakwi kiinok, Ala apuri logobagip nduk, Aberiniki nen leenogo pinagage kagak, Ala nen, "Kinagap ndarikit~o," yinuk, kit kinaa'nduk togon miikkinabeegerak me, "Ala wa," yoriyak mban ee'ninake menggerak.
53002014	Kit togop aret eekkinabuwak nduk, nit obeelom wone yokkirogwe niigak, wiigiragagerak nogo~o. Nit ninowe Yetut Keritut mondok tiyanak menggerak kit kinom ndak-ndak tiyanak logobagip nduk, wiigiragagerak.
53002015	Togop me, noreewi~o. Ninoone paga yokkirogo nogogurak inom, liiru mbanak paga yokkirogo nogogurak nogo inom, kiniki nu'lek logonet, wone ti, nggirik-nggerok agago porogo logonip~o.
53002016	-
53002017	Kit obeelom eerit nugwi, wone obeelom mban yoranet nugwi, eeko logobagip nduk, at ninabuwa mba'nuk iniki kunik ee'ninake logonet, niniki mondok-mondok eyak wappinanege, niniki lunik abe nogo mendek wo'nirage, eeke menggerak ninogoba Ala nogo inom, ninowe Yetut Keritut inom, imbirak nen kit kiniki eyak wappinagagwi, kinomaawi eerogo pinagagwi, eeko logowak~o.
53003001	Ndi, ninoreewi~o. Wone abu aret yokkirogoorak kwe, irip paga iluk ambi yi aret me, yokkiraawi~o. Nit ninowe wone waganggo nogogutik, wiganinuk wundi nogo logonet, tiyappit nogo nogogutak nogo ti kokwak, nit togop aret yi awi ndi awi wiganinuk mbet-mbet nogo logowok nduk, ninake tamban eeko logonip~o.
53003002	Ndi, it aakumi abok aret abet mbaka'lek me, it aap maluk eeka abu maluk lombok eerit nugwi ti nen, nit maluk eerogo pinanukwak, ninogoba nen ninagap ndaruwak nduk, ninake tamban eeko logonip~o.
53003003	At ninowe perak, mbo pinanegeelik mondok liirogon ninake eeke menggerak me, at nen kinomaawi eeppinagage, ndi, at maluk eeke menggerak nen maluk eeppinagukwak kinarum wake, eeke logogin~o.
53003004	Kit eeko logorak wone lengganogo yokkirogo monggoorak nogo ti, muk eekwi nineenu aret kwe, ambinom eeko logobagip nduk, ninowe nen eeppinagagin abet aret mbako ogoorik~o.
53003005	At Ala nen yi aakumi ndi aakumi iniki kunik aganake menggerak nogo kokwak kit ndak-ndak eeppiinet nugwi, ndi, Keritut maluk mendek oba age kagak, yanggonak wonagagerak nogo kokwak, kit togop aret yanggonak wonogwe, eeko logobagip nduk, Ala nen eeppinagage logowak lak, "Ao," kinombako ogoorik~o.
53003006	Ndi, ninoreewi~o. Wone, "Ndogop eeko logonip~o," yokkirogo nogogurak nogo, kinoreewi ando eeka'lek ineenggi tanep we nugwi iinok, kinom nugu logorak mage~o.
53003007	Kit ninom logonet, nit we logolik nggik-palek eerit nogogurak nogo kineenu lombok aret me, eerit nogogurak nogo kit ndak-ndak eerit nogo logonip~o.
53003008	Ninom logonet, kinambi onggo lek we ambi nonggo logolik~o. Nit time wogo nogogurik, kit aaninggin ambinom kinoba pinagukwak, ko'lu-kii'me eerit mban nogo logonet, ndeyak eerogo pinaneegerak nogo kineenu aret~o.
53003009	Kinamendek wo'nirogwe we noorak op aret kwe, nit eerit nogwe paga ninowakkagak kit ndak-ndak eeko logobagip nduk, eereegurak.
53003010	Ninom logonet, "Aap ambi yabu eeka'lek kenok, mbi magariyak mage~o," yokkirogo nogogurak nogo~o.
53003011	Kit ando kit kinobaalombok eekkolaga'lek aakumi inobaalombok mban eerit nugu logonet, yabu eeka'lek we ugun-ugun eerit nugwi yogwe iigirak me nduk, yokkirogo.
53003012	"It aap togop eekwi ti, ineyabu liirogon eekkologo logonet, it inambi mban nonggo logowak~o," yinuk, wone ti abok aret ninowe Yetut Keritut nen yo'niragagerak me, lengganogo yokkiragi~o.
53003013	Ndi, ninoreewi~o. Kit perak, obeelom eeppiinet nogwe paga anggon eekkinake kenok, "Nineebi," mbarugup~o.
53003014	Nit wone yokkirogwe liiru mbanak yi, at ambi nen, "Eeriyak, neebi~o," ari kenok, aap ti, eebe liippogo logomonggotik, enggali aruwak nduk, kinom nugu logorak mage~o.
53003015	"Ninawim kwak me," nduk, eeppuurak ti lek~o. Ata, "Ninore aret me," mba'nuk, we aruk liirogon aret wa'nip~o. Wone yokkirogoorak yi abok aret ninowe Yetut Keritut nen yo'nirage kagak lengganogo yokkirogo~o.
53003016	Ndi, yogondak niniki ugun tayenak ale'nggen logowok nduk, eeppinanega ninowe nogo nen yi eekak ndi eekak abok aret eerit nogwe kiigak, kiniki ugun tayenak ale'nggen logobagip nduk, kinarum logonet, eeppinagit nage logogin~o. Kit abok aret ninowe kinom logogin~o.
53003017	"At Pawulut nen aret liiru yi mbanggerak kagi," yinuk, yelok kaawak nduk, irip paga keyage wappiige wone ti, an nen aret mbangge minggirak me, liiru yi, "At nen aret yo'niragaarak," mbarubagip nduk, irip paga keyage wappinagage wone yi, an neenggi lombok paga nen aret mbanggiragi~o.
53003018	At ninowe Yetut Keritut iniki kunik nen kit abok aret eeppinagage logonet, kinarum logogin~o. Wa!
54001001	-
54001002	Naput Timotiyut wae. At ninagap ndaka Ala inom, niniki lunik Keritut Yetut inom, imbirak nen wone lengganogo yo'nereegwaarak paga an Pawulut Keritut Yetut ayonggo nappiigak mendek agago paneegwaarak nogo nen, nit apit abet mbakwi nogo paga an naput lombok agagindak me, wone ambi yokkiri~o. At ninogoba Ala ninowe Keritut Yetut imbirak iniki kunik nen wokkugwi, kabuwa nen obeelom eeppagagwi, ndi, kiniki ugun tayenak ale'nggen logonok nduk, eeppagagwi, eeko logogun~o.
54001003	-
54001004	An o Makendoniya woraakit nduk, wage logonet, "Kat o Epetut yayi logot~o," yinuk, noone nabek togon yokkereegirak nogo ti, "It aakumi timbayok mbininggwi, ndarak alom mbininggo logonet, puk aga'lek niikkenok nogwe, eekwi iinok, niniki abet mbakwi paga Ala nen ee'ninaburak kooneegerak nogo nineenu ariyak nduk yo'nirogwe lek we wone alom kwaako logonet, noone-koone yogwe me, liippugup~o," yinuk, yorage, ndi, it aakumi ando wone alik agan nugwi nogo, "Mamuniroorak mage~o," yinuk, yorage, eeke logonok nduk, "Yayi logot~o," yinuk, yokkereegirak nogo~o.
54001005	An wone lengganogo yokkereegirak nogo ti, it iniki abe paga aakumi inabuwa mbakwi, iniki obeelom koonnage kenok mban eekwi, ndi, iniki abu abet aret mbakwi, eeko logowak nduk, "Yorage logot~o," yinuk, yokkereegirak nogo~o.
54001006	An wone yokkege yi nogo ti, eeriyak kagak aakumi ando nen nomonogo mbo punuk, wone lek ariyak mendek mban aanom warogo mbininggo menggaarak.
54001007	It aap ti nen, "Ala yereegerak wone yugu liiru mbanak mamuniraga mendek nit aret logowok," mbako menggaarak kwe, it yogo menggaarak inom, ndi, inoone omaawi paga, "Ti ndogop kaamunggup~o," yinuk, yogo menggaarak nogo inom, it iniki we ugun kobak mban logonet, yogo menggaarak.
54001008	Ala yereegerak wone yugu liiru mbanak nogo ndak-ndak eeruwok nduk, waganggwi kenok ti, obeelom aret kogo monggoorak.
54001009	Ala wone yugu liiru mbanak nogo ti, aap iniki obeelom wonogwe iinok yoroolik. Ata, it aap Ala wone yugu tagangga inom, inogobamini inoone koneniyak ineebi mbaka inom, Ala ayuk wuka'lek meek eerogo pega inom, it maluk eeka inom, iniki liirak lek ugun-ugun eerit nega inom, inagalo-inogoba inooka inom, aakumi ugun-ugun inoorit nega inom,
54001010	kumi ugun wurinaka inom, aap-aap wut-wut yaga inom, aakumi inapuri kumaarinaka inom, pilit pugungga inom, pilit wone inoba pega inom, ti eekwi abok aret Ala wone kole wone kagak alik eekwi iinok, inake aret yoragagerak nineenu aret~o.
54001011	Ala wone kole wone nogo ti, nit alut eeko monggoorak tiyanak menggerak Ala nogo nen obeelom wone an unde logokit nduk, eeppaneegerak nogo aret~o.
54001012	An nomaawi eeppanege menggerak nowe Keritut Yetut nogo nen, "Aap yi, ambi eeke logowak nduk, unde eeppege neenok, liirogon aret eeke logogin," nombake nagagerik, an yabu ambi eeke logokit nduk, unde eeppaneegerak me, "Wa," yoge minggirak.
54001013	An aa'nduk noone maluk at yoge, nanini wulo logonet, at oone waganggwi mendek inoorit nage, at miyuk-meya eerogo pege, eeke nagagirak kwe, abet mbaka'lek ugun neenggo'lek logonet, eeke nagagirak me, Ala nabuwa mba'nuk, teppaneegerak~o.
54001014	Ninowe Keritut Yetut ninom kunik me, iniki kunik nen obeelom eeppanegak mban eeke logonet, an Ala wone abet mbarikit nduk ee'nake, ndi, aakumi niniki kunik aganabikit nduk ee'nake, eereegerak.
54001015	"Aakumi maluk eeko menggaarak nogo inagap ndaruwak nduk, Keritut Yetut o yime wambi wagagerak~o," yinuk, yogo menggaarak wone nogo ti, abet aret me, woorak op aret~o. "Aakumi maluk eekwi~o," yogo menggaarak nogo ti, maluk eeka abe iyagalo an aret kwe,
54001016	alom ti paga at nabuwa mba'nuk teppaneegerak. Peebi it aakumi ineenik mondok logorak mbaremenggaarak nogo nen iniki at oba panggombunuk, abet mbakwi paga waganggo logorak nogo, in wakkagak eeko logorak an neebe aret~o. Nit nen Keritut Yetut maluk eeppugwi kwe, onggo mbet-mbet eeppinanege lek liippunuk eeppinanege menggerak nogo, maluk eeka abe iyagalo an neebe nogo paga kin aruwak nduk, nabuwa mba'nuk, teppaneegerak.
54001017	Ndi, yogondak, naput~o. Yi o ndi o aakumi aa'nduk wonogogwaarak inom, yogondak wonogwe inom, peebi logorak inom, ninogoba endagembogut kanggeelik mondok itok eenik menggerak ninigen kogolik alik menggerak Ala nogo endage mondok-mondok tiyanak ayuk warak logogin~o. Amin!
54001018	-
54001019	Ndi, naput Timotiyut wae. Wone lengganogo yokkigirak ti, mondok unde logonok nduk, yokkigi~o. Kat awo eeka'lek keegak, "Peebi ndogop eeke logomunggun~o," yinuk, yokkereegwaarak wone nogo ndak-ndak aret yokkigi~o. Kiniki abet mbariyak inom, kiniki obeelom koonnage kenok mban eeriyak inom, mondok nggirik-nggerok agago porogo logonet, aap wim waka'ngget menggi kwak, kat togop aret kalilaakwi eerit nage logot~o. It aap ando iniki obeelom koonnage nogo taganogo punuk, alik eerit nugwi me, yiiro eyo paga lik ari logonet, yigirik-noonom age menggi kwak, it abet mba'nuk waganeegwaarak wone nogo togop aret yigirogo mbo pereegwaarak me nduk yokkigi~o.
54001020	It aap Kimeneyut kunduk, aap Alekandet kunduk, togop eereegwaarak me, an nen Ala endage miyuk-meya eerogo pugwi inagabiti mbaruwak nduk, Ibilit unde eeppereegirak aret~o.
54002001	Wone aa'nduk yokkiriyak mbakirak nogo yokkiri~o. Yi aakumi ndi aakumi abok aret inake Ala nggino yoge, tamban eeke, aakumi inake yoge, eeppagage nogo, "Wa," yoge, eeke logonok nduk, noone nabek togon yokkege agarik~o.
54002002	It aap inendagembogut inom, aap yo'nggok abok aret inom, nen ninarum abe wonogwe iigak, niniki warak a'nuk, Ala liirogon mugurok nogo logonet, niniki ugun tayenak ale'nggen logowok nduk, it inake tamban eeke logot~o.
54002003	Togop eekwi kiinok, ninagap ndaka Ala inikilom mbake menggerak me, ti eeko logorak op aret~o.
54002004	At nen yi aakumi ndi aakumi abok aret inagap ndappunuk, at ari menggerak wone nogo ineenu aruwak lak, "Ao!" inombake menggerak.
54002005	At Ala ambit aret menggerak. Ndi, aakumi inom, Ala inom, terak inake yonggo nappegak aap ambit Keritut Yetut aret~o.
54002006	Yi aakumi ndi aakumi abok aret at eebe paga inonggo mbambunuk, wondet agago piyareegerak. Ti eereegerak nogo ti, Ala nen yi aap ndi aap abok eeppiyoorak kooneegerak pagak yuurak eyom panggoni wagagerak me, aret pagak yereegerak.
54002007	Ala nen yi aakumi ndi aakumi abok eeppiyoorak kooneegerak nogo, it aap endekem mendek Ala ari menggerak wone ineenu a'nuk, abet mbariyak wone nogo, agan nage logokit nduk mippanege, ndi, yi awi ndi awi yoranet nege logokit nduk, nappiigak agago panege, eereegerak~o. Wone ti, pilit lek abu abet aret yokkigi~o.
54002008	Togop me, it aap yi awi ndi awi abok aret inanini mbakwi, wone wakwi, eeka'lek obeelom mban logonet, ineenggi nippunuk, tamban eeko logowak nduk, "Ao!" lombok inombake minggirak.
54002009	Ndi, it kumi iniki warak nen inayum-inagali liirogon yikkologo mengga kwak, yi kumi ndi kumi abok aret iniki warak a'nuk, togop aret inayum-inagali nggirik-nggerok liirogon aret yikkologo logowak~o. Ineeruwak awi wuppunuk laanggwi, mbuti abinakwi mendek yirikwi, eyoonggen laambu kigirikwe nogo mendek yikkologwe, ndi, yum onggo nggwok kenok mban kunogo yirikwi, eekak yuurak ti mage~o.
54002010	Ata, it kumi Ala wone liippunuk, mugurok nogo menggaarak mendek nen inayum-inagali liippunuk yikkologo mengga kwak, yi obeelom ndi obeelom eeriyak nogo ti, ndak-ndak aret liippunuk eerit nogo logowak~o.
54002011	It kumi nogo ti, inoone lek aap inabu'me kwi'na'nuk wone mamunggologo logowak~o.
54002012	-
54002014	At Kawa aa'nduk lek~o. Aram aa'nduk wakkagagerak me, kumi ti, inoone lek logonet, inoreewi inoone liirogon konenggo logowak~o. Ibilit nogo nen aap Aram ambo'me laganulik. Ata, kwe ambo'me lagangge mbareegi, kwe nogo nen maluk eereegerak me, "Kumi nen aap mamunirogwe, ndi, it kumi nen aap inabu'me piinok, Yi eeri nak, ndi eeri nak, yorogwe, eeko logorak ti mage~o," yinuk, ari minggirak.
54002015	Kwe nogo maluk eereegerak ti kwe, it kumi nogo iniki warak logonet, Ala wone abet mbakwi, aakumi iniki kunik aganakwi, ndi, maluk eeka'lek Ala ake leenak wonogwe, eekwi iinok perak, it inaagalogwe ndaganakwi iigak, Ala nen inagap ndaganake logogin~o.
54003001	"Aap ambi nen, An Ala apuri unde logokit, mbake kenok, at mbakerak nogo ti, op aret~o," yinuk, aakumi nen yogo menggaarak nogo ti, abet aret yogo menggaarak~o.
54003002	Aap ambi Ala apuri unde logorak mippuurak mbakwi kenok ti, aakumi inoone at oba pugulik kenok, akwe ambit wogo kenok, iniki tum waka kenok, iniki warak kenok, li'lak mban eeke menggerak kenok, inanoniya laka kenok, aakumi op mamuniroorak kenok,
54003003	amburu kumili aganake ndonggorogon nenggeelik kenok, anini mbet-mbet wunggeelik iniki yanggonak kenok, yawi pegeelik kenok, wu inikilom mbakeelik kenok, aap togop mendek ti, Ala apuri unde logorak mippiyoorak op aret~o.
54003004	Aap ambi Ala apuri unde logorak ti, ayuk warak logonet, at apuri liirogon ndegeninake menggerak kenok mban mippuurak.
54003005	Aap ambi nen at apuri lombok liirogon kooninake logorak kobak menggerak kenok, Ala apuri ti, nonggop togon kooninake logogin mbakop?
54003006	Aap awo ngget iluk Ala miikerak kenok mippuurak lek~o. Ibilit iniki wogoppake mbareegi, maluk eeppereegerak nogo kwak, aap ti, togop iniki wogoppatemenggerak paga maluk eeppege kero, mippuurak lek~o.
54003007	Mippugwi iinok, maluk eeremenggerak paga aakumi nen abok mbanggwi iinok, pagi keele pugu enggaanok nggerok ari menggi kwak, Ibilit nen aap ti, togop aret iniki nomongge kero, it aap endekem mendek nen at eeke abok mbanggo logonet, "Aap ti, obaabut koonak aret~o," yogwe iinok mban mippuurak~o.
54003008	Ndi, it aap yeenggwaaragak nogo, togop aret it inayuk warak logonet, inoone mbere lek ambiret mban yogo menggaarak kenok, anggur amburu kumili aganake menggerak ndonggorogon nunggulik kenok, wu kolaawok nduk aakumi wi-wi eeginakulik kenok,
54003009	ndi, wone kote kumaarak wonagagerak niniki abet mbakwi wone nogo porogo logonet, iniki obeelom koonnage kenok mban eekwi kenok, aap ti mendek mippiyoorak op aret~o.
54003010	It aap yeenggwaaragak logorak ti, aa'nduk inabut mbambunuk, inoone inoba piigulik kenok, mippiyoorak op~o.
54003011	It inakuwi ti togop aret inayuk warak logonet, wone inambe irip paga wonok nugulik kenok, iniki warak kenok, ndi, yi eekwi ndi eekwi ineenggi omaawi eerit nugwi kenok, kumi togoti mendek iinok, it inogonggelomini aap yeenggwaaragak mippiyoorak op aret~o.
54003012	It aap yeenggwaaragak ti, inakuwi ambit wogo kenok, ndi, inapuri inom, it at inom menggaarak inom, ndegeninako logonet, wone liirogon lengganogo yorogwe iinok mban mippiyoorak op aret~o.
54003013	It aap yeenggwaaragak eerit nugu menggaarak nogo abe koonak eekwi iinok, inendage warak aret logogun~o. Ndi, nit niniki Keritut Yetut oba panggombunuk abet mbakwi wone nogo, it inagabiti mbaka'lek logonet, yoranet nugu logogun aret~o.
54003014	An mbet-mbet keya woraakit nduk, niniki lunik logonet, wone yi, liiru mbanggege kwe,
54003015	ambi yiluk ari kagak eerukwak, Ala apuri inenggela'me logonet, nonggop eerit nege logorak keenu a'nok nduk, liiru yi mbanggege agarik~o. Wone Ala ari menggerak wone o eyak nu'lek wuraberak ti, Ala mondok eenik menggerak apuri kuwak eeko menggaarak nogo aret.
54003016	Nit Ala wone abet mba'nuk waganggo monggoorak kote kumaarak lombok wonagagerak nogo yi~o. "At aap aret kin ari wage mbareegi, Yi Ala aput, mbaruwak nduk, Aberiniki nen kin eeppereegerak. Kin eeppege mbareegi, it malayikat nen at eebe inigen kogwe, Ala wone ineenggo'lek mendek wonogome yoranet nogwe, it aap abok aret at abet mbakwi, eeko mbareegwa, Wi, ugwi iigak, wonok laganeegerak~o," yinuk, yogo menggaarak nogo mondok abet aret kogo~o.
54004001	At Aberiniki nen kin paga ari logonet, "O age yobok kuli paga it aap ando nen aakumi inambokan laganuwok nduk, pilit pugunogo yorogwe, Ibilit nen yorage kagak mamunirogwe, eekwi wone nogo liippunuk, mugurok nogo logonet, Ala wone abet mbareegwaarak nogo kobak eerogo mbo aret pugun~o," yinuk, ari menggerak.
54004002	It aap wone ti mendek agan nugwi nogo ti, aakumi inambokan laganuwok nduk, pilit pugunogo yorogo menggaarak aret. Ninagabolo togum agaatak me, kani nengge kagak andi lek menggi kwak, it aap ti, inikime togop aret me, wone yoragaatak kwe, konengga'lek inogogumbuk aret menggaarak~o.
54004003	It aap ti nen, "Kumi wogonako logorak mage~o," yinuk, yorogwe, ndi, it aap Ala ari menggerak wone ineenu a'nuk abet mbakwi nogo nen, "Ugun noorak nduk Ala nen wakkagagerak me, Wa, yinuk, ma'mak noorak op," mbakwi iigak, "Noorak mage~o," yinuk, mamunirogwe, eeko menggaarak.
54004004	Yi mendek ndi mendek Ala nen wakkagagerak nogo ti, obeelom mban aret wakkagagerak me, nit niniki nen, "Wa," mbako logonet, waganggwi kenok ti, mage lek~o.
54004005	Ala wone waganggwi, tamban eekwi, eekwi paga obeelom age menggerak me, yi mendek ndi mendek ugun noorak op aret~o.
54004006	Wone ti, koreewi mamunirage keenok, kat Keritut Yetut ayeloman abe mendek aret logomunggun~o. Ndi, niniki abet mbakwi wone inom, wone kole wone mamunik mugurok nage menggendak inom, waganogo aberit nage paga kiniki nu'lek kole aret logomunggun~o.
54004007	It kumi inanggok inariimbayok mbininggo mengga kwak, yi wone ndi wone abe mendek lek kagak aanom warogo mbininggo menggaarak nogo ti, liippugun~o. Ala wone perak, ndak-ndak eeke logonok nduk, nabenik-nabenak mamunggolage logot~o.
54004008	Nineebe omaawi eeriyak wakkagak eekwi paga nineebe ninomaawi ee'ninake ti, we mbuuluk op ee'ninaburak nduk eeko monggoorak kwe, Ala wone yugu ndak-ndak eeruwok nduk, wakkagak eekwi niinok perak, Ala nen yogondak inom, peebi inom, ee'ninaburak nineenu me, mondok nggwok togon obeelom ee'ninaburak nduk, eeko monggoorak kogo~o.
54004009	Togop me, "Wone ti abet aret~o," yinuk, kiniki mbere lek nggaruk togon waganggo logorak op aret~o.
54004010	Yi aakumi ndi aakumi abok inagap ndarikit mbake menggerak kwe, nit niniki at oba panggombunuk abet mbakwi ninagap ndaka mondok itok eenik menggerak Ala nen, "Nit yorogwe niigak eeppiyaagin," mba'nuk, niniki lunik mondok nu'lek monggoorak me, nit lin wako logonet, nabenik-nabenak mban eerit nogo monggoorak.
54004011	Wone yi nogo lengganogo yorage, mamunirage, eeke logot~o.
54004012	Kat keebe awo tawe aret me nduk, aakumi nen tebenogo pagarak ti mage~o. Ari menggendak inom, eeke menggendak inom, aakumi kiniki kunik aganake menggendak inom, Ala wone abet mbake menggendak inom, maluk eerukwak, kenegen tebenak nege menggendak nogo inom, eeke ti paga it aap abet mbako menggaarak kat in wakkagak logonet, eeke logot~o.
54004013	An awo waga'lek neegak, Ala wone mbuku paga mbininirage, inaruk wake, wone mamunirage, eeke logonet, liirogon eeke logot~o.
54004014	Ala eyabu ambi eeke logonok nduk, it Ala apuri unde nogo nen kanobak tebenggo logonet, "Kat peebi togop eeke logomunggun~o," yinuk, nggwok paga aa'nduk unde eeppagareegwaarak nogo, kobak eerogo puurak ti mage~o.
54004015	Kiniki kole age aakumi abok yelok keyaawak nduk, yokkigirak ti paga mban panggombunuk, eerit nage logot~o.
54004016	Kobaabut eeke menggendak inom, wone mamunirage menggendak inom, liippege logot~o. Wone yi, mondok liirogon porogo logot~o. Porogo logonet, liirogon eeke keenok, it aakumi kat koone konenggwi nogo inagap ndake, ndi, kat kunduk kagap ndakkolage, eerumunggun~o.
54005001	It aap inanggok iinok, koone omaawi paga mberiraagun~o. "Yi nogobamini kwak me," yinuk, iniki eyak wappiige logot~o. It aap tawe ti, kat kawuri kwak,
54005002	it kumi inanggok ti, kagalomini kokwak, ndi, kumi tawe ti, kat kiriwi kokwak me, it paga kiniki me maluk mondok abeka'lek logonet, yorage logot~o.
54005003	It kumi togwe inaagalogwe inarum liirogon wonogwe lek iinok, liippiige logot~o.
54005004	Kumi togwe inaagalogwe-inowowologwe wonogwe iinok perak, it nogo nen Ala wone ndak-ndak eeruwak nduk, inagalomini- inowogolomini it inaa'nduk yeenggwaarogo logowak~o. It inagalomini-inowogolomini nen inaagalogwe-inowowologwe ndegengginako nogogwaarak nogo onggo yogondak it togop aret ndegeninako logowak~o. Togop eekwi iinok, Ala inikilom mbake menggerak.
54005005	Kwe ambi togwe aret kwe, aagalogwe nen yeenggwaaga'lek kenok, "Ala nen yeenggwaanege logowak~o," yinuk, iniki Ala paga lunik logonet, ko'lu-kii'me Ala nggino yoge, tamban eeke, eeke menggerak kenok, kwe ti, abe togwe aret~o.
54005006	It kumi ineenggi eekwi lek amburu warak mban na mbarit nugwi iinok ti, ineenik wonogwe kwe, kambak negen aret wonogwe~o.
54005007	Kumi togwe togop eekwi iinok, aakumi inoone inoba piyookwak, wone ti, kulinik-kalinik koone omaawi paga inaruk wake logot~o.
54005008	Aap ambit-ambi at owe-awot ndegeninakeelik ti, maluk aret kwe, at apuri lombok ndegeninaka'lek kenok perak, it aakumi abet mbaka'lek mendek ti, we maluk mbuuluk negen kwe, aap ti perak, maluk mondok nggwok aret eeke menggerak~o. At abet mbareegerak nogo ti, mbo pereegerak aret wonage~o.
54005009	Kwe ambi nda'nagagerak kagak tahun 60 eeka'lek kenok, endage mbaniyak lek~o. Ata, ogonggelo ambit wogo kagak togwe pugu kenok,
54005010	"Yi obeelom ndi obeelom eeke menggerak," yogwe iinok, aagalogwe liirogon tawe eeginaka kenok, aap nggiru inanoniya laka kenok, it Ala apuri ake leenak iniyok koorinaka kenok, it aakumi aaninggin inoba agaatak iniki eyak wappiiga kenok, ndi, yi obeelom ndi obeelom eekwi abok aret, "An unde~o," yinuk, eeke menggerak kenok, endage mbaniyak op kwe,
54005011	it kumi togwe awo ndugum iinok perak, inendage mbaniyak lek~o. It kumi ti, iniki nengge kenok, Keritut wone waganeegwaarak mbo punuk, aap alik koloorak koonugun me, inendage mbaniyak mage~o.
54005012	It aa'nduk mugurok noorak miireegwaarak nogo mbo pugwi paga maluk aret eekkologo logogun~o.
54005013	Ooluk-ooluk nogo yit nogo logonet, ineenggi lebenak eekko'net nugu menggaarak. Ti mban eerit nugwi ti lek~o. Ata, wone inambe irip paga wonok nugwi, ambi me wok yagak nugwi, eerit nugu logonet, wone yuurak lek nogo mendek kagak ugun agan nugu menggaarak.
54005014	Togop me, it kumi ti nen ambi eeremenggaarak paga it ninom ogoorak nogo nen ninenggali wappinanukwak, it kumi ndugum me togwe piyamenggerak nogo, inogonggelomini kologwe, inaagalogwe ndaganakwi, inamelak wogo eekwi, eeko logorak op aret mbake agarik~o.
54005015	Kumi ando perak, Ibilit mugurok nugu logowok nduk, muk iniyok paga yungguninuk nogo agaarik~o.
54005016	Kwe iniki abet mbake ambi nen agalo togwe wonage kenok, it Ala apuri abunuk aaninggin inoba piyookwak me, at aagaluk nogo nen yeenggwaage logowak~o. Ndi, it kumi togwe aret kwe, inaagalogwe lek iinok perak, it Ala apuri nen yeenggwaarogo logowak~o.
54005017	-
54005018	Ala nen ari logonet, "Lembu nen iniyok gandum anggen mbelanit nage kagak ando nunggwi iyo, inambe keele maarogo piigo logorak mage~o," ari, ndi, ambi, "It aap yabu eeko menggaarak yabu onggo woorak op aret~o," yinuk, ari, yereegwaarak liiru mbanak wonage me, it aap Ala apuri unde menggaarak inendage tiyanak kwe, obeelom lombok inarum wonogwe me nduk, inendage ambinom tiyappuurak ti op aret~o. It Ala wone nggwok paga yorogwe, wone mamunirogwe, mondok nabenak mban eekwi iinok ti, abunuk ambinom inendage tiyappiigo logonet, liippiigo logowak~o.
54005019	Aap mbere ilik, kenagan a, nen, "Togop eekerak~o," yinuk, yogwe lek iigak, at ambiret nen mban aap Ala apuri unde menggaarak ambi oone oba pege kenok, at oone koneniyak ti, lek~o.
54005020	Aap ambi nen maluk mban eeke kenok, it aakumi abok inagabiti mbaruwak nduk, nggwok paga aruk wake logonu~o.
54005021	An nogo, Ala inom, Keritut Yetut inom, it Ala ake leenak malayikat nogo inom, abok inenggaanom paga an wone yi, lengganogo yokkigi~o. An wone lengganogo yokkege yi, abok aret eeke logonet, kat kinom kunik kenok eeko logorak yoraga'lek mbo piige, ndi, aakumi ugun kenok eeko logorak yorage, eeke logogun~o. Ata, aakumi abok aret ineenu a'nuk, eeko logowak nduk, yorage logot~o.
54005022	Ala apuri unde logowak nduk, inanobak mbet-mbet tebeniyak mage~o. It ambi maluk eekwi iinok, kat kinom nabenggoloorak ti mage mban~o. Kat kiniki kikak naka'lek mondok alik leenak logot~o.
54005023	Kat kaanogum andi eekkake, keebe kuluk-kuluk ndeyak eekkake, eeke menggerak me, kat niyo mban nengge logogun~o. Ata, anggur amburu mbuuluk inom nenggak eeke logot~o.
54005024	It aap mippiyoorak nduk, inabut mbangge logonet, aap ando maluk eekaatak kenom age kenok, mbo piigo menggaarak kwe, it aap ando perak, inomaluk nobarak kagak, mippiigaatak me, peebi inomaluk kenom aret age menggerak.
54005025	It obeelom eekwi ti, togop aret iigo monggoorak. Ndi, it ando obeelom eekwi ambi nobarak wonage kenok, kumaarak togop mban logogin lek~o. Kin arigin aret~o.
54006001	Ala endage inom, nit wone mamunirogwe nogo inom, miyuk-meya eerogo pukwak, it aakumi inayeloman nen, "Ninogobamini aret~o," yinuk, inoone konenggo logonet, inayuk wuko logowak~o.
54006002	Ndi, it aakumi inayeloman nogo nen inogobamini abet mbakwi iinok, "Nit kunduk abet mbakwi me, Ala apuri ninom ndak-ndak aret~o," yinuk, inoone taganogo punuk, tebembiyoorak mage~o. Ata, it nogo nen, "Ninogobamini yabu eeppiigwi ti, aakumi inambik ti lek~o. Nit ninom ndak-ndak abet mbakwi aret me niniki kunik aret~o," yinuk, ambinom inake nggwok togon eerit nugu logowak~o. Wone yokkege yi nogo abok aret mamunirage, inaruk wake, eeke logot~o.
54006003	Aap ambit-ambi wone kole wone ninowe Yetut Keritut wone nogo inom, ndi, nit Ala wone liippunuk, mugurok noorak mamunirogwe wone nogo inom, eebi mbake logonet, wone alik mamunirage kenok,
54006004	-
54006005	at nen, "An neenu~o," nduk, wogoppatit nage kwe, kobak kagak we ugun agan nege~o. At aap ti nen wone, "Yi ndogop me, ti ndogop me," ari logonet, wone wake, ndi, wone mbuuluk yugu kagak ndugwi pege, eerit nage logorak ti, inikilom lombok mbarit nage menggerak. At togop eerit nage kenok, it aap ando Ala ari menggerak wone nogo mondok kobak logonet, maluk mban koonggwi nogo nen, "At ari kenok mban koneniyak, yo'nirogwe me," yinuk, neebi-keebi yogwe, "An iya, kat iya," yogo logonet ndugwi pugwi, at meek ombako logonet abok mbanit nogwe, ndi, inom wone mondok wakak mban eekwi, eeko menggaarak. It aap ti, "Ala wone liippunuk eerit nogwe niinok, nineenggi warak eekkolaawok," mbako menggaarak kwe
54006006	nit perak, Ala wone liippunuk, eerit nogo logonet, niniki tayenak wonogwe nogo ti, onggo iya tit kologwe ti aret.
54006007	Ninagalomini inikime nen nda'nogo logonet, iri'ngga ambi nineenggime wonok wundi woroolik me, kanggo logonet kunduk, ambi wonok nagun lek mban.
54006008	Ninambi-ninayum ambiriluk ambi wonage kenok, "Yi abu aret~o," yinuk, niniki tayenak logowok~o.
54006009	It aap, "Nineenggi warak eekkolaawok," mbakwi iinok, Tile nen, "Nanonggwan aga~o," yinuk, iniki nggagangge kagak, pagi keele pugu paga enggaanok nggerok togon wake menggi kwak, it aap ti togop aret perak togon maluk eekwi, ndi, "Yi an neebe paga maluk eekkolage," mbaka'lek iniki ugun nenet nugwi, eerit nugwi paga yobok togon yigeebu wanggo logonet, ineebe mondok wakkolaagun aret~o.
54006010	Yiluk-maluk alom lombok ti, wu mban uugwe mbarit nugwi ti aret~o. It aakumi ando nen uugwe nduk, kwaarit nugu logonet, wone abet mbareegwaarak nogo mbo punuk, tu alik nomoninuk nogwe me, aap togowa paga ndanunggologo nagaatik, andi kogo mengga kwak, it aap ti, togop aret wakkologo menggaarak.
54006011	Kat perak, Ala aput aret me, eekwi ti mendek mamunggolookwak, ogole nen mbagangge logot~o. Obeelom kenok mban eekwi, Ala wone liippunuk eekwi, iniki abet mbakwi, aakumi iniki kunik aganakwi, aaninggin inoba age kagak, inogogumbuk logonet waganggwi, iniki yanggonak paga yorogwe, ti mendek eeriyak kenok mban mugurok nage logot~o.
54006012	Nit abet mba'nuk mugurok nogwe nogo, kat kunduk mugurok nage logonok nduk, mondok wakkagak eeke logot~o. Ndi, keenik mondok logonok nduk, kayonggo pege mbareegi, kat abet mbareegindak aakumi ambik inenggaanom paga paganeegindak nogo, nggirik-nggerok agago porogo logot~o.
54006013	Yi mendek ndi mendek ineenik aganake menggerak alom at Ala inom, ndi, at iniki mbareegerak Pondiyut Pilatut enggaanom paga paganeegerak Keritut Yetut nogo inom, imbirak inenggaanom paga noone omaawi yi yokkege agarik~o.
54006014	Wone lengganogo yokkereegwaarak nogo ambi wuppega'lek abok enaani porogo logonet, eerit nage me, "Ninowe Yetut Keritut kin ari woraawak~o," yinuk, wone ti lengganogo yokkigi~o.
54006015	Ala nen ninowe Yetut Keritut, "Ndiyom paga kin eeppi woroorak," koonogo pereegerak nogo ndak-ndak aret kin eeppi woraagin~o. Nit alut eeko monggoorak mondok alik omaawi menggerak ti, Ala aret~o. Aakumi inoweewi inogoba at aret. Yi aap ndi aap inendage warak inowe endagembogut ti, at mban aret~o.
54006016	At kanggeelik mondok-mondok eenik menggerak aret~o. At wonage me time eya ambik me aakumi at owagam wok yi noorak meek~o. Aakumi nen aa'nduk at eebe inigen koolik me, yogondak kunduk inigen kogwe lek mban aret. "At endage mondok tiyanak yi aakumi ndi aakumi abok at abu'me tebe yinuk, at oone mban konenggo logowak~o," yinuk, amin.
54006017	It aakumi o yogondak ineenggi warak wonogwe nogo ti paga iniki wogoppako logonet, yi mendek ndi mendek lek ariyak kagak, iniki ti paga lunik logokwak, yorage logot~o. Nit ale'nggen mbaruwok nduk, at yi mendek ndi mendek ngginu-ngginu eerogo wo'nirage menggerak Ala paga mban iniki mondok lunik logowak nduk, yorage logot~o.
54006018	Obeelom eeppiinet nugu logonet, yi obeelom ndi obeelom eekwi paga ineenggi warak eekkologwe, iniki lek ndoobu aakumi wogoroorak mban inikilom mbakwi, eeko logowak nduk, mamunirage logot~o.
54006019	Ti eekwi iinok, ko'lu o eebe wuruwok nduk, yogondak o eyak nu'lek wurakwi nogo kokwak, it peebi ineenik mondok abe mendek kologo logorak iniki piirik lek, "Eeppinanigin aret," mba'nuk, inageerok abe kunggolaawok nduk, inawu kuwak eeko mengga kwak, yogondak yi obeelom ndi obeelom mban eerit nogo logowak nduk, yorage logot~o.
54006020	Timotiyut wae. Wone liirogon yogwe lek inoone amburu puk-puk agan nugwi, pilit wone aret kwe, "Wone ngget mendek yi aret~o," agan wogwe paga wone wakwi, eekwi nogo mendek liippugun~o. Ata, kat unde logonok nduk, mippagareegwaarak nogo liippunuk eeke logot~o.
54006021	Wone ti mendek agan nugwi paga aakumi ando abet mba'nuk waganggo nogogwaarik, Ala wone abet mbareegwaarak nogo mbo punuk, tu alik paga nomoninuk nogo agaarik~o. Yogondak abu aret yokkigi. Ninogoba iniki kunik en eeppagage logonet, karum aret logogin~o. Wa.
55001001	Timotiyut wae. Kat naput niniki kunik aret me, at Ala mbareegerak paga nit Keritut Yetut ninom kunik logonet, nineenik mondok logorak wone abok yo'niragagerak nogo yorage logokit nduk, Keritut Yetut ayonggo nappiigak agago paneegerak an Pawulut nogo nen wone ambi yokkiri~o.
55001002	At ninogoba Ala inom, ninowe Keritut Yetut inom, imbirak iniki kunik nen wokkugwi, kabuwa nen obeelom eeppagagwi, ndi, kiniki ugun tayenak ale'nggen logonok nduk, eeppagagwi, eeko logogun~o.
55001003	An ko'lu-kii'me tamban eeke minggirak me, eeke logonet, kat koba aberak wonage me, "Nogoba Ala wa," yinuk, yoge minggirak. An nombomini maluk abeka'lek logonet iniki abe paga Ala ake eeko nogogwaarak nogo kokwak, an ndak-ndak aret eeke minggirak~o.
55001004	Kat le yereegindak nogo abe'nage kenok, an niniki ale'nggen nggwok lombok kaakit nduk, "Keya woraakit lak ao," mbake minggirak.
55001005	Kat abu abet aret kiniki Yetut oba panggombunuk abet mbareegindak nogo, an neenu aret~o. Kowogolo Lowit inom, kagalo Ewunike inom, imbirak aa'nduk abet mbareegwaarak ndak-ndak, kat kunduk abet mbareegindak me, niniki aberak agarik~o.
55001006	Togop me, an neenggi kanobak tebembagage neegak, Ala eyabu ambi ee'nok nduk, unde eeppagareegerak nogo, kani noguk ari kenok ambi kunggwi nogo pogom ambi abeke logonok nduk, yokkigi~o.
55001007	At Ala nen niniki ninagabitinggut mendek wo'niroolik~o. Ata, Aberiniki omaawi eeppinanege kagak ninagabiti lek logonet yorogo logorak mendek inom, aakumi niniki kunik aganaburak mendek inom, niniki warak mendek inom, wo'niragagerak~o.
55001008	Togop me, ninowe eereegerak wone nogo yorage logorak kagabiti mbarugun~o. Ndi, an Ala wone yorage nagagirak paga nen keele maa'nabeegwaarak nogo kunduk, kagabiti mbarugun mban. Obeelom wone yorogwe paga aaninggin-paaninggin ninoba pinanugwi iinok, ndak-ndak woorak nduk, Ala omaawi wo'nirage menggerak me, an nalik lek~o. Nimbirak ndak-ndak aaninggin kogo logowok~o.
55001009	At Ala nen ninagap ndake nagagerik, nit at apuri at ake leenak logowok nduk, ninayonggo pereegerak. Nit ambi eekkologogurak paga ti lek~o. Ata, at ee'ninaburak kooneegerak nogo ndak-ndak, iniki kunik nen eeppinanege logonet, ninagap ndareegerak. At iniki kunik nen eeppinanege menggerak nogo ti, o yi awo wakkaga'lek kagak, "Keritut Yetut abet mbakwi paga woorak~o," yinuk, koonogo pinaneegerak nogo, pagak yaga'lek wonagagerak kwe,
55001010	yogondak iluk ninagap ndaka Keritut Yetut kin ari wage nagagerik, kambuurak ninoba lenggenak wonogogurak nogo, lek eerogo punuk, wone obeelom wone waganggwi paga nabelan-kabelan ee'ninaburak wone nogo nggwok paga pagak yereegerak.
55001011	Wone obeelom wone ti, mamunirage, yi aakumi ndi aakumi yoranet nege, nappiigak logonet, yi awi ndi awi, "Nak~o," yo'nege kenok nage, eeke logokit nduk, leenogo mippaneegerak.
55001012	Mippaneegerak me, eerit nage neenok, aakumi nen aaninggin eeppanugwi kwe, nenggali mbaka'lek aret agarik~o. An niniki at oba panggombunuk abet mbareegirak eebe nogo ti, an abu neenu aret~o. Ndi, an eeke logokit nduk, unde eeppaneegerak nogo ninowe waga'lek kagak, lek arigin ti lek~o. "Yorage logogin aret~o," yinuk, abet aret mbake agarik~o.
55001013	Wone kole wone kat nen it in wakkagak eeke logonok nduk, yokkege nagagirak nogo porogo logot~o. Keritut Yetut ninom kunik logonet, wone kole wone yi, abet mbake, ndi, aakumi kinom kunik aganake, eeke logonet, porogo logot~o.
55001014	Abe mendek unde eeppagareegerak nogo, Aberiniki ninikime menggerak nogo nen omaawi eeppagage kagak, liirogon unde logot~o.
55001015	It o Atiya menggaarak aap Pigelut kunduk, aap Eromogenet kunduk, abok aret an mbo paninuk mbaganeegwaarak nogo ti, kat keenu aret~o.
55001016	At aap Onetiporut perak, an mbuti keele maarak neegak, agabiti nen mbo panulik nabenak mban niniki eyak wappani wagak mban eeke nagagerak me, at apuri inom abok aret ninowe inabuwa nen obeelom eeppiige logogin~o.
55001017	At o Oroma nen mbet-mbet kwaa'nabit nege logonet, kwaa'neyareegerak.
55001018	At o Epetut logonet, yeenggwaanege nagagerak nogo kat abu keenu me, o age yobok eyom paga ninowe nen aap ti, abuwa mba'nuk obeelom eeppigin aret~o.
55002001	Naput kat perak, Keritut Yetut ninom kunik me, Ala iniki kunik nen omaawi eeppagage kagak, nu'lek logonet, eerit nage logot~o.
55002002	Aakumi apit inenggaanom paga an yi wone ndi wone yokkege koneneegindak nogo, it aap abe mamumbunuk aakumi liirogon mamuniroorak op iigendak kenok, unde logowak nduk, mamunirage logot~o.
55002003	Maluk eeppanugwi iigak, nogogumbuk logonet wagangge minggi kwak, kat Keritut Yetut awot yigin unde abe kwak logonet, nimbirak ndak-ndak waganggo logowok~o.
55002004	Aap ambi nen, "Nowe wim mamunnegerak inikilom nombaruwak~o," yinuk, yi mendek ndi mendek eeriyak mbo punuk, wim eeriyak mban iniki lunik logonet eerit nage menggerak nogo~o.
55002005	Ndi, aap ambi, "Ta aa'nduk onggo kolamenggi?" yinuk, wakkogo logonet, "Ndogop eeru~o," yinuk, wone yugu nogo ndak-ndak eekeelik kenok, onggo kolageelik~o.
55002006	Aap yabu eenggi omaawi eeke logomenggerik, anggen iyaalok yugu nogo nggwok mbanggoloorak op~o.
55002007	An yokkege yi nogo ti, yi wone ndi wone yelok kaanok nduk, ninowe nen keenu eeppagagin me, liippege logot~o.
55002008	At Ala nen Ndawut ombooluk Yetut Keritut kambunuk nogo menggam nen mippereegerak wone nogo ti, an obeelom wone yorage minggirak ndak-ndak aret me, abeke logot~o.
55002009	An wone ti aret yorage neenok, maluk eeppanegak mban eerit wogoga, wogoga, irip paga, "Aap abu maluk eeka~o," yinuk, keele maarogo paneegwaarak yime wonage kwe, Ala wone perak, keele maariyak meek me, wiganinuk nage agaarik~o.
55002010	Togop me, it aakumi Ala miirinabeegerak iniki Keritut Yetut oba panggombunuk, abet mbakwi iinok, inagap ndappunuk mondok-mondok inom tiyanak logowak nduk, maluk eeppanugwi iigak, it inake nogogumbuk logonet wagangge minggirak~o.
55002011	"Nit at ninom kambeegurak kenok, at ninom nineenik arugun~o.
55002012	Maluk eeppinanugwi iigak, ninogogumbuk logonet, waganggwi niinok, at ninom tiyanak logonet, aakumi inarum logogun~o. Nit nen at mbo pugwi niinok, at kunduk nit mbo pinanigin~o.
55002013	Nit yogootak kagak alik eekwi kwe, at yegetak perak, alik ageelik yegetak ndak-ndak aret eeke menggerak~o," yinuk, yogo menggaarak nogo ti mondok abet aret~o.
55002014	Wone yokkege yi nogo ti, aakumi nen abeko logowak nduk, yorage logot~o. Wone mbuuluk yugu kagak wone wakwi nogo paga obeelom eekkologwe lek it konenggwi nogo iniki mi'nage me, "Togop eerugup~o," yinuk, Ala enggaanom paga koone omaawi paga yorage logonok nduk, yokkigi~o.
55002015	Aap ambi yabu abe eeke logonet, agabiti mbakeelik nogo pogom, kat Ala ari menggerak wone mamunirage logonet, kiniki nen koonogo alik inom nabenogo yoraga'lek at oone mban liirogon yorage keenok, Ala nen inikilom kombaruwak nduk, liippunuk, eeke logot~o.
55002016	Wone liirak lek inoone amburu puk-puk agan nugwi paga obeelom eekkoloorak lek maluk eeriyak mban ee'ninake logorak me, mbo puurak aret~o.
55002017	It aap inawin maaluget ambit me kungge nagaatik, ineebe paga nggwok wigangge menggerak nogo pogom, it aap ti, inoone togop aret wiganinuk nage menggerak. Wone ti agan nugu menggaarak nogo ti, aap Kimeneyut Piletut imbirak it inom a'nuk agan nugu menggaarak.
55002018	It aap ti, Ala ari menggerak wone nogo nomonogo mbo punuk, "Aakumi kambunuk nogo menggam nen muk ineenik agago mippiyareegerak~o," yinuk, yogo logonet, it abet mbareegwaarak nogo ando iniki abut laganggo menggaarak kwe,
55002019	o wurik ili agago liiru mbanogo pogo mengga kwak, Ala eeriyak kooneegerak nogo, "Mondok logogin," mbaruwak nduk, ari logonet, "An napuri kenok ti, neenu aret minggirak~o." Ndi, ambi, "Yi aap ndi aap abok aret, An Ala aput aret~o, yogwe iinok, It maluk eekwi nogo mbo pogo logowak~o," yinuk, yereegerak me, it aap ti togop aret eeko menggaarak kwe, Ala nen, "Eeriyak," kooneegerak ti, o eyak wurabak nu'lek menggi kwak, mondok nu'lek aret logogin~o.
55002020	O nggwok wurik inikime ti, mbuti emas paga inom, mbuti perak paga inom, togolowak ti mendek mban ogobakkigirik menggerak lek~o. Ata, ando eyo paga inom, ando nggween paga inom, ogobakkigirik menggerak. Togolowak abe kigirikwe kenok ti, iya mendek ambi eeriyak nduk, leenak menggerak. Ndi, maluk negen kenok perak, we ugun eekak yuurak nduk menggerak.
55002021	Togop aret menggerak me, aap ambit-ambi togolowak koorak mondok obeelom wonage kokwak, at omaluk mbo pege kenok, at ogoba nen yi mendek ndi mendek obeelom iya lombok eeke logowak nduk, ogoba ake mondok leenak aret menggerak.
55002022	Wologwe tawe iniki nengge nogo kokwak, kat togop eekkake kero, mbo punuk mbagangge logot~o. Abe kenok mban eekwi inom, iniki abet mbakwi inom, aakumi iniki kunik aganakwi inom, iniki ambit lambunik wonogwe inom, it aakumi iniki abe paga, "Ninogoba Ala aret~o," yinuk, yogwe nogo, kinom a'nuk it eekwi ti mendek mban mugurok nage logot~o.
55002023	Aap wi negen wone yugu pelaarit nugwi paga ndugwi pugwi nogo, kat keenu me, mbo pege logot~o.
55002024	Kat ninowe ayeloman aret kenok, ndugwi pegak eeriyak ti mage~o. Ata, yi aakumi ndi aakumi abok aret koone yanggorogon yorage, wone mamunirage, maluk eeppagagwi kwe, onggo yoraga'lek puk wonage, eeke logot~o.
55002025	It kinom ogoorak logonet, wone alik agan nugwi nogo, mbo punuk, abe wone ineenu aruwak nduk, Ala nen eeppiyoorak kagak eerukwak, koone yanggorogon mamunirage logot~o.
55002026	Ala nen togop eeppiige kenok, Ibilit mbake menggerak eeko logowak nduk, keele maarogo piyareegerak kagak, iniki warak a'nuk, keele nogo piinggo'nok wundi wogo logogun~o.
55003001	Naput wae. Peebi o age yobok paga aaninggin abu alik negen ninoba ari woraagin nogo, keenu a'nok nduk, yokkigi~o.
55003002	Ti eyom paga eeriyak nogo ti, aakumi nen, "An mban," mbako logonet, iniki nggilimi wonogwe, wu mban uugwe mbarit nugwi, iniki tiyappatit nugwi, "Wi!" iraawak nduk wogoppatit nugwi, inoreewi miyuk-meya eerogo piinet nugwi, inagalo-inogoba inoone liirogon konengga'lek nugwi, lambek-nggoonak nugwi, Ala wone taganogo pit nugwi, eeko logogun aret~o.
55003003	Ti eerit nugu logonet, inowe-inawot inabuwa mbakwi, inom lambuniyak mbakwi, eeka'lek aret logogun~o. Aakumi inabok mbanit nugwi, eeriyak aganake kenok tebenogo pugwi lek mondok eerit nugwi, inanini wulo lombok logonet, aakumi mondok inoorit nugwi, obeelom eeriyak mondok ineebi mbarit nugwi,
55003004	aakumi inambokan laganggwi, iniki koongga'lek ugun eerit nugwi, "An mban iya," mbarit nugwi, Ala inikilom mbaka'lek iniki nengge kenok mugurok noorak mban inikilom mbakwi, ti mendek mban eerit nogo logogun~o.
55003005	Ndi, ti eerit nugu logonet, Ala wone abet mba'nuk mugurok nogwe inetenggen negen eekkolamenggaarak kwe, iniki perak, "Ala nen obeelom eeppinaniyak nineebi," mba'nuk, eerit nogo logogun~o. It aap ti eekwi iinok, inogole nen mbagangge logonu~o.
55003006	It aap ti nen oome ungguwok nduk, inoone waanggo-waanggo yoraanuk unggwogo nagaatik, kumi iniki nengge kenok mugurok nogo logonet, maluk eeko nogogwaarak paga iniki aaninggin wonogwe nogo, it aap ti nen inoone yanggorogon yorogo nagaatik, it kumi nogo iniki nomoninako menggaarak.
55003007	It kumi ti nen kulinik-kalinik, "Ala ari menggerak wone ti, ambi yo'niraa-nip~o," yinuk, yorogo menggaarak kwe, Ala ari menggerak wone nogo wagangga'lek aret menggaarak.
55003008	It aap Yanet Yamberet imbirak en Muta wone, "Nineebi~o," yinuk, yogogwaarak nogo pogom, it aap ti, Ala ari menggerak wone, "Nineebi~o," yinuk, yogo menggaarak. It iniki mondok maluk mban koonggwi me, nit wone abet mba'nuk eekwi paga inabut mbambunuk, eekwi lek iinok, mbo piyareegurak.
55003009	It aap Yanet Yamberet imbirak nen eerit nogogwaarak kin agagerak nogo pogom, it aap ti, iniki ugun kobak logonet, agan nugwi nogo aakumi abok inenggaanom paga pagak ari kenok, ambinom eeko logogun lek~o.
55003010	Kat perak, an wone mamunirage, eerit nage, eeriyak niniki koongge, niniki at oba panggombunuk abet mbake, maluk eeppanugwi iigak, niniki yanggonak wonage, aakumi niniki kunik aganake, maluk eeppanugwi kwe, nogogumbuk logonet wagangge, eerit nage neyareegindak nogo~o.
55003011	Ndi, an o Andiyokiya inom, o Ikoniyum inom, o Litera inom, wonage me, piyak-payak ee'-nakwi iigak, nogogumbuk logonet wagangge nagagirak kwak, yogondak ee'nakwi iinok, wagangge minggirak abok aret kat keenu aret~o. An o time wonage me eeppanugwi iigak, nogogumbuk logonet wagangge neegak, nowe nen nagap ndareegerak me, iya!
55003012	Yi aakumi ndi aakumi Keritut Yetut inom kunik logonet, Ala wone liippunuk eeruwok mbakwi iinok, piyak-payak agago piinet nugu logogun aret~o.
55003013	Togop aret kwe, it aakumi maluk eeka inom, pilit pugungga inom, maluk ambinom nggwok eerit nugu logonet, it mban-mban inambokan laganggologo logogun kwe,
55003014	kat perak, yi wone ndi wone, "Yi abet aret~o," yinuk, mamunggolagagindak nogo, nggirik-nggerok porogo logot~o. Taamini nen mamunggireegwaarak nogo keenu aret.
55003015	Ala yereegerak wone liiru mbanak paga Keritut Yetut abet mbakwi niinok, ninagap ndariyak nineenu ee'ninaburak wone wulaga mbuuluk paga kat keenu agagindak nogo, abeke logonet, nggirik-nggerok porogo logot~o.
55003016	Ala yereegerak wone liiru mbanak abok aret Aberiniki aakumi inikime lik ari nagagerik, yorage kagak, liiru mbaneegwaarak me, wone mbanak yi nogo paga nen aakumi mamunirogwe, inoone alik agan nugwi nogo kooninakwi, maluk eekwi iinok inaruk wakwi, ndi, obeelom mban eeko logorak lengganogo yorogwe, eeko logowak nduk, mbanak aret menggerak~o.
55003017	At Ala yereegerak liiru mbanak wo'niragagerak nogo ti, nit Ala apuri logonet, yi obeelom ndi obeelom eeko logowok nduk, ninake li'luk agago pereegerak wonage agaarik~o.
55004001	Aakumi at abu'me piyoorak nduk, ninowe kin ari wage logonet, it ineenik wonogwe inom, kambeegwaarak inom, inowak loonogo inawone amburu mbani woroorak Keritut Yetut inom, Ala inom, imbirak inenggaanom paga an noone omaawi paga wone yi yokkiri~o.
55004002	Ala wone yoranet nege logot~o. Anggon kagak, anggon lek kagak, yiyom-ndiyom ugun yorage logonok nduk, pipuk aago logot~o. "E~o," yuwak nduk yorage, maluk eekwi iinok mberirage, koone yanggorogon inaruk wake, eeke logonet, kaanaga-nggenggwi lek kiniki kwippunuk liirogon mamunirage logot~o.
55004003	It aap wone kole wone mamunik nogo koneniyak, "Nineebi~o," yuurak eyom panggoni woraagin. Panggoni wage kenok, it aap ti nen, "Wone ngge yogwe iyaamun?" yinuk, inaruk nggoonit nogo logonet, wone it inikilom mbako menggaarak mban yogwe iinok, inabu'me unggwogo logogun~o.
55004004	It aakumi ti nen Ala ari menggerak abe wone kenok, nomonogo mbo punuk, woneelom kenok mban mbininit nogo logogun~o.
55004005	Togop kwe, kat perak, kiniki tum wakkolage logot~o. Maluk eeppagagwi iigak, kogogumbuk logonet wagangge, aap obeelom wone yoranet nugu mengga kwak, kat ndak-ndak yoranet nege, eeke logonok nduk, mippagareegwaarak nogo ndak-ndak aret eeke, eeke logot~o.
55004006	Ala ake amburu kilirogo pugwi kwak, an nooriyak nduk, abu punogo panegaarak wonage me, an lagi noorak panggoni waga~o.
55004007	Nit abet mba'nuk mugurok nogwe nogo kolaawok nduk, wakkagak eeko monggoorak nogo ti, an mondok wakkagak eeke nagagirak~o. "Kuli ndi paga mbe agan mi'nari nak~o," yorogwe iinok, mbe agan mi'nari nogo mengga kwak, an abu irip paga kuli mi'nari wagi~o. Nit wone abet mba'nuk mugurok nogwe nogo ti, an mondok aret porogo wonagagirak.
55004008	Ndi, yogondak at wone a'me nggelok owak loongga ninowe nen it aakumi obeelom eekwi iinok, onggo nggare-nggare mendaarak yippiige menggerak me, o age yobok paga an ambi yippanikit nduk, nake paneegerak wonage~o. An nalik yippanigin lek~o. Ata, yi aakumi ndi aakumi nen, "At kin ari woraawak lak, a~o," yinuk, tokkogwe nogo abok aret yippiyaagin~o.
55004009	Mbet-mbet neya woraanok nduk, koongge logot~o.
55004010	At Ndemat nogo, nggween paga mendek mban inikilom agagerak me, mbo paninuk o Tetalonika nagagerak~o. Ndi, at Kereket o Nggalatiya nage, at Titut o Ndalamatiya nage, eekwi iigak,
55004011	at Lukat alik perak, nimbirak agarik~o. At Marakut nogo nimbirak eeriyak op me, kat wage logonet, waganggak woraamunggun~o.
55004012	At Tikikut nogo, o Epetut nappigirak~o.
55004013	Kat wage logonet kenok, togwi yum o Terowat aap Karuput ame kagak wagagirak nogo inom, nambuku pirik-perek aago nogo inom, ndi, eyo agabolo paga liiru mbanak ti iya me, ti inom, abok aret wo'nombanok woraamunggun~o.
55004014	-
55004015	Aap mbuti paga yi mendek ndi mendek ogobakkigika Alekandet nogo nen nit wone yorogo monggoorak at mondok eebi lombok mbake logonet, maluk iya tit eeppaneegerak me, kat kunduk maluk eeppagukwak, tum wake logot~o. At eeppaneegerak nogo ti, nogoba nen onggo ndak-ndak wogorigin~o.
55004016	-
55004017	Aa'nduk, nawone mbaniyak nduk, eekwi me, noreewi ambi abu neya woroolik abok aret mbo paneegwaarak kwe, nowe Yetut nen perak, nimbirak logonet, niniki eyak wappaneegerak. An obeelom wone yorage logokit nduk, mippaneegerak nogo, ambi wuppulik tigitogon it aakumi endekem mendek abok aret konenuwak nduk, "An yoraakit~o," yinuk, mi'nage neegak, nowe nen mban nomaawi eeppanege, niniki eyak wappanege, eereegerak~o. Togop me, maluk eeppaniyak mbakaarak nogo singa ambeme nen ndinggwi kwak, ndinnabeegerak. Ndi, noreewi mbo paneegwaarak nogo maluk inoba piige kero, Ala yoge minggirak.
55004018	Maluk eeppaniyak mbakaarak nogo abok aret eeppanugwi iyo, nogoba nen nagap ndarogo at abu'me piige menggim mbogut paga time kuurik me aret pani nagin~o. At togop eeppaningin me, endage mondok-mondok tiyanak aret logowak~o. Amin.
55004019	Kwe Piritikila aap Akwila imbirak inom, ndi, aap Onetiporut aaganapuri inom, keyage wappiyaanok nduk yokkigi~o.
55004020	Aap Eratut o Korindut time puk agagerak. Aap Toropimut andi eereegerak me, o Miletut time kagak wagagirak.
55004021	O mayu kumulinggen wambi woroorak eyom awo panggoni waga'lek kagak, kat mbet-mbet neya woroorak koongge logot~o. Aap Ebulut kunduk, Puret kunduk, Linut kunduk, Kalawuriya kunduk, ndi, noreewi Ala apuri kunduk, nen abok aret keyage wakkaka~o.
55004022	Ninowe Yetut iniki kunik en eeppagage logonet, karum aret logogin~o. Wa!
56001001	-
56001004	Naput Titut wae. Nit abok wone abet mbakwi nogo paga naput abe kat aret me, it aakumi Ala nen miirinabeegerak iniki abet mbakwi wone nogo wigangge, ndi, Ala ari menggerak wone nogo liippunuk, Ala apuri nen eeko mengga kwak eekwi, eeruwak nduk, an Pawulut Ala ayeloman Yetut Keritut ayonggo nappiigak mendek agago paneegerak nogo nen aret yokkiri~o. At pilit ariilik abet mban ari menggerak Ala nogo nen, "Mondok-mondok ineenik logogun~o," yinuk, o yi wakkaga'lek kagak, koonogo pereegerak nogo, ee'ninabuwak nduk, niniki lunik wonogwe nogo ti, nit abet mbakwi, Ala ari menggerak nineenu ogwe, eekwi nogo paga panggonak wonage agaarik~o. Niniki lunik wone ti, maan togon koonogo pereegerak kwe, "Ndiyom paga kin arigin," mbareegerak nogo ninagap ndaka Ala nen, "At yorage logowak~o," yinuk, an yogondak abe wone yorage logokit nduk, unde eeppaneegerak nogo aret yorage neegak, nineenik ee'ninaburak wone ti inom yorage paga kenom aga~o. Ninogoba Ala ninagap ndaka Keritut Yetut imbirak iniki kunik nen wokkugwi, kiniki ugun tayenak ale'nggen logonok nduk, eeppagagwi, eeko logogun~o.
56001005	An eeka'lek kagak wagagirak nogo eeke, ndi, o kota lombok Ala apuri unde logowak nduk, "Aap ti mendek mippiyoorak," yokkereegirak nogo mippiige, eeke logonok nduk, kat o Kereta time keegak, an wagagirak nogo~o.
56001006	Ala apuri unde logowak nduk mippiyoorak nogo ti, aakumi inoone inoba piigulik kenok, inakuwi ambit wogo kenok, "Inapurilogwe nen ugun-ugun eerit nugu logonet, inagalomini-inogobamini inoone taganogo piigwi kwe, inaruk waka'lek kiraap!" yogolik Ala wone abet mba'nuk eeko menggaarak inogobamini kenok, it ti mendek mban mippiyoorak op~o.
56001007	It aap aakumi inarum logorak nogo ti, Ala eyabu eeka me, maluk eeke kenok aakumi inoone inoba piyookwak, obeelom mban eerit nugu logowak~o. It koonggwi mban eeriyak mbakwi, inanini mbet-mbet wungge, amburu kumili aganake mendek ndonggorogon nunggwi, ndugwi pugwi, aakumi inawu kolaawok nduk, wi-wi aganakwi, eeko menggaarak kenok, aap ti mendek mippiyoorak lek~o.
56001008	Ata, aap inanoniya laka kenok, obeelom eeriyak inikilom mbaka kenok, iniki warak kenok, a'me nggelok eeka kenok, Ala wone liippunuk eeka kenok, eeriyak eeke kagak kwe, iniki yungguppunuk, puk aga kenok, aap ti mendek mban mippiyoorak op~o.
56001009	Wone kole wone ti, it konenggo menggaarak nen abet mbaruwak nduk, lengganogo yorogwe, abe wone woorak ineebi mbakwi nogo waawak nduk, wone kenaarogo yorogwe, eeko logowak nduk, abe wone nogo paga niniki panggombunuk, waganeegurak wone nogo, it ndak-ndak iniki panggombunuk, nggirik-nggerok porogo wonogwe iinok mban mippiyoorak op aret~o.
56001010	Wone, "E~o," yinuk, konengga'lek logonet, inoone amburu puk-puk agan nugwi, aakumi inambokan laganggwi, eeko menggaarak ti, it ineebe apit aret kwe, it inagabolo mbanak abet mbareegwaarak nogo perak, abe iyagalo it nen aret agan nugu menggaarak.
56001011	It aap ti, inenggali ariyak kagak, yi mendek ndi mendek kolaawok nduk, wone mamuniyak lek mendek mamunirogo logonet, aap ambi aaganapuri apit inom iniki abut lagak-mbagak aganabit nogo menggaarak me, inoone mondok lek eerogo piige logot~o.
56001012	It aap wone ti mendek yorogo menggaarak ambi nen ari logonet, "It aap o Kereta mendek ti, mondok pilit pugungga aret menggaarak~o. Nggwiya nen yiwi-yawi ari logonet nibingge menggerak pogom it togop aret logonet, Ineenggi lebenak inalom mban koleewak menggaarak~o," yinuk,
56001013	-
56001014	yereegerak nogo ti, abet aret yereegerak~o. Togop me, it aap ti, wone abet mbareegwaarak nogo mondok nu'lek porogo logowak nduk, aakumi Yakuri inawoneelom mbininggo menggaarak wone inom, it aap Ala ari menggerak wone mbo punuk, iniki ugun koombunuk, "Yogop ee'nu, ndogop ee'nu," agan nugu menggaarak wone nogo inom, "Liippuurak mage~o," yinuk, koone omaawi paga mondok inaruk wake logot~o.
56001015	It aakumi iniki obeelom menggaarak kenok, it inigen me yi mendek ndi mendek obeelom mban aret kogo menggaarak. Ndi, it aakumi abet mbaka'lek maluk mban eeko menggaarak kenok ti, eeriyak inikime abe'nage inom, koonggwi inom, ti maluk mban aret me, it inigen me yi mendek ndi mendek maluk mban aret kogo menggaarak.
56001016	It aap ti nen yogo logonet, "Ala nineenu~o," yogo menggaarak kwe, it eerit nugwi paga nen perak, "Ala nineebi," mbako logonet, yogwe yelok iigo monggoorak. Ala wone konengga'lek taganogo pit nogo logonet, obeelom ambi eekulik maluk mban eekwi me, inogole warak aret iigo monggoorak~o.
56002001	Kat perak, wone mamunirage menggendak nogo wone kole wone kenok mban mamunirage logot~o.
56002002	It aap inanggok ti, iniki tum waka kenok, inayuk warak kenok, iniki warak kenok, it iniki abet mbakwi nu'lek menggaarak kenok, aap togop mendek logowak nduk, yorage logot~o. Aakumi abok abet aret iniki kunik aganakwi, ndi, aaninggin inoba age kenok inogogumbuk logonet, waganggwi, eeko logowak nduk, yorage logot~o.
56002003	It kumi inanggok ti, it eeko menggaarak liippunuk, Ala ayuk wuko logonet, eeko logowak nduk, aap inanggok yoroorak yokkigirak nogo ndak-ndak aret yorage logot~o. Inambe irip paga wonok nugwi, amburu kumili aganake mendek ndonggorogon nunggwi, ti eeko logorak lek~o. Ata, wone abe wone kenok mban mamunirogo logowak nduk, yorage logot~o.
56002004	-
56002005	Ala wone miyuk-meya eerogo pukwak, it kumi ndugum nogo nen inogonggelomini inom, inaagalogwe inom, iniki kunik aganakwi, iniki warak ogwe, inoreewi inabuwa nen inigen tebenak nugwi, iname liirogon wonogwe, kumi iniki obeelom logonet, inogonggelomini inabu'me tebe yinuk, inoone konenggwi, eeko logowak nduk, it kumi inanggok nogo nen kumi ndugum mamunirogo logowak~o.
56002006	Ndi, it wologwe tawe ti, togoti aret iniki warak logowak nduk, inaruk wake logot~o.
56002007	Aakumi kat paga in wakkagak eeko logowak nduk, kat yi eekak ndi eekak eeke logonet, obeelom mban eerit nage logot~o. Eerit nage logonet, wone mamunirage menggendak nogo, kat koone inom nabenogo ugun-ugun mamunirage, kayuk lek we i'ndok-i'ndok yorage, eeke logogun~o.
56002008	Ata, kayuk warak logonet, yorage kenok, it aap koone woorak, "Nineebi," mbakwi nogo nen wone maluk ambi yoramenggendak paga yilunogo punuk, nit tebembinaniyak lek me, it inenggali aruwak nduk, wone koleewak wone kenggali wappagarak lek nogo mendek mban yorage logot~o.
56002009	It aakumi inayeloman nogo ti, inogobamini lombok nen yorogwe nogo, inoone konembunuk, wone onggo yoraga'lek iinok, inogobamini inikilom logowak nduk, yorage logot~o.
56002010	It aakumi inayeloman nogo ti, inogobamini inamendek yogoot kumaako logorak lek~o. It nogo ti, yi eekak ndi eekak eeko logonet obeelom eerit nugwi paga aakumi ugun nogo nen, "Ninagap ndaka Ala wone waawok," mbaruwak nduk, "Kinogobamini inamendek wagangga'lek liirogon arum logonip~o," yinuk, yorage logot~o.
56002011	Ala iniki kunik nen wo'niragagerak wone nogo, it aakumi abok inagap ndaruwak nduk, kin agagerak.
56002012	-
56002013	Ninogoba nggwok Ala ninagap ndaka Yetut Keritut, "Wi!" ugwi iigak, kin ari woroorak nogo, nit niniki lunik logonet, ninale'nggen paga tokkogwe me, Ala iniki kunik nen yo'nirage logonet, "Kit o nggween paga yime Ala kinagabiti mbaka'lek maluk eekwi inom, nggween paga eeriyak kiniki nengge inom, mbo punuk, kiniki warak a'nuk, maluk eeka'lek obeelom mban logonet, Ala wone liippunuk, mugurok nogo logonip~o," yinuk, yo'nirage menggerak.
56002014	Nit yi maluk ndi maluk eeko monggoorak nogo eeko logokwak ninonggo mbanogo piinogo pinanege, ndi, "An napuri nake leenak logonet, obeelom eeriyak iniki aganggen paga eerit nugu logowak," mba'nuk, ninomaluk koorogo pinanege, eerikit nduk, nit ninake niya wagagerak.
56002015	Wone yi yorage, "Yogop eeriyak ndogop eeriyak," wone lengganinake, koone omaawi paga inaruk wake, eeke logot~o. Ndi, aap ambi nen kat meek eerogo pagarak lek~o.
56003001	Aakumi nen it o arum waka pemerintah inom, it aap inayuk warak menggaarak inom, inabu'me logonet, inoone konenggwi, ndi, eeriyak obeelom ambi kin age kenok, "Eeko logowok~o," yinuk, mbako logowak nduk yorage, eeke logot~o.
56003002	Aap ambi miyuk-meya eerogo pugwi, ndugwi pugwi, eeko logorak ti mage~o. Ata, iniki yanggonak logonet, yi aap ndi aap abok aret inabuwa mbako logowak nduk, yorage logot~o.
56003003	Nit kunduk, maan togop aret nineenggo'lek wi negen wonogwe, wone yo'niragaatak konengga'lek wonogwe, tu alik me nomo agan nogwe, aap ambi ayeloman yoge kenok, "E~o," yinuk, eeke menggi kwak, nit niniki nengge kenok eeriyak ninikilom mbakwi nogo mban eekwi, eeko nogogurak. Yi mendek ndi mendek eerit nogo logonet, maluk mban eekwi, neebi-keebi yogwe, nanini-kanini yogwe, ti mendek mban eeko nogogurak kwe,
56003004	ninagap ndaka Ala nen yi aakumi ndi aakumi inabuwa mba'nuk, obeelom eeppiyoorak nogo, kin ari wage nagagerik,
56003005	ninagap nda'ninabeegerak. Nit obeelom eeko nogogurak paga ninagap nda'ninabulik~o. Ata, at alik iniki nen ninabuwa mba'nuk, obeelom eeppinanege logonet, niniki maluk koorogo punuk, obaane'me ngget ndarogo pinanege, Aberiniki nen niniki ngget ogobakkigi'ninake, eereegerak ti paga ninagap nda'ninabeegerak.
56003006	At ninagap ndaka Yetut Keritut eereegerak paga Ala nen Aberiniki ndonggok togon wo'niragagerak.
56003007	At Ala iniki kunik nen eeppinaneegerak paga, "Aap yi, oba lek~o," yinuk, abu obeelom aret eerogo pinanege nagagerik, aap ambi ogoba eyate kolage menggi kwak, nit nineenik mondok-mondok logorak niniki lunik nogo kolaawok nduk, Aberiniki ndonggok togon wo'niragagerak.
56003008	An wone yokkigi ti, abet aret~o. It aakumi iniki Ala oba panggombunuk, abet mbakwi nogo iniki liippunuk, obeelom mban eeko logowak nduk, an yokkigirak ti, kulinik-kalinik koone omaawi paga yorage logot~o. "Wone yi, obeelom aret~o," yinuk, waganggwi paga obeelom ambi eekkoloorak aret me, yorage logot~o.
56003009	Wone irip me op eekkoloorak lek mendek inom, ndarak alom mbininggwi inom, Muta wone mbanak paga, "Yogop-ndogop," yogo logonet ndugwi pugwi inom, ti eerit nogo logonet, irip me time ambi eekkoloorak lek kagak we aanom warogo yogwe me, mbo puurak aret~o.
56003010	-
56003011	Aap aakumi iniki nomoninaka nogo nen abe wone mbo punuk, maluk mban eerit nage paga maluk onggo oba kwippatiyak kagak, eerit nage keenu me, ne mbere paga aruk wappunuk, mbo puurak aret~o.
56003012	An nen aap Aretemat ilik, aap Tikikut a, nappi wage logominggirik, o mayu kumulinggen wambi woroorak eyom paga o Nikopolit time logorak mbakirak me, time wonage me, kat mbet-mbet neya woraanok nduk, koongge logot~o.
56003013	Wone amburu mbangga aap Tenat nogo inom, aap Apolot nogo inom, mbet-mbet nappiya wage logonet, inamendek lek kenok, wogoranu~o.
56003014	It ninapuri ti, eyo anggen yegeelik pogom logokwak, it aakumi aaninggin inoba age kenok yeenggwaarogo logowak nduk, yabu liirogon eeriyak mamunggologo logowak~o.
56003015	It aap ninom minggirak abok aret an ninom nen keyage wakkako~o. Ndi, it Ala wone abet mba'nuk, iniki kunik ee'ninakwi kinom wonogwe time abok aret, "At Pawulut nen keyage wappinagagi~o," yinuk, yoret~o. Ala iniki kunik en eeppagage logonet, karum aret logogin~o. Naput wa!
57001001	Keritut Yetut wone yoranet nage minggirak paga keele maa'nabeegwaarak an Pawulut ninawot Timotiyut nimbirak nen, kat ninore Pilemon ninom niniki kunik logonet, eeko monggoorak inom,
57001002	nit niniriluk kwe Apipiya inom, aap Ala wone ninom piyanggo monggoorak ninore Arikiput nogo inom, Ala apuri kat kame kuwak eeko menggaarak inom, abok aret wone ambi yokkiraawi~o.
57001003	Ninogoba Ala ninowe Yetut Keritut imbirak iniki kunik nen wokkirogwe, kiniki ugun tayenak ale'nggen logobagip nduk, eeppinagagwi, eeko logogun~o.
57001004	-
57001005	Nore Pilemon wae. Kat kiniki ninowe Yetut oba panggombunuk abet mbake menggendak inom, it Ala apuri alik leenak abok aret kiniki kunik aganake menggendak inom, kabok an konengge me, tamban eeke logonet, kat koba niniki aberak wonage me, kulinik-kalinik, nogoba Ala, "Wa," yoge minggirak.
57001006	Kit abet mbakwi paga Ala apuri kinom monggotak nogo kinom kiniki ambit eeppunuk logonet, "Ndogop ee'ninakerak~o," yinuk, pagan-pagan yogwe paga Keritut ninom kunik logonet obeelom mendek eeppinaniyak mbake menggerak nogo, ambinom kineenu arubagip nduk, kinake tamban eeke minggirak.
57001007	It Ala apuri alik leenak kiniki kunik aganake logonet, iniki eyak wappiinet nage paga niniki kwippaneegindak me, niniki ale'nggen nggwok mbake logonet, "Wa," yokkigi~o, noreeluk.
57001008	Togop me, an koweeluk Keritut nimbirak kunik logonet, kat ambi eeriyak agaarak kagarak nogo, eeke logonok nduk, noone omaawi togon yokkiriyak op kwe,
57001009	kat an niniki kunik lombok wonage me, noone we yanggorogon yokkiriyak ee'nake~o. An Pawulut nogo aap abu nanggok agagirak~o. Ndi, Keritut Yetut oone wonok yonggo nege nagagirak paga keele maa'nabeegwaarak yogondak yime logonet,
57001010	an naput Onetimut awone nogo yokkiri~o. An keele maarogo mambiigo menggam yime logonet, an naput negen agagerak me,
57001011	aa'nduk, at kimbirak eerit noorak meek wonogogutak kwe, yogondak perak, kat kunduk, an kunduk, ninom eeriyak op lombok agaarak kagarak me nduk, yokkigi~o.
57001012	Yogondak keya woraawak nduk, kowagam nappi wagi ti~o. Ndi, at eebe wage logonet, an niniki inom nikkenok wage agaarik~o.
57001013	Obeelom wone yoranet nege nagagirak nogo paga an keele maarogo paneegwaarak yime wonage me, at kat kobaane'me an narum yime nimbirak logorak op aret mbakirak kwe,
57001014	kat unde nen, "E~o," yo'nega'lek me, obeelom eeppaniyak mbakendak kero, kiniki mba'nuk nen, "An eeppanuwam," noone omaawi paga yokkirigin lek~o.
57001015	-
57001016	Yogondak at keya wage nogo ti, aap inayeloman pogom keya wage ti lek~o. At aa'nduk mbaganeegerak nogo ti, we ne ambiriluk mbo paganuk mbaganeegerak kero. Ndi, yogondak perak, kat kore kimbirak iniki kunik lombok logomunggup nduk wage me, mondok-mondok wamen~o. At nimbirak ti, niniki mondok kunik kwe, kat kayeloman aret me, ndi, at kunduk, Keritut ninom niniki kunik logonet, keya woraagin me, mbo puurak mage~o, noreeluk.
57001017	Ti kenok, kat nimbirak ndak-ndak abet mbareegurak me, "Nore Pawulut aret~o," yinuk, an wo'naburak mbake nogo kokwak, at aret wamen~o.
57001018	Aa'nduk kimbirak logonet, maluk ambi eeppagage, kamendek ambi wagangge, eereegerak kenok, at yoriyak lek~o. Ata, an nobaalombok me, an aret yo'nirumunggun~o.
57001019	"At Pawulut nen yoga'lek kagak liiru mbanggerak~o," nombake keyo, "An Pawulut nen aret onggo wokkirigin~o," yinuk, wone ambiriluk ti, an neenggi lombok paga aret liiru mbanggigi~o. An wone yokkereegirak paga kiniki abet mbareegindak nogo ti, nanomat mbanak pogom koba wonage me, ambi yi inom koba pagakit lak kwe, mbo pigi~o.
57001020	Ai, noreeluk. Yokkigirak ti, abet aret eeke keenok, "Yi Ala nen iniki koonggerak paga eeke," komba'nuk, niniki ale'nggen ee'nabuwak nduk, at eebe wamen~o. Nimbirak Keritut apuri mban aret me, niniki ale'nggen eerogo panenok nduk, yokkigi~o.
57001021	An liiru mbanggege yi nogo mban kat eeke logonok nduk, yokkege ti lek~o. Ata, ando kat kiniki nen koombunuk ambinom nggwok togon eeke logomunggun abet aret kombake logonet mbanggigi~o.
57001022	Wone yokkigirak ti, eeke logonet, kat nake tamban eeke Ala aruk konembunuk, an keya woroorak koonnabigin abet aret mbake me, woraanuk nogo yuurak o ambi ogobakkigirogo panege logot~o.
57001023	Aap Epaparat Keritut Yetut wone yorage nagagerak nogo paga keele maarogo pereegwaarak yime nimbirak logonet, keyage wakkako~o.
57001024	Ndi, it nawurilogwe ninom eekwi nogo, Marakut kunduk, Aritarukut kunduk, Ndemat kunduk, Lukat kunduk, nit abok aret nen keyage wakkako~o.
57001025	At ninowe Yetut Keritut iniki kunik en eeppagage logonet, karum aret logogin~o. An Pawulut Timotiyut nimbirak nen abu aret yokkogo~o. Wa!
58001001	Maan aa'nduk Ala mbake menggerak nogo ninombomini ineenu aruwak nduk, Ala nen yorage kagak yoraga nogo, kulinik-kalinik inabi paga yorage, eerubok mendek inenggela'me eeriyak yorage, anebunu alitak lombok abok aret eeriyak yorage, eeke kenok, it nogo nen ninombomini yorogo nogogwaarak kwe,
58001002	o yogondak irip paga perak, ninenggela'me logonet, ogoba oone yo'nirage logowak nduk, aput lombok nappi wagagerak~o. "Naput mban yi mendek ndi mendek unde logowak~o," yinuk, mippege nagagerik, ogoba nen, "Yogop ee'nu, ndogop ee'nu," yoge kagak, aput nogo nen mbogut-nggween yi mendek ndi mendek abok aret wakkagagerak.
58001003	Ogoba mondok tiyanak eebe eya ndelenak-welenak aago kenok, "Wi!" ugwi nogo kokwak, aput ndak-ndak aret menggerak. Aput nogo ti, ogoba iniki ndak-ndak aret. Yi mendek ndi mendek wakkagagerak nogo abok aret, at oone omaawi paga pipporogo menggerak. Ninomaluk abok aret lek eerogo mbo nappege nagagerik, at agi mbogut paga mondok tiyanak menggerak nogo, eenggi abe'nggan paga tiyarogon kwi'nari laganeegerak wonage~o.
58001004	Togop aret me, at Ala nen, "Naput~o," yoge nagagerak nogo ti, malayikat ambi yoroolik me, it malayikat mendek tebenak negen iigak, at aput mondok tiyanak aret~o.
58001005	At Ala nen malayikat mendek ambi yoge logonet, "Yogondak kat an naput age, ndi an kat kogoba age, eekoorak~o," yinuk, ti yorulik. Ndi, ambi ari logonet, "An ti, at ogoba age, ndi, at ti, an naput age, eerugun~o," yinuk, ti yorulik mban.
58001006	Ata, Ala nen at aput ambolom ndarak nogo, o nggween paga yime wuppi woraakit nduk, eeke logonet, "Kit an nayonggo nugu monggotak malayikat abok aret at mban alut eeko logonip~o," yinuk, yorage,
58001007	ndi, ti'nuk, it malayikat eeko menggaarak nogo mbiningge logonet, "It an nayonggo nugu menggaarak malayikat nogo, o wiya pogom agago piige, Ndi, it an nayeloman mini nogo, kani omoonuk kwak eerogo piige, Eeke minggirak~o," yinuk, mbiningge, eereegerak kwe,
58001008	at aput eeke logorak awone ari logonet perak, "Nogoba Ala wae. Koone lengganogo yorage menggenom ti, mondok-mondok aret logogin~o. It kabu'me menggaarak inawone mondok koonak mban mbangge menggendak ti, Mbim obate mbanak ti kwak aret me, kat in wakkagak agan nogo logogun~o.
58001009	It obeelom eekwi iinok ti, kinikilom mbake, Ndi, maluk eekwi iinok ti, keebi lombok mbake, Eeke menggendak me, At Ala ti, kat kogoba Ala aret me, iniki ale'nggen kombake logonet, Amburu kilirogo pagareegerak paga koreewi tebenak iigak, inirimbaga tiyappagareegerak~o," yinuk, yoge nagagerik,
58001010	wone alik ambi ari logonet, "Nogoba~o. O maan aa'nduk nggween yi, alom kwippege, Kat keenggi paga nen mbogut ogobakkigirogo pege, Eereegindak~o.
58001011	Mbogut inom, nggween inom, ti lek arigin kwe, kat perak, kitok mondok aret menggendak~o. Yum maan yugu me, nibik ari kenok, mbo pogo mengga kwak, mbogut-nggween yi togop aret lek eerigin~o.
58001012	Yum etenggen maluk agaatak kenok, yuwi-mbuwi eerogo mbo punuk, Obaane'me alik ngget mendek yikkologo mengga kwak, mbogut-nggween yi, togop eerigin kwe, Kat perak, alik ageelik, kitok aret wonage, Nda'nagagindak eyom lek ageelik mondok aret wonage, Eeke menggendak~o," yinuk, aput yoreegerak kwe,
58001013	"It kinom wim mbanak mendek nogo, aan lebenogo kabu'me piiga'lek neegak, An neenggi abe'nggan kwi'nari mok~o," yinuk, yoreegerak nogo ti, it malayikat nen eeruwak nduk yoroolik~o. Ata, aput nen eeruwak nduk, yoreegerak ti paga, nonggop mbakop? Lek~o. At Ala nen, "Naput~o," yoge nagagerak nogo ti, it malayikat mendek ambi togop yoroolik me, it malayikat mendek tebenak negen iigak, at aput mondok tiyanak aret kogo~o.
58001014	Ndi, it malayikat ti nonggop negen menggaarak mbakop? Lek~o. It nogo aakumi inogoma ninigen iiga'lek nogo pogom logonet, Ala ake eeko menggaarak me, Ala nen aakumi inagap ndaruwak nduk, leenogo piyareegerak nogo, yeenggwaaraawak nduk, yonggo nappiige menggerak it aret~o.
58002001	Togop me, nit Ala wone ninaruk konembunuk waganeegurak nogo, mbo punuk nomo agan nogwe niyo, ambinom nggirik-nggerok agago porogo logowok~o.
58002002	Ala nen, "Yogop ee'nu, ndogop ee'nu," yereegerak wone nogo, it malayikat nen ninombomini we inaruk konembunuk, mbo puwak nduk, yoroolik. Ata, mondok eeko logowak nduk, lengganogo yorogwe iigak, taganogo punuk, maluk eeko mbareegwa, Ala nen onggo mondok ndak-ndak eeppiyareegerak me,
58002003	nit ninagap ndariyak wone mondok iya kooneegerak nogo, kobak eerogo punuk wonogwe niinok, nit teppinanigin mbakop? Mondok lek~o. Wone ti, aa'nduk ninowe nen aret paganogo yorage mbareegi, it koneneegwaarak nogo nen iniki yungguppegak yo'niroolik inoone mondok abet aret yo'nirogwe iigak,
58002004	"Wone yi abet aret~o," yinuk, waawok nduk, Ala nen ninagabiti warak mendek eeke, tam warak negen eeke, eerubok mendek eeke, eerit nage logonet, ninalitak lombok eeko logowok nduk, at Ala iniki mbareegerak nogo ndak-ndak Aberiniki nen tumbu'niragagerak kwe, mbo pugwi niinok, teppinanigin mbakop? Mondok lek aret~o.
58002005	"Mbogut-nggween yi lek age logonet, obaane'me ngget mendek ambi ari woraagin~o," yogo monggoorak nogo ti, at Ala nen, "Malayikat unde logowak," mba'nuk, yuulik.
58002006	Ata, aap ambi Ala wone liiru mbanak paga nen ari logonet, "Nit aakumi yi, taani me nduk, abe'ninake, Ndi, aap inapuri nit yi, taani me nduk, liippinanege, Eeke menggendak~o?
58002007	-
58002008	We yogondak luululuk, it malayikat tiyanak wonogwe iigak, nit aakumi tebenak logowok nduk, ogobakkigirogo pinanege, Ninendagembogut abu tiyanak ninayuk warak logowok nduk, koonogo pinanege, Eeke nagagindik, Yi mendek ndi mendek abok aret nit mban ninabu'me logowak nduk pereegindak~o," yinuk, yereegerak nogo ti, yi mendek ndi mendek nit aakumi ninabu'me pege logonet, ambiriluk ambi ninabu'me logorak lek ti mbarulik. Ata, abok aret ninabu'me logowak nduk kooneegerak nogo, liiru mbaneegerak kwe, yogondak yi paga ninabu'me wonage kaga'lek ogoorik~o.
58002009	At Yetut perak, tiyanak mondok ayuk warak wonage kogo ogoorik~o. At Ala iniki kunik en eeppinanege menggerak me, malayikat tiyanak iigak, aput ninalitak lombok ninake kambuwak nduk, ne ambit luulu at tebeppege mbareegi, nggween paga wambi wage nagagerik, ninake kangge logonet, andi-pandi kagak waganeegerak ti paga, aap ambi amindik-amendek li'luk eeppogo mengga kwak, Ala nen at aput togop aret ayuk wurogo tiyappereegerak wonage agaarik~o.
58002010	At yi mendek ndi mendek abok aret wakkage nagagerik, unde menggerak Ala nogo nen, "Napuri apit ninom ndak-ndak tiyanak logowok~o," yinuk, ninagap ndaruwak nduk, ninowe nen wo'niren noorak nogo, abut mbangga'lek kagak wo'niren noorak meek me, at kunduk iniki kole aruwak nduk, "Aa'nduk abut mbanikit~o," yinuk, andi-pandi eerogo at oba puurak kooneegerak nogo ti, op aret kooneegerak~o.
58002011	At Yetut nen ninomaluk lek eerogo punuk Ala ake leenogo pinanege menggerak nit inom, at leenogo pinanega inom, ninogoba Ala ambit aret me, ninowe Yetut nen, "Nawuri~o," yinuk, yo'niroorak agabiti mbaka'lek logonet,
58002012	"Kendage wiganogo noreewi wonogwe me yoranet nage, Kapuri kuwak aago inenggela'me kendage tiyappege, Eerigin~o," yinuk, yoge,
58002013	ndi, ambi ari logonet, "An niniki at paga panggonak wonage agarik~o," yinuk, yoge, ndi, ambi ari logonet, "Ala nen wo'nereegerak napuri ninom yime aret ogoorik~o," yinuk, yoge, eeke menggerak~o.
58002014	-
58002015	At Yetut ti, aap a'nuk kambemenggerak paga, at kanggwi alom unde menggerak Tile nogo omaawi lek eerogo punuk, it kambuurak inagabiti nen, "Nabelan-kabelan aruwok lak piriguru agan wagagerak yi, ao," yinuk, iniki mondok aaninggin ndugu agan koonit nugu logonet, iniki wakko'net nugwi nogo, teeluk eerogo piyaakit nduk, nit at apuri nineebe nggween paga kanggo monggoorak mendek ndak-ndak aret eekkolagagerak.
58002016	At eereegerak nogo ti, it malayikat mendek yeenggwaaraakit nduk eerulik~o. Ata, at Abarakam ombowologwe yeenggwaaraakit nduk, eereegerak me,
58002017	nit aakumi maluk eekwi niinok, Ala anini ninombake nogo, iniki yanggo yuwak nduk, Ala unde inowe nggwok logonet, ninabuwa nen puk aga'lek ko'lu-kii'me ninake eeke logowak nen, nit ee'ninake menggerak nogo, abok aret at ndak-ndak eeriyak age mbareegi, aa'nduk at awuri nit pogom aret eekkolagagerak.
58002018	At iniki nggagangge kagak, iniki lek agagerak kwe kagak, ogogumbuk nu'lek logorak mamunggolagagerak me, yogondak nit niniki nggagani wage kenok, ninake eeke logonet, yeenggwa nirage wonage agaarik~o.
58003001	Togop me noreewi~o. At mbogut paga menggerak nogo nen kinayonggo pege nagagerik, at apuri leenogo pinagareegerak me, nit wone abet mba'nuk, mugurok nogwe niigak, Ala unde ninowe nggwok logonet ninake eeke logowak nduk, nappi wagagerak Yetut nogo, liippogo logowok~o.
58003002	At Muta nogo, Ala awi wurik me logonet, eeriyak nogo puk aga'lek ko'lu-kii'me eeke nagagerak kwak, ninake eeke logowak nduk, Ala nen at Yetut mippereegerak nogo ndak-ndak eerit nage menggerak.
58003003	O wurik tebenak kagak, aap o wuketak nogo tiyappogo mengga kwak, Muta tebenak kagak, Ala nen Yetut mondok tiyanak logorak mbareegerak~o.
58003004	Yi o ndi o ti, aakumi nen aret wuko menggaarak kwe, yi mendek ndi mendek abok aret ti, Ala nen aret ogobakkigireegerak.
58003005	At Muta nen, "An Ala ayeloman aret me," yinuk, ake eerit nage logonet, peebi eeriyak wone aakumi ineenu aruwak nduk, Ala awi wurik me puk aga'lek ko'lu-kii'me at ake eeke nagagerak kwe,
58003006	Keritut perak, ogoba Ala awi wurik unde aput at aret me, togop aret ko'lu-kii'me eeke menggerak. Ndi, nit perak, nit niniki lunik ale'nggen mbakwi nogo, "Abet aret ee'ninabi woraagin~o," yinuk, at woroorak tokkogo logonet, mbo pega'lek mondok nu'lek porogo wonogwe niinok, Ala awi wurik ti, nit nineebe aret mbaruwok~o.
58003007	-
58003008	Togop me, Aberiniki nen ari logonet, "Kinombomini karume wogo logonet, inogogumbuk a'nuk, Ala wone, Nineebi~o, yinuk, Ala anini wunduwak nduk liirit-laarit yorit wogo nogogwaarak nogo kokwak, yogondak Ala nen wone kit yokkirage kenok, Nineebi~o, yinuk, kinogogumbuk arugup~o.
58003009	Karume time tahun 40 paga kinombomini inenggela'me eerit wage nogo, inigen kogo logonet kwe, Anini wungge kaamun ilik, lek a? yinuk, liirit-laarit yogak mban eeko nogogwaarak me,
58003010	anini nen mondok mberiragagirak. Mberirage logonet, An yokkirage eeka'lek logonet, kiniki mondok worokot-liinik monggotak yi, neebi a, yinuk,
58003011	An yonggonggolage minggim, kit ninom yonggonggola ungguurak abu lek~o, yinuk, Nanini nen nowak mbanogo wone ti abu aret yoragagirak~o," yinuk, yereegerak.
58003012	Togop aret yereegerak me, noreewi~o. Kit togon Ala mondok eenik menggerak kagak, nomonogo mbo punuk, abet mbaka'lek kiniki maluk koonit nugwi kiyo, tum wakkologo logonip~o.
58003013	"Ala nen ninooka'lek kagak," mba'nuk, maluk eerit nogo logonet, kiniki omaawi eekkinake kero, wone, "Yogondak~o," yereegerak nogo ti, lek aga'lek awo aret wonage me, Ala nen yokkirage nogo, konenggo logonet, kiniki eyak wat-wat yogo logonip~o.
58003014	Nit aa'nduk wone konembunuk, "Yi abet aret~o," yinuk, waganeegurak nogo, nggirik-nggerok agago porogo wonogwe niigak, o age yobok ari nage kenok, Keritut ninom kunik me, eeppinaniyak mbareegerak nogo, eeppinanege logogin aret~o.
58003015	"Inogogumbuk a'nuk, Ala wone, Nineebi~o, yinuk, Ala anini wunduwak nduk liirit-laarit yogo nogogwaarak nogo kokwak, Yogondak Ala nen wone yokkirage kenok, Nineebi~o, yinuk, kinogogumbuk arugup~o," yinuk, yereegerak liiru mbanak nogo ti,
58003016	taani nen Ala wone konembunuk, "Woorak nineebi~o," yinuk, at anini wunduwak nduk yogo nogogwaarak mbakop? Lek~o. At Muta nen it aakumi Iterali abok aret o Metit nen wogoren wundi wagagerak nogo nen aret liirit-laarit yogo nogogwaarak nogo lek a?
58003017	Ndi, Ala nen anini inoba piige kagak, tahun 40 eereegerak nogo, taani~o? Lek~o. It maluk eerit nogo mbareegwa, inooreegerak karume kambit nogogwaarak, inowak nggininit nagagerak nogo lek a?
58003018	Ndi, "An yonggonggolage mi-nggim kit ninom yonggonggola ungguurak mondok lek~o," yinuk, at owak mbanogo wone yoragagerak nogo ti, taani yoragagerak mbakop? Lek~o. It at oone taganogo punuk alik eerit nogo nogogwaarak nogo lek a?
58003019	It kinombomini nen aret iniki at oba panggombunuk, oone abet mba'nuk, mugurok nogo logolik me, it unggwi noorak meek aret agagerak iigo~o.
58004001	Togop me, at ninom yonggonggola ungguurak nduk, "Woraanip~o," yinuk, abok yo'niragagerak nogo, lek aga'lek awo aret wonage me, nit ambi eerumonggoorak paga ninom yonggonggola ungguurak meek age kero, liippunuk, eeko logowok~o.
58004002	Ninombomini wone obeelom wone yorogogwaarak koneneegwaarak kwe, iniki abet mba'nuk woolik me, wone ti paga ambi obeelom eekkoloolik we aanom warogo koneneegwaarak nogo kokwak, nit togon ndak-ndak, obeelom wone yo'nirogogwaarak nogo, abet mba'nuk wagangga'lek kenok, unggwi noorak meek age kero, liippogo logowok~o.
58004003	At Ala nen, "An yonggonggolage minggim, kit ninom yonggonggola ungguurak abu lek~o, yinuk, Nanini nen nowak mbanogo abu aret yoragagirak~o," yinuk, yereegerak liiru mbanak nogo ti, mbogut-nggween wakkage logonet, at eeriyak mbareegerak nogo, worok togon eeppunuk, muk tat yonggonggolage logonet yereegerak me, ti ngge nduk yereegerak mbakop? Lek~o. Ti, nit abet mbakwi ninom peebi yonggonggola ungguurak nogo aret nduk, yereegerak~o.
58004004	Ti'nuk, nogo 6 yippunuk, ko'lu 7 paga eeriyak Ala yereegerak liiru mbanak nogo, aap ambi nen mbiningge logonet, "At Ala nen, An yi mendek ndi mendek abu aret wakkagarak me, yinuk, nogo 6 yippunuk, ko'lu 7 paga tat yonggonggolage puk wonagagerak~o," yinuk, yereegerak nogo mbiningge,
58004005	ti'nuk, ambi ari logonet, "An yonggonggolage minggim, it ninom yonggonggola ungguurak abu lek~o," yinuk, yereegerak mbiningge, eereegerak liiru mbanak wonage ti paga
58004006	it aa'nduk obeelom wone yorogogwaarak nogo, taganogo mbo pereegwaarak paga Ala yonggonggolage menggim unggwi noolik me, inobaane'me aakumi alik mendek inom yonggonggola ungguwak nduk yereegerak kogo~o.
58004007	Togop me, wone, "Yogondak kit Ala nen yokkirage kenok, Nineebi~o, yinuk, kinogogumbuk arugup~o," yereegerak wone aginggwe aa'nduk mbininogo yokkiragarak nogo aret yi tahun ndi tahun eeppunuk, o peebi aap Ndawut nogo togop aret yoreegerak liiru mbaneegerak me, wone, "Yogondak~o," yinuk, Ndawut yoreegerak nogo ti, Ala nen ne alik ambi eyom paga aakumi alik mendek inom yonggonggola ungguwak nduk, iniki koombunuk, yoreegerak kogo~o.
58004008	Aap Yotuwa nen yonggonggologo menggam ninombomini piya woraanetak en, Ala nen ne alik ambi eyom paga yonggonggoloorak yereegerak wone nogo ti, yenetak lek kwe,
58004009	yereegerak aret me, Ala nen nogo 6 yippunuk, ko'lu 7 paga tat yonggonggolage wonagagerak nogo kokwak, yogondak nit Ala apuri kunduk yonggonggologo logowok nduk, o ne ambi punogo pereegerak wonage~o.
58004010	Ala yonggonggolage menggim ninom yonggonggola ungguurak mbakwi kenok, Ala nen yi mendek ndi mendek abu wakkage nagagerik, tat yonggonggolagagerak nogo kokwak, nit ndak-ndak tat yonggonggologo logogun~o.
58004011	Togop me, it Iterali mendek aa'nduk Ala wone taganogo mbo pogo mbareegwa, "Kit yonggonggola ungguurak lek~o," yinuk, yoragagerak nogo kokwak, nit ndak-ndak yo'nirage kero, unggwi nawok nduk, wakkenet unggwogo logowok~o.
58004012	At Ala mondok eenik logonet, alik en eerit nage menggi kwak, at oone ti ndak-ndak mondok omaawi alik en ninikime nggaganogo yo'nirage menggerak. Mbuti nggawi ngget peenok-peenok maarak ti, ngget mbuuluk negen me, ninendobanggun yunggu'me mondok pene'na unggwage logonet, ninowak kagak ninowak ako kin eeppi unggwage menggerak kwe, Ala wone yi perak, ngget mondok alik negen aret me, ninikime mondok nggoguk yi unggwage logonet, eeriyak niniki koonggo monggoorak nogo, abok aret leenogo kin eeppege menggerak.
58004013	Nit aakumi inom, yi mendek ndi mendek ogobakkigirik inom, abok aret at Ala enegen kage menggerak me, ambit-ambi at enegen neega'lek me nduk, kumaa'nariyak abu meek~o. At enggaanom paga yi mendek ndi mendek abok aret kin paga wonage me, at abok aret enegen kage menggerak~o. Togop aret me, nit eeko monggoorak nogo ambi kumaappugun lek abok aret mbininogo at yorugun~o.
58004014	Nit Ala unde ninowe nggwok Ala aput Yetut nogo, mbogut ta'mban-mban aago kagak irimbaga agi lombok tiyarogon kwi'nari lagangge nagagerik, yogondak ninake eeke wonage me, nit wone abet mba'nuk waganeegurak yogo monggoorak nogo, mondok nggirik-nggerok agago porogo logowok~o.
58004015	Ala unde ninowe nggwok nogo nen nit aap nggween paga mendek me, ninobaabut ninggin-nanggin eekwi niinok, "Eebi," ninomba'nuk ninake ugun-ugun eekeelik~o. Ata, "An kagagirak nogo aret eeginake~o," yinuk, ninake liirogon eeke menggerak~o. Nit ninabut mbaniyak nduk, aaninggin-paaninggin ninoba age menggerak nogo, at togop aret oba age kagak maluk eeka'lek ogogumbuk logonet, waganeegerak eenu me,
58004016	yogondak aaninggin ambi ninoba age kenok, ninabuwa mbake logonet, iniki kunik en eeppinanege kaawok nduk, ninagabiti mbaka'lek at Ala iniki kunik en eeppinanege menggim nogome panggo yi ungguwok~o.
58005001	At aap Ala unde inowe nggwok nogo ti, aakumi nen Ala alut eeko logonet, yi mendek ndi mendek ake pi wagaatak nogo, Ala wogoge, ndi, maluk eekaatak nogo, it inake warogo kani kumbege, eeke logowak nduk, Ala nen aakumi inenggela'me nen ambi leenogo mippegak eeke menggerak.
58005002	At aap ti, aap nggween paga mendek maluk eeke menggerak aret me, aakumi Ala wone liippega'lek nomo agan nogo logonet, maluk eekwi iinok, inabuwa mba'nuk, inake yanggorogon eeke menggerak.
58005003	Aakumi maluk eekwi nogo, inake warogo Ala wogoge logonet, at togon aap nggween paga mendek maluk eeke menggerak aret me, omaluk lek eerogo puwak nduk, ake warogo Ala wogoge menggerak.
58005004	Ndi, it iniki mba'nuk, "An Ala unde inowe nggwok logokit~o," yinuk, miikkologo logolik. Ata, Ala nen aap Karun leenogo mippereegerak nogo kokwak, leenogo mippiige menggerak.
58005005	Togop ndak-ndak at Keritut nogo nen, "An Ala unde inowe nggwok logokit~o," yinuk, tiyappatulik~o. Ata, Ala nen at yoge logonet, "Yogondak kat an naput age, ndi, an kat kogoba age, eekoorak~o," yinuk, yoge,
58005006	ndi, aap ambi nen Ala yereegerak wone liiru mbanak mbiningge logonet, "Aap Meliketerek eeke nagagerak nogo kokwak, kat an neebe unde logonet, mondok-mondok nake eeke logomunggun~o," yinuk, yereegerak mbiningge, eereegwaarak ti paga Ala nen aret leenogo mippereegerak kogo~o.
58005007	Maan at Yetut aakumi kwak nggween paga yime nege logonet, kambuurak agabiti nen leenggu maake logonet, oone nggwok paga tamban eeke, "Nagap ndaru~o," yinuk, Ala nggino yoge, eereegerak nogo, ogoba nen yoge kenok aruk konok mban eeke nagagerak me, aput nen tamban eereegerak nogo Ala aruk koneneegerak kwe,
58005008	"Naput aret kwe, andi-pandi oba pemenggaarak paga an yoge nogo, E~o, yinuk, yanggonak eeke logorak mamunggolaawak~o," yinuk, teppereegerak.
58005009	Teppege mbareegi, nit ee'ninake menggerak nogo, at abu li'luk eerogo mamunggolage nagagerik, nit at oone woppunuk, eerit nogwe nogo, abok aret nineenik mondok-mondok logowok nduk, ninagap ndake logorak alom at aret agagerak me,
58005010	Ala nen, "Aap Meliketerek eeke nagagerak nogo kokwak Ala unde inowe nggwok kat aret~o," yinuk, mippereegerak.
58005011	Wone yi mendek yokkiroorak ambik wonage kwe, ambinom koneniyak anggon eekkinake kagarak me, liirogon mbininogo yokkiroorak meek ee'naki~o, noreewi.
58005012	Kit o maan togon Ala wone konenggo nogogutak me, muk mamuniragak mendek logorak kwe, omaawi mendek noorak meek kenok, yilak amburu negen mban nonggo logorak kinobaabut kiigirak me, alom wone aa'nduk konenggo nogogutak nogo mendek mban ambinom mamunggiroorak ogotak kiigo~o.
58005013	It yilak amburu nunggwi nogo ti, elege-aabologwe pogom me, maluk eeriyak obeelom eeriyak eraambe yelok kaga'lek aret menggaarak kwe,
58005014	omaawi mendek nunggwi iinok perak, aap kole iniki warak pogom, Ala wone mondok liippunuk eekwi me, maluk eeriyak obeelom eeriyak eraambe yelok aret kogo menggaarak.
58006001	-
58006002	Togop me, nit abet mbaruwok nduk, Keritut eeke nagagerak wone aa'nduk mamunik nogo mendek mban mugurok nogo logorak lek~o. Ata, nit niniki kole ee'ninaburak wone nogo mendek inom woppunuk, mugurok nogo logowok~o. "Nit obeelom eekkolaawok," mba'nuk, eeko logonet kwe, kagak kanggo nogogurak wone nogo, mbo punuk, Ala abet mbakwi wone inom, niyome wanggwi wone inom, inanobak nineenggi tebembiinok, tamban eekwi wone inom, aakumi kanggaatak ineenik agago mippiyoorak wone inom, o age yobok paga inowak loonogo aaninggin inoba kwippiyamenggerak mondok-mondok yagan wako logorak wone inom, wone ti mendek abok aret ti, ogowa pugu pogom wonage op aret kwe, uum pega'lek ogowa mban pit nogwe ti mage~o.
58006003	Ata, nit niniki kole ee'ninaburak wone nogo woppunuk, mugurok nogo logowok~o. Ndi, Ala nen, "Eeriyak~o," ari kenok, ninom aret eerit nogo logowok~o.
58006004	It aakumi inomaluk mbo punuk, Ala wone konenggwi iigak, inikime eya aganake, mbogut paga nen onggo lek we wo'nirage nogo ombat kogwe, Aberiniki inikime waganggwi,
58006005	Ala wone ninikime obeelom eeppinanege nogo muk liippugwi, ndi, o age yobok paga Ala nen nineebe mondok alik negen eeppinaniyak wone nogo ineenu ogwe, eeko nagaatik,
58006006	mbo punuk, nomoninuk alik eerit nogwe iinok ti, Keritut eyo karo-karo paga ambinom nabenogo punuk, nggwok paga enggali wappugwi me, peebi inomaluk mbo punuk, Ala oba nabennari noorak abu meek aret kaagun~o.
58006007	O mayu wangge logonet, nggween yawenogo pegetak me, aakumi awi yakkolagaatak nogo nen anggen obeelom mbanggologwe Ala nen iige nagaatik, "Nggween yi, obeelom aret~o," yinuk, ale'nggen mbake menggerak kwe,
58006008	wola inom, alok inom, mban lagangge kenok perak, Ala nen, "Nggween yi, abu maluk me, pulunogo punuk, kani kumbikit~o," yinuk, mbake menggerak.
58006009	Noreewi~o. Kit nit niniki kunik me, wone ti eeriyak yokkirogoorak kwe, Ala nen togop eekkinaburak nit mbaka'lek ogoorik~o. Kit muk kinagap ndareegerak me, Ala nen aakumi inagap ndake logonet, obeelom eeppiige logorak mbareegerak nogo aret obeelom mban eekkinake logogin mbako ogoorik~o.
58006010	Kit kinogoba Ala a'me nggelok eeke menggerak me, at eyabu eerit nogo logonet, at endage tiyappuwak nduk, "Ao," mba'nuk, kinoreewi Ala apuri yeenggwaarogo nogogutak inom, yogondak awo yeenggwaarogwe wonogwe inom, at mari eerogo pigin lek~o.
58006011	O age yobok paga eeriyak niniki lunik wonogwe nogo, "Abet aret wo'niraagin~o," yinuk, wone ti paga kiniki panggonak logonet, kiniki mondok aganggen kerek togon kinalitak lombok mugurok nogo logorak, "Ao," lombok kinombako logonet, yokkirogo ogoorik~o.
58006012	Ala wone mugurok noorak kineebi eekkinake ti mage~o. Ata, Ala nen it aakumi, "Togop eeppinagagin~o," yinuk, wone yoragagerak nogo, abet mba'nuk, iniki inaanaganggenggwi lek mondok kwi'ndak wonogo mbareegwa, ndak-ndak eeppiyareegerak nogo pogom, kit togop ndak-ndak logorak kinombako ogoorik~o.
58006013	-
58006014	At Ala nen Abarakam abok yoge logonet, "An nen abet aret nale'nggen nggwok togon koba pagage logonet, kombowologwe apit wokkirigin~o," yinuk, yoreegerak nogo ti, at endage tiyanak kokwak, ambi wonage lek me, at endage aret kunogo yoreegerak.
58006015	Yoge mbareegi, Abarakam nen, "Abet aret eeppanigin~o," yinuk, iniki mondok kwippunuk, tokkage nagagerak me, abok yoreegerak nogo aret waganeegerak.
58006016	Aap ambi at oone mondok abet mbaruwak nduk, aap ayuk warak ambi endage kunogo yorage ti paga it wone onggo-onggo yogwe nogo, inoone lek aret age menggerak.
58006017	Nogo ndak-ndak at Ala nen, "Togop eekkabigin~o," yinuk, iniki koombunuk, abok yoreegerak nogo, "Peebi Abarakam ombowologwe nen Ala alik eeriyak iniki koombunuk, yo'niraagin lek, yo'nirage nogo abu ndak-ndak eerigin," nombaruwak nduk, wone eeppiyoorak Abarakam abok yoreegerak nogo yoge logonet, at endage inom kumbatinuk yoreegerak~o.
58006018	At Ala nen wone ambi iniki koombunuk Abarakam abok yoge, ndi, ti'nuk ambi, pilit mbarukwak at endage inom kunogo yoge, eereegerak nogo ti, at pilit puguniyak abu meek me, wone yugu alom mbere, lek eerogo puurak lek mendek aret yoreegerak. Ti yoreegerak paga at Ala nen, "An alik eeriyak niniki koombunuk, yokkiraagin lek~o," yinuk, nit ninagap ndarak mendek, "Wo'niraagin," yo'niragagerak niniki lunik mugurok nogo monggoorak nogo nen abet mba'nuk, mugurok nogo logowok nduk, abok yoreegerak me, nit mondok mugurok nogo logowok~o.
58006019	Yiiro niyo wonok nage kero, eyo nggwok paga mbarembogo mengga kwak, nit niniki ti, niniki lunik nogo paga aret mbarenak wonage~o. Yiiro eyo nu'lek paga mbarembogo mengga kwak, niniki lunik nogo ti, Ala awi wurik me yum oolo ogoorak kagak akem time mbarenak wonage me, lek arigin lek mondok nu'lek mbarenak aret logogin~o.
58006020	Ndi, at Yetut nogo ti, aap Meliketerek eeke nagagerak nogo pogom, Ala unde ninowe nggwok mondok-mondok logowak nduk, mippereegerak me, nit peebi unggwi nawok nduk, at aa'nduk ninake tu yarit unggwi nagagerak wonage~o.
58007001	Aap Meliketerek nogo ti, aakumi o Talem mendek inowe endagembogut inarum logonet, at tiyanak lombok menggerak Ala nogo, inom unde wonagagerak. Ne ambi paga aap inendagembogut ineebe ambik nen o Torom-Nggomora inawi oonda mbambunuk, inamendek kugun wonok nogwe me, Abarakam awuri inom muguren nage nagagerik, tebenogo piinok, kugun waganeegwaarak nogo ndininuk, iyokan ame wage me, aap Meliketerek nogo ka wungge nagagerik, ale'nggen Abarakam oba pereegerak.
58007002	Ale'nggen oba pege mbareegi, Abarakam nen ndininuk wagagerak nogo, "Kinamendek 10 wonage kenok ambi yendenogo an nake panu~o," yinuk, Ala nen yereegerak nogo ndak-ndak yendenogo Ala ake aap Meliketerek nogo wogoreegerak. Aap Meliketerek endage toonak nogo ti, alom mbere wonage. Ambi ti, "Iniki Abe Koonak Logonet Eeka Endagembogut~o," yinuk, yogwe, ndi, ambi, at o Talem endagembogut wonagagerak me, endage ambi, "Aakumi Iniki Ugun Inale'nggen Mbakwi Inogoba Endagembogut~o," yinuk, yogwe, eeko nogogwaarak.
58007003	At aap Meliketerek nogo ti, agalo-ogoba inom, ndarak alom inom, ne nda'nagagerak inom, ne kambeegerak inom, mbininogo liiru mbanak lek ti paga at Ala aput kwak Ala unde mondok-mondok itok menggerak kogo~o.
58007004	At Abarakam ti, nit apit ninombo aap nggwok aret wonagagerak kwe, at awim tebenogo piinok, wage nagagerik, kugun wogo ndininuk wagagerak nogo obeelom kenok, yendenogo Ala ake aap Meliketerek wogoreegerak ti paga, at Meliketerek nogo ti, aap mondok nggwok aret kogo~o.
58007005	Ala nen wone, "Yogop ee'nu, ndogop ee'nu," yinuk, aakumi Iterali mendek yorage logonet, "Kinamindik-kinamendek 10 wonage kenok, ambi yendenogo an nake panugwi kiinok, it an neebe unde Lewi mendek nen mban waganggo logowak~o," yinuk, yoragagerak liiru mbanak nogo ti, it Abarakam ombowologwe nen Ala ake pugwi nogo, inoreewi it mendek nen pugwi kwe kagak aret it Lewi ombowologwe nogo nen waganggo logowak nduk, yoragagerak kwe,
58007006	aap Meliketerek perak, Lewi mendek ndarak lek kwe, Abarakam nen Ala ake pugu yendenogo wogoge mbareegi, "Ala nen abok yoreegerak nogo porogo menggerak nogoba aap nggwok yi aret me, nagabiti~o," yinuk, yuurak kwe kagak, wagangge nagagerik, ale'nggen oba pereegerak.
58007007	It aap inoweewi inendage warak nogo nen, inawuri inendage lek tebenak mendek inale'nggen inoba piigo menggaarak nogo lek a? Togop eeko menggaarak me,
58007008	it aap Lewi ombowologwe Ala ake pugu waganggo menggaarak nogo ti, it aap ambi kangge kagak, obaane'me ambi mippegak eeko menggaarak mendek nen, Ala ake pugu waganggo menggaarak kwe, at ambi eereegerak nogo ti perak, "Ndi eyom paga kambeegerak," liiru mbanak lek me, at mondok-mondok eenik logonet, wagangge menggerak nogo mendek negen aret kogo ogoorik~o.
58007009	-
58007010	Ndi, aap Meliketerek nogo nen Abarakam ka wungge mbareegi, Abarakam nogo nen at ombooluk Lewi nogo nda'naga'lek awo inikime kagak Ala ake pugu wogoreegerak me, it Lewi mendek Ala ake pugu waganggo menggaarak nogo nen Ala ake pugu aap Meliketerek wogoreegwaarak yuurak ti, op aret~o.
58007011	It aap Lewi ombowologwe nogo, Ala unde logonet eeko logowak nduk, Ala nen mippiige mbareegi, it nen aakumi inake eeko logonet obeelom eeppiyaawak nduk, "Yogop ee'nu, ndogop ee'nu," wone yugu inom yoragagerak nogo, eeko logonet kwe, it eekwi paga aakumi obeelom aganaburak op logonetak en, peebi it aap Ala unde Karun ombowologwe mendek nogo mbo piinok, aap alik Meliketerek mendek ambi mippiyoorak koonenetak lek~o.
58007012	Ndi, it Ala unde logonet eeko menggaarak nogo, lek eerogo punuk obaane'me alik ngget mendek ambi eeko logowak nduk, mippiige kenok, it eeko logorak wone ngget mendek inom yorage menggerak.
58007013	At Meliketerek mendek mippuurak an yokkiragarak nogo ti, at ninowe Yetut nen eeke logorak me nduk, yokkiragi~o. At anebunu Lewi mendek lek anebunu alik mendek me, at anebunu mendek ambi nen aakumi inake warogo kani kunggo menggam nogome Ala unde logonet, eeko menggaarak nogo, eeka'lek aret agaarik~o.
58007014	At ninowe ti, anebunu Yekura mendek nit abok nineenu~o. Ndi, Muta nen, "Peebi aap Yekura mendek ambi Ala unde logogin~o," yinuk, ti yuulik kwe,
58007015	aap anebunu alik ambi Meliketerek kokwak, Ala unde logowak nduk kin agagerak ti paga, Ala nen inanebunu Lewi mendek nogo mbo piinok, aap anebunu alik mendek mippuurak kooneegerak kogo ogoorik~o.
58007016	Aap alik Meliketerek kokwak Ala unde logowak nduk, mippereegerak alom nogo ti, aakumi nen, "Aap ti mendek ndarak kenok ambi Ala unde logorak~o," yinuk, wone lengganak nogo paga mippulik~o. Ata, at lek eerogo puurak lek mondok itok eenik menggerak ti paga Ala nen aret mippereegerak.
58007017	Ala nen at mippege kenok eeke logorak wone yoge logonet, "Aap Meliketerek eeke nagagerak nogo kokwak, kat an neebe unde logonet, mondok-mondok nake eeke logomunggun~o," yinuk, yoreegerak liiru mbanak nogo ndak-ndak aret mippereegerak.
58007018	-
58007019	Ti eereegerak paga Muta wone lengganogo yoreegerak nogo, mugurok nogo logonet, obeelom eekkolaawok nduk, eekwi iigak kwe, obeelom eerogo piiga'lek we aanom warogo eeko nogogwaarak me, "Yogop ee'nu, ndogop ee'nu," wone aa'nduk lengganak nogo, lek eerogo punuk, wone alik ngget mendek kin eeppereegerak me, "Wone yi, mugurok nogwe paga obeelom eeppinaniyak abet aret kogo," yinuk, niniki lunik logonet, Ala owagam nagak eeko ogoorik~o.
58007020	It aa'nduk Ala unde logonet, eeko logowak nduk, mippiigo logonet, pilit mbakwi iyo, Ala endage kunogo mippiigo logolik kwe,
58007021	Ala nen at Yetut mippege logonet perak, "Kat an neebe unde logonet, mondok-mondok nake eeke logomunggun~o, yinuk, At endage kunogo kumbuk mbaneegerak me, Oone alik arigin abu lek~o," yinuk, yoreegerak nogo ti, at endage inom kunogo mippereegerak ti paga at Yetut ninake eeke logowak nduk koonogo mippereegerak nogo,
58007022	eeke logonet, aa'nduk eekwi yobok ari nagagi kwak, yobok yigin lek~o. Ata, yogondak mondok lik togon aret eerigin mbako logowok~o.
58007023	Ndi, ambi, it aa'nduk Ala unde logonet eeko nogogwaarak nogo, mondok-mondok eeko logolik. Ata, ambi kangge kagak obaane'me ambi mippegak eeko nogogwaarak me, ineebe ambik nen aret eeko nogogwaarak kwe,
58007024	Yetut perak, mondok itok menggerak me, ambi obaane'me mi'na'nuk eeke logogin abu lek~o. At alik nen mondok-mondok eeke logogin~o.
58007025	Togop me, nit aakumi niniki at oba panggombunuk, Ala owagam nogwe niinok, at ninake Ala yoriyak nduk mondok eenik mi'ndak menggerak me, ninagap ndarogo mondok obeelom agago pinaniyak op aret~o.
58007026	Ala unde ninowe nggwok ninake eeke logonet, obeelom eerogo pinanuwak nduk mippuurak agagerak nogo ti, Keritut aret~o. It aakumi maluk eekwi inenggela'me nege nagagerak kwe, at maluk ambi eeke, ndi, aakumi inoone at oba pugwi, eeka'lek mbareegi, mbogut ta'mban-mban aago kagak, irimbaga tiyarogon kwippi laganeegerak. Kwippi lagangge mbareegi, at maluk eeka'lek mondok obeelom ake leenak aret me, nit aakumi ninabuwa nen ninake eeke wonage~o.
58007027	Ninake eeke logonet, it aap Lewi mendek Ala unde inoweewi nggwok nogo nen ko'lu-kii'me aakumi inake warogo Ala wogogo logonet, aa'nduk it maluk eekaatak nogo lek aruwak nduk, Ala wogogwi, ti'nuk, peebi aakumi ugun maluk eekaatak nogo lek aruwak nduk inake wogogwi, eeko mengga kwak, at togop eekeelik~o. At Keritut perak, "It maluk eekwi nogo, lek eerogo piyaakit nduk inake kambikit~o," yinuk, Ala ake warogo wogogo nogogwa kwak, nit ninomaluk lek eerogo pinanikit nduk, at ne ambit mondok nggaruk togon ninake kambeegerak.
58007028	Wone Muta yoreegerak ndak-ndak eeko logonet, it aap nggween paga mendek kagak Ala unde inowe nggwok logowak nduk, mippiigo menggaarak kwe, Ala nen at aput mippege logonet, endage kunogo yoreegerak nogo ti, wone Muta yoreegerak nogo aa'nduk kagak peebi yoreegerak me, at aput iniki mondok koleewak Ala unde ninowe nggwok ninake eeke logowak nduk, mippereegerak.
58008001	Nit wone yogwe yi nogo, alom liirogon yi aret yokkira~o. Ala unde ninowe nggwok ti, togop aret wonage~o. At ninogoba mondok tiyanak menggerak mbogut paga wone lengganogo yorage menggim eenggi abe'nggan paga kwi'nari laganeegerak logonet,
58008002	it aakumi nen ooliya negen wureegwam nogome eeke lek~o. At ooliya abe Ala nen wureegim Mage Lombok Menggim time aret ninake eeke agaarik~o.
58008003	At Ala unde inowe nggwok nogo ti, yi mendek ndi mendek Ala ake pege, at ake warogo wogoge, eeke logowak nduk, leenogo mippogo menggaarak nogo ndak-ndak, Ala unde nit ninowe nggwok yi nogo kunduk, ninake eeke logonet, at we eeke logorak meek~o. At togon amendek ambi Ala ake puurak aret~o.
58008004	Ala unde ninowe nggwok yi nogo ti, nggween paga yime ninom logonetak en, at Muta nen, "Ala ndogop wogogo logonip~o," yinuk, lengganogo yoragagerak nogo ndak-ndak, wogogo logowak nduk, Ala unde ineebe muk mippiyareegerak wonogwe me, Ala unde ninowe nggwok logonetak lek~o.
58008005	At Muta nen it aap Ala unde logonet, eeko logowam ooliya negen wuriyak nduk eeke me, Ala nen, "Puut irimbaga nen wakkagak, Yogop aret ogobakkigirumunggup~o, yinuk, yokkigi yi, ndak-ndak aret eeko logowak, yegerak, yoret~o," yinuk, yoreegerak me, o eebe mbogut paga wurik wonage kagak, it Ala unde inoweewi nogo ti, we ogut wakkagak ooliya wurik paga eeko menggaarak kogo ogoorik~o.
58008006	Ndi, yogondak eerogo pinaniyak kooneegerak wone nogo ti, mondok iya lombok me, wone maan yugu eeko logonet, eerogo pinaniyak meek kenok, Yetut nen Ala ninom lambunninabuwak nduk, wone maan yugu ti, eerulik. Ata, wone alik ngget mendek koonogo pinanege nagagerik, yogondak ninowe nggwok logonet, mondok alik negen ninake eeke agaarik~o.
58008007	Wone aa'nduk Ala nen koonogo yo'niragagerak nogo, obeelom eeppiigo logonetak en, peebi eerogo piyoorak wone ti, koonogo yoraanetak lek kwe,
58008008	Ala nen wone yugu kagak at apuri alik eekwi iige nagagerik, inaruk wake logonet, "It Iterali paga wiganak inom, it Yekura paga wiganak inom, It ninom wone ngget mendek koonogo puurak eyom panggoni woraagin~o.
58008009	It inombomini o Metit nen wogoren wundi woraakit nduk, neenggi pigiren wundi wage logonet, Wone ninom koonogo yoragagirak nogo, it liippunuk, eerit naga'lek mbareegwa, An inogoba Ala nen aret mbo piyareegirak me, Wone ti mendek an ambinom ninom koonogo pigin lek~o. Ata, wone alik ngget mendek ninom koonogo pigin~o, yinuk, an Ala nen aret yagi~o.
58008010	Ti eyom abu aret age kenok, it Iterali paga wiganak wone ngget mendek ninom koonogo puurak nogo yi aret. Eeko logorak wone yoragagirak nogo, inikime nabenogo piige, It inikime liiru negen mbanogo piige, Eerigin me, An it inogoba age, ndi, it an napuri ogwe, eerugun~o.
58008011	It inendage abu tiyanak inom, inendage abu tebenak inom, abok aret neebe ineenu arugun me, Aap ambi at imbirak menggerak nen, Ala ndogop~o, yinuk, mamunege, Aap ambi oreeluk yoge logonet, Ala eebe keenu aru~o, yinuk, yoge, Eerugun lek aret~o.
58008012	It inobaabut maluk lombok logonet eekwi nogo, an lek eerogo pege, Ndi, it maluk eekwi nogo, an nen aberak logogin lek, nami eerogo pege, Eerigin~o, Yinuk, an Ala nen aret yagi~o," yereegerak nogo ti,
58008013	"Wone alik ngget mendek koonogo pigin~o," yereegerak ti paga wone aa'nduk yugu nogo meek negen agagerak me, yi mendek ndi mendek maan mendek etenggen maluk agaatak kenok, mbo pogo menggaarak nogo kokwak aret mbo pereegerak~o.
58009001	Wone aa'nduk koonogo yoragagerak nogo eeko logonet, Ala alut eeko logorak kenok, "Togop aret eeko logonip~o," yinuk, yoragagerak wone yugu inom, eeko menggam aakumi nen wureegwam nogo inom, wonagagerak.
58009002	Ala unde nen eeko logowam ooliya negen wuko logonet, ko mbere ogooreegwaarak. Ko endekenggwe ogoorak ti, "Mage Menggim," yogo nogogwaarak me, ndi wuninogo pegak ogobakkigirik inom, roti Ala ake pogo nogogwaarak eyo ndoonak inom, time aret wonagagerak.
58009003	Ndi, yum endekem tugunik kagak ko oolo akenggwe ogoorak me tugunik nogo ti, "Mage Lombok Menggim~o," yogo nogogwaarak me,
58009004	obari abe kaga kunggo menggam mbuti emas paga ogobakkigirik nogo, time aret wonagagerak. Ndi, togolowak mbuti emas paga ogobakkigirik me, mbi mana ando yonggolak inom, aap Karun owaanggun paga agarip wundeegerak nogo inom, ndi, Ala nen wone yugum paga liiru mbanogo Muta wogoreegerak nogo inom, abok aret Ala aloobut mbanak enaagan-ambokan mbuti emas mban nabenak wonagagerak nogome yonggolak o akenggwe Mage Lombok Menggim time aret wonagagerak.
58009005	Ndi, malayikat negen aakumi, "Wi," irogwe kerub mbere inogut nogo, aakumi inomaluk lek eerogo punuk, Ala inom lambungge menggim aloobut mbanak irimbaga ina'naabit wiganogo punuk, nobapporogo wonogogwaarak. Wone ti mendek ando apit mbininogo yokkiroorak kwe, meek me, ando kagak nggaruk togon ti aret yokkiragi~o.
58009006	Ooliya wurik ko ogoorak nogome togop aret ndigik-ndegek aago wonagagerak me, it Ala unde nogo, Ala ayuk wuko logonet eeko menggaarak nogo nen, eeko logowok nduk, ko endekenggwe nogome ko'lu-kii'me unggwi nogo nogogwaarak kwe,
58009007	ko ore akenggwe ogoorak nogome perak, at Ala unde inowe nggwok nogo mban tahun ambi eeke kenok, ne ambit paga mban unggwagak eeke nagagerak. Ndi, unggwagak eeke logonet, we unggwage logolik~o. Ata, at omaluk lek eerogo pege, ndi, oreewi nen, "Nit maluk eerulik," mbakwi iigak, Ala nen maluk eekaarak inombake kero, lek eeppiige, eeruwak nduk, inake amiya kilirik wonok mban unggwagak eeke nagagerak.
58009008	Ti eeke nagagerak paga Aberiniki nen paganogo yo'nirage logonet, ko endekenggwe eeko nogogwaarak nogo lek aga'lek awo eekwi wonogwe me, ko akenggwe Mage Lombok Menggim nogome tu paarogo pinanega'lek awo narak wonage nineenu aruwak nduk, yo'nirage nagagerak~o.
58009009	Ooliya wurik me eeko nogogwaarak nogo ti, eebe yogondak kin agaarak eekwi yi, ogut wakkagak aret eeko nogogwaarak me, yi mendek ndi mendek Ala ake pugwi, Ala ake warogo wogogwi, eeko nogogwaarak kwe, it wogori wogwe ti paga, "Nomaluk abu lek eerogo punuk, obeelom agago panegi~o," yinuk, iniki ale'nggen logolik. Ata, inomaluk aberak aret wonogogwaarak me, we ogut wakkagak aret eeko nogogwaarak kogo~o.
58009010	It yi mendek ndi mendek Ala wogori wogo nogogwaarak nogo ti, ineebe op logowok nduk, "Mbi inom, niyo inom, ndogop eerogo punuk nunggwi, kinabin ndogop eerogo kookwi, eeko logonip~o," yinuk, wone yugu kagak alik eeko nagaatik, onggo pi wagak eeko nogogwaarak me, peebi wone ngget mendek kin ari wage kenok, lek eerogo puwak nduk, eeko nogogwaarak kwe,
58009011	Keritut perak, Ala unde ninowe nggwok logonet, Ala nen mondok alik negen obeelom eerogo pinaniyak kooneegerak nogo, eeppinanikit nduk wage nagagerik, Ala nen yi mendek ndi mendek ogobakkigirogo pereegerak nggween paga wonage nogo mendek aakumi nen kuwak eeppunuk wureegwam nogome eekeelik~o. Ata, at o alik nggwok mondok abe lombok wurik nogome unggwi nage nagagerik, ninake eeke agaarik~o.
58009012	Ndi, at yum oolo ogoorak kagak Mage Lombok Menggim unggwi nage logonet, tapi inom, ndomba inom, amiya wonok unggulik~o. Ata, at amiya lombok wonok ne ambit aret pi unggwage nagagerik, nit mondok-mondok ninagap ndarak logowok nduk, ninonggo mbanogo pereegerak~o.
58009013	It aakumi eeriyak mage yugu kagak, ugun eeppunuk tapi inom, ndomba inom, amiya wonok wogwe, ndi, it aap lu pigaganggaatak inoba kooka'lek iinok, Ala nen inooke kero, inoba koo'naruwak nduk, tapi warogo kani kumbunuk, wun waganogo inagabolo paga yumbunogo piigwi, eekwi iinok, ineebe obeelom ogo nogogwaarak nogo kokwak,
58009014	Keritut amiya ti perak, iya lombok me, ninomaluk koo'ninaburak meek mbakop? Lek~o. At mondok itok menggerak Aberiniki nen eeppege kagak, ndomba awinde-obande aago lek obeelom nogo pogom iniki nen at eebe aret nit ninake Ala wogoreegerak me, yogondak nit Ala mondok eenik itok menggerak nogo, ake eeko logowok nduk, wone aa'nduk aanom warogo mugurok nogwe niigak, ninomaluk lek aga'lek abe'nagak mban eeke kagak kambit nogo nogogurak nogo, at amiya paga lek eerogo punuk, mondok obeelom eerogo pinaniyak op aret mbako logowok~o.
58009015	At togop eereegerak me, Ala nen wone aa'nduk koonogo yoragagerak nogo, eerit nogo logonet, ndak-ndak eeka'lek taganogo punuk, maluk eeko mbareegwa, keele maarak negen wonogwe nogo, inonggo mbanogo punuk, wondet aago nugu logowak nduk, inake aap ambi muk kambeegerak me, Ala nen, "Mondok logorak mendek wokkiraagin~o," yinuk, yonggo piyareegerak nogo nen wone alik woppunuk, eerit nogwe paga wone alik ngget mendek koonogo yo'niragagerak nogo waawok nduk, Keritut ninake eeke menggerak.
58009016	Aap ambi nen, "An kangge neenok neyate it ndogop-ndogop mban kolaawak~o," yinuk, liiru mbanogo pegetak kwe, "Abet aret kanggerak~o," yinuk, liiru mbanak lek kenok, eyate tumburirogolik~o.
58009017	At liiru mbanogo pegetak nogo awo eenik wonage kagak, "Togop koloorak~o," yinuk, liiru mbanak nogo ti, tumburirogolik~o. Eebe kangge kenok perak, tumburirogo menggaarak me,
58009018	wone aa'nduk Ala nen koonogo yoragagerak nogo, eeko logowak nduk, amiya werenogo puulik ta lek~o.
58009019	Ata, at Ala nen, "Yogop ee'nu, ndogop ee'nu," yinuk, wone nogo abu yoge mbareegi, it Yakuri nen eebe aret eeko logowak nduk, Muta nen wone nogo abok aret mbininogo yorage nagagerik, tapi-ndomba amiya niyo inom tooppunuk, ndomba eeruwak maa'ngga warak yigirok paga kunogo tamombunuk, mbuku pirik-perek aago liiru mbanak paga inom, aakumi ineebe paga inom, abok aret werenogo nagabit nagagerak.
58009020	Nagabit nage logonet, "Kit, E~o, yinuk, eeko logobagip nduk, Ala nen wone koonogo yokkiragaarak yi, Abet aret eerigin, mbako logobagip nduk, amiya yi, kinoba werenogo pinagagi~o," yinuk, yoragagerak nogo~o.
58009021	Ti eeppege nagagerik, ooliya wurik inom, Ala alut eeko logonet, eeko menggaarak yi mendek ndi mendek inom, abok togop aret amiya werenogo pereegerak.
58009022	Wone Muta yoreegerak nogo ndak-ndak eeko logonet, yi mendek ndi mendek abok aret amiya paga mban obeelom aruwak nduk, amiya werenogo puurak wone yugu me, amiya kilika'lek kenok ti, ninomaluk lek eerogo puurak lek aret kogo ogoorik~o.
58009023	Togop me, mbogut paga eeko logorak ogut wakkagak eeko nogogwaarak yi nogo ti, obeelom aruwak nduk amiya paga togop aret kooppunuk eeko nogogwaarak kwe, mbogut paga nen eeko logorak yi mendek ndi mendek ti perak, iya me, obeelom aruwak nduk, tapi-ndomba amiya paga kooriyak meek~o. Ata, amiya omaawi alik mendek paga kooriyak perak op~o.
58009024	Togop me, Keritut nogo ti, o abe wurik kagak ogut wakkagak Mage Menggim aakumi nen wureegwam nogome unggulik~o. Ata, at mbogut paga lombok unggwi nage nagagerik, Ala enggaanom paga ko'lu-kii'me ninake eeke agaarik~o.
58009025	Ndi, Ala unde inowe nggwok nogo nen Mage Lombok Menggim nogome unggwi nage logonet, at amiya wonok unggwi nage logolik~o. Ata, at nen tapi-ndomba amiya nogo mban wonok tahun ambi eeke kenok, ne ambit paga unggwagak eeke nagagerak kwe, Keritut perak, "Inake kambikit~o," yinuk, mbogut paga time kulinik unggwi nagak eeke logolik~o.
58009026	At Ala unde inowe nggwok nogo nen tapi-ndomba amiya wonok tahun ambi eeke kenok, unggwagak eeke nagagi kwak, Keritut nen at amiya paga togop eeke logonetak en, at o wakkagagerak kuli nen nok, yogondak kuli yagan wakak mban eeke logonetak kwe, at amiya lombok paga yi maluk ndi maluk abok aret lek eerogo pikit nduk, o age yobok yogondak panggoni wage yi paga, "Inake kambikit~o," yinuk, wambi wage nagagerik, ne ambit paga ninake yagan warogo kambeegerak.
58009027	Nit ne mbere paga kambugun lek~o. Ne ambit mban kambuurak koonak me, ne ambit kanggwi niinok, Ala nen ninowak loonigin nogo ndak-ndak
58009028	Keritut kunduk, nit yi aakumi ndi aakumi abok ninomaluk lek eerogo pikit nduk, wage nagagerik, ne ambit paga ninake kambeegerak me, peebi wage logomenggerik perak, ninomaluk lek eerogo pinanikit nduk, woraagin lek~o. Ata, nit abok at woraawak nduk, tokkogwe nogo ninagap ndarogo wo'niren naakit nduk woraagin~o.
58010001	Wone Muta yoreegerak eerit nogo nogogwaarak nogo ti, eebe lek aret kwe, eebe peebi obeelom ee'ninaburak wone yugu nogo, we ogut wakkagak aret eeko nogogwaarak me, yi tahun ndi tahun tapi-ndomba nogo mendek mban warogo Ala wogogak eekaatak kwe, ti paga it wogori wogo nogogwaarak nogo obeelom ogo logolik.
58010002	It wogori wogo nogogwaarak nogo ti paga obeelom ogo logonetak en, inomaluk inikime aberak wonage nogo, lek a'netak me, peebi ambinom warogo wogori wagak eeko logonetak lek~o.
58010003	-
58010004	Tapi-ndomba amiya ti paga ninomaluk lek eerogo puurak meek~o. Aberak mban wonage kenok, yi tahun ndi tahun tapi-ndomba wonok Ala wogori wagak mban eeko nogogwaarak.
58010005	Togop me, Keritut nggween paga wambi woraakit nduk, at ogoba Ala yoge logonet, "Kat kake warogo wokkugwi inom, yi mendek ndi mendek kat kake pugwi inom, Kat keebi mbake logonet, an neebe aakumi ineebe kwak agago panenok nduk, punogo paneegindak~o.
58010006	Kake warogo kani kunggwi inom, Inomaluk lek aruwak nduk, kake warogo wokkugwi inom, Kat kiniki ale'nggen mbaka'lek keege nagagirik,
58010007	Ai, nogoba Ala~o. An eeriyak nombareegindak mbuku pirik-perek paga liiru mbanak wonage nogo, an neebe nen aret eerikit nduk, agarik~o," yinuk, yoreegerak.
58010008	Keritut nen Ala yoge logonet, "Yi mendek ndi mendek kat kake pugwi, kake warogo wokkugwi, tapi-ndomba warogo enaani kani kumbugwi, aakumi inomaluk lek eerogo piyaanok nduk, warogo wokkiri wogwe, eekwi ti mendek abok aret ti, kat kiniki ale'nggen lek keebi mbake keegak eekwi~o," yinuk, yoreegerak nogo ti, wone Muta yoreegerak aret eekwi kwe kagak, yoge nagagerik, ti'nuk,
58010009	"An eeriyak nombareegindak nogo, an neebe aret eerikit nduk, agarik~o," yinuk, yoreegerak ti paga, it aa'nduk eeko nogogwaarak nogo, lek eerogo punuk, obaane'me peebi alik ambi eeko logowak nduk, tiyappereegerak kogo~o.
58010010	Yetut Keritut nogo nen at Ala eeriyak iniki mbareegerak nogo ndak-ndak aret eeke logonet, ninake kambikit nduk, at eebe ne ambit aret Ala wogoreegerak ti paga, ninomaluk mondok lek eerogo punuk, obeelom agago pinanege nagagerik, nineebe Ala ake leenogo pinaneegerak.
58010011	It aap Ala unde abok aret ko'lu-kii'me kulinik-kalinik aakumi inake eeko logonet, tapi-ndomba nogo mendek mban warogo Ala wogogo nogogwaarak kwe, inomaluk lek aga'lek itok aret wonagagerak.
58010012	At Ala unde Keritut perak, nit abok ninomaluk mondok lek eerogo pikit nduk, "Inake kambikit~o," yinuk, at eebe ne ambit nggaruk togon Ala wogoge nagagerik, Ala eenggi abe'nggan paga kwi'nari laganeegerak logonet,
58010013	Ala nen at inom wim mbanak mendek aan lebenogo abu'me tebenogo piyaawak nduk, tokkage agaarik~o.
58010014	Ala nen at apuri at ake leenogo patiyak mbareegerak nogo, inomaluk abu lek eerogo punuk, mondok obeelom aago logowak nduk, ninake kangge logonet, at eebe ne ambit nggaruk togon Ala wogoreegerak.
58010015	-
58010017	At Aberiniki nen nit yo'nirage logonet, "Ti eyom abu aret age kenok, it Iterali paga wiganak wone ngget mendek ninom koonogo puurak nogo yi aret~o. Eeko logorak yoragagirak nogo inikime nabenogo piige, It inikime liiru negen mbanogo piige, Eerigin~o," yinuk, ari nagagerik, ti'nuk, ambi ari logonet, "It Ala wone taganogo pugwi, Maluk eerit nugwi, eekwi iinok, An aberak logogin lek~o," yereegerak Aberiniki nen yo'niragagerak ti paga, Aberiniki kunduk nit mbakwi ndak-ndak aret mbake menggerak kogo ogoorik~o.
58010018	Togop me, Ala wone taganogo punuk, maluk eeko nogogurak nogo, muk lek eerogo pereegerak me, ambinom lek eerogo puwak nduk, nit nen ambi wogoriyak lek aret kogo~o.
58010019	-
58010020	Togop me noreewi~o. Yum oolo tugunik nogo ti, at eebe pogom aret me, ninake kambeegerak ti paga tu ngget mendek yarogo pinanit Mage Lombok Menggim unggwi nage nagagerik, time mondok-mondok eenik logonet, ninake eeke wonage me, at amiya wundeegerak ti paga, nit togon Mage Lombok Menggim nogome ninagabiti lek ungguurak op aret kogo ogoorik~o.
58010021	Nit Ala apuri ninake eekak yuwak nduk, Ala unde ninowe nggwok Ala awi wurik negen mbogut paga wonage me,
58010022	niyo abe mili-mili paga ninabin koorogo pinanege, ndi, maluk eeko nogogurak ninikime aberak logokwak, lek eerogo pinanikit nduk, at amiya paga werenogo pinanege, eereegerak me, "Abet aret panggo yi ungguurak, yegerak," mba'nuk, niniki mondok abe paga at owagam panggo yi ungguwok~o.
58010023	At nen, "Ndogop eeppinagagin~o," yinuk, abok yo'niragagerak nogo, alik ambi koonggak eekeelik, yegetak nogo a'me aret eeke menggerak me, nit eerogo pinaniyak wone abet mba'nuk, waganeegurak niniki lunik wonogwe nogo, mondok nggirik-nggerok agago porogo logowok~o.
58010024	Ndi, niniki-kiniki kunik eekwi, at ambi nen at ambi obeelom eeppegak eekwi, eeko logonet, at ambi nen at ambi kini wuppegak eeko logowok nduk, liippogo logowok~o.
58010025	It aakumi nit Ala wone yogome ninom kuwak eekulik nogo kokwak kit togop eerugup~o. Ata, niniki eyak wat-wat yogwe ti, "Yetut woroorak abu panggo yi wage kagi," mba'nuk, niniki aganggen kerek togon ambinom eeko logowok~o.
58010026	"Ala ndogop menggerak~o," yinuk, wone waganeegurak nineenu logonet kwe, kagak, maluk eeriyak niniki koombunuk eerit mban nogwe niinok, ninomaluk lek eerogo pinanuwak nduk, alik ambi warogo Ala wogoriyak lek me,
58010027	"Ala nen ninowak loonogo punuk, anini ninoba pinanege logonet, kani eyak mondok alik paga at inom ogoorak wonogwe nogo, ineebe pup eerogo piyoorak nogo ti, nit ninom lek eerogo pinanigin kagi," yinuk, ninagabiti mbako logowok~o.
58010028	Aap ambi wone Muta yoreegerak nogo tagangge kenok, aap mbere ilik, kenagan a, nen, "Abet aret ndogop eekerak~o," yogwe iinok, kambuwak nduk, abuwa mbaka'lek mondok warogo pogo menggaarak nogo lek a?
58010029	Togop aret eeko menggaarak me, nit Ala wone koonogo yo'niragagerak nogo, abet mbako logonet, at apuri inomaluk lek eerogo punuk, ake leenak logowak nduk, amiya wundeegerak nogo, aap ambi nen, "Wone ti, abe lek~o," yinuk, Ala aput iyok kenden aambele eerogo negen pege, ndi, at iniki kunik en obeelom eeppinanege menggerak Aberiniki nogo inom miyuk-meya eerogo pege, eeke kenok, at teppigin mbakop? Mondok lek~o. Ala nen maluk onggo mondok alik negen at oba kwippege kaamunggup~o.
58010030	"Aap inane'me wakwi inom, maluk onggo eeppiigwi inom, an nen mban aret eeppiige logogin~o," yinuk, ari, ndi, ambi, "Ala nen at apuri inowak loonogo maluk onggo inoba piyaagin~o," yinuk, ari, yereegerak eebe nogo nineenu aret~o.
58010031	At eenik menggerak Ala nogo nen nit maluk eekwi onggo abera'lek me ninoba kwippinanege nogo ti, mondok iya ninamineeri ne agan nage kagak eeppinanege kaagun~o.
58010032	Kit aa'nduk obeelom wone waganggo mbareegup, kinikime eya eekkinabeegerak me, aaninggin-paaninggin alik negen kinoba pinagagwi iigak, kinogogumbuk logonet, waganggo nogogutak nogo, abeko logonip~o.
58010033	Mondok alik negen eeppinagago logonet, kit ando nggwok paga kinendage miyuk-meya eerogo maluk eeppinagagwi, ndi, it ando inookwi iinok, kinagabiti mbaka'lek, inili yogwe me, kinom aret kinookwi, eeko nogogwaarak nogo~o.
58010034	Kinoreewi ando keele maarak wonogwe nogo, inabuwa mbako logonet, yeenggwaarogwe, ndi, kinamendek ndinggola unggwogwe iigak, "Namendek abe mondok logorak mendek alik ambime wonage aret me, op aret kolaga~o," yinuk, kiniki ale'nggen mbakwi, eeko nogogutak me,
58010035	yogondak kit kinookwi iigak, kinogogumbuk logonet wone abet mba'nuk waganeegutak nogo, mugurok nogwe kiinok, onggo nggwok wokkiraagin me, mbo puurak mage~o.
58010036	-
58010038	At Ala nen ari logonet, "At woroorak nogo ti, elaambirik logonuk woraagin lek~o. At mbet-mbet aret woraagin me, it an napuri iniki abe koonak nogo nen iniki noba panggombunuk abet mbakwi iinok perak, mondok-mondok ineenik aret logogun~o. Ndi, it abet nombakwi nogo mbo pugwi iinok ti, an inabuwa inombarigin lek~o," yinuk, yereegerak me, Ala nen kit eeko logorak kinombareegerak nogo, abu eekwi kiinok, wokkiroorak yereegerak nogo wokkiraawak nduk, maluk eeppinagagwi iigak kwe, kinogogumbuk logonet, waganggo logonip~o.
58010039	It aap wone abet mba'nuk waganeegwaarak nogo, mbo pugwi iinok, Ala nen ineebe lek eerogo piyaagin nogo mendek nit lek~o. Ata, it abet mbakwi iinok, mondok-mondok ineenik logorak nogo mendek nit aret ogoorik~o.
58011001	Nit niniki abet mbakwi eebe ngge~o? Nit niniki abet mbakwi eebe nogo ti, yi mendek ndi mendek nit niniki lunik wonogwe nogo, "Abet aret waagun," mbakwi, ndi, ninigen kaga'lek kwe, "Abet aret wonage," mbakwi, eekwi ti aret~o.
58011002	It ninombomini aa'nduk ndarak nogo ti, Ala yoragagerak wone nogo, "Abet aret kogo~o," yinuk, abet mbakwi iinok, Ala nen, "Aap yi, obeelom aret~o," yinuk, inombake nagagerak.
58011003	At Ala oone paga nen mbogut-nggween wakkagagerak nogo ninigen kogo logonet, "Yi Ala nen aret wakkagagerak~o," yinuk, abet mbakwi paga nineenu ogwe me, yi mendek ndi mendek ninigen kogwe yi, ninigen kaga'lek nogo paga nen wakkagagerak kogo~o.
58011004	At Kayin nogo nen amendek maluk negen Ala ake pi wagagerak kwe, Kaben perak, Ala yoreegerak nogo, "Abet aret yo'nigi," mba'nuk, amendek obeelom mendek warogo Ala ake pi wage mbareegi, ake pi wage nogo Ala enegen kage nagagerik, "Aap yi, iniki abe koonak aret kagi," yinuk, yereegerak. Ndi, at Kaben nogo ti, muk kambeegerak kwe, at abet mba'nuk eereegerak wone nogo nit awo mbininggwi me, ninom wone yogwe negen aret ogoorik~o.
58011005	Aap Enok kunduk, iniki abet mbareegerak paga kambulik Ala nen eenik wonok laganeegerak kagak, oreewi nen kwaareegwaarak mendek lek aret kogogwaarak. Wonok lagangga'lek kagak, "At Ala imbirak iniki kunik wonagagerak~o," yinuk, Ala wone liiru mbanak paga kogo monggoorak nogo~o?
58011006	"Ala abet aret menggerak me, niniki abe paga at owagam nogwe niinok, onggo wo'niraagin," abet aret mbako logonet, at owagam nagak eekwi niinok, inikilom ninombake menggerak kwe, aap ambit-ambi abet mbaka'lek kagak, at owagam nage kenok perak, Ala inikilom ombarigin abu lek~o.
58011007	Aap Nu kunduk, peebi eeriyak awo kin kaga'lek kagak, Ala nen kurumbi yoge mbareegi, "Yi abet aret eeriyak yo'nege kagi," yinuk, ayuk wuke logonet, akwe-apuri inom inagap ndaruwak nduk, o yiiro wureegerak. Ala nen at yoreegerak nogo abet mba'nuk, yiiro wureegerak ti paga, "Kit aakumi maluk eekwi onggo niyo paga kinoorigin~o," yinuk, ineenu eeppiyareegerak me, nit abet mbakwi paga at Ala nen, "Aap yi, iniki abe koonak aret~o," yinuk, yo'nirage nogo ndak-ndak, at Nu iniki abet mbareegerak paga, "Aap yi, iniki abe koonak~o," yinuk, yereegerak.
58011008	Ndi, at Abarakam kunduk, Ala nen, "Eyate kwak nggween ambi kat unde logonok nduk, wokkirigin me, nak~o," yoge mbareegi, o ti, eenggo'lek kwe kagak, "Abet aret wo'nirigin," mba'nuk, nagagerak.
58011009	-
58011010	"O wokkirigin~o," yoreegim nogome aret nagagerak logonet kwe, "O yi ti lek~o. Ala nen o kota alik ambi mondok logorak mendek ogobakkigirikit koombunuk, ogobakkigiremenggerak nogome, an aret unde eeppanigin~o," yinuk, abet mba'nuk, tokkage logonet, Itak Yakup imbirak inom ineyate kwak kolaawak nduk, yoragagerak me, it inom aap nggiru kwak ooliya wuppunuk, ya nogo yegak nda nogo yegak eerit nugu nogogwaarak.
58011011	At kwe Tara kunduk, abu kweegelo aagaluk ndariyak meek aret kwe, at Abarakam nen, "Ala yegetak ndak-ndak eeke menggerak me, yo'niragaarak nogo abet aret eeppinanigin kagi," mbareegerak paga Ala nen akwe nogo agabolo ki eeppege mbareegi, Abarakam apuluk aret ndareegerak.
58011012	Ndi, aap Abarakam nogo apuluk ndaka'lek me, kambeegerak negen wonagagerak kwe, iniki abet mbareegerak paga ombowologwe laaluguragan mbogut paga wonage kwak, mbini kale'ngga yi aa'nggi paga wonage ineenggi lingginiyak meek kwak, nogo ndak-ndak aap ambit Abarakam paga ombowologwe aret wigannogogwaarak.
58011013	It aap ti abok aret, "Wokkiraagin~o," yoragagerak wone nogo, agalu'mok negen o nda taati wage inigen nakkogo nogogwaarik, "Nogo yi aret ee'ninabi wage kogo~o," yinuk, iniki ale'nggen mbako logonet, "Nit aap o nggween paga yime ninaworak wonogwe lek~o. Aap nggiru negen aret ogoorik~o," yinuk, wone yugu eebe liirogon woolik kwe, "Abet aret wo'niraagin~o," yinuk, iniki abet mbareegwaarak ti paga, eebe waganeegwaarak negen aret logonet, kambit nogo nogogwaarak.
58011014	It aakumi togop yogwe paga inanggween alik ngget mendek it logowam kwaakkologo logonet, yogo menggaarak iigo~o.
58011015	It aap ti, inawi alom paga mbo pereegwaarak nogo, iniki aberak logonetak en, yungguninuk inawi alom paga nanetak op kwe, togop mbarulik~o.
58011016	It iniki nen, "Nit ninawi abe mbogut paga kola nawok lak ao," yinuk, miippunuk, kambit nogo mbareegwa, Ala nen it iniki mbareegwaarak nogo ndak-ndak inawi abe kota negen pipuk eerogo piyareegerak wonage me, "Ninogoba Ala~o, yinuk, yo'nogo logorak op aret," mbake menggerak.
58011017	-
58011019	Ala nen Abarakam abut mbanikit nduk yoge logonet, "Kaput warogo an nake kani kumbu~o," yoge mbareegi, Abarakam nen, "Kaput Itak paga nen kombowologwe apit wigannarugun~o, yinuk, yo'nege mbaki, abet aret mbakirak kwe, Waru~o, yo'nege me, nonggop togon wari?" ti mbarulik. Ata, "Ala nen kanggaatak ineenik eerogo mippiige menggerak neenu me, togop aret eenik eerogo mippigin kagi," yinuk, abet mbake logonet, "Naput ambolom ndarak yi kagak aret warikit," mbareegerak. Ndi, Ala nen kanggaatak ineenik agago mippiige menggerak abet mbareegerak nogo ndak-ndak, iniki nen abu warikit mbareegerak ti paga abet aret wakerak mba'nuk, Ala nen eenik agago mippereegerak negen aret mbaruwok~o.
58011020	Aap Itak nen, "O peebi Ala nen togop eeppinagage kaamunggup~o," yinuk, Ala yoreegerak nogo abet mbake logonet, ale'nggen Yakup Etawu imbirak inoba piyareegerak.
58011021	Ndi, Yakup kunduk, kambikit nduk eeke logonet, "Ala nen eeriyak yo'niragagerak nogo eerigin aret~o," yinuk, abet mba'nuk, Yutup apuri inalitak lombok ale'nggen inoba piige nagagerik, owaanggun paga anep kumbunuk Ala alut eereegerak.
58011022	Ndi, Yutup kunduk, kambuurak eeke mbareegi, Ala nen wone at yoreegerak nogo abet mbake nagagerik, yorage logonet, "Kit Iterali mendek o Metit yime logomunggup lek~o. Wundi namunggup aret me, wundi nogo logonet, an nowak nenenak inom wonok namunggup~o," yinuk, eenik logonet, wone abet mbareegerak paga awoneninu kiliriragagerak.
58011023	Muta agalo-ogoba kunduk, Ala nen eeriyak wone yugu nogo abet mba'nuk, elege Muta nda'nagagerak mondok abe amuni mbanak kogo nogogwaarik, aap endagembogut wone lengganeegerak nogo inagabiti mbaka'lek logonet, kumaappi nogogwaarak kagak, tut kenagan peneneegerak nogo~o.
58011024	Ti'nuk, peebi Muta nogo tawe age nagagerik, wone yoragagerak nogo mban abet mbake nagagerik, "Pirawun apuluk nogo aagaluk yo'niriyak ti neebi," mba'nuk,
58011025	-
58011026	"Peebi Ala nen onggo wo'nirigin~o," yinuk, iniki aberak logonet, "O Metit yime yi mendek ndi mendek abe mban wonage yi, iya lek~o. Ata, Keritut nen peebi eeppinaniyak tokkogwe ti, meek ninombakwi kwe, peebi eeppinaniyak ambi wonage me, iya~o," mba'nuk, maluk eerit nogo logonet, ne ambiriluk inikilom mbako menggaarak mendek nogo mbo punuk, Ala apuri aaninggin-paaninggin inoba piige nogo, "An ninom aret eeppanugo logowak~o," yinuk, miippunuk, Iterali wonogwe me, nagagerak.
58011027	Ala nen yoreegerak nogo, abet aret mbake nagagerik, "Aap endagembogut anini nen nooke kenok ti, nooruwak aret~o," yinuk, o Metit mbo punuk, agabiti lek aret wundi nagagerak. Ninigen kaga'lek mendek nogo, at enegen kage negen aret eereegerak me, mondok ogogumbuk a'nuk, mugurok nage nagagerak.
58011028	At malayikat aakumi inooke menggerak nogo nen, it aakumi o Metit mendek inapuri manggu ndarak inoorit nage logonet, Iterali mendek inom inooke kero, Ala yoreegerak nogo, at Muta abet mba'nuk, laago Obaga Mbo Noorak lako logonet, tu nggambe paga amiya labunogo pit nagagerak nogo~o.
58011029	Ala nen yoragagerak nogo abet mbako logonet, nggween woloonak paga nugu mengga kwak, Iterali mendek nogo niyo Merah yenggenak paga wunda wogo mbareegwa, it Metit mendek nen togop aret wunda woraawok nduk, eekwi me, niyo ndonggoninabeegerak~o.
58011030	Ala nen yoragagerak nogo abet mbako logonet, o Yeriko yengget-wangget eekwi iigak, nogo 6 yippunuk, ko'lu 7 paga yugum pak wurik nogo langgu-langgu wambit nagagerak.
58011031	Kwe yawukak Arakap kunduk, Ala nen it Iterali mendek eeppiige nogo, aruk konembunuk, iniki abet aret mbake nagagerik, aap o pekkaawok nduk wogogwaarak nogo, iniki obeelom paga kumaappiyareegerak me, peebi it aap Ala wone taganeegwaarak nogo inooko logonet, at kwe nogo teppereegwaarak.
58011032	Ndi, ambi ngge inom yokkira~o. Lek~o. It aap Nggireyon kunduk, Mbarak kunduk, Timeton kunduk, Yepeta kunduk, Ndawut kunduk, Temuwen kunduk, Ala nen yorage kagak yoraga kunduk, it abok aret togop mban Ala nen it yoragagerak wone abet mbareegwaarak paga, iya negen eeko nogogwaarak nogo mbininogo yokkiroorak op aret kwe, oonegen lek age me mbo~o.
58011033	It aap ti, Ala nen yoragagerak abet mbareegwaarak paga, it aap inendagembogut inabu'me piigo menggam tebenogo piigwi, obeelom eerit nogo logonet, a'me nggelok eeko logowak nduk, koonogo piigwi, Ala nen yoragagerak nogo ndak-ndak aret waganggwi, aakumi inooka singa nogo inambe keele maarogo piigwi,
58011034	kani omoonuk eyak ambik kwe, naganak-paganak eerogo pugwi, tege wooluwak paga inooriyak nduk eekaatak kwe, melak togon woppatinuk nggarek yogwe, ndeyak aganaketak kwe inomaawi eekkologwe, ndi, waka'ngget a'nuk wim nambuko logonet aap inanebunu alik mendek inawuri yigin unde nogo mondok mugogo wumbiinet nugwi, eerit nogo nogogwaarak.
58011035	It kumi ando inaagalogwe kanggaatak ineenik agago wogorogwe, ndi, it ando perak, "Peebi nineenik mondok logorak mippinanigin me, ninili eerogo teppinaniyak mage~o. Mondok-mondok ninooko logonip~o," yogwe iinok, iniki mondok alik negen taganak-mbaganak eerogo inookwi iinok kanggwi,
58011036	it ando miyuk-meya eerogo piinok yawi inookwi, ando mbutigeele paga ineenggi-iniyok maarogo mambiigo menggam mambiigwi,
58011037	it ando yugum paga iniki togu eerogo inookwi, ando nggege paga inobate mbanogo piigwi, ando tege wooluwak paga inookwi, ando inayum abu lek kenok, ndomba-kambin inagabolo mbelanogo inayum yirippunuk, mbi abu nugwi iigak, "Aap maluk me," nduk, inogole yogo logonet, maluk eerogo piigwi, eeko nogogwaarak.
58011038	Aap ti abu obeelom aret me, o maluk nggween paga yime nugu logorak meek kwe, kagak, karume inom, eyonggaame inom, mbaganit nugu logonet, "O nggeeme nogo yi na~o," yinuk, mbuun ambena inom, ndoome inom, ugun nogo yit nugu nogogwaarak.
58011039	-
58011040	It aap ti abok aret Ala yoragagerak nogo abet mbako logonet, eerit nogo nogogwaarak paga Ala nen, "Aap yi obeelom aret," inombake nagagerak kwe, at Ala nen nit awo niigak it inaa'nduk obeelom eeppiyoorak mbarulik~o. Ata, nit ninom ambugwi obeelom eeppinaniyak op mbareegerak me, wone yoragagerak nogo, eeppiiga'lek kagak, kambit nogo nogogwaarak.
58012001	It aap abet mba'nuk, eeko nogogwaarak yogoorak nogo nen, "Nit eeko nogogurak nogo ndak-ndak eekwi iyaamun ilik, lek a?" yinuk, ineebe apit aago wanggerak inigen wo'ninakwi negen wonogwe me, tu mbe agan nogo logonet, ninogowa lek age kero, yi mendek ndi mendek ninoba luurik wonage nogo inom, maluk mendek kagak, nit eeriyak ninikilom mbako logonet, yilinogo pinanege menggerak nogo mendek inom, abok aret nggonenogo mbo punuk, "Mbe agan ti kuli aret mi'nari nanip~o," yinuk, yo'niragagerak nogo, mondok ninogogumbuk a'nuk, mbe agan mi'nari nogo logowok~o.
58012002	Ndi, aa'nduk nit abet mba'nuk Ala wone waawok nduk niniki pipuk eerogo pinanege, ti'nuk, abet mbakwi niinok, niniki mondok kole eerogo pinanege, eeke menggerak ti, Yetut aret me, at mban ninigen loorit mugurok nogo logowok~o. It aap eyo karo-karo paga nabenogo piigwi iinok, "Aap mondok maluk mendek aret~o," yogo menggaarak nogo, at Yetut nen, "An togop nombariyak me, neebi~o," ti mbarulik. Ata, "Peebi nale'nggen nggwok kaagin me, yogondak we luulu togop ee'naburak op aret~o," yinuk, ogogumbuk a'nuk, eyo karo-karo paga kangge nagagerik, eenik a'nuk, Ala wone lengganogo yorage menggim Ala eenggi abe'nggan paga kwi'nari laganeegerak wonage~o.
58012003	It aap maluk eeko menggaarak nogo nen Yetut mondok ineebi mbako logonet, maluk eeppugwi iigak, at ogogumbuk logonet, wagangge nagagerak me, kit ta'liila eekkinake logonet, kineebi eekkinake kero, at eereegi kwak eeko logobagip nduk, liippogo logonip~o.
58012004	It aap maluk eeko menggaarak nen at Yetut nogo ti, maluk eeppugwi iigak, onggo yoraga'lek iniki yanggonak paga wagangge kagak, amiya wunogo wako mbareegwa, mondok kambeegerak kwe, kit perak, togop aret kinookwi kwe, kangga'lek aret ogotik~o.
58012005	-
58012006	At Ala nen, "Yi an napuri aret~o," yinuk, kiniki eyak wappinagakit nduk, yokkirage logonet, "Napuri wae. Kinogoba Ala nen it aap at iniki kunik nogo iniki koonnaruwak nduk, eeppiige, Ndi, Yi an napuri aret~o, yinuk, yorage nogo alik eekwi iinok, yawi inooke, Eeke menggerak me, Kiniki koonnaruwak nduk, eeppinagage kenok, Eeppinanege yi, iya lek~o, yinuk, meek mbakwi, Ndi, kinaruk wake kenok, kiniki maluk ogwe, eerugup~o," yinuk, yereegerak nogo kit kobak ogotak kiigi~o.
58012007	Wologwe iniki koonnaruwak nduk, inogobamini nen inaruk waka'lek ambi wonogolik~o. Tigitogon inapuri inaruk wako menggaarak me, Ala nen kiniki koongginabikit nduk, eeke kenok, "An at aput abet aret wonage neenok, nabuwa nen eeppanege kagi~o," yinuk, kiniki kwi'ndak logonet, waganggo logonip~o.
58012008	Nit Ala apuri kenok abok aret niniki koonnaruwak nduk, ninaruk wake menggerak me, kit ambi kinaruk waka'lek kenok perak, "Nit at apuri lek we terak ndarak aret wonogwe," mbarumunggup~o.
58012009	Ndi ambi, nit ninogobamini abe nda'ninabeegwaarak nogo nen niniki koonnaruwak nduk, ninaruk wakwi iinok, inoone liirogon konembunuk, eeko monggo kwak, at niniki lombok unde menggerak ninogoba Ala oone yo'nirage nogo, liirogon konembunuk ndak-ndak eekwi niinok, mondok-mondok nineenik logogun lek mbakop? Lek~o. Nineenik logogun aret~o.
58012010	Ninogobamini abe nda'ninabeegwaarak nogo nen, "Abe eeko logowak nduk eeppiyoorak yi aret kogo," yinuk, iniki koombunuk, luulu ninaruk wako menggaarak kwe, ninogoba Ala perak, at maluk eekeelik mondok alik leenak obeelom menggi kwak, nit togop ndak-ndak aret logowok nduk, liippunuk, niniki koonninake menggerak.
58012011	Nit niniki koonninaburak nduk ee'ninake nogo ti, ee'ninake kagak, niniki ale'nggen ee'ninaka'lek we ti eyom paga niniki puru ari mban kogo monggoorak kwe, "Yi op aret ee'ninake~o," yinuk, liippunuk, waganggwi niinok perak, eyoonggen abe yi'nage menggi kwak, nit togon obeelom eerit noorak mamunggolamonggoorak paga niniki ugun tayenak ale'nggen aret logogun~o.
58012012	Togop me, kinaganak nuk-nuk kirage logonet, kineenggi-kiniyok ndeyak eekkinake nogo kinomaawi eekkologo logomonggotik,
58012013	kiniyok andi nogo abunuk andi eekkinake kero, obeelom aruwak nduk, tu abe mot-mot yarak paga nogo logonip~o.
58012014	Maluk ninikime wonage kagak, ninowe ninigen koorak mondok meek me, yi aap ndi aap abok kinom lambunik kiniki ale'nggen logonet, maluk eeka'lek Ala ake leenak obeelom mban logobagip nduk, wakkagak eeko logonip~o.
58012015	Ala iniki kunik en obeelom eeppinaneegerak nogo mbo pugwi kiyo, liippogo logonip~o. Iri'ngga ale warak mendek ambi mbiingga larak paga pegaatak me, mbiingga apit ale age menggi kwak, aap ambi kinenggela'me oone togop agan nege kenok, kit aakumi apit at oone konembunuk, maluk eeriyak koonggwi kiyo, liippogo logonip~o.
58012016	Kit ambi kumi ugun-ugun eeginabit nugwi, ndi, aap Etawu nogo nen Ala wone taganogo punuk, maluk eereegi kwak eerit nugwi, eekwi kiyo, liippogo logonip~o. At Etawu nogo nen manggu ndarak kenok ineebe obeelom logowak nduk, awoneninu kiligirogo me-nggaarak nogo, "Nawuluk kat kilikkiruwak nduk, onggo mbi larak ti, an wo'niru~o," yoge mbareegi, wogoreegerak nogo ne ambit aret nengge nagagerik,
58012017	ti'nuk peebi, "Nogoba awone kili'niriyak neebi yagarak nogo, wo'niruwak lak ao," yinuk, le ari logonet, eereegerak nogo mbo punuk, alik ambi kolaakit nduk, wakkagak mban eereegerak kwe, "Woorak neebi," mbareegerak me, Ala nen at eebe mbo aret pereegerak.
58012018	-
58012021	Aakumi Iterali mendek puut Tinayi abu'me wogo mbareegwa, kani omoonuk wunuk ari, kaluk kwiragan lagangge, o apit age, o wiya nen nombok-kombok eeke, oone nggwok eeka trompet nogo oonebu eeke, eeke kagak, Ala oone nggwok paga yorage logonet, "Wam a, aakumi a, puut yi abu'me woraanuk, mbaanggogwe iinok, yugum paga mondok wariyak~o," yinuk, yorage mbareegi, inagabiti nen, "Wone ambinom yo'niroorak mage ubi," yinuk, yereegwaarak. Ndi, aakumi inagabiti mbaruwak nduk, Ala nen iya tit eeke nogo, Muta kage nagagerik, "An kunduk nagabiti nen naganak wake agarik~o," yinuk, yereegerak. It aakumi inom, Muta inom, inagabiti mbaruwak nduk, eereegerak nogo kokwak, kit yogondak Ala owagam nogwe kiinok, togop eerigin lek~o.
58012022	Kit yogondak puut alik Tiyon abu'me at eenik menggerak Ala nogo agota Yerutalem mbogut paga nogome aret ka nogogutak negen aret wonogwe~o. It yi malayikat ndi malayikat nineenggi lingginiyak meek mondok iya lombok kuwak eerak logonet, inale'nggen paga eekwi ineebe inom,
58012023	it aa'nduk abet mbareegwaarak Ala apuri kuwak eeko nogogwaarak inendage mbogut paga liiru mbanak ineebe inom, nit aakumi abok ninawone amburu mbanogo ninowak loongga Ala nogo inom, it aakumi iniki abe koonak logonet, kambeegwaarak obeelom eerogo piyareegerak inogoma inom,
58012024	ndi, Ala ninom lambuniyak nduk, wone ngget mendek koonogo ninake eeka Yetut nogo inom, time aret kuwak eerak wonogwe me, iya nogogutak negen aret wonogwe~o. Kit Kaben amiya wambeegim ambi eeppinaniyak meek nogome nogogutak lek~o. Ata, kit obeelom eekkinaburak Yetut amiya abe kilireegim nogome aret nogogutak me,
58012025	at nen wone yokkirage nogo konembunuk, mbo pugup~o. Liirogon aret porogo logonip~o. At nggween paga logonet, Ala nen eeriyak mbareegerak nogo yorage mbareegi, "Nineebi~o," yinuk, mbo pogo mbareegwa, Ala nen teppiyoolik mondok inooreegerak me, yogondak at mbogut paga wonage nogo nen wone yo'nirage nogo mbo pugwi niinok, nit teppinanigin mbakop? Lek~o. Mondok ninoorigin aret~o.
58012026	Ti eyom paga yorage logonet, o nggween yi nogo, na'ndo-wa'ndo eereegerak kwe, yogondak perak, peebi ambi eeriyak ari logonet, "An ne ambi paga nggween yi mban na'ndo-wa'ndo eerigin lek~o. Ata, mbogut inom togop aret eeke neyaamunggup~o," yinuk, yo'niragagerak.
58012027	"Ne ambi paga eeriyak~o," yinuk, wone yo'niragagerak nogo ti, yi mendek ndi mendek nu'lek wonage kenok, mondok nu'lek logowak nduk, teppege logonet, nuk-nuk ari kenok mbo pikit nduk, ne ambi paga yi mendek ndi mendek wakkagagerak abok aret na'ndo-wa'ndo eerikit nduk, yereegerak kogo~o.
58012028	-
58012029	Togop me, Ala abu'me piige menggim nit unde logorak mbareegerak nogo ti, nuk-nuk ariilik me, "Ala wa," yinuk, keyage wako logowok~o. Ninogoba Ala ti, kani omoonuk nen iri'ngga mondok pup eerogo nenet nage menggi kwak aret me, ninagabiti nen ayuk wuko logonet, at eeriyak inikilom mbake nogo mban aret eerit nogo logowok~o.
58013001	Kit Ala apuri aret wonogwe me, niniki-kiniki kunik eekwi nogo, lek age kero, liirogon aret eeko logonip~o.
58013002	It aakumi nen malayikat mendek kagak, "Yi aakumi aret~o," yinuk, kobak logonet inabugo lako nogogwaarak me, it aakumi nggiru kiya wogwe iinok, keyage warogo kiniki ale'nggen paga wogonako logonip~o.
58013003	It aakumi keele maarak wonogwe nogo, "An ninom keele maarak negen wonage kagi," yinuk, yeenggwaarogwe, ndi, aakumi nen yawi paga inookwi iinok, andi kogwe nogo, "An kunduk, togop aret noo'netak en, andi kaanetak~o," yinuk, iniki eyak wappiigwi, eeko logonip~o.
58013004	It aap kumi kundugume wurinabit nugwi, komologwe tawe ugun wurinabit nugwi, eekwi iinok, Ala nen inowak loonogo maluk onggo wogoraagin me, aap ambi akwe koloorak nduk, lambumbiigwi nogo ti, abu obeelom aret me, tiyappuurak aret~o. Ndi, kolage logomenggerik, imbirak nogo yuurak ti kunduk, abu obeelom mban aret me, nogo yugu menggam maluk age kero, arum liirogon logowak~o.
58013005	-
58013006	At Ala nen ari logonet, "An teppinagage, eraanggi mbo pinagage, eerigin lek~o," yinuk, yereegerak me, wu mban uugwe-uugwe mbarit nugwi paga wu ti, ayeloman eekkinabukwak, liippogo logonip~o. Kinamendek nano mendek ambi wonage kenok, "Yi abu aret wonage~o," yinuk, kiniki tayenak logonet, ale'nggen paga nugu logomunggup~o. Ala nen, "An mbo pinagagin lek~o," yinuk, yereegerak wone ti paga niniki panggombunuk, "Ninogoba nen yeenggwaanirage menggerak me, aakumi nen an eeppanugwi nogo, an nagabiti mbarigin lek~o," yinuk, yogo logorak ti op aret~o.
58013007	It aa'nduk togon Ala wone yokkirogo nogogwaarak kinogobamini nogo, inoba abeko logonet, it abet mba'nuk obeelom eerit nugu nogogwaarik, kambit nogogwaarak nogo, liippunuk, kit togop ndak-ndak abet mba'nuk eerit nogo logonip~o.
58013008	Maan inom, yogondak inom, peebi inom, at Yetut Keritut alik ageelik mondok itok aret menggerak~o.
58013009	Yi wone ndi wone alik agan wogwe nogo konembunuk, kiniki nomonggiren nogwe iyo, liippogo logonip~o. It ando nen, "Yi mendek ndi mendek nonggo logonet, Yogop ee'nu, ndogop ee'nu," yinuk, wone lengganak nogo eekwi paga iniki kole eekkolaga'lek we aanom warogo eerit nogwe me, kit nen yogo logonet, "Wone ti paga niniki kole ee'ninaburak lek~o. Ata, Ala iniki kunik en eeppinanege kagak niniki kole ariyak ti, op aret~o," yinuk, mbako logonip.
58013010	It ooliya wuppunuk, Ala unde logonet, aakumi inake eeko menggaarak nogo nen nit Ala ake warogo wogogo monggom ndomba ninake warak yi, it na woroorak mondok lek~o.
58013011	At Ala unde inowe nggwok nogo nen aakumi inomaluk lek aruwak nduk, Ala ake ndomba wappunuk, amiya wonok Mage Lombok Menggim pi unggwage kagak, eebe yagat endekem kani kunggo nogogwaarak nogo ndak-ndak,
58013012	Yetut kunduk, at amiya paga nit aakumi ninomaluk lek eerogo punuk, Ala ake leenogo pinanikit nduk, yagan warogo o kota endekem aret kambeegerak.
58013013	Togop me, at o kota endekem ninake kambikit nduk nage kagak miyuk-meya eerogo pogo nogogwaarak nogo kokwak, nit kunduk ti ndak-ndak miyuk-meya eerogo pinanugwi iigak, at mugurok o kota endekem aret wundi nawok~o.
58013014	Nit niname kota mondok-mondok logorak nogo nggween paga yime wonage lek~o. Ata, niname kota alik ambime nawok nduk, we luulu tokkogo ogoorik~o.
58013015	Togop me, eyoonggen abe yi'nage menggi kwak, "Yetut ninowe aret~o," yinuk, Keritut ninake eereegerak paga Ala ake warogo wogogwi negen, nit kulinik-kalinik ninoone paga Ala alut eeko logonet, endage tiyappegak mban eeko logowok~o.
58013016	Ndi, ti eeko logonet, Ala ake warogo wogogo nogogwa kwak, at ake aakumi obeelom eeppiigwi, yeenggwaarogwe, eekwi niinok, Ala inikilom ninombake menggerak me, mari eerogo puurak ti mage~o. Ata, eeppiinet nogo logonip~o.
58013017	It kinogobamini nogo ti, "Aakumi nonggop inarum wonogotak~o, yinuk, Ala nen yo'niraagin," mba'nuk, liirogon aret kiniki arum wonogwe me, inabu'me logonet, wone yokkirogwe nogo, liirogon aret konenggo logonip~o. It inoone konengga'lek wonogwe kiinok, inale'nggen lek logonet, kinarum liirogon wonogwe lek paga maluk aret eekwi kiyoorak me, iniki ale'nggen paga kinarum logowak nduk, inoone liirogon aret konenggo logonet, obeelom eeppiigo logonip~o.
58013018	Ninake tamban mban eeko logonip~o. Nit obeelom eerit nogo logorak mban, "Ao," mbako monggoorak me, yi eekak ndi eekak eeko logonet, maluk eekoorak ambi ninikime abe'naga'lek kenok, "Obeelom aret eerit nogo monggoorak kogo," yinuk, mbako ogoorik~o.
58013019	Ala nen an mbet-mbet kinowagam nappani woraawak nduk, "Nake tamban mban eeko logorak ao," mbake logonet yokkiragi~o, noreewi.
58013020	Ndi, yogondak abu aret~o, noreewi. Nit niniki ugun tayenak ale'nggen logowok nduk eeppinanege menggerak Ala nogo nen wone koonogo yo'niragagerak nogo, "Mondok-mondok eerigin~o," yinuk, abet mbako logowok nduk, ndomba mondok liirogon ndegenninake menggerak ninowe Yetut nogo, ninake amiya kili'nage mbareegi, kambunuk nogo menggam nen eenik agago mippereegerak me,
58013021	at Ala eeriyak mbake menggerak nogo, kit mondok ndak-ndak eeko logobagip nduk, yi mendek ndi mendek abe mendek kenok mban li'luk eerogo wokkirage, ndi, Yetut Keritut eereegerak paga kit eeppinagarak inikilom mbake menggerak nogo eeppinagage, eeke logogin me, at endage mondok-mondok tiyappogo logowok~o. Amin!
58013022	Noreewi~o. Kit eeko logorak an wone mbuuluk liiru mbanggiragi yi, kiniki abe paga waganggo logobagip nduk, yokkiragi~o.
58013023	Ninore Timotiyut keele maarak wonagagerak nogo, muk piinogo pereegwaarak kineenu arubagip nduk, yokkiragi~o. At mbet-mbet an neya wage kenok, nimbirak aret kiya woraagun~o.
58013024	It kinarum menggaarak inom, it abet mbakwi Ala apuri inom, abok aret, "At nen, Wa! yokkiragi, yegerak," yoraanip~o. Ndi, it aap o Italiya mendek ninom wonogwe nogo, abok ninom nen keyage wakkinako~o.
58013025	Ala iniki kunik en eeppinagage logonet, kinarum logogin~o. Abu aret yokkiragi~o. Wa!
59001001	Kit Yakuri kinanebunu 12 mendek yi o ndi o mbaganit nogogutak nogo, an Yakobut nen ninogoba Ala ninowe Yetut Keritut imbirak inayeloman logonet, keyage wappinagagi~o.
59001002	Nowe-nawot~o. Aaninggin-paaninggin kinoba age kenok, kiniki ale'nggen mban mbako logonip~o.
59001003	Kit abet mbakwi kiinok, kinabut mbangge me, aaninggin-paaninggin kinoba age kagak, kiniki kwi'na'nuk waganggo logonet, "Niniki nu'lek eerogo pinanit unggwage logowak nduk eeke kagi," yinuk, kinale'nggen mban mbako logonip~o.
59001004	Kit kiniki mondok kole eekkinake, ndi, abu obeelom eekkinake, eeke nogo ambi yobok yigin lek abok ndak-ndak eekkinabuwak nduk aaninggin-paaninggin kinoba age me, kiniki kwi'ndak logonet, waganggo logonip~o.
59001005	Kit nen eeriyak ambi kineenggo'lek kenok, "Ala yo'nip~o." Yogwi kiinok, at eebi mbakeelik yanggonak paga yi aakumi ndi aakumi abok aret kalo logonogo wogorage menggerak nogo nen ambi eerumunggup nduk, kineenu eeppinagage logogin~o.
59001006	Kit Ala yogo logonet, kiniki yungguppegak eeka'lek mondok abet mbako logonet, yogo logonip~o. Aap ambi iniki yungguppegak eeke logonet, Ala yoge kenok ti, o wiya wage logonet, niyo kilaarak-mogonik eeke menggerak nogo pogom aap ti, iniki togop aret menggerak~o.
59001007	-
59001008	Aap ti, iniki mbere logonet, yi eeriyak ndi eeriyak koonit nage me, iniki tayenak logogin lek iniki mbere logonet, Ala yoge me, "Wo'nirigin lek kagi," yinuk, mbake logowak~o.
59001009	-
59001011	Oonegen wundi wage logonet, mo andi nen iri'ngga-kale'ngga teebat age nagaatik, mono-mono wangge logonet, etenggen maluk negen age menggi kwak, it aap ineenggi warak eekkolaawok nduk, eerit nugwi iinok, ineebe togop aret lek arugun me, kit noreewi Ala apuri ando kineenggi lek me kinendage tebenak wonogwe nogo, kineenggi warak age logonet, kinendage tiyak ari kenok, "Ala nen aret eeppanege~o," yinuk, kiniki tebenak logonet, ale'nggen mbakwi, ndi, kit ando kineenggi warak me, kinendage tiyanak wonogwe nogo, kinamendek lek age logonet, kinendage tebek ari kenok, "Iri'ngga-kale'ngga lek age menggi kwak, ninendage togop aret lek age me, op aret~o," yinuk, kiniki obeelom logonet, ale'nggen mbakwi, eeko logonip~o.
59001012	It aakumi inabut mbangge kagak nu'lek wonogwe kenok, inale'nggen aret mbako logowak~o. It aakumi inabut mbangge kagak nu'lek wonogwe nogo, op eekwi iinok, nggare-nggare mendaarak yippiigo mengga kwak, "Kineenik mondok logorak mendek wokkiraagin~o," yinuk, abok yoragagerak ti, it aakumi Ala iniki kunik eekwi nogo, aret wogoraagin~o.
59001013	At Ala nen, "An maluk ambi eerikit," mbake, ndi, aakumi maluk eeruwak nduk, iniki nggaganogo piige, eekeelik me, aap ambit-ambi iniki nggagangge kenok, "Yi Ala nen niniki nggagangge~o," yinuk, yuurak ti mondok mage~o.
59001014	Nit niniki nggagangge nogo ti, aap ambi maluk eeruwak nduk, oone amburu puk-puk niikkenok nage menggi kwak, nit niniki nen eeriyak uugwe mba'nuk aret eeko monggoorak~o.
59001015	Ndi, kwe ambi elege inikime logombunuk, ndaketak nogo, ti'nuk, eebe kole a'nuk, kangge menggi kwak, nit niniki nen aret maluk eeriyak uugwe mba'nuk, eebe eeko nogootik, ti'nuk, nineebe aret kanggo monggoorak.
59001016	Nowe-nawot~o. Kit an niniki kunik me, kiniki nomongginakwi iyo, liippogo logonip~o.
59001017	Ninabuwa nen obeelom eeppinanege inom, wo'niroorak mbake nogo mondok ndak-ndak wo'nirage inom, abok aret agi nen mban wuppinani wage menggerak. Yi o ndi o abok aret eya eeke menggerak alom at ninogoba Ala nen aret wuppinani wage menggerak. At ambi agak eeke logonet, ne ambi paga o yumaak negen age, ne ambi paga o eya negen age, eekeelik mondok itok eya mban aret menggerak.
59001018	At nen yi mendek ndi mendek wakkaakit mbareegerak nogo tebenak kagak, it aakumi mban tiyanak logowak nduk, "Aap aa'nduk obeelom eerogo piyaakit~o," yinuk, oone yereegerak nogo paga iniki mbareegerak ndak-ndak eeke logonet, aa'nduk nit aakumi aret obeelom eerogo pinaneegerak.
59001019	-
59001020	Nowe-nawot~o. Kit an niniki kunik me, wone yi, liirogon waganggo logonip~o. Nit abe koonak mban eerit nogo logorak Ala nen ninombareegerak nogo ti, ninanini paga eerit nogo logorak lek me, kit abok aret wone mbet-mbet konenggo logorak op aret kwe, yuurak kenok perak, liippunuk yogwe, kinanini mbet-mbet wungga'lek logonet eekwi, eeko logonip~o.
59001021	Eeriyak lek mendek peyak wurik pogom kagak ugun eekwi, ndi, yi maluk ndi maluk eekwi, eeko monggotak nogo abok aret mbo punuk, kiniki yanggonak logonet, wone ninagap ndariyak wone Ala nen ninikime awi yappinanege menggerak wone nogo mban liirogon waganggo logonip~o.
59001022	Ala wone kinaruk mban konenggwi kenok, kit aret kinambokan laganggologwe me, kinaruk mban konenggak eeko logorak ti mage~o. Ata, konembunuk, eebe aret eeko logonip~o.
59001023	Ala wone liippunuk, eeka'lek we kinaruk mban konenggwi kenok ti, aap ambi pugagi paga etenggen pekkolage nogo pogom kit aret~o.
59001024	Aap ti nogo, etenggen pekkolage nagaatik, nage logonet, "Netenggen togop kagarak~o," yinuk, abe'naga'lek mbet-mbet kobak age menggerak kwe,
59001025	Ala wone li'luk eerogo yo'niragagerak paga wondet agago pinanege menggerak wone nogo, li'lak pekkolage logomenggerik, kobak aga'lek liirogon woppunuk eeke logomenggerak kenok, Ala nen ale'nggen ambik aap ti, oba pege logogin~o.
59001026	Kit ambi nen, "An Ala wone liippunuk eeke agarik~o," yinuk, yogo monggotak kwe, kinambe liirogon arum wonaga'lek kinamili irip paga ugun agan nugwi kiinok, kit aret kinambokan laganggologwe, ndi, "An Ala wone liippunuk eeke agarik~o," yogo monggotak nogo ti, aanom warogo aret yogwe, eeko monggotak kiigi~o.
59001027	It aap Ala oone liippunuk mondok abe eekwi iinok, ninogoba Ala nen ale'nggen mbake menggerak nogo ti, it wologwe-komologwe wenebela inom, kumi togwe inom, iniki aaninggin wonogwe iinok, inabuwa nen yeenggwaaranet nugwi, it aakumi iniki maluk nen maluk eeruwak nduk iniki nggagani wogwe iyo, tum wakkologwe, eeko menggaarak nogo it aret~o.
59002001	Nowe-nawot~o. At abu tiyanak menggerak ninowe Yetut Keritut nogo, kiniki oba panggombunuk abet mba'nuk eerit nogo logonet, aakumi inetenggen liippiinok, eeppiigo logogup~o.
59002002	Aap ambi nen mberaarenggen mbuti emas paga yarak inom, yum abu kigirikwe inom, yippunuk, kit tamban eeko monggo'nom unggwi wage, ndi, aap ambi eenggi lek yum maluk yirik unggwi wage, eekwi iinok,
59002003	aap yum abe kigirikwe yirik nogo ayuk wuppunuk, yogo logonet, "Nogoba~o. Kwi'nogo menggam abe paga yayi kwi'nari mok~o," yogwi, ndi, aap eenggi lek nogo ayuk wuka'lek logonet, "We taati mi'ndak logorak a, ilin me nggween paga time kwi'nagan a," yinuk, yogwi, eekwi kiinok,
59002004	kit kiniki nen aap ambi maluk, ambi abe, mba'nuk, yorogo logomunggup nogo lek a? Ndi, inetenggen liippiinok, yorogwe me, aap wone owak loongga nen eeko mengga kwak eeko logonet, maluk aret koombunuk, yorogo logomunggup nogo lek a?
59002005	Nowe-nawot~o. Kit an niniki kunik me, wone yi, liirogon konenggo logonip~o. It aakumi nen, "Aap ti, ineenggi lek," inombakwi iigak, Ala nen miirinabeegerak nogo ti, ineenggi warak kwak, "Iniki mondok abet mbaruwak," mbake, ndi, "Aap abok aret, Nogoba ao, yinuk, iniki kunik ee'nakwi iinok, nabu'me piyaagin~o," yinuk, abok yoragagerak nogo, Ala abu'me piige menggim ineyate kokwak unde eeppiige, eeruwak nduk, miirinabeegerak nogo lek a?
59002006	It aap ineenggi lek nogo, Ala nen aret miirinabeegerak kagak, kit nen meek eerogo piigwi kiigi~o. Piyak-payak eekkinako logonet, niikkiren wone owak loonggo menggam pinagi nogwe nogo ti, it aap ineenggi warak nen eerogo pinagagwi nogo lek a?
59002007	Ndi, kit at anebunu mendek ogogutak endage tiyanak menggerak nogo miyuk-meya eerogo pugwi ti, it aap ineenggi warak nen eeppugwi nogo lek a?
59002008	Ala wone mbanak ndak-ndak eeko logonet, "It ineebe iniki kunik eekkologo mengga ti kwak, aakumi inom menggaarak ti, togop aret iniki kunik aganako logowak~o," yinuk, nit ninogoba endagembogut wone lengganogo yo'niragagerak nogo eekwi kiinok ti, op aret eekwi kwe,
59002009	aakumi inetenggen liippiinok eeppiigwi kenok perak, maluk eekwi aret~o. Ti eekwi paga wone yugu nogo taganogo pugwi me, Ala nen, "Kit maluk aret eekwi~o," yinuk, yokkiraagin~o.
59002010	Ala nen wone lengganogo yo'niragagerak nogo abok aret kit eeko logonet kwe, ambiriluk ambi eeka'lek kiinok perak, wone ti abok aret eeka'lek me, maluk aret eekwi~o.
59002011	At Ala nen, "Kwe kundugume wuriyak mage~o," ari logonet, "Aap wariyak mage~o," inom yereegerak me, kit ambi kwe wuka'lek logonet kwe, aap wakwi kiinok ti, Ala wone yugu taganogo pugwi me, maluk eekwi aret~o.
59002012	It aakumi nen yogo logonet, "Ala nen wone lengganogo yo'niragagerak paga wondet agago pinanege menggerak wone ti paga ninowak loonigin~o," yinuk, abeko logonet, inoone yogwe, eerit nugwi, eeko mengga kwak, eeko logonip~o.
59002013	Kit kinoreewi inabuwa nen obeelom eeppiiga'lek kiinok, Ala nen kinowak loongge logonet, kinabuwa nen obeelom eeppinagagin lek~o. Ndi, kinoreewi inabuwa nen obeelom eeppiigwi kiinok perak, kinowak looniyak nogo kinagabiti lek aret logomunggup~o.
59002014	Nowe-nawot~o. Kit ambi nen, "Niniki abet mbake~o," yogwe kwe, eebe eeka'lek kiinok, kit abet mbakwi nogo kin age mbakop? Ala wone yugu eebe eeka'lek logonet, we abet mbakwi paga mban Ala nen kinagap ndarigin mbakop?
59002015	Kiniriluk ambi ilik, kinoreeluk ambi a, ayum inom, ko'lu-kii'me noorak mendek inom, wonage lek kagak,
59002016	kit ambi nen at eebe op logowak nduk wogoga'lek logonet, "Kambi ndonggorogon nengge, karogwiyum yikkolage, ee'nuk, kiniki ale'nggen paga nage logot~o," yinuk, yogwi kiinok, ti yogwi paga kit abet mbakwi nogo kin age mbakop?
59002017	Nit niniki abet mbakwi nogo ndak-ndak eebe inom eeka'lek logonet, abet mban mbakwi kenok ti, we aanom warogo abet mbakwi kogo~o.
59002018	Togop aret kwe, kit ambi nen, "Kat abet mban mbake kwe, an perak, eebe inom aret eeke~o," yinuk, yogwe kiigirak me, wologo wae. Kit abet mbakwi nogo, eebe inom eeka'lek kiinok, "Yi aap abet mbaka'lek aret," kinombarugun kwe, an perak, abet mba'nuk eebe inom aret eeke me, "Yi aap abet mbake aret," nombarugun yi kogo ogotik?
59002019	Kit nen, "Ala ti, alik aret menggerak abet mbako ogoorik~o," yinuk, mbakwi ti op aret kwe, it kugi kunduk wone ti togop aret abet mba'nuk, inagabiti nen inaganak nuguranet nugu menggaarak kwe, kit perak, abet mba'nuk puk mban wonogwe kiigi~o.
59002020	Nowe-nawot~o. Kit wi negen agan nugwi kiigi~o. Eebe eeka'lek kagak abet mban mba'nuk, puk wonogwe kiinok ti, "Yi aanom warogo aret abet mbakwi~o," yinuk, mbaka'lek ogotik ya?
59002021	Nit ninogoba Abarakam nogo nen Ala ake warogo kani kunggo menggam ogobakkigirogo punuk, at aput Itak Ala ake pereegerak nogo paga Ala nen, "Yi aap abe~o," yinuk, obeelom agago pereegerak nogo lek a?
59002022	Ala abet mbake logonet, eebe inom eeke mbareegi, "Aap yi, abe~o," yinuk, obeelom agago pereegerak yi kogo ogotik? Ndi, eebe aret eereegerak paga at iniki abet mbareegerak nogo yobok yuulik, mondok endak aret agagerak~o.
59002023	Ti eereegerak paga, "Aap Abarakam nen Ala abet mba'nuk iniki at oba panggombereegerak paga, Ala nen, Aap yi abe~o, yinuk, obeelom agago pereegerak~o," yinuk, Ala wone liiru mbanak nogo a'me lik ari mbareegi, at Ala nen, "Aap Abarakam nogo ti, an nore aret~o," yinuk, yereegerak.
59002024	Ti kenok, niniki abet mba'nuk eekwi kwe, eebe inom eeka'lek kagak, Ala nen, "Aap yi, abe~o," yinuk, obeelom agago pinanigin lek~o. Ata, abet mba'nuk, eebe inom eekwi paga eeppinanege menggerak yi kogo ogotik?
59002025	Ti eereegerak ndak-ndak, kwe terak wuka Arakap nogo nen it aap Iterali mendek o pekkoorak nduk wogogwaarak nogo, inookwi iyo, kumaappiinok, tu alik paga nomonogo nappiyareegerak nogo paga, Ala nen, "Kwe yi, abe~o," yinuk, obeelom agago pereegerak nogo lek a?
59002026	Ninagabolo wonage kagak, niniki nggigik togon nage kenok, "Aap ti kanggerak~o," yinuk, yogo monggoorak nogo ndak-ndak, niniki abet mbakwi kwe, wone ti eebe inom eeka'lek kenok ti, aanom warogo abet mbareegurak aret mbaruwok~o.
59003001	Nowe-nawot~o. Ala nen ninowak loongge logonet, nit aakumi mamuninako monggoorak nogo eeko logomonggoorak abu liippinaninuk, aaninggin nggwok ninoba pinanigin nineenu me, kit abok aret, "An mamuniraga mendek logokit," mbarugup~o.
59003002	Nit abok aret niniyogobit lik togon yigeebu wanggo monggoorak~o. Nit ninoone yogootak paga irip paga maluk age lek kenok, nit mondok obeelom logonet, nineenggi-niniyok paga maluk eeriyak ee'ninake nogo, abok aret tebenogo pogo logorak op aret~o.
59003003	Kuda wonok nogo logonet, nit, "Ndime noorak," mbako'nom nogo-me wo'niren nawak nduk, keele mbuuluk ambe paga mbarembunuk, eebe abok aret ena koonggo monggoorak.
59003004	Ndi, yiiro kunduk nggwok lombok me, o wiya omaawi wake logonet, wonok nage menggerak kwe, yiiro wonok nega nogo nen, "Ndime noorak," mba'nuk ogobak koonggak yuwak nduk, eyo abu mbuuluk akom paga pugunik menggerak nogo paga nomonogo nappege menggerak.
59003005	Ti pogom ninamili aret~o. Nineenggi-niniyok nggwok kagak, ninamili mbuuluk nogo nen yogootak paga ndugwi nggwok wigak ari menggerak. Kani anggen mbuuluk nen tekkani nggwok nengge menggerak nogo abe'nip~o.
59003006	Ninamili ti, kani pogom aret~o. Yi maluk ndi maluk anebunu abok aret alom ti, ninamili aret~o. Ninamili ti, nineebe ando aret me nineebe apit aret maluk eerogo pinanege menggerak. Kani omoonu'me nen kani anggen wonok ninamili paga wuninogo pi wagaatak paga, nit aakumi nggween paga mendek eeko monggoorak abok aret eerit nogo logonet, maluk mban eerit nogo logowok nduk, ninoba wuninogo pinanit nage menggerak alom ti, ninamili aret~o.
59003007	Towe-pagi inom, ndiimbu-nggwiya inom, woret-waalo inom, yi kole yenggenak laut inikime menggaarak yibut-yikwe inom, yi mendek ndi mendek ogobakkigirik nogo abok aret pigogo owaanggo eeginako menggaarak me, owaanggo eeginaburak op aret kwe,
59003008	ninamili perak, yanggonogo owaanggo eeriyak meek~o. Ninamili ti abu maluk, aakumi inooriyak nduk iri'ngga magagirak nogo pogom mondok yagabit aago wonage me, tebenogo puurak meek aret~o.
59003009	Ninambe peenok paga ninogoba Ala alut eekwi, ndi, peenok paga aakumi Ala etenggen ndak-ndak ogobakkigirogo piyareegerak kagak, kugi pulunogo piigwi, eeko monggoorak.
59003010	Ninambe ambit me nen wundi wage logonet, Ala alut eekwi, ti'nuk, aakumi kugi pulunogo piigwi, eeko monggoorak me, togop eeriyak abu mage~o, noreewi togon, ai.
59003011	Niyo eneeri ambit me nen ambi mili wundi wage, ndi, ambi nggut wundi wage, eeke kogo monggotak?
59003012	Woromo nen tawi yege, tawi nen woromo yege, eeriyak op mbakop? Ndi, niyo nggut nen niyo mili wundiyak op mbakop? Togop mondok eekeelik~o, noreewi.
59003013	Kit aap ambi kinenggela'me iniki warak logonet, yi mendek ndi mendek mbet-mbet yelok kage menggerak kenok, aap ti, iniki tebenak logonet, iniki warak nen obeelom eerit nage kinigen kogo logobagip nduk, eerit nage logowak~o.
59003014	"Niniki warak aret," mbakwi kwe, kinoreeluk ambi anini eeppogo logonet, worokot liinik agan nugwi, "An koongge mban eeriyak," mba'nuk, agan nugwi, eeko logonet kwe, "Niniki warak~o," yinuk, wogoppatiyak ti, mage~o. Togop agan nugwi paga Ala ndogop menggerak wone yugu kagak, abut laganggwi me, kit pilit pugunit nugwi aret kiigi~o.
59003015	-
59003016	Kit kinoreeluk ambi anini eeppogo logonet, worokot liinik agan nugwi, "An koongge mban eeriyak," mbako logonet, eerit nugwi, eekwi kiinok, abu naalop-kaalop age logonet, yi maluk ndi maluk abok aret age kogo monggoorak nogo ti, at iniki warak agi menggerak Ala nen koonogo pinagage kagak eekwi lek~o. Ata, at Tile nen it aakumi nggween paga mendek iniki koonogo piige kagak, iniki nengge kenok, eeko menggaarak nogo mendek aret eekwi kiigi~o.
59003017	At agi iniki warak menggerak nogo nen koonogo pinanege nogo ti, nit kikak naka'lek obeelom mban wonogwe, ugun logowak nduk, "Mage," yorogwe, niniki yanggonak paga yorogwe, yo'nirogwe iinok, "E~o," yinuk, eekwi, aakumi inabuwa nen obeelom eeppiigwi, eyoonggen abe yi'nage menggi kwak, nit togop aret obeelom eerit nugwi, aap ambi obeelom eeppugwi, ambi maluk eeppugwi, eeka'lek ndak-ndak eeppiigwi, niniki laakot logonet yoraga'lek abe paga mban yorogwe, eeko logowak nduk, ee'ninake menggerak aret~o.
59003018	It aakumi iniki lambumbiinet nega nogo nen awi anggen yako mengga kwak, aakumi iniki lambunik logowak nduk eeppiinet nugu nagaatik, ti'nuk, anggen kole age kenok, mbanggologo mengga kwak, aakumi obeelom mban eerit nugwi paga iniki ugun tayenak ale'nggen paga wonogwe iigo menggaarak~o.
59004001	Kit ndugwi pugwi, wone wakwi, eeko monggotak alom ti, ngge paga~o? Kiniki nengge alom abok aret ti, "An nduk eeriyak, kat nduk eeriyak," yinuk, kinikime nen nili-kili yogo logonet, eeko monggotak nogo lek a?
59004002	"An ndi mendek kolaakit lak, ao," yinuk, kiniki nengge kwe, woorak meek age kenok, aap wariyak koonggwi, "An aret kolaakit lak, at mban kolage ti, neebi a," yinuk, kinoreeluk aret kwe, kineebi mbakwi, eeko logonet, ndi mendek uugwe mbakwi nogo wagangga'lek kenok, wone wakwi, ndugwi pugwi, eeko monggotak. Kit uugwe mbakwi nogo, Ala nggino yoga'lek me, wagangga'lek aret ogotik~o.
59004003	Ndi, kit ando Ala nen wokkiraawak nduk nggino yogo monggotak kwe, kiniki nengge nogo mugurok nogo logonet, lek eerogo patuwok nduk, kiniki abu alik koombunuk yogwi me, wokkiraagin mondok lek~o.
59004004	Kwe ambi nen aap ambi waganggak eeke menggi kwak eeko monggotak kit yi, it aakumi nggween paga eeko menggaarak mendek kinom kunggologwe kiinok, Ala kinom ogookkologwe nogo kineenggo'lek me eeko ogotik? Togop me, aap ambit-ambi, "It aap nggween paga eeko menggaarak mendek ninom kunggola," mba'nuk, eeke kenok, Ala imbirak ogookkolage menggerak aret~o.
59004005	"Ala nen Aberiniki ninikime mambinaneegerak wonage kagak, niniki nengge nogo mugurok nogwe niinok, Aberiniki nogo nen, Ao, yinuk, iniki wakkolage menggerak~o," yinuk, Ala wone liiru mbaneegerak nogo ti, we mbaneegerak mbakop?
59004006	Aberiniki iniki togop aret wakkolage kagak kwe, maluk mbo puwak nduk, Ala iniki kunik nen eeppinanegak mban eeke menggerak. Ti kenok, Ala nen ari logonet, "It aakumi iniki wogoppako menggaarak nogo, an nen tebenogo piige minggirak kwe, Iniki tebenak menggaarak nogo perak, niniki kunik nen eeppiige minggirak~o," yinuk, yereegerak Ala wone liiru mbanak wonage~o.
59004007	Togop me, Ala abu'me tebe yinip~o. Ala abu'me tebe yinuk, wonogwe me, Tile nen maluk eekkinabi wage kenok, kole mbaganuwak nduk, kinom wim perenggologo logonip~o.
59004008	Kit Ala owagam nogwe kiinok, at kunduk, kit kinowagam ari wage logogin~o. Kit maluk eeko monggotak yi, kineenggi kookwi, ndi, kiniki mbere yi, ambit eeppunuk kinomaluk mbo pugwi, eeko logonip~o.
59004009	Kiniki puru yogo logonet, le yogwe, leenggup maakwi, eeko logonip~o. Kit i'ndok kanggwi, kinale'nggen yogwe, eekwi ti mbo punuk, kiniki puru yogo logonet, leenggu maako logonip~o.
59004010	Ala abu'me kiniki tebe yinip~o. Tebe yogwe kiinok, at nen kit aret tiyappinagagin~o.
59004011	Nowe-nawot~o. Nabok-kabok yuurak mage~o. Kit nen kinowe-kinawot inabok mbanggwi, inowak loonggwi, eekwi ti, "Ala nen wone lengganogo yo'niragagerak ti maluk yereegerak," mba'nuk, yogo logonet, Ala owak loonggwi negen eekwi me, kit wone lengganak eeka mendek lek~o. Kit Ala owak loonggo monggotak mendek aret kinombakwi me, togop eerugup~o.
59004012	Wone lengganogo yo'niragagerak owak loongge menggerak ti, at Ala alik aret~o. At alik nen ninagap ndake, lek eerogo pinanege, eeriyak op aret kwe, kit Ala kokwak eekko'nok kinowe-kinawot inowak looniyak nduk eeko ogotik ya? Mage~o, noreewi.
59004013	Wologo wae! Kit wone yogo logonet, "Yogondak a, ko'lu a, o kota time nogo logomonggoorik, wu kuwak eekkolaawok nduk, yi mendek ndi mendek kunit nugwi niigak, tahun ambit aruwak~o," yinuk, yogo monggotak nogo, kinaruk logonip~o.
59004014	Kit ko'lu eekkinaburak nogo, kineenggo'lek logonet yogwe kiigi~o. Nineenik wonogwe nogo ti, laago aagi pogom aret~o. Laago aagi nogo ti, ne ambit lagangge ninigen kogootak kwe, lek age menggerak kokwak ti, nineebe togop aret ee'ninake menggerak~o.
59004015	Kit nen yogo logonet, "Ninogoba nen koonogo yo'nirage kenok nineebe op logonet, Yogop eeruwok, ndogop eeruwok," yogo logorak perak op~o.
59004016	Ko'lu eeriyak kineenggo'lek kagak, kineenu negen eekko'nok wogoppakwi ti, maluk aret eekwi kiigi~o.
59004017	Ndi, kit obeelom eeko logorak kineenu logonet kwe, eeka'lek kiinok, tirogon maluk aret~o.
59005001	Kit aap kineenggi warak yi, kinaruk logonip~o. Kit andi yagan wako logorak eyom panggoni wage me, kinale yikkologwe, kinaleenggu maakkologwe, eeko logonip~o.
59005002	Kinamendek ambik wonage nogo ti, maluk age, kinayum abe nogo ti, kutabak nen nibinogo pege,
59005003	kinawu mbuti emas inom, perak inom, ogobakkigirik nogo ti, muk yi'mbaani kunit nage, eerogo pegerak agaarik~o. Kinawu yi'mbaani kunogo pegerak ti paga kit nggilimi negen kumaappatogo wonogogutak nogo kin arigin~o. Ndi, yi'mbaani kunogo pit nage menggi kwak, kit kinagabolo togop aret kani nen nenet nagin~o. O age yobok paga eeppinani woroorak nogo abu panggoni wage kagak kwe, yi mendek ndi mendek kiniki kundugu kuwak eerogo pako nogogutak me, kinenggali nen leenggu maakkologo logomunggup~o.
59005004	It kineyabu eeppinagagaarak nogo, onggo ndak-ndak wogoroorak kagak eeko nogogutak me, it inoone mumun kokop yokkirogwe yi, iyaanip~o. It ando anggen yugu wonok kira wogwe nogo kunduk, inoone yogwe at Omaawi Lombok Menggerak ninogoba nogo, muk aruk konengge agaarik~o.
59005005	Kit nggween paga mondok obeelom mban logonet, kinikilom kenok mban eerit nogo nogogutak nogo~o. Wam amok warak age kenok wariyak nduk, mbi abuk nggininogo wogorogo mengga kwak, kit, "Yi mendek ndi mendek amburu warak mban na," mbarit nogwe paga kinamok warak eekkologwe me, kinoorigin aret mbako logonip~o.
59005006	It aakumi maluk eekeelik nogo nen wone onggo yokkiraga'lek iigak, kit nen mban pilit wone inoba piinok, inooko nogogutak nogo~o.
59005007	Togop me, nowe-nawot~o. Ti eeppinagagwi nogo koonikit nduk, ninowe woraagin me, kiniki kwippunuk logonip~o. Aap ambi nen mbi awi yaketak nogo mayu kage, kibi kage, eeke kagak, kole aruwak nduk iniki kwippunuk, tokkage menggerak nogo liippinip~o.
59005008	Ti kokwak, kit kunduk kiniki kwippunuk logonip~o. Ninowe woroorak eyom abu panggoni wagaarak wonage me, kiniki nu'lek eeppatinuk logonip~o.
59005009	Nowe-nawot~o. Ala nen maluk onggo eeppinagi wage kero, kiniki laakit-laakot mbako logonet, at ambi abok mbanggak eeko logogup~o. Ninowak loongga nogo ti, muk tu ngga'nggi paga panggoni wagaarak wonage yi kaanip~o.
59005010	Nowe-nawot~o. It aap Ala nen yorage kagak yorogo nogogwaarak nogo piyak-payak eeppiigwi iigak, iniki kwippunuk inogogumbuk logonet waganggo nogogwaarak nogo kwak, kit ndak-ndak aret in wakkagak eeko logonip~o.
59005011	It aaninggin inoba age kagak inogogumbuk logonet waganggwi iinok, Ala ale'nggen inoba piige nagagerak nogo nineenu aret~o. Aap Ayup kunduk aaninggin oba age kagak wagangge nagagerak nogo ti, muk koneneegutak~o. Aakumi abok Ala inabuwa nen obeelom eeppiige menggerak me, aap Ayup aaninggin oba age kagak iniki kwippunuk abu wagangge mbareegi, ti'nuk, irip paga Ala nen eeppereegerak nogo ti, kineenu aret~o.
59005012	Togop me, nowe-nawot~o. Ala endage we lek me ugun yuurak mage~o. Mbogut endage inom, nggween endage inom, yi mendek ndi mendek endage abok aret kumbunuk, "Yokkiragi~o," yinuk, yoroorak mage~o. Kit maluk yogwe paga Ala nen aaninggin kinoba pinagage kero, "E~o," mbakwi kiinok, "E~o," aret yuurak. Ndi, "Lek~o," mbakwi kiinok, "Lek aret~o," yuurak. Wone iya lombok nogo ti aret yokkiragi~o.
59005013	Aap ambi kinenggela'me nen aaninggin-paaninggin oba age kenok, at tamban eekkolage logowak~o. Ndi, ambi iniki ale'nggen mbake kenok, ndawi wake logonet, Ala endage tiyappege logowak~o.
59005014	Ndi, ambi kugi andi eeke kenok, it aap Ala apuri unde nogo woraawak nduk, wiiramenggerak wogo logomenggaarik, amburu oba mbenambunuk, Ala endage kunogo ake tamban eeko logowak~o.
59005015	Ndi, iniki Ala oba panggombunuk, tamban eekwi iinok, ninogoba nen aap andi nogo omaawi aret nege logowak nduk, obeelom eeppigin~o. Ndi, at maluk eereegerak kenok, omaluk ti inom aret lek eerogo pigin~o.
59005016	Togop kenok, kit maluk eeko monggotak nogo, at ambi enggaanom paga paganggwi, at ambi nen at ambi ake tamban eekwi, eeko logomonggotak paga kugi andi eekkinake kenok, obeelom eekkinake logogin~o. Aap ambi maluk inikime lek logonet iniki abe koonak paga oone mondok nabek togon tamban eeke kenok, Ala nen mbo pigin lek~o. Aruk konenigin aret~o.
59005017	At aap Eliya ti, nit pogom aret kwe, "Mayu woraagun~o," yinuk, oone nabek togon tamban eereegerak me, mayu nggween paga wambi waga'lek kagak tahun kenagan eeppunuk, tut 6 peneneegerak.
59005018	Ti'nuk, peebi tamban eeke mbareegi, mayu nogo mondok lubu-lubu wambeegerak me, iri'ngga awi yarak nogo mbilangge nagagerik, anggen yi'nagagerak.
59005019	Nowe-nawot~o. Aap ambi Ala ndogop menggerak wone nogo koneniyak, "Neebi~o," yinuk, nomo agan nage me, kit ambi nen aap nogo iniki yanggombunuk wonok wogwe kiinok,
59005020	Ala nen yokkirage logonet, "Aap ti, maluk eeke menggerak nogo mbo punuk, an noone woorak nduk, iniki yanggombunuk wonok wogotak paga, aap ti, kambunuk nogo menggam nage me, omaluk lek eerogo agap ndaruwak nduk, eekotak me, op aret eekotak~o," yinuk, yokkiraagin~o.
60001001	Kit Ala iniki mba'nuk miikkinabeegerak o Pondut inom, Nggalatiya inom, Kaparokiya inom, Atiya inom, Mbitiniya inom, o time yi awi ndi awi mbaganit nogogutak aap nggiru negen wonogwe nogo, at Yetut Keritut ayonggo nappiigak mendek eerogo paneegerak an Peterut nogo nen wone ambi yokkira~o.
60001002	At Yetut Keritut yereegerak wone nogo woppunuk ndak-ndak eekwi kiinok, at amiya paga kookkinake logowak nduk, at ninogoba Ala nen peebi eeko logorak abok aret koonogo pege menggerak me, maan kooneegerak nogo ndak-ndak, Aberiniki nen eeppinagage kagak kit at apuri kikak naka'lek ake leenak logobagip nduk, miikkinabeegerak me, at Ala iniki kunik nen wokkirage, kiniki ugun tayenak ale'nggen logobagip nduk eeppinagage, eeke nogo, ambinom eeppinagagak mban eeke logowak~o.
60001003	-
60001004	At ninowe Yetut Keritut ogoba Ala nen ninabuwa nggwok lombok mbake nagagerik, obeelom eeppinanege logonet, at Yetut Keritut kambunuk nogo menggam nen eenik agago mippereegerak nogo paga ninake punik nineyate kokwak pili age, yi'mbaani kungge, lek age, eekeelik mondok mbogut paga pinanogo wonage niniki lunik wonogwe nogo, kola nawok nduk, niniki ngget nda'ninabeegerak me, "Ninogoba Ala wa," yinuk, endage tiyappogo ogoorik~o.
60001005	Ninake pinanogo wonage kola noorak nit nogo ti, abet mbakwi niinok, Ala nen o age yobok paga ninagap ndariyak kooneegerak nogo, peebi togop ndak-ndak eeppinanikit nduk, yogondak Ala omaawi paga nggelorogon pinanogo wonage nogo, ninake aret pipuk eerogo pinaneegerak mbogut paga wonage~o.
60001006	Togop me, nowe-nawot~o. Aaninggin-paaninggin kinoba wonage nogo paga kiniki ale'nggen lek aaninggin ndugu aago wonogwe kwe, "Peebi ninake pipuk eerogo pinaneegerak nogo kola nagun me, yi ti, we luulu eeppinanege me op aret~o," yinuk, kiniki ale'nggen nggwok aret mbako logonip~o.
60001007	Mbuti emas nogo ti, we luulu lek ariyak mendek kagak, "At mendek ilik, alik mendek a?" yinuk, kani paga abut mbanggo menggaarak nogo ndak-ndak, kit abet mbakwi nogo ti, mbuti emas ndak-ndak lek~o. Kit abet mbakwi nogo ti, mondok iya lombok me, at Ala nen, "Nu'lek wonogwe iyaamun ilik, lek a?" yinuk, kinabut mbangge logonet, aaninggin-paaninggin kinoba pinagage me, kiniki ale'nggen mbakwi kiinok, peebi Yetut Keritut eebe tena'me ari wage logonet, "Op eekotak~o," yinuk, ale'nggen kinoba pinagage, kinendage tiyappinagage, wogoppinagage, eeri woraagin~o.
60001008	-
60001009	Kit Yetut kinigen kaga'lek kwe, kagak, kiniki kunik eekwi, ndi, yogondak at eebe kinigen kaga'lek kwe, kiniki at oba panggombunuk, abet mbakwi, eeko logonet, "Nit niniki abet mbakwi nogo, anggen yugu paga nineebe ninagap ndarigin," mba'nuk, kiniki ale'nggen mbakwi nogo ti, mondok nggwok alik negen agaarak me, nonggop togon mbininogo yuubok aga~o.
60001010	-
60001011	Kit kinagap ndappunuk, obeelom eerogo pinagarak wone nogo ti, it aap Ala nen yorage kagak yoraga nogo nen, "Ala iniki kunik en obeelom eeppiyoorak nogo mandenom eeppiyaagin, ao," yinuk, mbakwi wonogwe me, at Keritut Aberiniki nogo it inikime logonet, "Keritut nogo peebi andi-pandi eerogo pemenggaarak ti paga Ala nen tiyappigin~o," yinuk, yorage mbareegi, it nen yogo logonet, "Ta nen ninagap ndari woraagin? Ndi, mandenom kin arigin?" yinuk, Ala wone pekkogwe, liippit unggwogwe, eeko nogogwaarak.
60001012	Mbogut paga nen Aberiniki nappi wagagerak it aap ti, inikime unggwage nagagerik, yorage kagak, obeelom wone yokkirogogwaarak konenggo nogogutak wone nogo, maan it aap Ala nen yorage kagak yoraga nogo nen, wone ti yorogwe iigak, at Ala nen, "Wone yi ti, kit kinake nduk yokkirage lek~o. Wone ti, it peebi nda'naremenggaarak inake nduk aret yokkiragi~o," yinuk, kin paga yoragagerak me, it malayikat kunduk wone ti, koneniyak uugwe mbakwi kwe, nit ninake nduk aret yorogo nogogwaarak kogo~o.
60001013	Togop me, nowe-nawot~o. "Peebi at Yetut Keritut wage eyom paga Ala iniki kunik en obeelom eeppinani woraagin~o," yinuk, wone ti paga kiniki mondok lunik logonet, li'luk agago punuk, kinagaket paga logonip~o.
60001014	Kit aa'nduk Ala kineenggo'lek logonet, kiniki nen nengge kenok ugun-ugun eerit nogo nogogutak nogo, mbo punuk, ogoba ari kenok, aput konembunuk ndak-ndak eeke menggi kwak, kinogoba Ala nen ari kenok mban eerit nogo logonip~o.
60001015	-
60001016	At Ala nen ari logonet, "An maluk eekeelik alik leenak minggirak ndak-ndak, kit togon maluk eeka'lek alik leenak togop aret logonip~o," yinuk, yereegerak wone liiru mbanak wonage me, at Ala maluk eekeelik alik leenak menggerak nogo nen kinayonggo pereegerak me, kit togon maluk eeka'lek alik leenak logonet, eerit nogo logonip~o.
60001017	"Ninogoba Ala~o," yinuk, tamban eeko monggotak me, at Ala nen nit yi aap ndi aap ninalitak lombok eeko logomonggoorak nogo abok ninawone ndak-ndak mbanigin me, yogondak mbogut paga unggwi naga'lek nggween paga yime luulu logonet, Ala mban kinagabiti eeppunuk, eerit nogo logonip~o.
60001018	-
60001019	Kit kinombomini maan mbogut paga unggwi noorak lek kagak we aanom warogo eerit nogo nogogwaarak nogo ndak-ndak, kit togop eekwi kiyo, wu mbuti perak inom, emas inom, yi mendek ndi mendek lek ariyak mendek ti paga kinonggo mbanulik~o. Ata, ndomba aagaluk awinde-obande aago lek mondok abe kwak Keritut amiya mondok iya lombok nogo paga kinonggo mbaneegerak nogo kineenu aret~o.
60001020	-
60001021	O maan mbogut-nggween wakkaga'lek kagak, at Ala nen, "An ogobakkigirogo piyaminggirak peebi maluk eerugun neenu aret me, inake Keritut aret leenogo pikit~o," yinuk, leenogo pereegerak kote kumaarak wonagagerak kwe, yogondak irip paga yi aret, at Keritut eereegerak paga nit niniki Ala oba panggombunuk abet mbakwi nogo, ninake aret kin eeppereegerak me, niniki at oba panggombunuk, abet mbakwi, niniki lunik wonogwe, eekwi ti, at Keritut kambunuk nogo menggam nen eenik agago mippege nagagerik, tiyappereegerak Ala eebe nogo aret~o.
60001022	-
60001025	"Iri'ngga-kale'ngga ero kwit agan lagangge nagaatik, ti'nuk, mbuk age, Ndi, iri'ngga anggen laambu yege kenok, aakumi nen, Wi! egaatak kwe, ne ambit liingge mono-mono wangge, Eeke menggerak nogo ti, Nit aakumi nineebe ti kwak aret kwe, Ala wone ti perak, mondok itok aret menggerak~o," yinuk, yereegerak liiru mbanak ndak-ndak, Ala wone lek ageelik mondok itok menggerak nogo aakumi waganggwi iinok, ineenik eeginake menggerak obeelom wone nogo aret yokkirogogwaarak waganggo mbareegup, mondok kineenik logobagip nduk, kiniki ngget ndakkinabeegerak nogo ti, aakumi inapuri ndaganakaatak kambit nogwe nogo pogom lek~o. Ata, at mondok eenik menggerak Ala nen aret ndakkinabeegerak me, kit Ala ari menggerak wone konembunuk, "Ndak-ndak eeko logowok~o," yinuk, eerit nogo logonet, maluk kinikime wonage nogo mbo pereegutak me, yogondak kiniki laakot paga kinoreewi Ala apuri kinom kunik aganako logogup~o. Ata, kiniki abe paga aret kinoreewi kinom niniki-kiniki kunik eeko logonip~o.
60002001	Ti kenok, kit pilit wone yogo monggotak inom, kinikime alik eeriyak mbako logonet, agan nugu monggotak inom, "An eerikit lak at mban eeke yi, neebi a," yinuk, yogo monggotak inom, nabok-kabok yogo monggotak inom, yi maluk ndi maluk ti mendek abok aret mbo pogo logonip~o.
60002002	-
60002003	Ala nen obeelom eeppinanege nogo, kit eekkinake muk liippogotak kenok, elege awo ngget ndarak yilak abu nen le yogonok yilak mili lenggenak lek abe wogoragaatak nonggo logonet, tawe ogo mengga kwak, at Ala nen muk kinagap ndakkinabeegerak me, kiniki kole eekkinake logowak nduk, abe wone ti mban, "Ao," yinuk, waganggo logonip~o.
60002004	Yugum ambi eenik menggerak pogom, at Yetut ti, eenik menggerak me, yugum nogo obeelom aret kagak aakumi nen meek kenok, mbo nappereegwaarak kwe, Ala nen perak, "Obeelom aret kagak mbo pugwi~o," yinuk, leenogo pereegerak me, at ninowe abu'me mban kuwak eeri wogo logonip~o.
60002005	-
60002006	Ala nen ari logonet, "An nen yugum onggo nggwok omaawi yangguk yuurak lek mendek o Tiyon paga ndoonogo piminggirak me, Aap ambi yugum ti paga iniki oba panggombege kenok, enggali arigin lek~o," yinuk, yereegerak liiru mbanak wonage me, it aap Ala unde nen Ala awi wurik me Ala ake warogo pogo mengga kwak, kit togop aret Ala unde at ake leenak logonet, Yetut Keritut eereegerak paga Ala inikilom mbake menggerak mendek aakumi inake eeko logobagip nduk, yugum obaga lu'luk eerogo o wuko mengga kwak, Ala nen kit kineebe paga at awi wukkolage agaarik~o.
60002007	-
60002008	Togop me, "It yugum paga o wuka nen o wuko logonet, Yugum ambi mbo pereegwaarak nogo, yugum ogowa ndoonnaga~o," yinuk, yereegerak liiru mbanak wo-nage me, it abet mbakwi nogo nen, "Yugum ti, nit ninake aret mippereegerak me, ia~o," mbako menggaarak. Ndi, wone ambi, "Yugum iniyogobit linggolaga kwak, Lik togon yigeebu wangga kwak, Ti, an neebe aret~o," yinuk, yereegerak liiru mbanak nogo ti, it aakumi iniki abet mbaka'lek mendek nogo nen, Ala wone woppunuk eerit naga'lek iinok, iniyogobit lik togon ngginnogwe nogo aret nduk yereegerak kogo~o. It togop eeko logowak nduk, Ala nen aret kooneegerak kwe,
60002009	kit perak, o apit me wonogwe nogo mbo punuk, o eya iya lombok kenok, aakumi nen, "Wi!" ugo menggam nogome logobagip nduk, Ala nen kinayonggo pereegerak nogo at eeke menggerak mendek paganogo yorogo logobagip nduk, "Kit an mendek aret~o," yinuk, miirogo pinagage, "Kinendagembogut logonet, an neebe unde logorak kit aret~o," yinuk, mippinagage, "Kit an napuri maluk eeka'lek nake leenak logomunggup~o," yinuk, leenogo pinagage, ndi, "Kit an napuri lombok aret~o," yinuk, eekkinake, eereegerak~o.
60002010	Kit maan aa'nduk nen Ala apuri lek aret wonogogutak kwe, yogondak perak, at apuri eekkinabeegerak wonogwe, ndi, kit aa'nduk Ala nen kinabuwa mbake nagagerak nogo kineenggo'lek wonogogutak kwe, yogondak perak, at Ala kinabuwa nen obeelom eeppinagage nogo liippugwi, eeko ogotik~o.
60002011	Nowe-nawot~o. Kit aap nggiru negen nggween paga yi awi ndi awi mbaganit nogogutak nogo, kit an niniki kunik me wone ambi yokkira~o. Kit kiniki nen nengge mugurok noorak kineebi mbakwi kiigak, nikkiren nage nogo, mugurok noorak ti mage~o.
60002012	It aap endekem iniki abet mbaka'lek mendek nogo nen, "It maluk eerit nugwi~o," yinuk, kinabok mbaniyak nduk eeremenggaarak kwe, obeelom mban eerit nogwe liippinagago logomenggaarik, Yetut wage eyom paga Ala wogoppuwak nduk, inenggela'me logonet, kiniki mondok liippunuk eeko logonip~o.
60002013	-
60002014	"Ninogoba meek eerogo pukwak me," yinuk, aap endagembogut kinarum menggerak Kayitat nogo inom, ndi, it aakumi obeelom eekwi nogo wogoppiigwi, maluk eekwi nogo aaninggin inoba piigwi, eeko logowak nduk, it o unde logorak mippiigwi ineebe nogo inom, it wone unde menggaarak nogo nen abok aret wone lengganogo yokkirogwe iinok, "E~o," yinuk, eeko logonip~o.
60002015	It wone lengganogo yokkirogwe nogo ndak-ndak eerit namonggotak paga, aakumi iniki lek we ugun agan nogo menggaarak nogo, at Ala nen, "Inoone taganogo piigo logowak," kinombareegerak me, kinogobamini nogo nen wone lengganogo yokkirogwe iinok, "E~o," yinuk, konenggo logonip~o.
60002016	Kit aakumi inayeloman kwak lek~o. Kit it aakumi we ugun wondet aago nugu menggaarak nogo mendek aret wonogwe me, "An wondet eerogo paneegerak me," yinuk, kiniki teeluk logonet, ugun maluk eerit nogo logorak mage~o. Ata, "An Ala ayeloman aret~o," yinuk, at yokkirage kenok mban eerit nogo logonip~o.
60002017	It abet mbakwi kenok kiniki kunik aganakwi, it weelek mendek abok aret inabuwa mbakwi, kinoweewi inendagembogut inayuk wukwi, ndi, Ala kinagabiti mbakwi, eeko logonip~o.
60002018	Kit aakumi inayeloman yi, it kinogobamini inoone yanggorogon yokkirogo logonet, obeelom eeppinagagwi iinok inoone konenggwi, ndi, inanini nen mbekkirogwe iinok kineebi inombakwi, eeriyak ti mage~o. Ata, mbekkirogwe, obeelom eeppinagagwi, eekwi iigak kwe, kagak, inoone konembunuk eeko logonip~o.
60002019	Kit maluk eeka'lek kiigak, andi-pandi kinoba pinagagwi iinok, "Ala nen togop eeppinaniyak mbakerak me, op aret eeppinanugwi iigo~o," mba'nuk, waganggwi kiinok, Ala ale'nggen kinoba pinagage kaamunggup~o.
60002020	Kit maluk eerumonggotak paga kinookwi iigak, kinoone lek puk wonogwe kiinok, aakumi nen kinaana'le mbaniyak op mbakop? Lek~o. Maluk eekotak paga kinookwi me, "Op aret inooka," kinombarugun kwe, kit obeelom eerit nogwe paga kinookwi iigak, kinoone lek logonet waganggwi kiinok perak, Ala kinabuwa mba'nuk, ale'nggen kinoba pinagage kaamunggup~o.
60002021	-
60002023	Keritut andi-pandi eerogo pereegwaarak nogo ti, "At andi-pandi oba pugwi iigak, at maluk eeke, An togop eerulik~o, yinuk, aana'le mbanggolage, Ti eerulik~o." It nen miyuk-meya eerogo pugwi iigak, at nen onggo miyuk-meya eerogo piige, wakwi iigak, at nen wone onggo yorage, ti eerulik mban. Ata, at iniki ogoba Ala oba panggombunuk, "Nogoba wone a'me nggelok mban inowak loongge menggerak nogo nen nawone mbanigin~o," yinuk, iniki kwi'ndak logonet, waganeegerak nogo ti, nit ninake aret waganeegerak me, at eereegerak nogo kokwak, nit togop ndak-ndak eeko logowok nduk, Ala nen ninayonggo pereegerak~o.
60002024	It aakumi kanggaatak yabu eekulik nogo kwak, nit aa'nduk maluk eeko nogogurak nogo, yogondak ambinom eeka'lek obeelom mban eerit nogo logowok nduk, at eyo karo-karo paga kangge logonet, nit ninomaluk abok aret waganeegerak me, at agabolo nibik-nobak eerogo wareegwaarak nogo paga nit obeelom ee'ninabeegerak~o.
60002025	Kit aa'nduk ndomba kobak aago kwak ugun nugu nogogutak kwe, yogondak nen at kinarum wake, ndegengginake, eeka nogo abu'me logobagip nduk, ka wogogutak~o.
60003001	-
60003002	"Kit aakumi inayeloman nen kinogobamini inoone liirogon konenggo logonip~o," yinuk, yokkiragarak nogo ndak-ndak, kit kumi kunduk kinogonggelomini inabu'me logonet, inoone liirogon konenggo logonip~o. Kit Ala kinagabiti eeppunuk, kinobaabut obeelom logonet, kinogonggelomini inabuwa nen kinigen tebenak nugwi kiigo logomenggaarik, it kinogonggelomini ando iniki awo abet mbaka'lek nogo nen, "An ninom Yetut mugurok naakit," mbaruwak nduk, inoone yokkirogwe iinok, kit nen wone onggo ambi yoraga'lek, we, "E~o," yinuk, liirogon eeko logonip~o.
60003003	It aakumi nen, "Kwe yi, kigirikwe togon~o," yuwak nduk, kinagabolo paga mban ogobakkigikkologo logonet, kineeruwak abe mbininggologwe, kinarenggen-kinagiinggen laambu yikkologwe, kinagali-kinayum abe kigirikwe yirikkologwe, ti mban eeko logogup~o.
60003004	Ata, kumi inobaabut abu yanggonak iniki kwi'ndak nogo, alik ogolik mondok porogo wonogwe iinok, at Ala nen, "Kwe yi, ia~o!" yinuk, iniki kundugu eeginake menggerak me, kit kinobaabut togop aret logonip~o.
60003005	It kumi aa'nduk iniki Ala oba panggombunuk at oone liirogon mugurok nogo nogogwaarak nogo ti, aakumi nen, "Kumi yi kigirikwe togon~o," yuwak nduk, inagabolo mban ogobakkigikkologo logolik~o. Ata, it togon togop aret inogonggelomini inabu'me logonet, inoone liirogon aret konenggo nogogwaarak me,
60003006	at kwe Tara nogo nen Abarakam oone ari kenok, "E~o, nogoba," yinuk, yanggonak mban eeke nagagerak nogo ndak-ndak, kit kumi o yogondak wonogwe yi, kinagabiti lek obeelom mban eerit nogwe kiinok, at Tara owowologwe kit aret logomunggup~o.
60003007	Togop me, yogondak kit aap kinakuwi warak nen eeko logorak ambi yokkira~o. It kumi ineebe ndeyak inomaawi lek wonogwe me, kinakuwi kinom logonet, inabuwa mba'nuk yeenggwaarogwe, ndi, kiniki ogoorak logonet, kinom tamban eeriyak meek eekkinake kero, "Ala ninabuwa nen nineenik mondok logorak mendek ninakuwi ninom ndak-ndak unde eeppinanigin~o," yinuk, obeelom eeppiigwi, eeko logonip~o.
60003008	-
60003012	At Ala nen ari logonet, "Kit kineenik logorak kinikilom mbakwi, Nit obeelom aret wonogwe me, li a'nuk, kambuurak op aret, mbakwi, Eekwi ti, Taamini nen togop mbako ogotik? Togop aret mbakwi kiinok, Kinoone maluk mendek kinambe paga wunabi wogwe, Wone pilit kinamili irip paga wonok nugwi, Eekwi kiyo, Tum liirogon wakkologwe, Maluk mendek mbo punuk, obeelom mendek kenok mban eerit nugwi, Nonggop agago niniki ambit lambunik logorak koonggwi, Abu koombunuk, ti aret kinomaawirogon mugurok nogwe, Eeko logonip~o. Aap iniki koonak menggaarak nogo, Ala enegen wogoren nege, Tamban eekwi iinok, at aruk liirogon konengge, Eeke menggerak kwe, Aap maluk eeko menggaarak perak, Ala enggaawak omaawi paga lek eerogo piige menggerak~o," yinuk, yereegerak liiru mbanak ndak-ndak, kit togon Ala ale'nggen kinoba pinagakit nduk, kinayonggo pinagareegerak me, kit nen maluk onggo-onggo eekwi, ambi nen ambi meek eeppegak eekwi, eeko logogup~o. Ata, it maluk eeppinagagwi nogo obeelom eeppiigo logonet, kinom kiniki ambit eeppunuk wone mbanggwi, kiniki eyak wat-wat eekkologwe, nore-kore yogwe, nabuwa-kabuwa mbakwi, kiniki tebenak nugwi, eeko logonip~o, yinuk, eeko logorak irip paga ambi yokkiraakit mbakirak nogo ti aret yokkiragi~o.
60003013	Kit kiniki aganggen kerek togon obeelom eerit nugwi kiinok, ta nen maluk eeppinagarak mbakop?
60003014	Togop eekulik kwe, kit obeelom wone yoranet nugwi kiigak andi-pandi eerogo pinagagwi iinok, "Nonggop nduk eeppinanugwi?" yinuk, kinagabiti nen kiniki piirik eerugup~o. Ata, "Ala ale'nggen ninoba pinanigin~o," yinuk, kiniki ale'nggen paga waganggo logonip~o.
60003015	"Keritut ti, nit ninowe aret logowak~o," yinuk, alik leenogo punuk, at mban oone konenggo logonip~o. Ndi, kit kiniki lunik wonogwe nogo, it aakumi nen, "Yo'niraanip~o," yinuk, kin wokkiigwi iinok, kiniki abe paga kinoone yanggorogon onggo yoroorak nduk, wone koonogo punuk logonip~o.
60003016	Kit Keritut kinom kunik logonet, obeelom eerit nogwe kiigak, it miyuk-meya eerogo pinagagwi nogo nen, kit obeelom mban eerit nogwe paga, "Ia!" yinuk, inagabiti mbarugun me, kiniki maluk ambi abe'naga'lek kiniki obeelom paga kinoone yanggorogon yorogo logonip~o.
60003017	Kit maluk eerit nogwe paga andi-pandi kinoba pinagagwi iinok ti, alom kit kinobaalombok eerumonggotak paga eeppinagagun me, ti iya lek~o. Ata, Ala iniki mbareegerak paga eerit nogwe kiigak, andi-pandi kinoba pinagagwi iinok ti perak, iya aret~o.
60003018	Nit maluk eekwi nogo abok aret lek eerogo pikit nduk, at Keritut ne ambit paga aret kambeegerak. At maluk eekeelik obeelom mban eeke menggerak nogo nen, nit obeelom eekwi lek maluk mban eekwi nogo, Ala abu'me pinanikit nduk at eebe aap aret age mbareegi, warogo pereegwaarak nit ninake aret kambeegerak kwe, Aberiniki nen eenik agago mippereegerak.
60003019	At mippereegerak Aberiniki nogo nen aret maan it aakumi kambeegwaarak inogoma keele maarak negen o apit me wonogwe me, wone obeelom wone yora nagagerak.
60003020	Obeelom wone yora nagagerak nogo ti, aap Nu nen maan aa'nduk it aakumi Ala wone yorage kagak, taganogo mbo pogo mbareegwa, Ala nen, "Mbet-mbet inoorikit," mbareegerak kwe, aap Nu nogo o awo wuke kenok, iniki yanggo yinuk, tokkage kagak, o nogo wuke mbareegi, aap Nu apuri inom ineebe 8 mban unggwogogwaarak nogo, niyo nen wogoren laganeegerak paga inagap ndake logonet, it ando apit niyo ndonggoninabeegerak inogoma keele maarak o apit me wonogwe me, wone obeelom wone yora nagagerak nogo it aret~o.
60003021	Ndi, it ineebe 8 niyo ndonggoninake kero, niyo nen wogoren laganeegerak paga inagap ndareegerak nogo ndak-ndak, nit yogondak niyo-me wuppinanugwi paga ninagap ndake ti, we ninagabolo mili kenok, koo'ninabuwak nduk, eekwi lek~o. Ata, nit nen Ala yogo logonet, "An pilit lek, abet aret yiluk-maluk mbo pigirak me, kat kabu'me logokit~o," yinuk, Ala enggaanom paganggwi niinok, niyome aret wuppinanugwi, ndi, at Yetut Keritut eenik eerogo mippereegerak paga ninagap ndake menggerak ndak-ndak, niyome nen pilanogo mippinanugwi, eeko menggaarak~o.
60003022	At Yetut Keritut nogo ogoba Ala nen eenik eerogo mippege mbareegi, it malayikat inom, it o oolo ya'i menggaarak Tile inom, yi kugi ndi kugi inom, abok aret at abu'me logowak nduk, tebenogo piige nagagerik, yogondak mbogut paga ogoba Ala eenggi abe'nggan paga kwi'nari laganeegerak wonage agaarik~o.
60004001	Aap ambi eebe andi yagan wake logonet, "An maluk ambinom eerigin lek," mbake menggerak me, at Keritut eebe andi-pandi eerogo pugwi iigak, iniki kwi'ndak logonet wagangge nagagerak nogo kwak, kit ndak-ndak kiniki kwi'ndak logonet, waganggo logobagip nduk, it aap wim eeka nen li'luk eeppunuk, mengga kwak, kit togop aret eerogo patinuk logonip~o.
60004002	Kit togop aret eerogo patinuk wonogwe kiinok, o yogondak kuli nen nggween paga yayi wonogo logonet, kiniki nen nengge nogo mban mugurok nogo logorak lek~o. Ata, Ala iniki mbake nogo mban ndak-ndak eerit nogo logonip~o.
60004003	Kit aa'nduk kinobaabut it aakumi Ala wone konengga'lek nen eeriyak inikilom mba'nuk, eerit nogo mengga kwak, eerit nogo logonet, we ugun uugwe-uugwe mba'nuk eekwi, kiniki nen nengge kenok mugurok nugwi, amburu kumili aganake menggerak mendek ndonggorogon nenet nugwi, ndem unggwogo logonet kwaanggen wakwi, amburu ndonggok togon nenok kumili-kumili agan nogo logonet maluk eekwi, ogole warak kagak kugi eekwi, eeko nogogutak nogo, yogondak ambinom eeka'lek kiinok,
60004004	it aakumi Ala wone ineenggo'lek mendek nogo iniki mondok lek me, "Nit yi maluk ndi maluk eekwi yi, abu aret eeko," mbaka'lek eerit mban nogo logonet, "It ninom eerit nogwe lek yi, nano nduk puk wonogwe mbakop? Wi!" yinuk, kinomba'nuk, meek eerogo pinagagwi kwe,
60004005	it aakumi kambeegwaarak inom, nineenik wonogwe inom, Ala nen nit abok ninawone amburu mbanogo ninowak looniyak nduk li'luk aago wonage me, it togon eeko logomenggaarak nogo Ala nen, "Paganogo yo'ninip~o," yinuk, yoraagin me, paganogo yorugun~o.
60004006	Togop me, it kambeegwaarak nogo ti, "Aap maluk aret~o," yinuk, ineebe andi-pandi eerogo piigwi iigak, kambeegwaarak kwe, at Ala eenik menggi kwak, it ndak-ndak inogoma mondok-mondok ineenik logowak nduk, obeelom wone yoragagerak nogo~o.
60004007	O age yobok paga eeriyak abu koorok panggo yi wagaarak me, tamban eeko logobagip nduk, kiniki kwi'ndak nu'lek logonet, kinagaket paga logonip~o.
60004008	Aap ambi ore imbirak iniki kunik logomenggerak nogo nen ore maluk ambik eerogo pit nage logomenggerak kwe, imbirak iniki kunik me, "Op aret~o," ari menggi kwak, kit togop aret, "Niniki-kiniki kunik eeko logonip~o," yinuk, wone ambit ti aret yokkiragi~o.
60004009	Kinoreewi ambi kiya wogwe iinok, kineebi mbaka'lek kiniki ale'nggen paga kinambi magarogo logonip~o.
60004010	At Ala nen eeko logorak ninalitak lombok unde eeppinaneegerak nogo, "Ala iniki kunik nen unde eeppaneegerak me, niniki kwippunuk aakumi inake eerit nage logokit~o," yinuk, kit mban-mban at ambi nen at ambi obeelom eeppegak eeko logonip~o.
60004011	Yi eekak ndi eekak eeko logonet, ninowe Yetut Keritut eereegerak paga at Ala endage tiyak yuwak nduk, kit ambi nen Ala wone yoroorak mbakwi kenok, Ala ari menggerak wone nogo aret yorogwe, ndi, ambi nen aakumi yeenggwaarogo logorak mbakwi kenok ti, Ala omaawi eeppinagage kagak yeenggwaaranet nogwe, eeko logonip~o. At Ala ti, abu tiyanak mondok-mondok ayuk warak logowak~o. Amin!
60004012	Nowe-nawot~o. Kit an niniki kunik me, wone ambi yokkira~o. Kit kinabut mbaniyak nduk, aaninggin-paaninggin mondok alik negen kinoba pinagagwi ti, it aap nen eeppiigo menggaarak nogo mendek aret eeppinagagwi me, "Yi nonggop eeppinanugwi? Ia!" yinuk, yugup~o.
60004013	Kit andi-pandi eerogo pinagagwi nogo ti, peebi, at Keritut mondok tiyanak wage kinigen kogo logomonggotik, "Nit togop aret tiyappinanigin~o," yinuk, kiniki ale'nggen mondok alik negen eekkinabigin me, "Yogondak at Keritut eeppogo nogogwaarak ando nogo aret eeppinanugwi me, op aret~o," yinuk, kiniki ale'nggen mbako logonip~o.
60004014	It aakumi nen, "Kit Keritut oone wagangga mendek~o," yinuk, miyuk-meya eerogo pinagagwi iinok, "Ala Aberiniki mondok tiyanak menggerak nogo nit ninoba wuppi wagaarak ninom wonage kenok, yo'nirogwe iigo~o," yinuk, kiniki ale'nggen logonip~o.
60004015	Kit nen aap wakwi, yogoot kiraakwi, maluk eekwi, aap ambi inawone kagak unde a'nuk mbanggwi, eekwi nogo paga andi-pandi eerogo pinagagwi iinok, kiniki ale'nggen mbarugup~o.
60004016	Ata, "Kit Ala apuri mendek aret~o," yinuk, aaninggin kinoba pinagagwi iinok perak, kinagabiti lek logonet, "Keritut endage paga eeppinanugwi me, op aret," mba'nuk, Ala, "Wa," yinuk, alut eeko logonip~o.
60004017	-
60004018	At Ala nen ari logonet, "It aakumi iniki abe koonak nogo aaninggin eeppiinet unggwogwe iigak inagap ndarigin me, It an noone konengga'lek maluk mban eerit nogwe nogo perak, nonggop togon eeppiyaagin mbakop?" yinuk, yereegerak ndak-ndak, at Ala nen nit yi aap ndi aap abok aret ninawone mbanogo ninowak loonninaburak eyom abu panggo yi wagaarak me, nit Ala apuri aa'nduk ninawone mbambunuk, at oone yugu ndak-ndak eeka'lek logomonggoorak kenok, onggo eeppinanigin me, it Ala wone obeelom wone nogo mondok wagangga'lek iinok ti, inawone mbangga'lek teppiyaagin mbakop? Lek~o. Inawone abu mbanogo punuk, mondok alik negen eeppiyaagin~o.
60004019	Togop me, kit andi-pandi eerogo pinagagwi nogo ti, Ala iniki mbake ndak-ndak eeppinagagwi me, kit obeelom mban eerit nogo logonet, at kineebe ogobakkigikkinabeegerak nogo nen, "Eeriyak," yegetak nogo, a'me liirogon aret eeke menggerak me, kiniki inom, kineebe inom, apit aret at unde logowak nduk, wogo'nuk logonip~o.
60005001	Nowe-nawot~o. Kit Ala apuri inenggela'me logonet inarum monggotak kwak, an togon Ala apuri inarum minggirak nen wone ambi yokkira~o. At Keritut aaninggin-paaninggin oba pogo nogogwaarak nogo, an nenegen kagagirak me, peebi at pi wakwi iigak, woroorak eyom paga, "An togon tiyappani woraagin," mbake logonet, "Wone eebe yokkiraakit," mbakirak nogo liirogon konenggo logobagip nduk, yokkira~o.
60005002	Kit Ala apuri inarum logobagip nduk, mippinagareegerak nogo, "Kineebi," mbako logonet, inarum logorak ti mage~o. Ata, Ala iniki mbake ndak-ndak, "Inarum logokit," mbako logonet, ndomba ndegeninako mengga kwak, Ala apuri ti, togop aret ndegeninako logonip~o. Ndi, onggo koloorak paga mban kiniki lunik logonet, ndegeninako logorak ti mage mban. Ata, we kiniki ale'nggen paga aret ndegeninako logonip~o.
60005003	Inarum logobagip nduk, unde eeppinagareegerak nogo inarum logonet, "An noone mban konenggo logonip~o," yinuk, kinoone omaawi paga yorogwe ti mage~o. Ata, it Ala andomba nogo nen kit kinobaabut obeelom mban eerit nogwe nogo liippinaganuk, "At eeke ti, an ndak-ndak eeke logokit," mbaruwak nduk eeko logonip.
60005004	Togop eekwi kiinok, nit ndomba ndegenninaka ninowe nogo, peebi wage logonet, "Kit abu obeelom eeko nogotak~o," yinuk, kinenggare-nggare mendaarak kiik ariyak lek mondok laambu logorak mendek yirippinagi woraagin~o.
60005005	Togop me, kit aap tawe nen eeko logorak wone ambi yokkira~o. Kinogobamini nen inoone yokkirogwe iinok, kinaruk liirogon konembunuk eeko logonip~o. "It aakumi iniki wogoppako menggaarak kenok, Ala nen tebenogo piige menggerak kwe, Iniki tebenak wonogwe iinok perak, inabuwa nen obeelom eeppiige menggerak~o," yinuk, yereegerak Ala wone liiru mbanak wonage me, kit abok aret kiniki tebenak logonet, yeenggwa-yeenggwa eeko logonip~o.
60005006	At Ala nen, "Ne ti eyom paga tiyappiyaakit~o," yinuk, kooneegerak nogo a'me lik yi wage kenok, tiyappinagawak nduk, at omaawi ambik menggerak Ala nogo abu'me tebe yinuk, logonip~o.
60005007	At Ala nen kinabuwa mbake menggerak me, kiniki piirik-paarik eekwi nogo abok aret paganogo at oba mban pogo logonip~o.
60005008	Kit kinom ogoorak monggotak Tile nogo nen maluk eekkinabikit nduk, nggeewo anini warak pogom nibingginaburak eyak nde agan kwaakkinabit nege me, kit mondok kiniki warak a'nuk, kinagaket paga logonet, tum wakkologo logonip~o.
60005009	Ndi, it kinoreewi yi awi ndi awi menggaarak kinom kiniki abet mbakwi nogo, andi-pandi kit eerogo pinagagwi ndak-ndak, it togon togop aret eeppiigwi nogo kineenu me, kit kiniki abet mba'nuk, kinogogumbuk mondok nu'lek logonet, Tile nen kiniki nggagani wage kero, mugogo nappogo logonip~o.
60005010	At iniki kunik nen wo'nirage menggerak alom unde ninogoba Ala nogo nen Keritut ninom kunik wonogwe paga at tiyanak menggim nogome ninom ndak-ndak mondok-mondok tiyanak logowok nduk ninayonggo pereegerak me, ne ambiriluk ambi andi-pandi eerogo pinagagwi iinok, ninogoba Ala nen kinobaabut koonogo pinagage, kiniki nu'lek eerogo pinagage, kinomaawi agago pinagage, kinogogumbuk nu'lek logobagip nduk eerogo pinagage, eeke logogin me, kiniki kwi'ndak logonet, waganggo logonip~o.
60005011	At Ala ti, mondok-mondok ayuk warak logowak~o, yinuk, abet aret yokkiragi~o. Amin!
60005012	Wone yokkirage ti abok aret at iniki kunik nen obeelom eeppinanege menggerak Ala nogo nen an ndak-ndak eeppanege kagak paganogo yokkirage me, "Yi abet aret eeppinanege menggerak~o," yinuk, kiniki eyak wappinagawak nduk, at li'lak mban eerit nage kage minggirak ninore Tilat nogo nen yeenggwaanege kagak, liiru yi, we nggaruk togon mbanggirage kwe, wone yi ti, mondok iya me, porogo logonip~o.
60005013	It kinoreewi Ala apuri o Mbaben mendek kunduk, Ala nen leenogo piyareegerak me, it nogo nen keyage wappinagagwi, ndi, an naput Marakut nogo nen kunduk keyage wappinagage, eeka~o.
60005014	Kit-kit aret kiniki kunik paga keyage wat-wat yogo logonet, li-nggik-kambuk yogo logonip~o. Ndi, kit Keritut kinom kunik wo-nogwe nogo abok aret kiniki ugun tayenak ale'nggen logobagip nduk, eeppinagage logogin~o. Wa!
61001001	At ninagap ndaka Yetut Keritut ninogoba Ala nogo nen nit obeelom eerogo pinanikit nduk, eereegerak paga wone abet mba'nuk, waganeegurak niniki kunik porogo wonogwe nogo, kit ninom ndak-ndak waganeegurak me, an Timon Peterut Yetut Keritut ayeloman ayonggo nappiigak mendek agago paneegerak nogo nen, kit abok aret wone ambi yokkira~o.
61001002	At ninogoba Ala ninowe Yetut imbirak iniki kunik nen wo'nirogwe, niniki ugun tayenak ale'nggen logowok nduk eeppinanugwi, eeko menggaarak nogo mondok liippunuk waganggwi kiigak, nggwok togon eeppinagit wundi wogo logowak~o.
61001003	At abu obeelom mondok tiyanak menggerak nogo, ninom ndak-ndak logowok nduk, ninayonggo pinaneegerak nit nogo nen at eeke menggerak liippunuk waganggwi paga, nit nggween paga yime logonet, Ala ari menggerak nogo liippunuk, eerit nogo logowok nduk, at omaawi eeppinaneegerak.
61001004	At Ala abu obeelom mondok tiyanak menggerak me, at nen, "An ndogop eeppinagagin~o," yinuk, yo'nirage menggerak mondok iya iniki kunik nogo mendek, "Onggo lek we aret eeppinagagin~o," yinuk, yo'niragagerak wone nogo ti, mugurok nogwe paga at Ala iniki menggi kwak nit niniki ndak-ndak ee'ninake, ndi, it nggween paga mendek iniki nen nengge nogo mugurok nogo logonet, ineebe maluk eerogo patit nogo mengga kwak, nit togop ee'ninake kero, ninagap ndarogo pege, eeke nogo nit kaawok nduk, wone ti yo'niragagerak.
61001005	Togop me, kit kiniki Ala oba panggombunuk abet mbakwi nogo paga obeelom eerit nogo logorak liippunuk mamunggologwe, ndi, obeelom eerit nogwe paga yi eeriyak ndi eeriyak kineenu eekkologwe,
61001006	ndi, kineenu ogwe nogo paga nen kiniki warak eekkologwe, ndi, kiniki warak eekkologwe nogo paga maluk eeppinagagwi iigak, kiniki kwi'ndak nu'lek logorak mamunggologwe, ndi, kiniki kwi'ndak nu'lek wonogwe nogo paga Ala ari menggerak ndak-ndak eerit nogo logorak mamunggologwe,
61001007	Ala ari menggerak ndak-ndak eerit nogwe paga kinoreewi inabuwa mbako logorak mamunggologwe, ndi, inabuwa mbakwi nogo paga irip paga aakumi abok aret kinom kiniki kunik eekkologo logorak mamunggologwe, eerit nogo logonip~o.
61001008	Ti eeko logorak nogo mendek abok aret nggwok togon eerit nogwe mban kiinok, aakumi nen, "Inowe Yetut Keritut ineenu kwe, anggen alik mendek yi'nage kiraap!" yinuk, yogo logogun lek~o. Ata, "Inowe Yetut Keritut abet aret ineenu me, anggen obeelom mendek nggwok togon yi'nage agaarik~o," yinuk, yogo logogun~o.
61001009	Ndi, kit ti eeko logorak yokkiragarak nogo eeka'lek kiinok perak, "Ala nen ninomaluk lek eerogo pinaneegerak," mbaka'lek mari eerogo punuk wonogwe me, aap inigen mbuk nen yi mendek ndi mendek nda nakkoorak meek nogo kokwak wonogwe kinombarugun~o.
61001010	Ti kenok, nowe-nawot~o. At Ala nen miirogo pinagage nagagerik, kinayonggo pereegerak me, "Abet aret mii'ninabeegerak kogo," mba'nuk, kiniki mondok nu'lek logonet, nggwiirit-nggwaarit eeko logonip. Togop eeko logomonggotak kenok, kit kiniyogobit lik togon yigeebu wambumunggup lek~o.
61001011	Ti eeko logomonggotak kenok, nit ninagap ndaka ninowe Yetut Keritut abu'me piige menggim mondok-mondok menggim nogome, at Ala nen, "Kit aret unde eekkola woraanip~o," yinuk, yokkiraagin~o.
61001012	Togop me, Ala ndogop menggerak wone nogo kinaruk konembunuk waganggo nogogutik, mondok nu'lek monggotak kwe, kagak, ambinom liippunuk eerit nogo logobagip nduk, an nen kulinik-kalinik yokkiragak mban eeke logogin aret~o.
61001013	-
61001014	At ninowe Yetut Keritut nen an nagabolo ooliya wurik kwak yi, mbet-mbet nggonenogo punuk, noorak paganogo yo'negerak nogo ndak-ndak, nagabolo nggonenogo puurak eyom abu panggo yegerak neenu me, awo nagabolo nggonengga'lek neenik wonage logonet, yi wone ndi wone yokkirage minggirak nogo kit aberak logobagip nduk, an yokkirage logorak ti, op aret mbake agarik~o.
61001015	An kambiminggirak neegak, kit nen, "At ninogoba nogo nen wone ndogop yo'niragagerak nogo~o," yinuk, kiniki abeko logobagip nduk, an awo kangga'lek logonet, yi wone ndi wone yokkirage minggirak nogo, mondok nggwiirit-nggwaarit aret yokkirage logogin~o.
61001016	Nit ninowe Yetut Keritut, "Wi," yinuk, pi wakwi iigak woroorak wone yokkirogogurak nogo ti, it aakumi nen timbayok wone mbininggo logonet, inoone amburu ndik-ndik yogo menggaarak nogo paga niniki panggombunuk yokkirogo logolik~o. Ata, at Yetut Keritut mondok tiyanak lombok menggerak ninigen abe nen kogogurak nogo aret yokkirogogurak~o.
61001017	-
61001018	Keritut ninom puut ayuk warak menggim nogome niigak, at mondok tiyanak, "Wi!" ugwi ninogoba Ala nogo nen ninowe Yetut Keritut ayuk wurogo tiyappege logonet, "An naput niniki kunik nale'nggen ee'nake nogo yi aret~o," yinuk, mbogut paga nen oone ari nit aret ninaruk konembunuk, yokkirogogurak nogo~o.
61001019	Ti yereegerak kenok, o maan it aap Ala nen wone yorage kagak yorogo nogogwaarak nogo a'me lik yi wagak eeke kogo nogogurik, nit niniki abet mbakwi nogo, mondok nu'lek eerogo pinanegak eeke kogogurak~o. O weerikit nduk, kilim nagake kagak, ndowan ambiret abinak ndelenak-welenak ari kogo monggoorak nogo, wundi waga'lek kagak, o apit me ndi wuninogo pogootak eya kenok, niniki ale'nggen age menggi kwak, kinikime awo eya eekkinabi waga'lek kagak, wone yo'nirogo nogogwaarak nogo kiniki kunik eekkologo logonet, liippogo logorak ti, op lombok aret~o.
61001020	Wone yi ti, mondok iya me, liippinip~o. Aap ambi Aberiniki nen koonogo yoga'lek kagak, "Ala wone liiru mbanak nogo, niniki koombunuk, ambi yokkira~o," yinuk, yuurak ti, abu meek me,
61001021	it aap aa'nduk Ala wone yorogo nogogwaarak nogo nen iniki koombunuk yorogo logolik~o. Ata, Aberiniki inikime lik yi unggwage mbareegi, Ala nen yorage kagak yorogo nogogwaarak nogo kineenu arubagip nduk yokkiragi~o.
61002001	Maan aa'nduk it aap wone pilit pugunogo yorogo menggaarak mendek nogo nen aakumi Iterali inenggela'me unggwi wogo nogogwaarik, pilit pugunogo yorogo nogogwaarak nogo ndak-ndak, peebi it aap ti mendek nogo nen, kit maluk eerogo pinagawok nduk kinenggela'me unggwi woraagun~o. Ndi, unggwi wogo logomenggaarik, aakumi ambik iniki nomoninabuwok nduk, yi wone ndi wone abe mendek lek kagak, pilit pugunogo kinikime manabit wogo logonet, "At amiya paga ninonggo mbaneegerak Aliku ninowe Yetut aret~o, yinuk, yogwe nogo ti, nit nineenggo'lek~o," yinuk, agan wogo logomenggaarak paga abera'lek me, Ala nen it inenggaawak lek eerogo piyaagin~o.
61002002	Aakumi ambik nen it aap ti nogo, iniki nengge mugurok nugwi iigo logomenggaarik, "Nit togon ninom aret eerit nogo logowok~o," yinuk, inom eerit nogo logonet, Ala ndogop menggerak wone nogo woppunuk eerit nogwe nogo, "Yi nano wone agan nugu agaarik~o?" yinuk, miyuk-meya eerogo pogo logogun~o.
61002003	It aap mamuniraga ti nen ambi kolaawok nduk, kinambokan laganggo logonet, inoone ugun pilit pugunogo yokkirogo logogun~o. Togop yokkirogo logomenggaarak kwe, it eekwi paga at inowak loombunuk maluk inoba piyoorak maan koonogo pereegerak Ala nogo ti, we ugun maanggo yugu logonet nogo lumok ari wonage lek~o. Ata, ineebe lek eerogo piyoorak nduk abu li'luk eerak aret wonage agaarik~o.
61002004	It malayikat nogo mendek nen maluk eeko mbareegwa, Ala inabuwa nen teppiyareegerak mbakop? Lek~o. "Peebi kinowak loonogo pinagagin~o," yinuk, kani omoonu'me mbuun ambena kiiniki paga logowak nduk mbutigeele maarogo wuppiyareegerak wonogwe nogo lek a?
61002005	Ndi, it aakumi maan aa'nduk o nggween paga yime logonet, maluk eeko mbareegwa, Ala inabuwa nen teppiyareegerak mbakop? Lek~o. Mayu wuppi wagagerak nogo paga niyo yenggenit lagangge logonet, it aakumi Ala ineebi mba'nuk, maluk eekwi nogo tigitogon inooke kagak, "Kit maluk eeriyak mage~o. Ata, obeelom mban eerit nogo logonip~o," yinuk, Ala wone yorage nagagerak aap Nu nogo, akwe-apuri inom ineebe 8 mban inagap ndareegerak nogo lek a?
61002006	Ndi, at Ala nen, "It aakumi o Torom-Nggomora mendek kunduk maluk mban eekwi yi, neebi~o," yinuk, kani wurabit wage logonet, pup eerogo piyareegerak nogo ti, it aap peebi Ala ineebi mba'nuk, maluk eekwi nogo nen, "Nit togop aret ninoorigin kagi," mbako logowak nduk, eereegerak nogo lek a?
61002007	-
61002008	Ndi, at aap Lot iniki obeelom aret wonagagerak kwe, it aakumi ti, inenggela'me logonet, Ala wone taganogo punuk, iniki nen nengge kenok ugun-ugun eerit nogwe nogo enegen iige, inoone ugun agan nogwe nogo aruk konengge, eeke logonet, at iniki mondok abe koonak me, "Yi eekwi yi, ao," yinuk, ko'lu-kii'me iniki mondok wakko'net unggwage Ala nen kage nagagerik, it aakumi ti, pup eerogo piige logonet, at aap obeelom aret me, agap ndareegerak nogo lek a?
61002009	Ala nen togop aret eeginabit wundi wagagerak me, nit at apuri at oone eerit nugwi nogo aaninggin mendek ninoba age kenok, ninagap ndake, ndi, it obeelom eekwi lek maluk eeko menggaarak nogo peebi age yobok paga inowak loonogo punuk, maluk inoba kwippiige, eeriyak nogo at eenu aret me, eerigin aret mbako logowok~o.
61002010	-
61002011	It togop eeppiyoorak nogo ti, mbuuluk negen eeppiyoorak kwe, it aakumi nen, "Nit maluk eeko logowok~o," yinuk, iniki nen nengge kenok, ugun eerit nogwe, Ala nen wone lengganogo yorage nogo taganogo punuk, at eebe miyuk-meya eerogo pugwi, eekwi nogo perak, aaninggin mondok ndonggok togon inoba piige kaagun. It malayikat nogo ti, inomaawi ambik inayuk warak me, Ala yogo logonet, "It aap kat ari menggendak kagak pilit pugunogo yorogo menggaarak nogo ti, mondok maluk eekwi me, kat ninogoba nen mondok inooke logot~o," yinuk, inoone omaawi paga Ala yoriyak op kwe, inagabiti warak me, we yanggorogon yogo menggaarak. Yanggorogon togop aret yogo menggaarak kwe, it aap pilit wone yaga ti nen perak, "Ninagabiti~o," yinuk, inaganak waka'lek iniki wogoppako logonet, kugi inom, malayikat inom, abok aret ugun miyuk-meya eerogo piinet nogo menggaarak.
61002012	-
61002013	Wam nggwiya nda'nogo nagaatik, iniki lek ugun eerit nugwi iigak, aakumi nen pippiinok, inoorogo lako mengga kwak, it aap ti, togop aret iniki lek me, we ugun ambi eeriyak aganake kenok mban eerit nogo logonet, wone ineenggo'lek kagak, miyuk-meya eerogo pugwi me, wam nggwiya inoorogo lako mengga kwak, it maluk eekwi onggo at Ala nen aaninggin inoba kwippiige logonet, ineebe togop aret inoorigin~o. It iniki nengge nogo mugurok nogo logonet, inagabiti nen kote eeriyak mbaka'lek tena'me aret eerit noorak inikilom mbako menggaarak me, kinambokan laganiyak inikilom mbako logonet, kinom lambunna'nuk, mbi nunggwi me, inagabolo mili inawin aaga'ne kunik nogo pogom, it aap ti, kinenggela'me togop aret menggaarak~o.
61002014	Ti eeko logonet, it inigen alik ambi paga pugwi lek~o. Ata, kumi we ugun ya wurinakak nogo mban inigen wogoren nogo logonet, ugun-ugun eeginabit nogo nagaatik, "A! Yi abu eekirak me, ndonggoppanigi," yinuk, yogolik, nabenak mban eerit nogo logonet, it aap iniki awo kole aga'lek nogo, inenggaanok nggerok yuwak nduk, nomoniren keele pugume piya nogo menggaarak. It yi mendek ndi mendek koloorak uugwe mbako menggaarak me, ti kolaawok nduk, "Wone ngge yoraawok~o," yinuk, iniki koombunuk agan nugwi nogo paga, Ala nen mondok pulunogo piyareegerak wonogo agaarik~o.
61002015	Aap Mbeyot aput Mbileyam nogo nen maluk eekwi onggo koloorak iniki lunik logonet, Ala nen yereegerak kagak, alik eerit nagagerak nogo ndak-ndak, it aap ti, togop aret tu koonak noorak kagak mbo punuk, tu alik paga nomoninuk, nogo agaarik~o.
61002016	At aap Mbileyam nogo maluk eerit nage logonet, obaabut kumili negen eeke mbareegi, at eerit nage nogo teppuwak nduk, keledai oone lek aruk logu aret kwe, aakumi inoone negen ari logonet, at Ala wone yoraga nogo mberereegerak.
61002017	-
61002019	Aap ambi nen ogoba abu'me logonet, aruk konok mban eeke menggi kwak, it aap pilit pugunggo menggaarak ti nen maluk eeriyak aganake kenok, tebenogo pugwi lek eerit noorak mban aganake me, it maluk eekwi ti, ayeloman negen aret kwe, kagak, wogoppako logonet, it aap ngget iluk maluk eeriyak, "Nineebi~o," yinuk, mbo pegaarak nogo iniki nggaganggo logonet, "We ugun eeko logorak mendek kagak, nano nduk mu-mage mban yogo ogotik?" yinuk, iniki nengge nogo mban mugurok nawak nduk, inikime manabit nogo menggaarak me, wone alom lek kagak, ugun yorogo menggaarak~o. It aap ti, niyo eneeri poronak kwak logonet, inoone o wiya nen ameraakot wonok nage menggi kwak yogo menggaarak me, at Ala nen o apit me logowak nduk, inake ogobakkigirogo pereegerak wonage agaarik~o.
61002020	"Ninagap ndaka ninowe Yetut Keritut nineenu me, nggween paga yime maluk eeriyak ee'ninake menggerak nogo nineebi~o," yinuk, inambo'me mbo pereegwaarak kwe, ti'nuk, aa'nduk eeko nogogwaarak nogo, inikime aberogo eerit nogwe iinok, inobaabut aa'nduk mbuuluk obeelom negen logonet, eeko nogogwaarak kwe, peebi irip paga nen abunuk, maluk nggwok aret eekkologo menggaarak me,
61002021	it aakumi maluk eeko menggaarak nogo nen Ala ari menggerak wone woppunuk, eerit noorak wone nogo, ineenggo'lek logonet, maluk eerit nogo logonetak en ti, op negen kwe, wone, "Yogop ee'nu, ndogop ee'nu," yugu alik leenak nogo, abu ineenu logonet, maluk eekwi ti perak, abu maluk lombok aret~o.
61002022	"Nggeewo nen peyak wurogo punuk, ti'nuk, melak togon nengge menggerak~o," yinuk, yogwe, ndi, ambi, "Wam ngguu'mo amuni mbanogo wappiigaatak kwe, ti'nuk, iniyok paga yungguninuk purok me wanggini wari unggwogo menggaarak~o," yinuk, yogwe, eeko monggoorak nogo ti, abet aret yogo monggoorak me, it nogo ti, ti ndak-ndak aret eerit nogo menggaarak~o.
61003001	Nowe-nawot~o. Kit an niniki kunik me, liiru ambi aa'nduk mbanggiragagirak nogo ndak-ndak, yogondak ambi yi inom aret mbanggiragi~o. Liiru mbanggirage yi nogo ti, kiniki abe mban koonggo logorak abeko logobagip nduk, mbanggiragagirak me, ambi yi inom aret mbanggiragi~o.
61003002	It maan aa'nduk Ala nen aap at oone yorogo logowak nduk, leenogo piyareegerak wone yorogo nogogwaarak nogo inom, ndi, ninagap ndaka ninowe nen, "Yogop eeko logowak~o," yinuk, it aap nappiigak mendek yorage kagak, yokkirogo nogogwaarak nogo inom, kit abeko logobagip nduk, liiru yi mbanggiragi~o.
61003003	Kit kineenu arubagip nduk, wone aa'nduk lombok yi aret yokkira~o. Peebi o age yobok paga it aakumi miyuk-meya eerogo piigwi, iniki nen nengge kenok mugurok nogwe, eeka nogo nen, wogo logomenggaarik,
61003004	yogo logonet, "O yi, maan Ala nen wakkagagerak kuli nen, nok, yogondak kuli alik aga'lek itok menggerak kagak, ninombomini nen, O yi, lek eeri woraagin~o, yogwe iigak, kambit nogogwaarak me, Woraagin, yereegerak nogo, eebe wage lek, ngge?" yinuk, miyuk-meya eerogo pinagagwi iyaamunggup~o.
61003005	-
61003006	Ti yogwe nogo ti, Ala oone paga nen mbogut wakkage, nggween wakkage, eeke logonet, niyo mban wonage mbareegi, Ala nen, "Nggween aruwak~o," ari kagak, niyo inikime nen nggween aret kin age, ti'nuk, ti eyom paga mban peebi mayu nappi wagagerak nogo paga niyo yenggenit lagangge logonet, o aa'nduk wakkagagerak nogo maluk eerogo pege, eereegerak nogo ineenu logonet kwe, taganogo mbo pogo menggaarak~o.
61003007	Ndi, yogondak mbogut-nggween ninigen kogo monggoorak yi nogo ti, peebi it aakumi Ala ineebi mba'nuk, maluk eeko menggaarak nogo inawone amburu mbanogo inowak loombunuk, ineebe lek eerogo piyoorak eyom nogo paga, o yi, kani pikit nduk, at oone paga porogo wonage wone nogo, it kobak logonet agan nugwi me, peebi age yobok paga eeke kaagun~o.
61003008	Ti agan nogo logomenggaarak kwe, nowe-nawot~o. Kit an niniki kunik me, wone ambiriluk yokkiraagin yi, kobak eerogo mbo pugup~o. Nit nen o ne ambit weege mbakwi nogo, at ninogoba Ala nen tahun seribu aret mbake, ndi, nit nen tahun seribu mbakwi nogo, at nen o ne ambit weege mbake, eeke menggerak~o.
61003009	Togop me, ninowe nen, "An peebi woraagin~o," yinuk, yereegerak nogo, it aakumi ando nen, "Mbet-mbet waga'lek yi, pilit yereegerak kwa?" yinuk, mbakwi nogo kwak, kit togop mbako logogup~o. Ata, "Ala nen, Aakumi maluk eeppiyoorak ti, neebi~o, mba'nuk, nit yi aakumi ndi aakumi abok aret niniki koonogo punuk, ninomaluk mbo puwok nduk, iniki yanggoppunuk, to'ninake wonage," mbako logonip~o.
61003010	At ninowe woroorak nogo ti, "Ne ti eyom woraagin," mbaka'lek kiigak, aap yogoot wagangga nogo pogom abera'lek me woraagin~o. Ndi, wage kenok, mbogut yi, telangge logonet lek age, tut-laaluguragan mbogut paga menggerak inom, nggween yi inom, nggween paga wonogwe inom, abok aret kani nenet nage, eeke kaamunggup~o.
61003011	-
61003012	Yi mendek ndi mendek abok togop aret lek arigin me, nit ninobaabut nonggop logonet eerit nogo logowok mbakop? Lek~o. Ninowe wage eyom paga mbogut kani nanet nage, ndi, tut-laaluguragan kani eyak mondok aganggen alik nen amburu tigi-tigi wungge logonet, lek eerogo pege, eerigin me, "Ninowe mbet-mbet woraawak~o," yinuk, tokkogo logonet, nineebe apit Ala ake leenogo punuk, maluk eeka'lek ninobaabut mondok obeelom logonet ninowe mugurok nogo logowok~o.
61003013	At Ala nen, "Mbogut-nggween ngget mendek ogobakkigirogo pu-nuk, aakumi obeelom eeko menggaarak kenok mban time logowak nduk, unde eeppiyaagin~o," yinuk, abok yo'niragagerak nogo unde eeppinanuwak nduk, tokkogo ogoorik~o.
61003014	Togop me, nowe-nawot~o. Kit an niniki kunik me, wone ambi yokkira~o. "Nit o ti unde eeppinanuwak~o," yinuk tokkogwe me, maluk kinoba lenggenggwi, aakumi inoone kinoba pugwi, eeka'lek kiniki abu obeelom Ala kinom kiniki ambit lambunik wonogwe me kiya woraawak nduk, kulinik-kalinik kiniki ndegenggologo logonip~o.
61003015	-
61003016	At ninore niniki kunik Pawulut nogo nen yi mbuku ndi mbuku abok aret liiru mbangge logonet, an wone yokkiragarak yi nogo ti, inom aret mbangge menggerak kwe, at liiru mbangge menggerak nogo ti, wone ando taberak negen mbangge menggerak me, it aakumi Ala wone awo liippega'lek mendek iniki kole aga'lek nogo nen, ineebe lek eerogo patuwok nduk, Ala wone yugu liiru mbanak ando abut laganogo yorogo logonet, Pawulut liiru taberak negen mbangge menggerak nogo togop aret abut laganogo yorogo menggaarak nineenu kwe, Ala nen at Pawulut iniki nggaganogo yoge kagak, iniki warak nen liiru mbanggiragagerak nogo ndak-ndak, an togon liiru mbanggirage logonet, "Ninowe mbet-mbet waga'lek kenok ti, nit abok ninagap ndaruwak nduk to'niige me, niniki ndegenggologo logorak nanonggwan aret~o," yinuk, mbako logobagip nduk, liiru yi, mbanggiragi~o.
61003017	Ti kenok, nowe-nawot~o. Kit an niniki kunik me, wone yokkiragarak nogo ti, abu kineenu aret~o. Kineenu aret me, it Ala wone taganogo punuk inoone ugun agan nugwi paga nomongginakwi iinok, kit wone abet mba'nuk waganeegutak mondok nu'lek obeelom porogo wonogwe nogo, mbo punuk, it agan nugwi nogo mugurok nogo logokwak, mondok kinagaket paga logonip~o.
61003018	Ninogoba Ala iniki kunik nen eeppinanege menggerak nogo kit kiniki kole aruwak nduk, ambinom eeppinagage, ndi, at ninagap ndaka ninowe Yetut Keritut eebe kineenu aret kwe, ambinom kineenu arubagip nduk, eerogo pinagage, eeke logogin~o. Yogondak nen, nok, mondok logorak kuli at eebe mondok tiyanak aret logowak~o, yinuk, an Peterut nen abu aret yokkiragi~o. Wa!
62001001	Mbogut-nggween yi, awo wakkaga'lek kagak aa'nduk togon wonagagerak aakumi ineenik eeginake menggerak at Wone nogo, abok paganogo yokkirogo ogoorik~o. At oone ninaruk konenggwi, eebe ninigen abe nen kogwe, eerit nage nogo liippugwi, eereegurak eebe lombok nogo aret nineenggi pigaganeegurak~o.
62001002	Ndi, eebe nineenggi pigaganeegurak nogo kin age mbareegi, ninigen kogogurak nogo aret paganogo yokkirogwe, ndi, nit mondok-mondok nineenik logowok nduk, ee'ninake menggerak ninogoba imbirak wonagagerak eebe nineenu aruwok nduk, kin agagerak nogo, "Yi aret~o," yinuk, yokkirogwe, eeko ogoorik~o.
62001003	Nit ninogoba Ala aput Yetut Keritut imbirak ninom kunik wonogwe me, kit kunduk, ninom niniki ambit kunik logowok nduk, ninigen kogwe, ninaruk konenggwi, eereegurak nogo aret yokkirogo ogoorik~o.
62001004	Ndi, paganogo yokkirogwe yi nogo abok aret, nit niniki ale'nggen mondok nggwok aruwak nduk, liiru yi, mbanggirogo ogoorik~o.
62001005	"At Ala ti, o eya kwak menggerak me, at inikime o apit aago kwak wonage abu lek~o," yinuk, at Wone nogo nen yo'niragagerak ninaruk konembunuk, yokkirogwe nogo ti aret.
62001006	Togop me, nit o apit paga nugu logonet, "An Ala nimbirak kunik wonage~o," yogwe kwe, Ala ari menggerak wone ndak-ndak eeka'lek logonet yogwe me, pilit aret pugunggo monggoorak.
62001007	Togop kwe, at Ala o eya paga wonage menggi kwak, nit o eya paga nogwe niinok perak, ninoreewi ninom kunik aret logogun me, at aput Yetut amiya paga ninomaluk abok aret lek eerogo pinanegak mban eeke logogin~o.
62001008	Nit maluk eeko logonet kwe, "Nit maluk eekulik~o," yogwe niinok, pilit aret ninambokan laganggologwe me, Ala ndogop menggerak wone nogo ninikime wonage abu lek aret~o.
62001009	Ndi, ninomaluk abet aret paganggwi niinok perak, at Ala yegetak mbeyok ariilik, a'me liirogon mban eeke menggerak me, nit obeelom eeka'lek maluk eerit nugwi nogo lek eerogo pege, ndi, maluk ninikime wonage nogo koo'ninake, eeke logogin~o.
62001010	"Nit maluk abu eekulik aret~o," yogwe niinok, at Ala pilit pugungga negen eerogo pugwi me, at ari menggerak wone nogo nit ninikime wonage abu lek aret mbako logowok~o.
62002001	Napuri~o. Kit an niniki kunik me, maluk eekwi kiyo, wone yi, liiru mbanggiragi~o. Togop kwe, nit ambi nen maluk eekwi niinok, at a'me nggelok eeke menggerak Yetut Keritut nogo nen nit ninake wone wonok ninogoba yori nagak eeke menggerak~o.
62002002	Ala iniki yanggo yuwak nduk, ninomaluk lek eerogo punuk, Ala ninom lambunogo pinaniyak ninake eeka ti, at Yetut aret~o. Nit mban ninomaluk lek eerogo punuk, Ala ninom lambunogo pinaniyak nduk, ninake eeke ti lek~o. Ata, nit yi aakumi ndi aakumi o nggween paga yime monggoorak abok aret ninomaluk lek eerogo punuk, Ala ninom lambunogo pinaniyak nduk, ninake eeke menggerak~o.
62002003	Ala nen, "Yogop ee'nu, ndogop ee'nu," wone yo'nirage nogo ndak-ndak eekwi paga, "Nit Ala apuri abet aret wonogwe kogo~o," yinuk, yogo monggoorak kwe,
62002004	aap ambi nen Ala wone yo'nirage nogo eeka'lek logonet, "An Ala aput aret~o," ari kenok perak, Ala ndogop menggerak wone nogo at inikime lek kagak ari me, aap ti pilit pugungga aret~o.
62002005	-
62002006	Ndi, aap ambi nen Ala wone yugu nogo ndak-ndak eeke kenok perak, aap ti mondok abet aret Ala iniki kunik lombok eeke menggerak. "Nit Ala ninom kunik wonogwe~o," yogo logonet, at Yetut eeke nagagerak ndak-ndak eekwi ti paga, Ala ninom abet aret kunik wonogwe nineenu ogo monggoorak.
62002007	Noreewi~o. Kit an niniki kunik me, an nen, "Yogop eeko logonip~o," yinuk, liiru mbanggirage yi ti, wone ngget mendek liiru mbanggirage lek~o. Wone yi, o maan togon kinaruk konenit wundi wogo monggotak nogo aret liiru mbanggirage kwe,
62002008	o apit lek age kagak o eya abe lombok unggwi wage logonet, wone maan yugu nogo aret Keritut nen eerit nage, ndi, kit nen niniki-kiniki kunik eekko'net nugwi, eekwi paga kin age me, wone ngget yugu negen aret kenok, liiru mbanggiragi~o.
62002009	Aap ambi nen, "An o eya paga nage agarik~o," ari logonet kwe, awot eebi mbake kenok, aap ti, iniki o apit pogom yogondak wonage aret~o.
62002010	Ndi, aap ambi nen at awot iniki kunik eeke kenok perak, at o eya paga nage me, nage logonet, aganak kolaagin lek kwe,
62002011	aap ambi nen at awot eebi mbake kenok perak, aap ti, iniki o apit pogom logonet, o apit paga wonage menggerak~o. O apit nen at enegen mbuk eerogo pereegerak me, "An o ndime aret nage agarik," mbaka'lek aret menggerak~o.
62002012	Napuri niniki kunik yi wae. At Keritut eereegerak nogo paga Ala nen kinomaluk lek eerogo pinagareegerak me, Kinake liiru yi, mbanggirage,
62002013	Nogobamini yi wae. At o aa'nduk nen nok-nok yogondak kuli itok mondok menggerak kit kineenu ogogutak me, Kinake liiru yi, mbanggirage, Nawuri yi, wae. At maluk ee'ninaka nogo tebenogo pogotak me, Kinake liiru yi mbanggirage, Eeke agarik~o. Kit an napuri niniki kunik yi, wae. Ninogoba Ala kineenu ogogutak me, Liiru yi, mbanggirage,
62002014	Kit an nogobamini yi wae. At o aa'nduk nen nok-nok, yogondak kuli itok mondok-mondok menggerak kineenu ogogutak me, Liiru yi, mbanggirage, Kit an nawuri yi wae. Kit Ala wone kinikime kologo nogogutik, kiniki kole ogogutak nogo nen at maluk ee'ninaka nogo tebenogo pereegutak me, Liiru yi, mbanggirage, Eeke agarik~o.
62002015	It aap nggween paga mendek nen iniki koombunuk eeko menggaarak inom, yi mendek ndi mendek nggween paga mendek inom, abok aret kiniki kunik eerugup~o. It aap nggween paga mendek nen iniki koombunuk eekwi nogo kinikilom mbakwi kiinok, ninogoba kiniki kunik eeko logomunggup lek aret~o.
62002016	It aap nggween paga mendek nen iniki nengge kenok mugurok nogwe nogo inom, inigen pekkenok, uugwe mbakwi nogo inom, "An koongge mban iya~o," yinuk, wogoppatit nugwi nogo inom, ti eeko menggaarak abok aret eerit nugu logowak nduk ninogoba nen koonggeelik~o. Ata, it aap nggween paga mendek nen aret iniki koombunuk, eeko menggaarak~o.
62002017	It aap nggween paga mendek nen iniki koombunuk eekwi inom, yi mendek ndi mendek iniki nengge kenok mugurok nogwe inom, abok aret lek arigin kwe, Ala iniki mbake menggerak nogo, kit ndak-ndak eekwi kiinok perak, mondok-mondok kineenik aret logomunggup~o.
62002018	Napuri niniki kunik yi wae. O age yobok paga eeriyak nogo muk panggo yegerak~o. Ndi, "Pilit Keritut woraagin," koneneegutak nogo, yogondak ti mendek ineebe ambik muk mi'nagaarak wonogwe ti paga, "Ie! O age yobok paga eeriyak nogo muk panggo yegerak kagi," yinuk, mbako ogoorik~o.
62002019	It aap ti, aa'nduk ninom kuwak eeko nogogurak kwe, "It ti, nit mendek lek~o," yinuk, mbo pinaninuk mbaganeegwaarak. "It aap ti, nit mendek aret," mba'netak en, ninom aret logonetak kwe, "It ti, nit mendek lek," kin aruwak nduk, mbo pinaninuk mbaganeegwaarak~o.
62002020	Kit perak, aap ambi eeke logowak nduk, leenogo punuk amburu kilippogo mengga kwak, at maluk eekeelik alik leenak menggerak nogo nen, kit leenogo pinaganuk, Aberiniki wokkiragagerak me, wone abe wone mamunggirage nogo, kit abok kineenu aret kiigi~o.
62002021	Ala ndogop menggerak wone nogo kit kineenggo'lek me nduk liiru yi mbanggirage lek~o. Kineenu aret me, it aap nen Ala ndogop menggerak wone yogo logonet, alik ambi inom nabenogo yogwe iinok, "Yi pilit aret yogwe~o," yinuk, yelok kaabagip nduk liiru yi, mbanggirage agarik~o.
62002022	Aap pilit pugungga ti, ta mbakop? Lek~o. Aap ambi nen, "Yetut ti, Keritut lek~o," ari kenok, pilit pugungga at aret~o. "Yetut ti, Keritut lek~o," yogwe ti paga Ala aput Yetut inom, ogoba Ala inom, "Nineebi~o," yinuk, mbo pugwi me, Pilit Keritut nogo it aret~o.
62002023	Aput Yetut mbo pugwi kenok, ogoba kunduk mbo pugwi, ndi, "Yetut ti, Ala aput Keritut aret~o," yinuk, waganggwi iinok perak, ogoba kunduk waganggwi, eeko menggaarak~o.
62002024	Kit perak, o maan aa'nduk togon wone konembunuk, waganeegutak nogo, kinikime mondok aberak logonet, porogo logonip~o. Mondok nu'lek porogo wonogwe kiinok, ninogoba Ala aput imbirak kinom kunik aret logomunggup~o.
62002025	Nit ee'ninaburak Ala nen koonogo pereegerak nogo ti, "Kit mondok-mondok kineenik logobagip nduk, eekkinabigin~o," yinuk, yo'niragagerak ti aret~o.
62002026	It nen kit kinambo'me laganggo logonet, nomonggiren nogwe iyo, liiru yi mbanggiragi~o.
62002027	Napuri~o. Aberiniki kinoba wuppinagi wagagerak kinikime wonage me, aap ambi nen kit mamunggiroorak lek aret~o. At nen yi wone ndi wone abok aret mamunggirage logonet, pilit mamunggirageelik abet mban mamunggirage menggerak me, at mamunggirage nogo ti, ndak-ndak eekwi kiinok, Keritut kinom kunik aret logomunggup~o.
62002028	Ndi, napuri niniki kunik yi wae. Peebi at woroorak nogo eyom paga nit ninenggali lek niniki teeluk logowok nduk, yogondak nen niniki ambit a'nuk Yetut ninom kunik aret logowok~o.
62002029	At Keritut ti, abe koonak mban eeke menggerak kineenu me, it aap obeelom eeko menggaarak nogo, "Yi at Ala nen aret ndaganabeegerak kagi~o," yinuk, abet aret mbarumunggup~o.
62003001	Nit at apuri abet aret wonogwe me, at Ala nen, "Kit an napuri aret~o," yo'nirage ti paga at ninogoba ninabuwa nggwok mondok alik negen mbake menggerak ti, kaanip~o. It aakumi nggween paga mendek mban mugurok nogwe nogo nen aa'nduk Ala yelok kaga'lek wonogogwaarak kwak, yogondak at apuri nit kunduk yelok niiga'lek aret agaarik~o.
62003002	Noreewi~o. Kit an niniki kunik me, wone ambi yokkira~o. Nit yogondak aret Ala apuri ogoorik~o. Ndi, peebi nonggop eeppinanege kenok wonogo logorak nogo, nit awo kin kaga'lek kwe, at wage kenok, "Etenggen yi kwak eeppinaniyak nduk, wonogoorak kagi," yinuk, mbakwi niigak, "At etenggen kokwak eeppinanigin, nineenu aret ogoorik~o."
62003003	Nit eeppinaniyak nogo niniki lunik wonogwe niinok, at Keritut iniki kikak naka'lek wonage nogo pogom, nit ndak-ndak niniki kikak naka'lek aret eekkologo logowok~o.
62003004	Maluk eekwi ti, Ala wone yugu aret taganggwi me, aap ambi maluk eeke kenok ti, Ala wone yugu nogo aret taganogo punuk eeke menggerak~o.
62003005	At Keritut maluk abu eekeelik aret me, nit ninomaluk lek eerogo pinanikit nduk, wambi wagagerak nogo kineenu aret mbako~o.
62003006	Aap ambi at Keritut imbirak kunik wonage kenok, at maluk eerit nageelik aret~o. Ndi, aap ambi maluk eerit nage menggerak kenok perak, Keritut enegen kage, eebe eenu age, eeka'lek aret wonage menggerak~o.
62003007	Napuri niniki kunik yi, wae. It aakumi ugun nen kit nomonggiren nogwe iyo, liippogo logonip~o. Aap ambi maluk eeka'lek obeelom mban eeke kenok, at Keritut maluk eekeelik mondok obeelom mban wonage nogo pogom aret menggerak~o.
62003008	At Tile o maan iyaalok nen maluk eerit wundi wage menggerak me, aap ambi maluk mban eeke menggerak kenok, at Tile aput aret menggerak. Ndi, at Ala aput wambi wagagerak nogo ti, at Tile nen yi eekak ndi eekak eeke menggerak nogo abok aret, mondok lek eerogo pikit nduk, wambi wagagerak.
62003009	Aap ambi Ala nen ndake kenok, at Ala obaabut aret wagangge me, at maluk eeke logogin lek~o. At Ala nen aret ndaremenggerak me, at maluk eeke logorak ti meek~o.
62003010	Ala apuri inom, Tile apuri inom, nano paga nineenu ariyak nogo yi aret. It aakumi obeelom eeka'lek maluk mban eekwi, inowe-inawot iniki kunik eekwi lek ineebi mbakwi, eekwi iinok ti, Ala apuri lek aret yelok iigo monggoorak.
62003011	O maan aa'nduk nen wone konenggo nogogutak nogo ti, "Niniki-kiniki kunik eeko logonip~o," yinuk, yo'niragagerak ti aret.
62003012	At Kayin nen eereegerak nogo pogom, kit togop eeriyak mage~o. Maluk eeriyak ee'ninake menggerak aput at aret me, awuluk mondok wareegerak. Nonggop nduk awuluk wareegerak mbakop? Lek~o. At Kayin maluk mban eeke menggerak me, awuluk obeelom mban eeke kage nagagerik, anini nen aret awuluk wareegerak.
62003013	Togop kenok, noreewi~o. It aakumi nggween paga mendek mban mugurok nogwe nogo nen ineebi kinombakwi iinok, "Ie," yinuk, kinagabiti mbarugup~o.
62003014	Nit ninoreewi ninom niniki kunik eeginakwi ti paga, kanggo menggam nen nineenik ee'ninake menggim muk pinani wagagerak wonogwe nineenu ogoorik~o. Aap ambi nen aakumi iniki kunik aganake lek kenok, at kanggo menggam time awo aret wonage agaarik~o.
62003015	Aap ambi at awot eebi lombok mbake kenok, at aakumi inooka aret~o. Ndi, aakumi inooka nogo ti, at mondok-mondok ineenik logorak mendek unde eekkolaga'lek ti, kineenu aret~o.
62003016	Nano eekwi paga ninoreewi niniki kunik eeginakwi nogo nineenu ariyak mbakop? Lek~o. At Yetut iniki nen, "An aakumi inake nooruwak aret~o," mba'nuk, ninake kambeegerak ti kokwak, nit togon, ninoreewi inabuwa nen inake kambuurak op aret mbakwi kenok, aakumi iniki kunik eeginakwi nogo ti aret.
62003017	Aap ambi eenggi warak nen ore aaninggin oba agaarak enegen kage kwe, abuwa mbaka'lek, "Obaalombok~o," yinuk, mbo pege kenok, Ala nen aakumi inabuwa mbake menggerak nogo mendek inikime wonage abu lek aret mbako logowok~o.
62003018	Napuri niniki kunik yi wae. Nit ninoone paga nen mban, "Aakumi ninom niniki kunik wonogwe~o," yinuk, yuurak mage~o. Ata, niniki paga nen aret inabuwa lombok mbako logonet, obeelom eeppiinet nogo logowok~o.
62003019	-
62003020	Nit eeko monggoorak nogo Ala enggaanom paga abe'nage logonet, maluk ambi eekoorak paga niniki nen ninenggali wappinanege kenok, ninagabiti mbariyak kwe, nit yi eekak ndi eekak eeko monggoorak nogo inom, ninikime ee'ninake menggerak nogo inom, abok aret at Ala eenu me, nit Ala enggaanom paga, "An aakumi inabuwa nen obeelom eeppiinet nage nagagirak nogo paga kat Ala ari menggendak nogo an ndak-ndak eeke nagagirak~o," mba'nuk, ninagabiti lek logonet, at yoriyak op aret~o.
62003021	Noreewi niniki kunik yi wae. Nit ambi eekoorak paga ninikime nen ninenggali wappinanega'lek kenok, Ala enggaanom paga ninagabiti mbariyak lek~o.
62003022	At Ala nen, "Yogop ee'nu, ndogop ee'nu," yinuk, yo'nirage menggerak wone inom, at eeriyak inikilom mbake menggerak nogo inom, ndak-ndak eekwi me, nit yi mendek ndi mendek wo'niraawak nduk, nggino yogwi nogo, at wo'nirage logogin aret~o.
62003023	"Kit kiniki an naput Yetut Keritut oba panggombunuk abet mbakwi, ndi, an nen yokkiragagirak nogo ndak-ndak kinoreewi kiniki kunik aganakwi, eeko logonip~o," yinuk, wone lengganogo yo'nirage nogo ti aret.
62003024	Wone, "Yogop ee'nu, ndogop ee'nu," yo'nirage menggerak wone nogo, kit ambi nen ndak-ndak eekwi kiinok, Ala kit kinom kunik wonage, ndi, kit at kinom kunik wonogwe, eeko logomunggup~o. Ndi, Aberiniki wo'niragagerak ninikime wonage ti paga at Ala abet aret nit ninom kunik wonage nogo nineenu ogo~o.
62004001	Noreewi niniki kunik yi wae. "Aberiniki nen yo'nirage kenok, yokkira wogo~o," yogwe iinok, inoone abet mba'nuk ugun woorak mage~o. It pilit wone yoraga nogo nen yi awi ndi awi abok aret yoranet nugwi me, "At Ala nen abet aret nappiya wagaarak agan wogwe ilik, it iniki koombunuk nen agan wogwe a?" yinuk, inabut mbambunuk inoone konenggo logomunggup~o.
62004002	"Ala Aberiniki inikime logonet, agan wogwe ilik," yinuk, yelok kogo logorak nogo yi aret. "Yetut Keritut abet aret nggween paga wambi wage nagagerik, aap aret nda'nagagerak~o," yinuk, paganggwi iinok, "Aap ti, Ala nen abet aret nappiya wagagerak Aberiniki inikime logonet, yogwe iigo~o," yinuk, inoone konenggo logorak op kwe,
62004003	it aap ti nen wone ti, paganggwi lek iinok perak, "Aap ti, Ala nen nappiya woroolik iniki mba'nuk aret wagaarak," mbarumunggup~o. "O age yobok togon Pilit Keritut wage logomenggerik, ndogop agan wage logogin~o," yinuk, yogwe koneneegutak nogo, "Muk wagaarak yi aret iigo~o," yinuk, mbarumunggup~o.
62004004	Napuri niniki kunik yi wae. Kit Ala apuri aret~o. Ndi, kit Ala apuri aret me, at omaawi ambik Aberiniki wokkiragagerak kinikime wonage nogo ti, omaawi ambik, ndi, it aap nggween paga mendek mban mugurok nugwi inikime wonage nogo ti, omaawi mbuuluk me, it Ala nen yorage kagak yoraga inetenggen kumbunuk agan wogwe ti, muk tebenogo piyareegutak~o.
62004005	It aap ti, nggween paga mendek mban mugurok nugwi nogo mendek aret me, it aap nggween paga mendek mban mugurok nugu menggaarak nen inoone yogwe iinok, it aap nggween paga mendek mban mugurok nugwi nogo nen inoone yogwe nogo inaruk konenggo menggaarak.
62004006	Ndi, nit perak, Ala apuri mbogut paga mendek aret me, nit ninoone yogwe nogo, it Ala inom kunik nogo nen mban inaruk konenggo menggaarak. Ndi, Ala apuri lek kenok perak, nit ninoone yogwe nogo konenggulik aret~o. Nit ninoone konengga'lek ti paga, "Aberiniki nen yorage kenok yogwe ilik, iniki koombunuk nen pilit yogwe a?" yinuk, nineenu ogo monggoorak.
62004007	Noreewi niniki kunik yi, wae. Aakumi niniki kunik aganako logowok nduk, Ala nen aret eeppinanege menggerak me, niniki-kiniki kunik eeko logowok~o. Ninoreewi niniki kunik aganakwi niinok, "It yi ti, Ala nen aret ndaganabeegerak me, inogoba Ala ineenu aret iigo~o," yinuk, yogo logogun~o.
62004008	Ndi, at Ala nen yi aap ndi aap abok aret inabuwa mbake logonet, iniki kunik lombok aganake kagak kwe, nit ninoreewi niniki kunik aganakwi lek niinok perak, "It aap yi, Ala ineenggo'lek aret iigo~o," yinuk, mbako logogun.
62004009	Nit nineenik logowok nduk, Ala nen at aput ambolom nggween paga nappi wagagerak ti paga, Ala abet aret ninabuwa mbake logonet, iniki kunik ee'ninake menggerak nogo ti, yelok kogo ogoorik~o.
62004010	Ninoreewi niniki kunik aganaburak nogo ti, ngge kokwak mbakop? Lek~o. Nit nen Ala niniki kunik eerulik~o. Ata, Ala ninabuwa nen iniki kunik ee'ninake nagagerik, ninomaluk lek eerogo pege logonet, ninom lambumbinanuwak nduk, at aput aret nappi wagagerak nogo kwak, nit togop aret ninoreewi niniki kunik aganako logowok~o.
62004011	Noreewi niniki kunik yi, wae! At Ala nen togop aret ninabuwa mbake logonet, iniki kunik ee'ninabeegerak me, nit togon ndak-ndak niniki-kiniki kunik eeko logowok~o.
62004012	Nit abok aret Ala eebe ninigen kaga'lek aret wonogwe kwe, niniki-kiniki kunik eekwi niinok perak, Ala ninom kunik logonet, aakumi ando eebi mbake, ando inikilom mbake, eekeelik abok aret inabuwa mbake menggi kwak, nit togop aret aakumi abok niniki kunik aganako logowok nduk, ee'ninake menggerak~o.
62004013	At Ala nen Aberiniki wo'niragagerak ti paga at nit ninom kunik wonage, ndi, nit at ninom kunik wonogwe, eekwi nogo nineenu aret~o.
62004014	Ndi, ninogoba nen yi aakumi ndi aakumi abok aret inagap ndaruwak nduk, at aput nappi wagagerak nogo ninigen kogo nogogurik, paganogo yokkirogo monggoorak.
62004015	Kit nen, "Yetut ti, Ala aput aret~o," yinuk, paganggwi kiinok, at Ala kit kinom kunik wonage, ndi, kit at kinom kunik wonogwe, eeko logomunggup~o.
62004016	At Ala ninabuwa mbake nagagerik, iniki kunik ee'ninabeegerak nogo, nineenu ogo nogoorik, "Abet aret," mba'nuk, niniki ti paga panggombunuk, ogoorik~o. At Ala nen nit yi aakumi ndi aakumi abok ninabuwa mbake logonet, iniki kunik ee'ninake menggerak me, kit kinoreewi kiniki kunik aganakwi kiinok, Ala kit kinom kunik wonage, ndi, kit Ala kinom kunik wonogwe, eeko logomunggup~o.
62004017	O peebi age yobok ninowak loonninaburak eyom paga, "At Yetut eeke nagagerak nogo kwak, nit o nggween paga yime logonet, ndak-ndak eeko nogogurak~o," mba'nuk, ninagabiti mbaka'lek niniki teeluk logowok nduk, Ala nen ambi eebi mbake, ndi, ambi abuwa mbake, eekeelik abok aret ninabuwa mbake menggerak nogo pogom, nit yogondak ti ndak-ndak aret eeko logowok~o.
62004018	Aap ambi nen oreewi inabuwa mba'nuk iniki kunik aganake kenok, oreewi nen at paga inagabiti ombarugun lek~o. At aap nogo nen abet aret inabuwa mbake me, inabuwa mbake ti paga inagabiti mbakwi nogo lek aret age menggerak kwe, ninagabiti mbakwi kenok ti perak, "Ninoreeluk maluk eeppogoorak me, onggo ninooke kaamun ilik," yinuk, ninagabiti mbakwi me, ninom niniki kunik lek aret mbako logowok~o.
62004019	Aa'nduk at Ala nen nit ninabuwa mba'nuk, iniki kunik ee'ninabeegerak me, yogondak nit togon togop aret aakumi inabuwa mba'nuk, niniki kunik aganako logowok~o.
62004020	Aap ambi at awot enegen kage logonet kwe, iniki kunik eekeelik kenok, at Ala enegen kaga'lek me nonggop togon iniki kunik eeriyak mbakop? Meek me, awot eebi ombake logonet, "An Ala niniki kunik eeke~o," ari kenok, aap ti pilit pugungga aret~o.
62004021	At Ala nen ari logonet, "Kit an kiniki kunik ee'nakwi kiinok, kinoreewi kunduk inabuwa mbako logonet, kiniki kunik aganako logonip~o," yinuk, wone lengganogo yo'niragagerak nogo ti aret.
62005001	Kit nen, "Yetut ti, Keritut aret~o," yinuk, abet mbakwi kiinok, Ala nen aret ndakkinabeegerak me, kit at apuri aret ogotik~o. Ndi, kinogoba Ala kiniki kunik eekwi kiinok ti, apuri ndarak nogo inom kiniki kunik eeginako logorak me,
62005002	nit nonggop eekwi paga Ala apuri niniki kunik aganakwi nineenu ariyak mbakop? Lek~o. Ala nen, "Yogop ee'nu, ndogop ee'nu," wone yo'nirage nogo eeko logonet, Ala niniki kunik eekwi ti paga at apuri niniki kunik aganakwi mbako monggoorak.
62005003	At Ala niniki kunik eekwi nogo ti, at nen, "Yogop ee'nu, ndogop ee'nu," yinuk, wone yo'nirage eekwi nogo ti aret. Ndi, at Ala nen wone, "Yogop ee'nu, ndogop ee'nu," yo'nirage nogo ti, aaninggin lek aret~o.
62005004	Nit Ala nda'ninabeegerak nogo nen it aakumi nggween paga mendek mban mugurok nogwe nogo tebenogo piigo monggoorak. It aakumi nggween paga mendek mban mugurok nogwe tebenogo piigwi nogo ti, nit abet mbakwi paga nen aret tebenogo piinok, nit tiyanak aret ogoorik.
62005005	Taani nen it aap nggween paga mendek mban mugurok nogwe nogo, tebenogo piigo menggaarak mbakop? Lek~o. Nit nen, "Yetut ti, Ala aput aret~o," yinuk, abet mbakwi nogo nen aret tebenogo piigo monggoorak kogo~o.
62005006	At niyome wuppege kogogurak nogo inom, ndi, kangge logonet, amiya wangge kogogurak nogo inom, ti, Yetut Keritut eebe aret~o. Niyome wuppege kogogurak nogo mban ti lek~o. Ata, at amiya wangge nogo inom kogo nogogurik, "Yi Yetut Keritut abet aret~o," yinuk, mbareegurak. Ndi, Aberiniki nogo ti, Ala ari menggerak ndak-ndak abet mban ari menggerak me, at nen kunduk, "Yi Yetut Keritut abet aret~o," yinuk, abok paganogo yo'nirage menggerak.
62005007	-
62005008	Togop me, Aberiniki nen yo'nirage inom, niyome wuppege kogogurak nogo inom, ndi, amiya wangge ninigen kogogurak nogo inom, wone kenagan ti aret eereegerak kwe, alom ambit, "Yetut ti, Keritut aret~o," yinuk, nineenu aruwok nduk, eereegerak.
62005009	Aakumi nen paganogo yo'nirogwe iinok ti, abet mba'nuk woorak op mbakwi kwe, nit abet mbaruwok nduk Ala nen alom kenagan paga, "Yetut ti, an naput aret~o," yinuk, eereegerak ti, mondok iya me, "Yi abet aret~o," yinuk, waganggo logowok~o.
62005010	Nit niniki Ala aput oba panggombunuk, abet mbakwi niinok, ninikime nen, "Yi Ala aput abet aret waganggoorak kogo~o," yinuk, mbako logogun~o. Ndi, it Ala abet mbaka'lek logonet, at aput iniki oba panggombunuk, abet mbaruwak nduk, paganogo yoragagerak nogo, abet mbaka'lek me, Ala pilit pugungga negen agago pogo logogun~o.
62005011	At Ala nen wone paganogo yo'niragagerak nogo yi aret~o. Nit nineenik mondok-mondok logowok nduk, Ala nen nabelan-kabelan wo'niragagerak me, at aput waganggwi niinok, nit mondok-mondok nineenik logogun ti aret.
62005012	Nit Ala aput waganggwi niinok, nineenik mondok-mondok logogun kwe, wagangga'lek niinok perak, nineenik logogun abu lek aret~o.
62005013	Kit kiniki Ala aput oba panggombunuk abet mbakwi nogo, Ala nen kineenik mondok-mondok logorak unde eeppinagareegerak kineenu arubagip nduk, liiru yi mbanggiragi~o.
62005014	At Ala iniki mbake nogo ndak-ndak wo'niraawak nduk, nggino yogwi niinok, at aruk konembunuk, wo'nirage menggerak nineenu me, ninagabiti mbaka'lek, "Wo'niraagin aret," mba'nuk, at nggino yogo logowok~o.
62005015	Nit nen at nggino yogwi nogo, at abet aret aruk konengge menggerak nineenu me, wo'niraawak nduk, nggino yogwi nogo ti, "Wo'niraagin aret," mbako logowok~o.
62005016	Aap ambi nen maluk eeriyak iniki miippatinuk eerit nage kinigen kogo logomonggotik, at kani omoonu'me noorak nduk, eekwi nogo mendek eerit nage me, ake Ala yorubagip nduk, yokkirage ti lek~o. Ata, kinore ambi Ala nen ninomaluk lek eerogo pinaniyak nogo mendek eeke kinigen kogwe kenok, Ala nen omaluk lek eerogo punuk, eenik mondok logorak mendek unde logowak nduk, "Ake Ala yogo logonip~o," yinuk, yokkiragi~o.
62005017	Yi maluk ndi maluk eekwi nogo ti, abok endage maluk aret kwe, ambi kani omoonu'me noorak nduk, miippunuk eekwi nogo mendek wonage kenok, yokkiragi~o, noreewi.
62005018	Aap ambi Ala nen ndareegerak kenok, at maluk eerit nageelik ti, nineenu aret~o. Ala aput Yetut nen aap ti, liirogon aret porogo menggerak me, at maluk eeka nogo nen aap ti, maluk eeppuurak mondok meek aret~o.
62005019	Yi aakumi ndi aakumi maluk eeko menggaarak nogo abok aret at maluk eeka Tile nogo abu'me wonogwe nineenu kwe, nit perak, Ala apuri aret ogoorik~o.
62005020	At Ala aput wambi wage nagagerik, Ala ambit alik lombok menggerak nogo nit liippuwok nduk nineenu eeppinaneegerak~o. Ndi, at alik lombok menggerak Ala aput Yetut Keritut imbirak ninom niniki ambit kunik aret ogoorik~o. At Yetut Keritut ti, at alik lombok menggerak Ala nogo aret me, nineenik mondok logorak unde eeppinanege menggerak alom at aret~o.
62005021	Napuri niniki kunik yi wa! At Ala alik lombok menggerak nogo mbo punuk, obaane'me alik ambi mippunuk, alut eekwi kiyo, liippogo logonip~o. Abu aret yokkiragi~o. Napuri wa!
63001001	Ala nen miikkabeegerak niriluk kat kaagalogwe kinom an Ala apuri inarum logokit nduk, mippaneegerak nogo nen, kit abet aret niniki kunik eekkinake minggirak me, wone ambi yokkira~o. An nen mban niniki kunik eekkinake ti lek~o. Ata, it aakumi nen Ala ndogop menggerak wone waganeegwaarak nogo abok ninom nen niniki kunik eekkinako~o.
63001002	Ala ndogop menggerak wone waganeegurak ninikime wonage nogo ti, mondok-mondok logogin aret me,
63001003	nit, "Ala ndogop menggerak," wone nogo woppunuk, mugurok nogo logonet, ninoreewi ninom niniki-kiniki kunik eerit nogwe niigak, ninogoba Ala at aput Yetut Keritut imbirak iniki kunik en wo'nirogwe, ninabuwa nen obeelom eeppinanugwi, niniki ugun tayenak ale'nggen logowok nduk, eeppinanugwi, eeko logowak~o.
63001004	At ninogoba Ala nen, "Yogop ee'nip~o," yo'niragagerak nogo kat kaagalogwe ando kinom ndak-ndak eerit nogwe konengge nagarik, an niniki abu ale'nggen mbakirak~o.
63001005	Ndi, niriluk~o. Yogondak ambi eeke logonok nduk, yokkiri. "Niniki-kiniki kunik eeko logonip~o," yinuk, yokkege yi nogo ti, wone ngget mendek lek~o. O maan aa'nduk togon konenggo nogogutak nogo aret yokkigi~o.
63001006	Niniki-kiniki kunik eeko logorak nogo ti, Ala wone yugu ndak-ndak eeko logorak ti aret. Niniki-kiniki kunik eerit nogo logorak wone ti, maan aa'nduk togon yo'niragagerak koneneegutak nogo aret yokkiragi~o.
63001007	It aap ando nen, "Yetut Keritut ti, aap kwak nggween paga yime nda'narulik~o," yinuk, aakumi inambo'me laganuwok nduk yoranet nogo menggaarak mendek yi o ndi o ineebe ambik aret wonogwe~o. It aap ti, Pilit Keritut negen logonet, pilit-pilit aret aakumi inambo'me laganggo menggaarak me,
63001008	nit nen yokkirogogurak waganeegutak nogo, kobak eerogo mbo pugwi kiinok, obeelom eekwi paga Ala nen onggo ndak-ndak wokkiroorak mbareegerak nogo, lek eerogo patukwak, kiniki liirogon tum wakkologo logonip~o.
63001009	Aap ambi Keritut wone mamunniragagerak nogo mban ari lek at iniki koombunuk, alik inom nabenogo yoranet nage kenok, at Ala imbirak kunik logonet ari lek~o. Ndi, Keritut wone mamunniragagerak nogo ndak-ndak eeke kenok perak, ninogoba Ala aput imbirak inom kunik aret logonet ari mbaruwok~o.
63001010	Aap ambi wone yi mendek lek alik mendek wonok yokkira wage kenok, keyage warogo kiname mambuurak mage~o.
63001011	Keyage warogo kiname mambugwi kiinok, at omaluk kit kinom ndak-ndak aret nabenggolaamunggup~o.
63001012	An wone ambik yokkiroorak nduk wonage kwe, liiru mbanggiroorak anggon ee'nake me, kiya wage logominggirik, ninom ninengga kunna'nuk, ninale'nggen paga wone li'lak aret mbaniyak uugwe mbake agarik~o.
63001013	Koweeluk Ala miireegerak aagalogwe nogo ninom nen keyage wakkinako~o. Wa!
64001001	Noreeluk Nggayut wae. "Ala ndogop menggerak~o," yinuk, wone nimbirak waganeegurak paga kat niniki kunik me, an Ala apuri inarum logokit nduk, mippaneegerak nogo nen wone ambi yokkiri~o.
64001002	Noreeluk~o. Kat an niniki kunik me, kat Ala wone liirogon mugurok nage logonet, kiniki abe koonogo patit nage menggendak nogo kwak, keebe andi lek obeelom aret logonet, yi mendek ndi mendek eeke menggendak nogo obeelom mban age kage logonok nduk, kake tamban eeke minggirak~o.
64001003	"Ala ndogop menggerak~o," yinuk, wone nogo woppunuk, eerit nage menggendak nogo, noreewi ando neya wogo nagaarik, "Nogo ndak-ndak aret eerit nage agaarik~o," yinuk, mbininogo yo'niri wogo mbaka, an niniki ale'nggen ambik aret mbakirak~o.
64001004	Yi mendek ndi mendek eerit nage nogo ti, nale'nggen mbuuluk mbake minggirak kwe, an napuri nogo nen, "Ala ndogop menggerak~o," yinuk, wone woppunuk, mondok ndak-ndak eerit nogwe naruk konengge kenok perak, niniki ale'nggen nggwok lombok mbake minggirak~o.
64001005	Noreeluk~o. Kat an niniki kunik me, wone ambi yokkiri~o. Kat kulinik-kalinik ninoreewi Ala apuri nogo obeelom eeppiige logonet, ninoreewi ando nggiru wogwe iigak kwe, abu iya tit eeppiige nogo paga, "Wa!" lombok yokkigi~o.
64001006	It nogo nen Ala apuri yime kuwak eeko menggaarak inenggaanom mbininggo logonet, "Aap Nggayut iniki kunik ee'ninake logonet, ndogop eeppinanege menggerak~o," yinuk, yo'niragaarak me, aap togoti mendek ambi keya wogwe iinok, Ala inikilom kombaruwak nduk, inamendek ambi lek kenok, wogorage logomenggendik, nappiyoorak ti op aret~o.
64001007	It aap ti, Keritut wone yoranet nawok nduk, nogo logonet, "It aap abet mbaka'lek inamendek woorak nineebi~o," yinuk yagaarak me, kat yeenggwaaragak yuurak ti, op aret nduk, yokkigi~o, noreeluk.
64001008	It aap Ala ndogop menggerak wone nogo nggwok wiganit nage logowak nduk, eerit nogwe nogo nen, "Ninom ndak-ndak yoranet nogwe~o," yinuk, ninombaruwak nduk, yeenggwaarogo logorak ti op aret~o.
64001009	Ala apuri time kuwak eeko menggaarak nogo, inake liiru mbuuluk ambi mbanogo nappi wagarak kwe, aap Ndiyoterepet nogo nen, "Inenggela'me an mban tiyanak logokit~o," yinuk, inikilom mbake menggerak me, noone woolik~o.
64001010	Togop me, nit eerulik kagak oone abu maluk ninoba pinaneegerak me, an wage logominggirik, at yereegerak nogo liirogon mbininogo yokkege neyaamunggun~o. Oone maluk ti mban ninoba punuk, puk age ti lek~o. Ata, ninoreewi wogwe iinok, ineebe wogonaka'lek logonet, it wogonaburak mbakwi nogo, "Wogonaburak lek~o," yinuk, inenggela'me nen wumbiige menggerak me, liirogon yokkege neyaamunggun~o.
64001011	Noreeluk niniki kunik yi wae! It maluk eeko menggaarak nogo kat ndak-ndak eeke logogun~o. Ata, it aap obeelom eeko menggaarak nogo ndak-ndak mban eerit nage logot~o. Aap ambi obeelom eeke menggerak kenok ti, Ala nen ndareegerak aret mbariyak kwe, at maluk mban eeke menggerak nogo nen perak, Ala mondok liippega'lek aret menggerak~o.
64001012	Aap Ndemeteriyut nogo, "Ala ndogop menggerak~o," yinuk, wone yugu nogo liippunuk, ndak-ndak eerit nage kenok, Ala inom, it aakumi abok aret inom, nen, "Aap ti, abu obeelom aret~o," yinuk, yogo menggaarak. Ndi, nit pilit lek, abet aret yogo monggoorak kat keenu me, nit kunduk, aap ti, iya tit eeke kogo monggoorak me, yokkogo~o.
64001013	An wone ambik yokkiriyak mbakirak kwe, liiru mbanggiriyak anggon ee'nake me,
64001014	an mbet-mbet keya wage logominggirik, nimbirak ninengga kunna'nuk, wone li'lak mbaniyak uugwe mbake agarik~o.
64001015	Ala karum wonage me, kiniki ugun tayenak ale'nggen aret logomunggun~o. Koreewi ninom wonogwe nogo nen keyage wappagaga~o. Ndi, an noreewi kinom wonogwe nogo ti, "Kinendage kunogombo mban keyage wappinagagi," yegerak, yoret~o. Abu aret yokkigi~o. Noreeluk wa!
65001001	Kit ninogoba Ala nen yonggo pinagareegerak kinom kunik Yetut Keritut kinarum wonage nogo, an Yakobut ore Yetut Keritut ayeloman Yurat nogo nen aret keyage wappinagi~o.
65001002	At Ala kinabuwa nen obeelom eeppinagage, kiniki ugun tayenak ale'nggen logobagip nduk, eeppinagage, iniki kunik eekkinake, eeke menggerak nogo ti, kulinik-kalinik eeppinagagak mban eeke logowak~o.
65001003	-
65001004	Noreewi~o. Kit an niniki kunik me, wone ambi yokkira~o. Kit ugun kineenggo'lek kiigak, it aap ando kinenggela'me unggwi wogo nagaarik, Ala iniki kunik en obeelom eeppinanege menggerak wone nogo, abut laganogo, "Ala iniki kunik ee'ninake menggerak me, nit maluk eekwi niinok, maluk ninoba pinanigin lek~o," yinuk, iniki liirak lek iniki nengge kenok ugun-ugun eerit nogo logonet, at Aliku ninowe Yetut Keritut nogo ti, "Nit ninowe lek~o," yinuk, yogo menggaarak. Togop me, Ala nen it maluk eekwi onggo muk inoba piyoorak nduk, punogo piyareegerak wonage kagak, we ugun kobak logonet, agan nugwi me, nit ninagap ndareegerak wone ndak-ndak waganeegurak nogo, amburu mbanogo liiru mbanggiraakit mbakirak kwe, it togop agan nugwi iinok, abet mbakwi wone ambit at Ala nen o maan nit at apuri ake leenak mondok-mondok unde eeppinaneegerak wone nogo, taganogo mbo pugwi kiyo, "Yi Ala wone aret me, taganiyak lek~o," yinuk, mondok kinogogumbuk logonet, pipporogo logobagip nduk, liiru yi, mbanggiragi~o.
65001005	Ninogoba Ala nen maan it at apuri Iterali mendek o Metit nen inagap ndarogo wumbiya wage nagagerik, ti'nuk, it ando abet mbaka'lek iinok, Ala nen inooke logonet, lek eerogo piyareegerak wone nogo ti, kit muk kinaruk koneneegutak kwe, aberak logobagip nduk, ambinom yokkiragi~o.
65001006	Ndi, at Ala nen it malayikat ando, "Yogop eeko logonip~o," yinuk, o unde eeppiyareegerak kagak, "O yi mban unde logorak nineebi~o," yinuk, mbo pogo mbareegwa, at Ala nen, "An mondok iya tit eeke neyoorak nogo eyom paga inawone amburu mbanogo maluk eekwi onggo inoba piyaakit~o," yinuk, ineebe mondok-mondok mbutigeele paga maarogo o apit me mambiyareegerak wonogwe nogo, kiniki abeko logonip~o.
65001007	Ndi, it malayikat eeppiyareegerak nogo pogom, it aakumi o Torom inom, o Nggomora inom, yi kota ndi kota enaagan-ambokan wonogwe nogo inom, nen nggeewo negen kumi ugun wurinabit nogwe, iniki aganggen eeginake kenok eekulik mendek kagak ugun-ugun eeginabit nogwe, eeko mbareegwa, "It aakumi maluk eekwi iinok, Ala nen kani omoonu'me mondok-mondok nappiyaagin kogo~o," yinuk, nineenu ogo logowok nduk, kani paga inooreegerak nogo~o.
65001008	It aap kinenggela'me ugun unggwi wagaarak nogo ti, aakumi o Torom inom, Nggomora inom, eeko nogogwaarak nogo ndak-ndak eerit nogo logonet, "Nabinggaanggo paga yogop eeriyak op aret kagarak~o," yinuk, iniki aganggen eeginake kenok, eekulik mendek kagak ugun-ugun eeginabit nogwe, Ala wone konenggo logorak, "Nineebi~o," yinuk, taganogo mbo pugwi, ndi, it inayuk warak mbogut paga menggaarak malayikat nogo kunduk, miyuk-meya eerogo piigwi, eerit nogo menggaarak.
65001009	Muta kangge mbareegi, at yonggo mbogut paga nugu menggaarak inowe Mikayen Tile imbirak, "Eebe an koloorak kat koloorak," nili-kili yogo logonet, at Mikayen nen, "Kat abu maluk lombok me, kambu~o," yinuk, Tile yoriyak op aret kwe, agabiti nen, "Nogoba nen mban mbekkirigin~o," yinuk, yoreegerak kwe,
65001010	it aap kinenggela'me unggwi wagaarak wonogwe ti perak, wone alom liirogon ineenggo'lek kagak miyuk-meya eerogo pogo logonet, nggeewo iniki lek ugun eerit nogo mengga kwak, it togop aret iniki aganggen eeginake kenok eerit nogwe nogo mban ineenu logonet eerit nogwe me, ineebe aret lek eerogo patit nogo agaarik~o.
65001011	It nogo nen at Kayin eereegerak nogo ndak-ndak eerit nogwe, aap Mbileyam maluk eereegerak nogo kokwak, it togon iniki lek negen wu koloorak mban iniki lunik logonet mugurok nogwe, ndi, aap Kora awuri inom Muta wone taganogo mbo pogo mbareegwa, Ala nen lek eerogo piyareegerak nogo pogom, it ndak-ndak ineebe lek eerogo piyaawak nduk, eekkologwe, eerit nogwe me, inabuwa~o.
65001012	Niniki-kiniki kunik paga mbi nawok nduk, kuwak eekwi me, it aap ti, inageerok abe mendek ko'nok wa'nuk, it ando abu iigak, inagabiti mbaka'lek inalik mban nonggo menggaarak me, yum abu laambu kwe, oololuk mili eerak menggi kwak logonet, eeko menggaarak~o. Mayu ndugwi paga luurik lek me, ndugwi o wiya nen wonok nage, eyoonggen abe yuwak nduk, awi yakaatak kwe, anggen abe yega'lek kanenep age kenok, kinogo pegaatak me, mondok mbuk age,
65001013	niyo kilaarak-mogonik eeke logonet, eyak-nggoyak eerogo nippit wage menggi kwak, it aap ti, eekulik mendek kagak togop aret ugun-ugun eerit nugwi, ndi, laaluguragan inobaane'me lombok wonogwe iigak, ambiret ambi nggigik togon, pinda agan lek ari nage menggi kwak, eerit nugwi, eeko menggaarak me, at Ala nen o apit aago me mondok-mondok logowak nduk, inake ogobakkigirogo piyareegerak wonage agaarik~o.
65001014	-
65001015	Aram ombowologwe ambo'me-ambo'me nda'narit wundi wogo logonet, 7 nda'nagagerak Enok nogo, Ala nen at yoge kagak aakumi yorage logonet, "It aakumi Ala wone woorak, Nineebi~o, yinuk, Ala miyuk-meya eerogo pugwi, oone taganogo punuk, iniki liirak lek maluk ugun eerit nugwi, eekwi nogo ninowe nen inowak loonogo maluk onggo inoba piyaakit nduk, at awuri ake leenak malayikat nogo ineebe ambik lombok aago at inom wogwe iigirak~o," yinuk, yoragagerak nogo ti, it aap kinenggela'me agan nugwi nogo, aret eeppiyoorak nduk, yoragagerak~o.
65001016	It aap ti nen ineebi-ineeba yogwe, inoreewi meek inombakwi, eeriyak iniki nengge kenok eerit nugwi, "An aap nggwok~o," yinuk, wogoppatit nugwi, inamendek kolaawok nduk, inoone amburu ndik-ndik agan nugwi, eeko menggaarak~o.
65001017	Togop kwe, noreewi~o. Kit an niniki kunik wonogwe me, wone ambi yokkira~o. At ninowe Yetut Keritut nen nappiigak mendek agago mippiyareegerak nogo nen wone aa'nduk yokkirogo nogogwaarak nogo abeko logonip~o.
65001018	It nogo nen kit yokkirogo logonet, "O age yobok paga it aakumi iniki liirak lek nogo nen iniki nengge kenok mban eerit nogo logonet, kit miyuk-meya eerogo pinagarak nogo kin ari woraagun~o," yinuk, yokkirogo nogogwaarak nogo, abeko logonip~o.
65001019	It aap ti, Aberiniki inikime lek me, nggween paga mendek mban iniki nengge kenok mugurok nogo logonet, Ala apuri ogoorogo piinet nogo menggaarak it aret.
65001020	-
65001021	Togop kwe, noreewi niniki kunik kit perak, kit kiniki kole aruwak nduk, wone abu alik leenak kit abet mbareegutak wone nogo mban eerit nogo logonip~o. Ninowe Yetut Keritut ninabuwa nen mondok-mondok nineenik eeppinaniyak nogo, eeppinanuwak nduk, tokkogo logonet, Ala iniki kunik eekkinake nogo eeppinagagak mban eeke kogo logomunggup nduk, Aberiniki yokkirage kagak tamban eeko logonip~o.
65001022	It ando iniki yungguppegak eeko menggaarak nogo inabuwa mbako logonet, yanggorogon yorogwe,
65001023	it ando nen kani omoonu'me nogwe me, kinagabiti mbaka'lek inagap ndarogo piya wogwe, ndi, it ando perak, iniki nengge mugurok nogo logonet, mbogoyum laambu abe me mili mondok nabek yi unggwage menggi kwak maluk eekwi ti, ogole warak me, ninom lambunggologwe niyo, "Ninagabiti~o," mbakwi kwe, kagak, inabuwa mbako logonet yorogwe, eeko logonip~o.
65001024	-
65001025	Ninowe Yetut Keritut eereegerak paga ninagap ndareegerak at Ala nogo nen nit abet mbareegurak nogo mbo punuk, alik eerit nogwe niyo, ninarum liirogon logomenggerik, "Kit wone ambi kinoba wonage lek abu obeelom aret me, nowagam mi'nari woraanip~o," yinuk, yo'nirage mbaremenggi, nit niniki ale'nggen mbakak at mondok tiyanak menggerak enggaanom mi'nari nawok nduk, wo'niren pinani nagin aret me, yi aakumi ndi aakumi aa'nduk nda'nogogwaarak inom, yogondak ndarak inom, peebi nda'nariyak inom, nit abok ninogoba ambit ninagap ndaka kat aret me, kat aap nggwok kendagembogut komaawi ambik yi aakumi ndi aakumi abok kabu'me logonet, kat koone mban konenggwi, kat kendage mban tiyappagagwi, eeko logowak~o. Amin.
66001001	At Ala nen yi eeriyak ndi eeriyak logonuk lek mbet-mbet eeriyak wone nogo, nit at ayeloman mini nineenu eeppinanuwak nduk, Yetut Keritut yoge mbareegi, at nen paganogo yo'niragagerak wone nogo yi aret~o. Ala nen Yetut Keritut yoge mbareegi, ti'nuk, Ala ayeloman an Yaya nogo neenu eeppanuwak nduk, Yetut Keritut nen at ayonggo malayikat ambi wuppi wagagerak.
66001002	Ndi, malayikat wuppi wagagerak nogo nen, an yo'nege mbareegi, ti'nuk, Ala nen wone yo'nege, ndi, Yetut Keritut nen paganogo yo'nege, eeke kagagirak nogo abok aret mbininogo liiru mbaneegirak yi aret me,
66001003	wone yi eeriyak nogo abu panggo yegerak me, it aakumi nen peebi eeriyak wone liiru mbanak yi, pekkagak mbininogo yorogwe, ndi, yorogwe iigak, inaruk konembunuk, liirogon waganggwi, eekwi iinok, Ala nen ale'nggen inoba piige logogin~o.
66001004	-
66001005	An Yaya nen kit Ala apuri o Atiya nggereya 7 paga kuwak eerit nogo monggotak nogo, keyage wappinagi~o. Aa'nduk wonagagerak, yogondak wonage, peebi logogin mondok itok menggerak Ala inom, ndi, Ala wone lengganogo yorage menggim abu'me menggaarak Aberiniki eeke menggerak alom 7 nogo inom, ndi, eeruwak nduk nappi wagagerak mondok liippunuk yubuk togon eeke nagagerik, kambunuk nogo menggam inenggela'me nen at aa'nduk mi'nage nagagerik, yogondak it aap nggween paga mendek inoweewi nagawan-nagawan abok inowe endagembogut agagerak at Yetut Keritut nogo inom, it abok aret iniki kunik en wokkirogwe, ndi, kiniki ugun tayenak ale'nggen logobagip nduk, eeppinagagwi, eeko logowak~o. At Yetut Keritut ninabuwa nen iniki kunik ee'ninake, amiya paga ninomaluk koorogo pinanege,
66001006	"An kinowe endagembogut aret~o," yinuk, abu'me pinanege, at ogoba Ala unde logonet ake eeko logowok nduk, leenogo mippinanege, eereegerak me, nit yi abok aret at endage mban tiyappugwi, abu'me tebe yinuk, at oone mban konengggwi, mondok-mondok eeko logowok~o, yinuk, amin!
66001007	At ndugwi paga wage kenok, it aakumi o nggween paga menggaarak inanebunu lombok at wareegwaarak nogo mendek inom abok aret inalitak lombok nen inigen kogo logomenggaarik, leenggu maako logogun me, liippogo logonip~o, yinuk, abet aret yokkiragi~o. Amin.
66001008	Aa'nduk wonagagerak, yogondak wonage, peebi logogin at omaawi lombok menggerak ninogoba Ala nen ari logonet, "O maan aa'nduk togon wonagagirak Alpa inom, ndi, peebi irip paga mondok logorak Omega inom, ti an aret~o," yinuk, ari menggerak~o.
66001009	Kit aaninggin-paaninggin kinoba pinagagwi iigak kwe, "Ala abu'me pinanigin me, op aret~o," yinuk, Yetut kinom kunik kiniki nu'lek logonet, waganggo monggotak nogo ti, an kinore Yaya togop ndak-ndak eeppanugwi iigak, wagangge minggirak nogo nen Ala wone yorage, ndi, Yetut wone ari nagagerak nogo paganogo yorage, eeke minggirak nogo paga, niyo yenggenak oolo kup mbanak o endage Pa'mot pani wogogwaarak yime agarik~o.
66001010	Yime wonage me, Ninowe mi'nagagerak eyom tamban eekwi nogo paga Aberiniki ninikime lik ari mbaki, nambokan nen oone nggwok eeka trompet nogo oone nggwok ari naruk konengge neegak,
66001011	yo'nege logonet, "Eeriyak titikkege neegak, mbuku pirik-perek aago paga liiru mbangge logomenggendik, it Ala apuri o Epetut inom, Timirina inom, Peragamut inom, Tiyatira inom, Taririt inom, Pilarelipiya inom, Laworikiya inom, nggereya 7 paga kuwak eekwi nogo abok aret pekkaawak nduk, nappunu~o," yinuk, yo'nege konenggirak~o.
66001012	Naruk konengge nagarik, "Ta nen yo'nege agaarik~o," yinuk, eebe nenegen kaakit nduk, nena logurogon pekkage nagarik, ndi wuninogo pegak 7 mbuti emas paga ogobakkigirik kwi'ndak wonage kagarak~o.
66001013	Ndi, ndi wuninogo pegak 7 ogobakkigirik nogo inenggela'me oolo taati aakumi inetenggen pogom ambi wonage kagarak. Aap ti nogo, ambogoyum nggorek, nok, iyok me linik yirik wonage, agabee'le mbuti emas mendek obate paga yirik wonage,
66001014	towe yanggwi eeruwak abinak lan ari nogo pogom at eeruwak togop aago wonage, enegen kani omoonuk wunuk ari pogom wonage,
66001015	ndi, mbuti tembaga kani kunik me mambugwi iinok, eyak kwindagala eerogo pegetak me, abinak pigan-pigan eeke menggi kwak, iyok togop aret abinak pigan-pigan eeke, niyoraakut oonebu wangge menggi pogom, at oone togop aret ari,
66001016	at eenggi abe'nggan paga laaluguragan 7 porogo wonage, mbuti togowa ngget peenok-peenok maarak ambeme titik aago wonage, ndi, oonegen ndelenak-welenak eeke nogo pogom, at etenggen togop aago wonage, eeke kagarak~o.
66001017	At eebe togop aago wonage nenegen kage nagarik, aakumi inambuluk yuppuk ngginnari nogo mengga kwak, an togop aret at abu'me ngginnari nage mbaki, at eenggi abe'nggan paga pi'nake logonet, "Aa'nduk togon wonagagirak inom, peebi irip paga lombok mondok logorak inom, ti an aret me, kagabiti mbarugun~o.
66001018	Neenik nitok minggirak an aret~o. Aa'nduk kambeegirak kwe, yogondak perak, neenik mondok-mondok wonage yi neyet~o. Kanggwi inom, kambunuk nogo menggam inom, imbirak an mban aret unde logonet, tu paaka kunci porogo minggirak~o.
66001019	Togop me, eerit wage kenegen kagandak inom, yogondak eeke kenegen kage inom, ndi, peebi eeriyak kenegen kaamunggun inom, abok aret liiru mbanogo pege logot~o.
66001020	Laaluguragan 7 neenggi abe'nggan paga kagandak nogo inom, ndi, ndi wuninogo pegak 7 mbuti emas paga ogobakkigirik kagandak nogo inom, ti wone nobarak negen wonage me, alom liirogon yokkiri~o. Laaluguragan 7 nogo ti, it Ala apuri nggereya 7 paga kuwak eekwi inarum menggaarak malayikat nogo aret iigen. Ndi, ndi wuninogo pegak 7 nogo ti, Ala apuri nggereya 7 paga kuwak eeko menggaarak nogo aret iigen~o," yinuk yo'nege kagarak~o.
66002001	Yo'nege kage nagarik, wonage me, "At malayikat Ala apuri o Epetut kuwak eekwi inarum menggerak nogo nen apuri yoraawak nduk, yoriyak, yokkiri~o. Neenggi abe'nggan paga laaluguragan 7 porogo logonet, ndi wuninogo pegak mbuti emas paga ogobakkigirik 7 inenggela'me nege minggirak an nogo nen
66002002	Ala apuri o Epetut eerit nogo menggaarak nogo an neenu aret~o. It ndeyak aganake kagak mbo pega'lek mondok nabenak mban eerit nogwe, It aap maluk mendek nit ninenggela'me yime logorak mondok lek~o, yinuk, ineebi mbakwi, it aap ando nappiigak mendek lek kwe, wogo nagaatik, Ala nen nappinani wagaarak~o, yinuk, yorogwe iinok, inabut mbambunuk, Yi pilit agan wagaarak~o, yinuk, mbo piigwi,
66002003	ndi, an nendage mban yi awi ndi awi wigak yuwak nduk, eerit nogwe paga aaninggin-paaninggin eeppiinet nogwe iigak, iniki kwippunuk waganggo logonet, ta'liila eeginake kagak mondok nabenak mban eekwi, eerit nogo menggaarak nogo ti, an neenu aret~o.
66002004	Neenu aret kwe, mbuuluk ambi eekwi iigirak nogo perak, apuri yoraawak nduk, yoriyak yokkiri~o. Aa'nduk it iniki kunik lombok ee'nako nogogwaarak kwe, yogondak perak, ninom kunik lek mbo panugwi iige nagarik, yagi~o.
66002005	It aa'nduk an ninom kunik logonet, iniki aganggen paga noone mugurok nogo nogogwaarak nogo mbo punuk, yogondak mondok alik eerit nogwe nogo, liippatinuk, inomaluk mbo pogo logomenggaarik, yungguninuk iniyok paga woraanuk, aa'nduk eeko nogogwaarak nogo ndak-ndak eerit nogo logowak~o. It iniki koombunuk inomaluk mbo pugwi lek iinok perak, an wage logominggirik, ndi wuninogo pegak inenggela'me wonage nogo nggiginogo mbo wumbi woraagin~o.
66002006	Ndi, ambi op negen eekwi iigirak nogo ti, it aap Nikolawut oone mugurok nogo logonet, eerit nogo menggaarak ti, an neebi lombok mbake minggirak nogo, it ndak-ndak ineebi mbakwi iigirak me op aret~o.
66002007	Aberiniki nen Ala apuri yi awi ndi awi kuwak eeko menggaarak yorage nogo ti, inaruk wonage kenok, liirogon aret konenggo logowak~o. Ndi, it Ala wone mbo pega'lek, iniki nu'lek porogo logonet, liirogon mugurok nogwe iinok, eyoonggen aakumi ineenik eeginake menggerak Ala eyabu me wonage nogo, It noorak op aret yoraagin~o, yinuk, wone yi yagarak nogo abok aret at malayikat Ala apuri o Epetut kuwak eekwi inarum menggerak nogo nen apuri yoraawak nduk, liiru mbanogo nappu~o."
66002008	"Ndi, at malayikat Ala apuri o Timirina kuwak eekwi inarum menggerak nogo nen apuri yoraawak nduk, yoriyak, yokkiri~o. An kangge nagagirik, neenik a'nuk mi'nagagirak aa'nduk togon wonagagirak me, peebi irip paga mondok logogin nogo nen
66002009	it Ala apuri o Timirina eerit nogo menggaarak nogo, an neenu aret~o. It aaninggin-paaninggin inoba age logonet, ineenggi lek age kwe, agi mendek paga ineenggi warak negen wonogwe nogo an neenu aret~o. Ndi, it Yakuri mendek lek Ibilit eeke menggerak ndak-ndak eeruwok nduk kuwak eeko menggaarak nogo mendek kagak, we piliret, Nit Yakuri mendek aret~o, yinuk, Ala apuri o Timirina mendek inoone miyuk-meya eerogo piigwi ti, neenu mban.
66002010	Togop eeppiigwi iigak kwe, it Ala apuri eeppiyoorak koonak wonage nogo ti, lek aga'lek awo aret wonage me, inagabiti mbakwi iyo, apuri yoraawak nduk, yoriyak, yokkigi~o. Tile nen ari logonet, An aaninggin-paaninggin inoba piige neenok, nonggop eekwi iyaamun? yinuk, inabut mbanikit nduk, aakumi iniki nggagangge mbaremenggi, it Ala apuri o Timirina ineebe keele maarogo o mbuuluk me mambiyamenggaarak wonogwe iigak, nogo aap ambit eenggi aret yugun~o. It nogo nen, Eeppinanugwi iigak, kambi noorak kuli ariyak op aret~o, yinuk, mondok inogogumbuk logonet, waganggwi iinok, mondok-mondok ineenik logorak mendek nggare-nggare mendaarak nogo yippiyaagin~o.
66002011	Aberiniki nen Ala apuri yi awi ndi awi kuwak eeko menggaarak yorage nogo ti, inaruk wonage kenok, liirogon aret konenggo logowak~o. Ndi, it aaninggin-paaninggin nogo mendek abok aret inoba age kwe, kagak, Ala wone mbo pega'lek mondok inogogumbuk logonet liirogon mugurok nogwe iinok, ne mbere paga kambugun lek~o, yinuk, wone yi yagarak nogo abok aret at malayikat Ala apuri o Timirina kuwak eekwi inarum menggerak nogo nen apuri yoraawak nduk liiru mbanogo nappu~o."
66002012	"Ndi ambi, at malayikat it Ala apuri o Peragamut kuwak eekwi inarum menggerak nogo nen apuri yoraawak nduk, yoriyak, yokkiri~o. An mbuti togowa ngget peenok-peenok maarak porogo minggirak nogo nen,
66002013	it an napuri o Peragamut time nggeeme wonogwe nogo an neenu~o. It Ibilit oone konenggo menggam inenggela'me inom time aret menggaarak kwe, naput ambi noone liirogon woppunuk ko'lu-kii'me yoranet nege nagagerak Andipat nogo, it inenggela'me Tile wonage menggim inagota time aret wako mbareegwa, it iniki abet mba'nuk, an noone waganeegwaarak nogo, Mugurok noorak nineebi~o, yinuk, yuurak kwe, kagak, Lek~o. Nit ninowe Keritut aret me, at oone waganggoorak nogo ti, mondok aret porogo logowok~o, yinuk, yogwe iigirak~o.
66002014	Togop aret yogwe iigirak kwe, mbuuluk ambi ninggin eekwi iigirak nogo perak, yoraawak nduk, yoriyak, yokkiri~o. It aakumi Iterali mendek nen Ala wone mbo punuk kugi aanggo warak nunggwi, ndi, kumi we ugun-ugun wurinabit nogwe, eeko logowak nduk, at Mbileyam nen aap Mbalak mamunege mbareegi, aap Mbalak nen Iterali mendek mamuniragagerak wone nogo, it Ala apuri o Peragamut wonogwe ando nen wone ti, mugurok nogwe,
66002015	ndi, ando nen at Nikolawut oone mugurok nogwe, eekwi iigirak me,
66002016	it maluk eekwi nogo ti, iniki koombunuk, mbo pogo logowak~o. Mbo pega'lek iinok perak, an mbet-mbet wage logominggirik, mbuti togowa an nambeme wonage yi nogo paga inoori wambi woraagin~o.
66002017	Aberiniki nen Ala apuri yi awi ndi awi kuwak eeko menggaarak yorage nogo ti, inaruk wonage kenok liirogon aret konenggo logowak~o. It Ala wone mbo pega'lek nu'lek porogo logonet liirogon mugurok nogwe iinok, mbi mbogut paga mendek kumaarak wonage nogo wogorage, ndi, it waamenggaarak nogo mban ineenu logowak nduk, inendage ngget toonogo yugum yanggwi negen lan ari nogo paga liiru mbanogo wogorage, eerigin~o, yinuk, wone yi yagarak nogo abok aret at malayikat Ala apuri o Peragamut kuwak eekwi inarum menggerak nogo nen apuri yoraawak nduk liiru mbanogo nappu~o."
66002018	"Ndi, ambi at malayikat Ala apuri o Tiyatira kuwak eekwi inarum menggerak nogo nen apuri yoraawak nduk, yoriyak, yokkiri~o. An nenegen kani omoonuk wunuk ari pogom logonet, mbuti tembaga kani kunik me mambugwi iinok, eyak kwindagala eerogo pegetak me, abinak pigan-pigan eeke menggi kwak, niyok togop ndak-ndak pigan-pigan eeke minggirak nogo nen,
66002019	it Ala apuri o Tiyatira eerit nogo menggaarak nogo an neenu aret~o. It aakumi iniki kunik aganakwi, abet mba'nuk iniki noba panggombanugwi, inoreewi yeenggwaaranet nugwi, aaninggin-paaninggin eeppiigwi iigak, inogogumbuk logonet waganggwi, eerit nogwe nogo abok neenu aret~o. Ndi, aa'nduk we mbuuluk eeko nogogwaarak kwe, yogondak nggwok togon eerit nogwe ti, neenu mban aret kwe,
66002020	mbuuluk ambi ninggin eekwi iigirak me, yoraawak nduk, yoriyak, yokkiri~o. Kwe Iteben nogo nen, An Ala wone yorage minggirak mendek aret~o, yinuk, an nayeloman mini ineebe ambik nomoniren nage logonet, kumi ugun-ugun wurinabit nogwe, ndi, kugi aanggo warak nunggwi, eerit nogo logowak nduk, mamunirage kagak kwe, mberega'lek, Op aret~o, yinuk teppugwi iigirak me, abu neebi lombok ee'nake kenok yagi~o.
66002021	At kwe ti, iniki koombunuk, omaluk mbo puwak nduk, tokkagarak kwe, An ee'nabuwak, mbarit nege nogo mbo puurak neebi~o, yinuk, eerit nage me,
66002022	andi yagan yobak-nggolak wake logowak nduk, aaninggin oba kwippege logonet, it ando kwe ti inom maluk eerit nogo menggaarak nogo kunduk, iniki koombunuk inomaluk mbo pugwi lek iinok, it togop aret aaninggin mondok luurik-maarak agago inoba kwippiige neyaagun~o.
66002023	Kwe ti, aagalogwe nogo abok aret inoorit nage neenok, it an napuri yi awi ndi awi kuwak eeko menggaarak nogo abok nen, Nit niniki mbakwi inom, niniki koombunuk eerit nogwe inom, abok aret liippinaninuk onggo ndak-ndak wo'nirage menggerak ti, at aret kogo~o, yinuk, an neebe ineenu arugun~o.
66002024	Ndi, it ando o Tiyatira wonogwe nogo, kwe ti, oone inom, Tile eeke menggerak kote kumaarak yogo menggaarak wone nogo inom, it mugurok naga'lek mbo pereegwaarak me, an nen aaninggin mendek ambi inoba piyoorak mbarulik kwe,
66002025	it abet mba'nuk waganeegwaarak nogo mondok nu'lek porogo wonogwe me, An aret woraagin, yegerak~o, yinuk, yoraawak nduk, yoriyak, yokkigi.
66002026	-
66002027	It Ala wone mbo pega'lek mondok nu'lek porogo logonet, an eeriyak mbake minggirak nogo eerit nogwe iigak, o age yobok ari wage kenok, an nogoba nen aakumi inanebunu lombok inarum logokit nduk, mippaneegerak nogo kokwak, it togop aret, yi aakumi ndi aakumi inabu'me piinok, wone lengganogo yorogo logowak nduk, mippiyaagin~o. Ala nen ari logonet, Mbim obate mbanak eenggime logonet, Oone omaawi paga wone lengganogo yorage, Ndi, yi mendek ndi mendek nggween nggabok paga ogobakkigirik nogo, Telenogo pogo mengga kwak, eerogo piige, Eerigin~o, yinuk, yereegerak nogo ndak-ndak eeko logogun~o.
66002028	Ndi, it Ala wone mondok nu'lek porogo wonogwe me, an wage logominggirik, o weerikit nduk eeke kagak laaluguragan abinak kere ari nogo aret wogora woraagin~o.
66002029	Aberiniki nen Ala apuri yi awi ndi awi kuwak eeko menggaarak yorage nogo ti, inaruk wonage kenok, liirogon aret konenggo logowak~o, yinuk, wone yagarak nogo abok aret at malayikat Ala apuri o Tiyatira kuwak eekwi inarum menggerak nogo nen apuri yoraawak nduk liiru mbanogo nappu~o."
66003001	"Ndi, ambi, at malayikat Ala apuri o Taririt kuwak eekwi inarum menggerak nogo nen apuri yoraawak nduk, yoriyak, yokkiri~o. Laaluguragan 7 neenggime porogo logonet, Ala Aberiniki eeke mengge-rak alom 7 unde minggirak nen, Ala apuri o Taririt eerit nogo menggaarak ti, an neenu aret~o. It abu ndeyak kambak negen aret wonogwe iigak kwe, aakumi nen, Lek~o. Aap eenik omaawi nege menggi kwak, it Ala apuri nggereya ti paga kuwak eekwi nogo mondok inomaawi aret wonogwe iigo~o, yinuk, yogwe nogo neenu aret kwe,
66003002	it eerit nogwe nogo an nogoba Ala nen, Op aret eekwi, inombaka'lek me, it abu ndeyak kambuurak negen aganake nogo mbet-mbet ineenik a'nuk, Ala wone mbuuluk mugurok nogwe iigirak nogo nggwok togon mugurok nogo logowak nduk, inomaawi eekkolaawak~o.
66003003	It wone mamunirogwe iigak, inaruk konembunuk waganeegwaarak nogo abeppunuk, inomaluk mbo pogo logomenggaarik, wone koneneegwaarak nogo aret liirogon porogo logorak yoraawak nduk yokkigi~o. Ndi, Nit nonggop eeko ogoorik~o, yinuk, inomaluk mbo pugwi lek iinok perak, aap yogoot woorak nduk wage menggi kwak, an o ndiyom paga woroorak ineenggo'lek iigak, togop aret abera'lek me perak togon inowagam woraagin~o.
66003004	Togop kwe, it Taririt mendek ando mbuuluk mban inayum mili eekkolaga'lek obeelom mban eerit nugwi me, Kit obeelom aret~o, yinuk, inayum laambu abe yirik ninom nugu logogun~o.
66003005	Ndi, it Ala wone mbo pega'lek mondok nu'lek porogo logonet, mugurok nogwe me, an wage logominggirik, aakumi mondok-mondok ineenik logorak inendage mbuku paga liiru mbanak wonage nogo, an kagaarigin lek~o. It togop aret inayum abu laambu yippiige logominggirik, an nogoba inom, at ayonggo malayikat inom, inenggaanom paga, It aap yi, an nawuri aret~o, yinuk, yoraagin~o.
66003006	Aberiniki nen Ala apuri yi awi ndi awi kuwak eeko menggaarak yorage nogo ti, inaruk wonage kenok, liirogon aret konenggo logowak~o, yinuk, wone yagarak nogo abok aret at malayikat Ala apuri o Taririt kuwak eekwi inarum menggerak nogo nen apuri yoraawak nduk liiru mbanogo nappu~o."
66003007	"Ndi, ambi at malayikat Ala apuri o Pilarelipiya kuwak eekwi inarum menggerak nogo nen apuri yoraawak nduk, yoriyak, yokkiri~o. An Ndawut agunci nogo porogo logonet, tu paake neenok aakumi nen nakwi, ndi, nake neenok paakwi, eekulik an mban unde logonet, pilit ariilik abet mban ari minggirak nalik leenak minggirak nogo nen,
66003008	it Ala apuri o Pilarelipiya eerit nogo menggaarak nogo an neenu aret~o. Neenu aret me, it an nendage mbo pega'lek porogo logonet, inomaawi mbuuluk wonage nogo paga an noone mugurok nogo menggaarak me, it ambi eeko logowak nduk, tu paarogo piyareegirak nogo, aakumi nen narogo piyoorak mondok meek aret~o.
66003009	It aap Tile eeke menggerak ndak-ndak eeko logowok nduk, kuwak eeko menggaarak nogo, it Yakuri mendek lek kagak we piliret, Nit Yakuri mendek aret~o, yinuk, yogo menggaarak nogo nen, Yi Ala apuri inom iniki abe kunik wonogwe iigo~o, yinuk, it Ala apuri o Pilarelipiya mendek inabu'me tebe yi wa'nuk inoone konenggo logowak nduk, eeppiige neyaagun~o.
66003010	Ndi, Kit kinogogumbuk kiniki kwi'ndak logonet eeko logonip~o, yinuk, yoragagirak nogo, konembunuk liirogon aret eekwi me, peebi yi aakumi ndi aakumi nggween paga menggaarak abok aret inabut mbanikit nduk, aaninggin-paaninggin inoba piya woroorak eyom nogo paga, it an napuri ti, inoba arukwak, an nen ndegeninake logogin~o.
66003011	An logonuk lek mbet-mbet aret woraagin~o. Ndi, wage logominggirik, it abet mba'nuk waganeegwaarak nogo liirogon porogo wonogwe iinok, nggare-nggare mendaarak nogo mendek yippiya woraagin me, aakumi nen waganggwi iyo, liippunuk, tum wako logowak~o.
66003012	It Ala wone mbo pega'lek liirogon porogo wonogwe me, an wage logominggirik, o omaawi logowak nduk, tiru oolo yinggo mengga kwak, it aakumi ti, Ala awi wurik me togop aret mippiinok, an nogoba Ala endage inom, Ala awi wurik o kota Yerutalem ngget mendek nogoba Ala mbogut paga nen wuppi woraagin nogo endage inom, ndi, an nendage ngget toonak nogo inom, inalitak lombok inoba liiru mbanogo piyaminggirak wonogwe me, it peebi time nen wundi nagun abu lek~o.
66003013	Aberiniki nen Ala apuri yi awi ndi awi kuwak eeko menggaarak yorage nogo ti, inaruk wonage kenok, liirogon aret konenggo logowak~o, yinuk, wone yagarak nogo ti, abok aret at malayikat Ala apuri o Pilarelipiya kuwak eekwi inarum menggerak nogo nen apuri yoraawak nduk liiru mbanogo nappu~o."
66003014	"Ndi, ambi at malayikat Ala apuri o Laworikiya kuwak eekwi inarum menggerak nogo nen apuri yoraawak nduk, yoriyak, yokkiri~o. At Ala nen yi mendek ndi mendek wakkaakit mbake kagak, wakkagagirak alom an aret me, Ala nonggop menggerak mondok liirogon abet aret paganogo ari minggirak nendage Amin nogo nen,
66003015	it Ala apuri o Laworikiya eerit nogo menggaarak nogo an neenu aret~o. Iniki miin lek aganggen togon lek we niyo tarom ombat negen wonogwe iigirak me, iniki aganggen logorak mbakwi kenok, aganggen aret wonogwe, ndi, iniki miin logorak mbakwi kenok, miin aret wonogwe, eeko logorak op aret mbake kwe,
66003016	iniki aganggen lek, miin lek, we niyo tarom ombat negen wonogwe me, niyo kulubit ombat kenok inambeme nen kilirogo wumbogo mengga kwak, it ineebe togop aret kilirogo wumbiyoorak mbake agarik~o.
66003017	It nogo nen, Ninigen mbuk ninagap mbelanak nineenggi lek niniki ale'nggen mondok lek aaninggin ndugu aago nugu logonet, agan nugu monggoorak kogo~o, yinuk, mbaka'lek logonet, Nit ninamendek ambi lek ti lek, abok aret wonage me, nineenggi warak aret~o, yinuk, yogo menggaarak me, it eeko logorak yoraawak nduk, yoriyak wone ambi yokkiri~o.
66003018	It inagap mbelanak nugwi me aakumi nen inigen iigwi iinok, inenggali ogwe iyo, inayum laambu yanggwi negen yikkolaawak nduk kunggologwe, inigen mbuk nogo obeelom a'nuk yi mendek ndi me-ndek inigen kaawak nduk, amburu inigen me puurak kunggologwe, ndi, abe mendek paga ineenggi warak aruwak nduk, an nawu mbuti emas abe kani paga worarak nogo mendek inom onggo kunggologwe, eeko logorak yoraawak nduk, yoriyak, yokkigi~o.
66003019	It aakumi an niniki kunik eeginake minggirak nogo ti, inaruk wake, iniki koonnaruwak nduk yawi inooke, eeke minggirak me, iniki koombunuk, inomaluk nggaruk togon mbo puwak~o.
66003020	An tunggambe paga mi'ndak logonet, tu puk-puk eeke nogo liippanuwak~o. Aap ambi an tu puk-puk eeke nogo, aruk konembunuk, tu paa'neege kenok, an ka unggwage logominggirik, nimbirak niniki ambit lambunik nore-kore logonet, mbi nonggo logogun~o.
66003021	Ndi, it an noone mbo pega'lek mondok nu'lek porogo logonet mugurok nogwe iinok, an nogoba yo'nereegerak nogo abu worok togon eeppunuk, at wone lengganogo yorage menggim nimbirak kwi'ndak wonage nogo ndak-ndak, it kunduk an noone lengganogo yorage minggim ninom kwi'ndak logowok nduk, Neya woraanip~o, yinuk, yoraagin~o.
66003022	Aberiniki nen it Ala apuri yi awi ndi awi kuwak eeko menggaarak yorage nogo ti, inaruk wonage kenok, liirogon aret konenggo logowak~o, yinuk, wone yagarak nogo ti abok aret at malayikat Ala apuri o Laworikiya kuwak eekwi inarum menggerak nogo nen apuri yoraawak nduk, liiru mbanogo nappu~o," yinuk, yo'nege kagarak~o.
66004001	Ti yo'nege mbaki, nabinggaanggo ambi kage logonet, o mbogut paga time tungga ambi paarak kage neegak, nogome nen aap ambi nen oone nggwok eeka trompet oone nggwok ari pogom aa'nduk yo'nege konenggirak nogo ambinom yo'nege logonet, "Yogondak eeriyak kagandak nogo eeppunuk, peebi eeriyak nogo titikkirikit nduk lagi mok~o," yinuk,
66004002	awo aret yo'nege kagak, Aberiniki ninikime lik ari nagaarik, wo'neren pani laganggerak mban kagarak. Pani laganggerak wonage me, mbogut paga time wone lengganogo yorage menggim eyo ndoonak nogo paga, aap ambi kwi'ndak wonage kagarak.
66004003	Wu kirin abinak pindan-pindan eeke menggi kwak, aap kwi'ndak wonage nogo etenggen ti, yugum yatipit pogom, yugum taririt pogom, eerak wonage kagarak. Ndi, at kwi'ndak menggim irimbaga liware yugum tamurut etenggen kunik negen wanggerak wonage kagak,
66004004	it mbogut paga wonogwe inoweewi ineebe 24 nen inayum yanggwi negen yirikwi, mbuti emas paga nggare-nggare mendaarak inanobak paga yirikwi, eeppunuk, wone lengganogo yorage menggim oolo kagak, it wone lengganogo yorogo menggam eyo ndoonak 24 wanggerak wonage nogo paga inoweewi 24 nogo ti paga kwi'ndak wonogwe iigirak.
66004005	At wone lengganogo yorage menggim time nen o kimbik pindanggage kagak, oone ngguurubu agan wundi wage kagarak. Ndi, wone lengganogo yorage menggim enaame nggwe taati ndi 7 wuninik wonage kagarak. Ndi 7 nogo ti, Ala Aberiniki eeke menggerak alom 7 nogo aret~o.
66004006	Ndi, wone lengganogo yorage menggim eyo ndoonak abu'me taati pugagi abu abe tabak lombok yilaa'nggun kole yenggenak kibu-kibu pege nogo pogom wonage kagarak. Ndi, aakumi nen iigulik mendek ineebe 4 enaagan-ambokan inigen abok wonage me, wone lengganogo yorage menggim oolo taati wanggerak wonogwe iigirak.
66004007	Ineebe nogo ti, ambi nggeewo singa etenggen pogom, ambi tapi ngguunok etenggen pogom, ambi ti, aakumi inetenggen pogom, ndi, ambi ti, towe wu a'naabit wiganak nogo pogom, wonogwe iigirak~o.
66004008	Aakumi nen iigulik mendek ineebe 4 nogo ti, inalitak lombok ina'naabit 6 aret me, ineebe paga apit aret inigen warak mban wonogwe iigirak. It nogo puk aga'lek ko'lu-kii'me inoone yogo logonet, "Maan wonagagindak, yogondak wonage, peebi logomunggun, nogo ti, kat mondok itok komaawi lombok menggendak ninogoba Ala aret me, Kat mondok obeelom alik leenak aret~o. Kat mondok obeelom alik leenak aret~o. Kat mondok obeelom alik leenak aret~o," yinuk, yogak mban eeko logonet,
66004009	at mondok-mondok eenik menggerak wone lengganogo yorage menggim kwi'ndak wonage nogo, "Wa," yinuk, alut eekwi, endage tiyappugwi, eekwi iigak,
66004010	-
66004011	it inoweewi ineebe 24 nogo nen at mondok-mondok eenik itok menggerak wone lengganogo yorage menggim eyo ndoonak paga kwi'ndak wonage nogo, abu'me tebe yinuk, alut eeko logonet, "Ninogoba Ala wa. Kat kiniki koombunuk yi mendek ndi mendek abok aret wakkaakit~o, yinuk, wakkagagindak kat mban kalik nggwok aret me, Yi aakumi ndi aakumi abok kat kabu'me tebe yinuk, kendage tiyappagago logonet, kalut eeko logowak~o," yinuk, inenggare-nggare mendaarak yirik nogo, nggoorogo at abu'me pi wogwe iigirak~o.
66005001	Ti eekwi iige nagarik, ti'nuk, ambi kage logonet, mbuku pirik-perek aago ambi nggorek peenok-peenok liiru mbanak me, "Piiniyak lek~o," yinuk, ambi perengge keele maake, ambi perengge keele maake, eerit keele 7 paga maarak at wone lengganogo yorage menggim eyo ndoonak paga kwi'ndak wonage nogo eenggi abe'nggan porogo wonage kagarak.
66005002	Kage neegak, malayikat alilaakwi ambi nen oone nggwok ari logonet, "Mbuku mbanak pirik-perek eerak yi, aap ta nen keele piinogo pekkoorak op~o?"
66005003	Ari mbaki, mbogut paga inom, nggween paga inom, nggween abu'na inom, aakumi ambik aret wonogwe kwe, it ambi nen keele piinogo wondekka woroorak unde eeppiyoolik me, ambi pekka wage iyoolik~o.
66005004	Piinogo wondekka waga'lek aret mbaki, "Nit aap abok maluk eeko monggoorak me, nit piiniyak unde eeppinanulik aret kagi~o," yinuk, niniki mondok wakkolage logonet, le nggwok yagarak.
66005005	Awo le ari wonage me, mbogut paga wonogwe inoweewi nogo ambi nen an yo'nege logonet, "Le ari mage~o. Eyo ambi agarip lagangge menggi kwak, anebunu Yekura nen Ndawut ombooluk nggeewo singa pogom nda'nagagerak nogo, eegin tiyak yereegerak me, at nen mbuku pirik-perek eerogo keele 7 maarak nogo, piinogo wondekkoorak op me, wondekka wage kaamunggun~o."
66005006	Yo'nege mbaki, inoweewi 24 nogo inom, aakumi nen iigulik mendek ineebe 4 nogo inom, wone lengganogo yorage menggim taati wanggerak wonogwe iigak, Ndomba Aagaluk ambi eebe warak negen kwe, it inenggela'me mi'ndak wonage kagarak. Ndomba Aagaluk nogo ti, aruk alom me eyak 7, ndi, enegen 7, wonage kagarak. Aruk alom me eyak 7 inom, enegen 7 inom, nogo ti, Ala Aberiniki eeke menggerak alom 7 o nggween paga yi awi ndi awi nappiige menggerak nogo aret~o.
66005007	Ti'nuk, Ndomba Aagaluk nogo wage nagaarik, wone lengganogo yorage menggim eyo ndoonak paga kwi'ndak mbuku eenggi abe'nggan porogo wonage nogo wagangge kagarak.
66005008	Wagangge mbaki, it aakumi nen iigulik mendek ineebe 4 nogo inom, mbogut paga wonogwe inoweewi ineebe 24 nogo inom, Ndomba Aagaluk nogo abu'me tebe yinuk,
66005009	-
66005010	ndawi ngget mendek wako logonet, "It aakumi inanebunu alitak lombok inom, inoone alitak lombok inom, inagabolo alitak lombok inom, yi aakumi ndi aakumi abok aret wonogwe kwe, Inenggela'me nen ambitak nggiginogo Ala apuri aruwak nduk, kat kooko mbareegwa, kamiya paga inonggo mbaneegindak ti paga mbuku pirik-perek aago keele 7 maarak nogo, kat nen waganogo piiniyak op aret~o. It kat kamiya paga inonggo mbaneegindak nogo, ninogoba Ala abu'me piinok, Ala unde logonet, ake eeko logowak nduk leenogo mippiyareegindak me, Inendagembogut logonet, aakumi nggween paga ogu time wonogwe nogo wone lengganogo yorogo logogun~o," yinuk, at yogwi naruk konenggirak. Konengge nagarik, it inoweewi ineebe 24 nogo nen nggitat inom, togolowak mbuti emas paga ogobakkigirik obari abe kaga toolak nogo inom, inalitak lombok porogo logonet, ndawi paga yogwi iigirak~o. Obari abe kaga togolowak mbuti emas paga toolak nogo ti, it Ala apuri ake leenak tamban eeko nogogwaarak inoone toolak negen aret kagarak.
66005011	Ti eekwi iige neegak, wone lengganogo yorage menggim eyo ndoonak nogo inom, it aakumi nen iigulik mendek ineebe nogo inom, it mbogut paga wonogwe inoweewi nogo inom, oolo wonogwe iigak, it malayikat ineebe ambik ineenggi lingginiyak mondok meek lombok wanggerak wonogwe nogo nen inoone nggwok paga ndawi wako logonet,
66005012	"Ndomba Aagaluk wareegwaarak nogo, yi aakumi ndi aakumi abok at abu'me tebe yi unggwogwe, Yi mendek ndi mendek abok aret at wogogwi, Yi wone ndi wone abok kat mban keenu aret~o, yinuk, yogwi, Kat kalik mondok komaawi aret~o, yinuk, ayuk wukwi, endage tiyappugwi, Kat obeelom aret~o, yinuk, inale'nggen ombakwi, Eeko logorak op aret~o," yinuk, yogwe iigak,
66005013	it mbogut paga wonogwe inom, nggween paga wo-nogwe inom, nggween abu'na wonogwe inom, yi nggwok yenggenak laut inikime nugwi inom, Ala nen ogobakkigireegerak yi mendek ndi mendek yi aakumi ndi aakumi abok aret inoone nggwok paga ndawi wako logonet, "Nit abok aret, at wone lengganogo yo'nirage menggim kwi'ndak wonage nogo inom, Ndomba Aagaluk nogo inom, kimbirak obeelom aret~o, yinuk, Inabu'me tebe yinuk, inalut eekwi, inendage tiyappiigwi, eeko logonet, inoone mondok-mondok konenggo logogun~o," yinuk, yogwe iigak,
66005014	it aakumi nen iigulik mendek ineebe 4 nogo nen, "Abet aret yaga~o," yinuk, "Amin," mban yogwe, ndi, it inoweewi 24 nogo nen Ndomba Aagaluk nogo abu'me tebe yinuk, alut eekwi, eekwi iigirak~o.
66006001	Ti eekwi iige neegak, Ndomba Aagaluk nogo nen keele 7 maarak nogo aa'nduk maarak piingge kagak, aakumi iigulik mendek ineebe 4 nogo ambi nen oone o ngguurubu pogom ari logonet, "Omok~o," ari naruk konengge nagarik,
66006002	nenegen neegak, kuda eeruwak yanggwi lombok me, amborowak paga aap ambi kwi'ndak eegin eenggime wage mbaki, "Aakumi tebembiya nak~o," yinuk, nggare-nggare ambi yippunuk, nappege mbaki, tebenogo piinet nage kagarak.
66006003	Ti'nuk, Ndomba Aagaluk nogo nen keele aa'nduk maarak piingge nagaarik, ambi maarak nogo piingge kagak, ineebe 4 nogo inore ambi nen ari logonet, "Omok~o," ari naruk konengge nagarik, nenegen neegak,
66006004	kuda alik ambi eeruwak maa'ngga kunik me, amborowak paga aap ambi kwi'ndak wage mbaki, "It aakumi o nggween paga ogu time iniki ugun tayenak ale'nggen nugu logorak lek~o. Ata, it-it wat-wat yogo logowak~o," yinuk, unde logorak mippege logonet, mbuti wooluwak nggorek lombok wogoge kagarak~o.
66006005	Ndi, Ndomba Aagaluk nogo nen keele mbere maarak nogo piingge nagaarik, ambi maarak piingge kagak, ineebe 4 nogo inore ambi nen ari logonet, "Omok~o," ari naruk konengge nagarik, nenegen neegak kuda mili lombok me, amborowak paga aap ambi kwi'ndak aaninggin wakkagak nogo mendek eenggime wonok wage mbaki,
66006006	it aakumi iigulik mendek ineebe 4 nogo, inenggela'me nen oone ambi ari logonet, "Mbato yum mbuuluk ambi yonggolak nogo ti, wu ne ambit paga it yabu eekwi onggo wogorogwe ndak-ndak nogo paga kungge, ndi, gandum yum mbuulogwe kenagan yonggolak nogo ti, ndak-ndak wu ne ambit paga it yabu eekwi onggo wogorogwe nogo paga kungge, eeriyak kwe, eyo tayitun amburu inom, anggur amburu inom, ti perak, maluk eerogo puurak mage~o," yinuk, ari kagarak.
66006007	Ti'nuk, Ndomba Aagaluk nogo nen keele kenagan maarak piingge nagaarik, ambi maarak nogo piingge kagak, aakumi iigulik mendek ineebe 4 nogo inore ambi nen ari logonet, "Omok~o," ari naruk konengge nagarik,
66006008	nenegen neegak, aap kambuurak nduk eeke logonet, etenggen ndoongga kere agago pege menggi kwak, kuda togop aret aap ambi endage Kanggwi Unde nogo kuda amborowak paga kwi'ndak wage kagak, aap ambi endage Kambunuk Nogo Menggam ambokan nabek togon aago wage eekwi iigirak. Wogo mbaka, it nen aakumi o nggween paga ando mogonogo teppiigo logonet, ando mogonogo seperempat nogo wooluwak paga inoorit nogwe, mbi abu nen kambuwak nduk, noogelo eerogo piigwi, andi nen kambuwak nduk, kugilengga ndi wurogo piigwi, ndi, nggwiya eyonggaame mendek nen nibininabuwak nduk, inanini eerogo piigwi, eerit nogo logowak nduk, unde eeppiige kagarak.
66006009	Ti'nuk, Ndomba Aagaluk nogo nen keele 4 maarak piingge nagaarik, ambi maarak nogo piingge mbaki, it aakumi Keritut inake eereegerak wone abet mba'nuk, mbo pega'lek Ala wone mondok liippunuk mugurok nogwe iinok, inooko nogogwaarak nogo, inogoma Ala ake warogo kani kunggo menggam abu'me taati wonogwe iigirak.
66006010	It nogo nen inoone nggwok yogo logonet, "Ninogoba Kaliku Ala wae. Kat kalik mondok nggwok alik leenak menggendak me, it aakumi o nggween paga wonogwe nen ninooreegwaarak ninamiya wambit nagagerak nogo, inowak loonogo ninane'me inooka'lek keegak, ne mande arigin~o," yinuk, yogo mbaka,
66006011	"Lek~o. Kit kinowe-kinawot inom, it kinom Ala wone mondok liippunuk mugurok nogwe inom, kit kinooreegwaarak kokwak inookwi iinok perak, kinane'me ambugwi lambuk togon inoorigin aret me, we ne ambiriluk puk logomunggup~o," yinuk, mbogoyum nggorek yanggwi negen inalitak lombok yippiige kagarak~o.
66006012	Ti'nuk, Ndomba Aagaluk nogo nen keele 5 maarak piingge nagaarik, ambi maarak nogo piingge mbaki, o mi nggwok nuk ari, kibiyan kiik worako mengga kwak oonegen apit age, tut aakumi inamiya negen age,
66006013	o wiya nggwok omaawi wake logonet mbogom anggen ki kagak nggaru-nggaru nggween paga oone ndu wambit wage menggi kwak, laaluguragan mbogut paga nen nggween paga wambit wage,
66006014	mbuku pirik-perek eeko mengga kwak mbogut nggoguk ari logonet, pirik-perek arit nage, ndi, puut inom, niyo inikime nggween kup mbanak inom, abok aret wo'narok ambi me ari nagak eeke, eeke kagarak.
66006015	-
66006017	Ti eeke kage nagarik, it aakumi nggween paga mendek inendagembogut inom, nagawan-nagawan inom, it aap wim eeka waka'ngget inom, aap ineenggi warak inom, aap inoone omaawi inom, aakumi inayeloman mini inom, aakumi weelek mendek inom, abok nen yogo logonet, "Ala anini eeppinaniyak eyom muk panggo yegerak me, nit nineenik logorak meek aret kogo~o," yinuk, inagabiti nen, "Nggeeme nawi?" yinuk, ndoome inom, yugum ambe nggaganak me inom, kumaa'nari nogo nagaarik, "At wone lengganogo yorage menggim eyo paga kwi'ndak wonage Ndomba Aagaluk inom, imbirak inanini nen nit ninoorukwak, puut yi paga inom, yugum nggwok yi paga inom, aan lebenninabu~o," yinuk, puut inom, yugum inom, yogwi iigirak~o.
66007001	Ti eekwi iige nagarik, o yi irip 4 wonage me nen o wiya ndak-ndak 4 aret warit wundi wage menggerak me, o nggween paga inom, yi nggwok yenggenak laut inom, iri'ngga-kale'ngga inom, o wiya nen abolok eerit nage kero, malayikat ineebe 4 nen panggomborogo wonogwe iigirak.
66007002	Iige nagarik, wonage me, malayikat alik ambi oonegen wundi wage menggim nen wundi wage logonet, Ala eenik menggerak apuri leenogo piinok, ineraambe yelok iigo logowak nduk, amburu eeppiigak wonok wage nagaarik, nggween inom, niyo nggwok yenggenak laut inom, maluk eerogo puwak nduk, it malayikat ineebe 4 unde eeppiyareegerak nogo, oone nggwok paga yorage logonet,
66007003	"Nit ninogoba Ala ayeloman mini leenogo piinok, yelok logowak nduk, amburu inenggaawak paga labumbiiga'lek neegak, nggween inom, yi nggwok yenggenak laut inom, iri'ngga-kale'ngga inom, maluk eerogo puurak mage~o," yinuk, yorage mbaki,
66007004	"It Iterali paga wiganak inanebunu lombok abok ineebe lambuk togon seratus empat puluh empat ribu leenogo piya~o," yinuk, ari naruk konengge nagarik,
66007005	anebunu Yekura mendek dua belas ribu leenogo piige, anebunu Uruben mendek dua belas ribu leenogo piige, anebunu Nggat mendek dua belas ribu leenogo piige,
66007006	anebunu Atet mendek dua belas ribu leenogo piige, anebunu Natali mendek dua belas ribu leenogo piige, anebunu Manate mendek dua belas ribu leenogo piige,
66007007	anebunu Timeyon mendek dua belas ribu leenogo piige, anebunu Lewi mendek dua belas ribu leenogo piige, anebunu Itakat mendek dua belas ribu leenogo piige,
66007008	anebunu Tebulon mendek dua belas ribu leenogo piige, anebunu Yutup mendek dua belas ribu leenogo piige, anebunu Mbeniyamin mendek dua belas ribu leenogo piige, eeke logonet, Ala apuri yelok logowak nduk, amburu inenggaawak paga labunogo piinet nagaarak nogo ti, ineebe lambuk togon seratus empat puluh empat ribu aret iigirak~o.
66007009	Ti eeke kage nagarik, it aakumi inanebunu inalitak lombok inom, inoone alitak inom, inagabolo alitak inom, inenggela'me nen ambitak nggigik kuwak eereegwaarak nogo ti, ineebe ambik ineenggi lingginiyak abu meek iigirak. It aakumi ti, inambogoyum nggorek yanggwi negen yippunuk eyoongga kalenak wik-wik eeko logonet, at wone lengganogo yorage menggim eyo ndoonak paga kwi'ndak wonage nogo inom, Ndomba Aagaluk nogo inom, imbirak inabu'me mi'na'nuk,
66007010	inoone nggwok yogo logonet, "Wone lengganogo yorage menggenom kwi'ndak wonage kat ninogoba Ala nogo inom, Kat Ndomba Aagaluk inom, Kimbirak nen ninagap ndareegutak me, wa," yinuk, yorogwe iigak,
66007011	at wone lengganogo yorage menggim inom, it mbogut paga wonogwe inoweewi ineebe 24 nogo inom, it aakumi nen iigulik mendek ineebe 4 nogo inom, oolo wonogwe iigak, it malayikat yendok-wandok aago mi'ndak wonogwe nogo abok aret at wone lengganogo yorage menggim kwi'ndak wonage nogo, abu'me tebe yinuk, Ala alut eeko logonet,
66007012	"Amin~o! Kat ninogoba Ala aret me, Yi aakumi ndi aakumi abok kabu'me tebe yinuk, Inale'nggen kombakwi, kendage tiyappagagwi, Yi wone ndi wone abok kat keenu~o, yinuk, yokkugwi, Wa, yogo logonet kayuk wukwi, kalik komaawi ambik mondok kalilaakwi me, Wi, kugwi, eekwi nogo, Mondok-mondok togop aret eeko logowak~o, amin," yinuk, yogwi iigirak~o.
66007013	Yogo mbaka, it mbogut paga wonogwe inowe ambi nen an yo'nege logonet, "It aakumi inayum yanggwi negen yirik ti, taamini~o? Ndi, it nggeeme nen wagaarak mbaken~o?"
66007014	Yo'nege mbaki, "Nogoba~o. An neenggo'lek me, kat nen mban yu~o," yoge mbaki, at nen an yo'nege logonet, "Lek~o. It aakumi yi, aaninggin-paaninggin mondok alik negen eeppiigwi iigak, inenggela'me nen wundi wagaarak nogo ineebe yi aret~o. It nogo ti, inayum laambu yanggwi negen aruwak nduk, Ndomba Aagaluk amiya nogo paga inayum kookkologogwaarak me,
66007015	Wone lengganogo yorage menggim Ala enggaanom time logonet, Ko'lu-kii'me Ala awi wurik me ake eekwi iigak, At wone lengganogo yorage menggim eyo ndoonak paga kwi'ndak wonage ninogoba Ala nogo nen maluk inoba age kero, abu'me piirogo wonage agaarik~o.
66007016	-
66007017	Ndi, wone lengganogo yorage menggim oolo lombok menggerak Ndomba Aagaluk nogo nen ineebe liirogon aret ndegeninake, Ineenik mondok logowak nduk, niyo eneeri abe mili me piya nage, Eerigin me, Mbi abu aganake, niyo abu aganake, mo andi inooke, o aganggen nen ndeyak eerogo piige, Eerigin mondok lek~o. It le yogwe iinok, Ala nen aret inale amburu lek eerogo piyamenggerak logogun~o," yinuk, yo'nege kagarak.
66008001	Ti'nuk, Ndomba Aagaluk nogo nen keele age wobok maarak 7 nogo piingge mbaki, mbogut paga time inoone inom, inabolok inom, mondok lek puk wonogwe iigak, setengah jam negen age mbaki,
66008002	it malayikat ineebe 7 Ala abu'me mi'ndak menggaarak nogo oone nggwok eeka trompet 7 wogorage kagarak.
66008003	Kage neegak, malayikat alik ambi togolowak mbuti emas paga ogobakkigirik eenggime wonok, Ala ake warogo kani kunggo menggam mi'nari wage mbaki, it Ala apuri ake leenak tamban eekwi inoone yogwi nogo at yoge logonet, kani kunggo menggam mbuti emas paga ogobakkigirik Ala wone lengganogo yorage menggim abu'me wonage nogome, kani kuni ungguwak nduk, obari abe kaga apit toologo wogoge kagarak.
66008004	Ndi, at malayikat nen kani kungge kagak, ka'luk obari nogo Ala nen obeelom kage, ndi, it Ala apuri ake leenak tamban eekwi inoone Ala unde yogwi iinok, at nen Ala yoge nogo aruk konengge, eeke kagarak~o.
66008005	Nogo eeke kage neegak, obari abe kaga togolowa'na toolak wonagagerak nogo, kani kungge menggim nogome nen kani kunik anggen wagangge nagaarik, togolowa'na nogome mambunuk, mbo nggween paga wuppi wage mbaki, o ngguurubu oone ari, o kimbik pindanggage, eeke kagak, mi nggwok nuk-nuk eeke kagarak.
66008006	Ti eeke kage nagarik, it malayikat ineebe 7 inalitak lombok oone nggwok eeka trompet wogoragaarak porogo wonogwe nogo, oone eeruwok nduk, li'luk eekwi iigirak.
66008007	Oone nggwok eeka trompet porogo wonogwe nogo, ambi aa'-nduk arompet oone eeke mbaki, mayu kumulinggen inom, kani inom, amiya inom, nenggelak-kenggelak eerogo punuk, o nggween paga mbo wuppit wage mbaki, nggween inom, eyo inom, ando mogonogo teppunuk, ando mogonogo sepertiga nogo kani nengge logonet, iri'ngga-kale'ngga ki wonage nogo tigitogon nenet nage kagarak.
66008008	Malayikat ambi oone nggwok eeka arompet nogo, oone eeke mbaki, ti'nuk, inore ambi nen arompet eeke kagak, puut nggwok ambi kani wunuk agan yi nggwok yenggenak laut nogo paga kwi'nari wangge mbaki, yi nggwok yenggenak ando mogonogo teppege logonet, ando sepertiga nogo amiya eerogo pegerak me,
66008009	yi mendek ndi mendek niyo inikime nugu menggaarak nogo ando mogonogo teppege logonet, ando sepertiga nogo kambit nogwe, ndi, yiiro nggwok niyo ogombaga nugwi nogo ando mogonogo teppege logonet, ando sepertiga nogo kalenak-pugunik arit nage, eeke kagarak.
66008010	Malayikat mbere oone nggwok eeka inarompet nogo, oone eeko mbaka, ti'nuk, at ambi nen arompet oone eeke kagak, laaluguragan nggwok ambi ndi wunuk ari nogo pogom mbogut paga nen wunuk agan wambi wage nagaarik, niyo nage inom, eneeri wungge menggim inom, abok aret ando mogonogo teppege logonet, ando sepertiga nogo ale eerogo pit nage kagarak.
66008011	Laaluguragan nogo ti, endage Aleegwi aret me, niyo eneeri-eneeri ando mogonogo sepertiga nogo ale eerogo pit nagaarak me, aakumi nonggo nagaarik, kambit nogwe iigirak~o.
66008012	Malayikat kenagan oone nggwok eeka inarompet nogo, oone eeko mbaka, at ambi nen arompet oone eeke kagak, oonegen eya inom, tut eya inom, laaluguragan eya inom, abeenok mogonogo sepertiga nogo, abinak lek eerogo pege kenok, o liingge nogo eya mbuuluk age, ndi, oonikiya kenok, o abu apit age, eeke logowak nduk, oonegen eya inom, tut eya inom, laaluguragan eya inom, ando mogonogo teppege logonet, ando sepertiga nogo, abinak lek age kagarak.
66008013	Ti age kage neegak, towe wu negen mbogut paga wuga agan nage logonet, "Malayikat ineebe 4 oone nggwok eeka inarompet nogo, oone muk eekaarak kwe, ineebe 3 perak, eeruwok nduk, abu li'luk eekwi wonogwe me, it aakumi nggween paga mendek ti, inabuwa~o, inabuwa~o, inabuwa~o," yinuk, oone nggwok paga agan nage naruk konenggirak.
66009001	Konengge nagarik, wonage me, malayikat ineebe 4 oone nggwok eeka inarompet nogo oone eeko mbaka, ti'nuk, at ambi nen arompet eeke kagak, laaluguragan ambi mbogut paga nen nggween paga wambi wage kagarak. Wambi wagaarak nogo nen Kambunuk Nogo Menggam mbuun ambena ogu kiiniki paga lombok tu paaruwak nduk, kunci wogoge kagarak~o.
66009002	Wogogerak Kambunuk Nogo Menggam mbuun ambe nogo tu paake mbaki, yugum yugu ka'luk yonggo-ndonggo eeke menggi kwak, mbuun ambena nen ka'luk alik negen lagi wage logonet, oonegen inom, o oolo ogona ya'i inom, apit eerogo pege kagarak.
66009003	Kage neegak, ka'luk enggela'me nen wurin ambik lagi wogo nagaarik, nggitamuru eyak inooketak andi kogo mengga kwak, wurin nogo nen aakumi ineyak mbaninabit nogwe paga andi yagan wako logowak nduk, inomaawi eeppiige kagarak.
66009004	Inomaawi eeppiige nagaarik, yorage logonet, "Iri'ngga-kale'ngga inom, igale inom, yi mendek ndi mendek ki wonage nogo abok aret kineyak lelenogo nenet nogo logorak mage~o. Ata, it aakumi Ala nen amburu inenggaawak paga labumbiyoolik kenok mban kineyak mbaninabit nogo logonip~o.
66009005	Ndi, ineebe kambuwak nduk, nibininaburak ti mage~o. Ata, we andi yagan wakwi iigak, tut 5 penenuwak nduk, kineyak mbaninabit nogo logonip~o," yinuk, yorage mbaki, nggitamuru nogo nen ineyak mbaninakaatak andi yagan wako mengga kwak, ndak-ndak aret ineyak mbaninabit nogwe iigak, andi nen yagan yobak-nggolak warit nogwe iigirak.
66009006	Ti eyom paga it aakumi andi nen yagan wako logonet, "Nggarurogon kambuwok lak ao," yinuk, inowe-inawot nen mondok-mondok inooruwak nduk, yoramenggaarak kwe, kambuurak inoba ari woraagin lek me, kangga'lek we ineenik yagan yobak-nggolak mban wako logogun~o.
66009007	-
66009009	Ndi, wurin nogo ti, inetenggen aap kokwak kwe, ineeruwak ti, kumi ineeruwak laanak nogo pogom, ndi, ineyak ti, nggeewo singa eyak nogo pogom, wonogwe iigirak. Ndi, kuda amborowak paga kwi'na'nuk wim namburuwok nduk, li'luk eerogo piigo mengga kwak, it wurin ineebe nogo ti, togop aret li'luk eerogo piige logonet, nggare-nggare mbuti emas paga ogobakkigirik inom, tin mbuti omanggen paga yarak inom, yirippiinok, wim namburuwok nduk, kuda nggweendo paga mbarembunuk, niikkenok wim endok kuni unggwogo logonet, kuda ineebe apit me iniyogobit oonembogu nogwe konenggo mengga kwak, wurin nogo wuga agan nogo logonet, ina'naabit oone ti, togop aret agan nogwe iigirak~o.
66009010	Ineyak ti, nggitamuru ineyak nogo pogom me, ineyak aakumi mbaninakwi iinok, andi nen yagan wakwi iigak, tut 5 penengge kagarak.
66009011	Ndi, at malayikat Kambunuk Nogo Menggam mbuun ambeme unde menggerak nogo ti, it wurin inowe endagembogut inarum menggerak at aret~o. At endage ti, aakumi Iberani inoone paga, "Abaron," yogwe, ndi, Yunani inoone paga, "Apoliyon," yogwe, eeko menggaarak. (Ndi, nit ninoone paga ti, "Pup Eerogo Piiga~o," yinuk, yogo monggoorak.)
66009012	"Inabuwa~o, yinuk, ne kenagan paga ari konenggendak nogo ti, ambi wurin nen muk eeke kagandak nogo aret kwe, mbere ti awo eeka'lek me, kenegen logot~o," yinuk, yo'nege kagarak.
66009013	Yo'nege mbaki, nenegen wonage me, malayikat ineebe 5 oone nggwok eeka inarompet nogo oone eeko mbaka, ti'nuk, at ambi nen arompet oone eeke mbaki, obari abe kaga kani kunggo menggam mbuti emas paga ogobakkigirik irip-irip ndomba eyak negen 4 to ari Ala abu'me wonage nogome nen oone ambi ari logonet,
66009014	"Malayikat ineebe 4 niyo nggwok Eparat aa'nggi paga keele maarak wonogwe nogo, mbet piinogo nappiyet~o," yinuk, at malayikat trompet oone eekerak nogo yoge mbaki,
66009015	it malayikat ineebe 4 nogo nen tahun ti paga, tut ti paga, ne ti paga, oonegen ti paga, mondok ndak-ndak ari nage kenok, aakumi ando mogonogo teppiigo logonet, ando sepertiga nogo inoorit nogo logowak nduk, pipuk eerogo piyareegerak nogo aret inoorit nogo logowak nduk, piinogo teppiige kagarak.
66009016	Kage nagarik, "It aakumi yigin unde kuda inamborowak paga kwi'nogo nagaarik, wim namburi nagaarak nogo ti, ineebe duaratus juta aret~o," yinuk, ari naruk konenggirak.
66009017	Ndi, kuda inom, aap ineebe kuda inamborowak paga kwi'ndak wonogwe inom, nabinggaanggo kage logonet, iigirak nogo yi~o. Inarin nogo ti, kani kunik kere ari, mbogut mili kibu-kibu pege, ndi, yaliingga yi'nip nggwi ari, eeke nogo pogom, inarin etenggen togop aret kagarak. Ndi, kuda inanobak nogo ti, nggeewo singa anobak nogo pogom aret me, kugi lengga ndi wurogo pit nawak nduk, inambeme nen kwi yigirik etenggen yaliingga yi'nip nogo pogom inom, kani omoonuk inom, ka'luk inom, wundi wage kagarak.
66009018	Inambeme nen wundi wagaarak nogo paga nen, kugilengga ndi wurogo pit nagaarak me, aakumi ando mogonogo teppiige logonet, ando sepertiga nogo kugi andi nen mondok kambit nogwe iigirak.
66009019	It kuda inage ti, waalo muuru anobak nogo pogom nen aakumi inoorit nogo nagaarak me, inambe inom, inage inom, ti mondok omaawi ambik aret iigirak~o.
66009020	It ando andi nen kambulik teppiigerak ineenik wonogwe nogo nen, "Nit togop aret kambit nogwe niyo, ninagugiwak nogo ti, yi mendek ndi mendek inigen kogwe, ninoone inaruk konenggwi, tu nogwe, eekulik kagak we aanom warogo mbuti emas paga, mbuti perak nogo paga, mbuti tembaga etenggen kunik negen nogo paga, yugum paga, eyo paga, ogobakkigirogo punuk, alut eekwi, kugi inendage tiyappiigwi,
66009021	aakumi inookwi, magagirak inookwi, kumi ugun wurinakwi, yogoot waganggwi, eeko monggoorak abok aret mbo punuk, niniki koonuwi~o," yinuk, yuurak op aret kwe, mbo pega'lek iniki kundugu logonet, eerit nogwe iigirak.
66010001	Eekwi nogo iige nagarik, ti'nuk, malayikat alilaakwi ambi, ndugwi nogo ayum negen pirik-perek eerak mbogut paga nen wambi wage kagarak. Anobak paga liware negen nggare-nggare yirik logonet, etenggen ti, oonegen pogom, ndi, iyok ti, eyo yinik paga kani wunuk ari nogo pogom logonet,
66010002	mbuku mbuuluk pirik-perek eerak ambi eenggime mbigamborogo wonage kagarak. Iyok abe'nggan niyo nggwok yenggenak laut nogo ogombaga pege, ndi, iyok kwaare'nggan nggween paga pege, eeppunuk logonet,
66010003	nggeewo singa oone mondok ku ari menggi kwak, oone nggwok ari mbaki, o ngguurubu ne 7 paga ari naruk konenggirak.
66010004	O ngguurubu ne 7 paga ari naruk konembunuk, ari nogo liiru mbanikit nduk eeke me, mbogut paga nen oone ambi yo'nege logonet, "O ngguurubu ne 7 paga ari konenggendak nogo ti, liiru mbanugun~o. Ata, kinikime mban kumaapporogo logot~o," yinuk, yo'nege kagarak.
66010005	Yo'nege mbaki, nenegen neegak, malayikat iyok ambi niyo nggwok yenggenak laut ogombaga pege, ndi, ambi nggween paga pege, eeppunuk, mi'ndak wonage kagarak nogo nen, Abet aret ari, mbaruwak nduk eenggi abe'nggan mbogut paga nippunuk,
66010006	-
66010007	at mbogut inom, mbogut paga wonogwe inom, nggween inom, nggween paga wonogwe inom, niyo nggwok yenggenak inom, inikime wonogwe inom, abok aret wakkagagerak mondok-mondok itok eenik menggerak nogo endage kungge logonet, "At Ala nen, Kit nagote wone kumaarak nogo ando yokkiragagirak kwe, irip pagaluk ando kumaarak wonage nogo, peebi kineenu arumunggup~o, yinuk, at ayeloman mini yorage kagak, yoraga nen yoragagerak nogo, ambinom kumaapporogo logogin lek~o. It malayikat inee-be 6 nen oone nggwok eeka trompet nogo oone muk eekaarak kwe, ambiret 7 nogo ti, awo eeka'lek me, eeke kenok, wone nogo pagak yigin~o," yinuk, ari naruk konenggirak.
66010008	Naruk konengge nagarik, wonage me, mbogut paga oone ambi yo'nege kagarak nogo nen ambinom yo'nege logonet, "At malayikat iyok peenok nggween paga pege, ndi, peenok niyo nggwok yenggenak laut paga pege, eeppunuk, mi'ndak mbuku mbanak eenggime mbigamborogo wonage ti, kola nak~o,"
66010009	Yo'nege mbaki, malayikat nogo owagam nage nagarik, "Mbuku mbuuluk ti, wo'niru~o," yoge mbaki, at nen wo'nege logonet, "Waganogo namen~o. Nengge keegak, kambe paga nggiin amburu negen ombat abe kaamenggendak kwe, kaanagale paga perak, alembere agan nage kaamunggun~o," yinuk, yo'nege kagarak.
66010010	Yo'nege mbaki, mbuku malayikat eenggime wonage nogo waganogo nengge neegak, nambe paga nggiin amburu negen ombat abe kagarak kwe, naanagale paga perak, alembere agan nage kagarak~o.
66010011	Mbuku nogo nengge mbaki, mbogut paga oone yo'nege kagarak nogo nen ambinom yo'nege logonet, "Aakumi inanebunu alitak lombok inom, inagabolo alitak inom, inoone alitak inom, aap inendagembogut inom, yi aakumi ndi aakumi apit wone yi abok aret, Ndogop arigin, yorage logonu~o," yinuk, yo'nege kagarak.
66011001	Ti yo'nege kage nagarik, wonage me, wakkagak waanggun negen ogobakkigirik ambi wo'nege logonet, "Ala awi wurik inom, Ala ake warogo kani kunggo menggam inom, wakkage, ndi, aakumi Ala awi wurik me alut eeri unggwogo menggaarak nogo, ineebe keenggi linggininake, eeri nak~o.
66011002	Eerit nage logonet, Ala awi wurik me oore'nggam endekem nogo wakkaagun~o. It aakumi endekem mendek nen o kota abe alik leenak menggim nogome iniyok aambele eerogo pit nogo logonet, Ala awi wurik me oore'nggam endekem time inom aambele eerogo pit nogwe iigak, tut 42 peneniyak koonak me, wakkoorak mage~o.
66011003	Ndi, it aap ineebe mbere noone yorogo logowak nduk, nappiyaminggirak nogo nen aakumi iniki puru yogo logonet, inayum nibinik maluk mendek yiko mengga kwak yirik logonet, an noone yorogwe iigak, nogo seribu duaratus enam puluh yogo logogun~o," yinuk, yo'nege kagarak.
66011004	Eyo tayitun mbere inom, ndi, ndi wuninogo pegak mbere inom, at yi mendek ndi mendek alom unde ninogoba abu'me menggerak nogo pogom ti, it Ala wone yorogo menggaarak ineebe mbere nogo aret~o.
66011005	It aap mbere ti, inambeme nen kani wunuk agan wundi wage logonet, it inom ogoorak wonogwe nogo inooko menggaarak me, "Aap mbere ti, inooruwi~o," yinuk, inooriyak nduk eekwi iigak, it inambeme nen kani wunuk agan wundi wage logonet, it inooriyak eekwi ineebe nogo kani wunuk togon nunggwi iigirak~o.
66011006	It aap ineebe mbere nogo ti, iniki koombunuk, "O kibi paga wone yorogo logowam mayu woraagun~o," yinuk, yogwi iinok, mayu waga'lek puk wonage, "Niyo yi, amiya aru~o," yogwi iinok, amiya aret age, ndi, "O nggween paga yime kugi lengga ndi wu'naru~o," yogwi iinok, kugi lengga ndi wu'nage, togop aret eerit nogo logowak nduk, Ala nen unde eeppiige kagarak~o.
66011007	Kage mbaki, at wone yo'nege nogo nen ambinom yo'nege logonet, "Wone yorogo logowak nduk, nappiyamenggerak nogo age yobok togon yorogo mbaremengga, nggwiya nggwok lombok Kambunuk Nogo Menggam mbuun ambena nen lagi wage logomenggerik, aap ineebe mbere nogo nggugiraanet muguren nage logonet, nibininake kenok, kanggo mbaremengga,
66011008	ineebe o kota nggwok inowe eyo karo-karo paga warogo pereegwam tu nggwok yarak nogo paga, pili ogo logowak nduk, mbo piyaagun~o. O kota nggwok yogo monggoorak nogo, it ando wone eegu laarogo yogo logonet, O Torom~o, o Metit~o, yinuk, yogo menggaarak nogome aret ineebe mbo piinok,
66011009	it aakumi inanebunu alitak lombok inom, inoone alitak inom, inagabolo alitak inom, yi aakumi ndi aakumi apit nen, Wi! yinuk, pegiya wogwe iigak, nogo kenagan abu yippunuk, o ambi weeremenggerak liingge paga nggween taambiyoorak me, mbo piyaanip, yugun~o.
66011010	Ndi, it aakumi nggween paga wonogwe nogo abok nen, It aap Ala wone yaga mbere yi nen inoone yogo nagaarak paga nit andi-pandi mondok alik negen eeppinanit nugu nagaarak me, Kayik a! Op kangga~o, yinuk, inale'nggen mbako logonet laago lakwi, inamendek tumbut-tumbut eekkologwe, eerugun~o," yinuk, yo'nege kagarak.
66011011	-
66011012	Kage nagarik, nenegen nee-gak, nogo kenagan yippunuk, o ambi weegerak liingge paga Ala nen ambebubu aap mbere nogo inikime mambiige mbaki, it apit inigen iigak, ineenik a'nuk, mi'nogo mbaka, mbogut paga nen oone nggwok ari logonet, "Lagi wa'nip~o," yorage mbaki, inaruk konembunuk, "It op kangga~o," yinuk, inale'nggen mbakwi nogo inigen iigak, ndugwi enggela'me mbogut paga laganggwi iinok, aakumi nogo nen, "Ia!" yinuk, iniki ma'nogo logonet, inagabiti ambik ogwe iigirak.
66011013	Awo pi wogonakwi iigak, mi nggwok nuk-nuk eeke kagak, o kota time aakumi inawi ambik wurik nogo ando teppege, ando sepersepuluh langgu-langgu nage, eeke logonet, aakumi apit ineebe tujuh ribu aret aambeleninake mbaki, it ando teppiigerak nogo inagabiti nen at mbogut paga menggerak Ala nogo mondok tiyappugwi iigirak.
66011014	Iige nagarik, nenegen wonage me, at mbogut paga nen oone ari nogo ambinom yo'nege logonet, "Inabuwa~o, yinuk, ne kenagan paga ari konenggendak ti, mbere muk eeke kagandak kwe, ambiret nogo mbet-mbet eerikit nduk eeke me, kenegen logot~o," yinuk, yo'nege kagarak.
66011015	Yo'nege mbaki, nenegen wonage me, malayikat 6 inarompet oone eeko mbaka, ambi nogo nen arompet nogo oone eeke mbaki, it mbogut paga time nen inoone nggwok yogo logonet, "O nggween paga time aakumi inabu'me piinok menggam abok aret, at ninogoba inom, at leenogo mippereegerak Keritut inom, imbirak inoone konenggo logowok nduk, inabu'me ari waga~o. Ari wogwe iinok, Keritut nogo nen inowe endagembogut logonet, mondok-mondok wone lengganogo yorage logogin~o," yinuk, yogwe iigirak.
66011016	Yogo mbaka, nenegen neegak, it mbogut paga wonogwe inoweewi ineebe 24 wone lengganogo yorogo menggam eyo ndoonak paga Ala abu'me kwi'ndak menggaarak nogo nen inetenggen wanduk Ala abu'me ngginnari nogo nagaarik, alut eeko logonet,
66011017	"Kat komaawi lombok menggendak aa'nduk wonagagindak, yogondak wonage, ninogoba Ala nogo kat aret~o. It aakumi abok inowe kendagembogut logonet, wone lengganogo yorage logokit nduk, unde agagindak nogo, Yogondak yi eyom paga aret eeke logokit nduk, mi'nagandak me, Wa, wa, yokkogo~o.
66011018	Yi aakumi ndi aakumi abok inanini kombako logonet, At ninowe endagembogut logorak nineebi~o, yinuk, agan nogwe nogo, Kanini inoba piige, it kambit nogogwaarak nogo inawone amburu mbanogo inowak loonogo piige, It kayeloman mini yorage keegak yoraga inom, kapuri kake leenak nogo inom, it kayuk wuko menggaarak inom, inendage lek inendage warak abok aret obeelom eekwi iinok onggo wogorage, Ndi, it o nggween paga time maluk eerogo pugwi nogo pup eerogo piige, Eeriyak eyom abu panggo yi wagaarak me, wa," yinuk, yogwi iigirak.
66011019	Yogo mbaka, Ala awi wurik mbogut paga nogome tu paa'nage mbaki, Ala aloobut mbanak wone yoragagerak liiru mbanak yonggolak wonage nogo, kin ari wage kage neegak, o yabok eeke, ngguurubu ari, mi nuk ari, mayu kumulinggen mondok lubu-lubu wangge, eeke kagarak~o.
66012001	Eeke kage nagarik, mbogut paga time eerubok mendek mondok iya lombok ambi eeke kagarak. Kage logonet, kwe ambi tut eebe paga mi'ndak wonage me, ambogoyum negen ti, oonegen aret yirik, ndi, anobak paga nggare-nggare mendaarak enggela'me laaluguragan 12 nabenak wonage kagarak.
66012002	Kwe nogo, abila wonage me, aagaluk ndariyak nduk enegen paganak andi nen yagan wake logonet, kwa ari kagarak.
66012003	Kwa ari mbaki, mbogut paga time inagabiti warak mendek alik ambi eeke kagarak. Kage logonet, waalo nggwok tinambe pogom agabolo maa'ngga kunik me, eebe ambit aret kwe, anobak 7, ndi, anobak nogo paga eyak 10, ndi, anobak 7 nogo paga nggare-nggare mendaarak abok aret yirik kagarak.
66012004	At waalo nogo age paga laaluguragan mbogut paga wonage nogo ando iigak, ando sepertiga nogo pelenogo nggween paga mbo wuppit wage kagarak. Kage nagarik, waalo nggwok nogo nen, "Kwe nogo aagaluk ndake kenok, naakit~o," yinuk, kwe nogo owagam enaarak wonage kagak,
66012005	yi aakumi ndi aakumi endekem konenggulik mendek abok aret inarum logonet, mbim obate mbanak ineenggime logonet, inoone omaawi paga yorogo mengga kwak, oone omaawi paga wone lengganogo yorage logowak nduk, at kwe nogo nen aagaluk aap aret ndake mbaki, elege nogo ndininuk, wone lengganogo yorage menggim at Ala owagam pi lagangge kagarak.
66012006	Pi lagangge mbaki, agalo nogo, logowam Ala nen ogobakkigirogo pereegim karume aakumi lek me time kole nagaarak wonage me, Ala nen arum wonage kagak, nogo seribu duaratus enam puluh yit nage kagarak~o.
66012007	Ti eeke kage nagarik, at Mikayen awuri malayikat mendek inom nen at waalo nggwok tinambe pogom nogo, awuri inom mbogut paga time wim nambukwi iigirak.
66012008	Nambuko logonet, it nen waalo nggwok nogo awuri inom tebenogo piigo nagaarik, "O mbogut paga yime logorak lek~o," yinuk,
66012009	at waalo nggwok nogo awuri inom mbelenogo nggween paga mbo wuppiya wage kagarak. Wuppiya wage mbaki, waalo nggwok mbo wuppi wagaarak nogo ti, o maan nen yi aakumi ndi aakumi abok aret inambokan lagangge menggerak Ibilit nogo ti, Tile aret me, at awuri inom abok aret mbogut paga nen mbelenogo nggween paga wuppiya wogwe iigirak~o.
66012010	Mbelenogo wuppiya wogo mba-ka, oone nggwok ambi mbogut paga nen ari logonet, "At Ala enggaanom paga ninoreewi Ala apuri ko'lu-kii'me pilit wone inoba piige menggerak nogo, muk wuppi wagaarak me, At Ala omaawi paga Tile tebenogo punuk, apuri inagap ndake, Ninogoba Ala nen it yi aakumi ndi aakumi abok at abu'me piige, Ndi, Kinowe endagembogut yi aret~o, yinuk, leenogo pereegerak Keritut nogo, oone mban konenggwi, Eeke logorak eyom ari waga~o.
66012011	It ninoreewi nogo nen Ndomba Aagaluk amiya wundeegerak abet mba'nuk, iniki ti paga panggombunuk logonet, Ninooriyak op aret~o, yinuk, Inagabiti lek Ala wone wonok yoranet nugwi paga Tile tebenogo pugwi me,
66012012	Kat mbogut inom, kit mbogut paga monggotak inom, kiniki ale'nggen mbako logonip~o. It nggween paga wonogwe nogo inom, niyo nggwok yenggenak laut paga wonogwe nogo inom, nogo perak, Inenggela'me at Tile wuppi wagaarak nogo nen, An ne mbereeluk logonuk, nenggaawak lek arigin kagi, mba'nuk, Anini nen aakumi lale-pale eerogo piyaakit nduk, wambi nagaarak wonage me, inabuwa~o," yinuk, ari kagarak.
66012013	Ndi, at waalo nggwok nogo nen, "An nggween paga abu aret mbo wuppani wagaarak kagi," mbake nagaarik, kwe aagaluk wulaga ndakerak nogo, mugurok nage mbaki,
66012014	wake kero, o at logowam ogobakkigirogo pereegim karume nogome nawak nduk, Ala nen towe wu a'naabit kokwak, kwe nogo, a'naabit warak eeppege mbaki, wuga agan o nogome namenggerak wonage me, Ala nen arum wonage kagak, tahun kenagan eeppunuk, ambi oolo eeruwak nduk, nage kagarak.
66012015	Ndi, nage kagak, niyo nen kwe ti wonok nawak nduk, niyo nggwok wu'nuk nage menggi kwak, at waalo nggwok nogo ambeme nen niyo kilirogo aru nggaruk nappegerak kwe,
66012016	nggween nogo nen kwe nogo yeenggwaage logonet, ambe nggaganogo punuk, niyo kole nage kwak ambeme nen kilirogo nappegerak nogo, nggween ambe nggaganak me time wuppege kagarak.
66012017	Ti eeke mbaki, at waalo nggwok nogo nen anini agaket ari nagaarik, "Ala nen, Yogop ee'nu ndogop ee'nu, ari menggerak wone liirogon eerit nogwe inom, Yetut nen paganogo yoragagerak wone abet mba'nuk mugurok nogwe inom, kwe nogo aagalogwe ando it aret me, Ninom wim namburi naakit~o," yinuk,
66012018	niyo nggwok yenggenak laut aa'nggi paga enaa'nari nagaarak wonage kagarak.
66013001	Ti eeke kage nagarik, nggeewo negen ambi niyo nggwok yenggenak laut inikime nen wundi wage kagarak. At nggeewo negen nogo ti, aruk alom me eyak 10, ndi, anobak 7, wonage kagarak. Ndi, eyak 10 nogo paga nggare-nggare mendaarak abok yirik, ndi, anobak 7 nogo paga Ala endage miyuk-meya eerogo pugu liiru mbanak abok wonage kagarak.
66013002	Ndi, nggeewo pogom anini ambik niyome nen wundi wage kagarak eebe nogo ti, nggeewo harimau negen aret me, iyok ti, yo'nggok beruang iyok pogom, ndi, eyagarin nogo ti, nggeewo singa eyagarin nde eerak nogo pogom wonage kagarak. At waalo nggwok tinambe pogom nogo nen, "An nomaawi paga eerit nage, an wone lengganogo yorage minggim logonet, wone lengganogo yorage, eeke logonok nduk, abok aret kat unde eeppagagi~o," yinuk, yoge kagarak.
66013003	Kage nagarik, nggeewo anobak ando nogo kagak, anobak ambit nogo wako mbaka, mondok kambuurak nduk eeke kagarak kwe, lek age mbaki, it aakumi nggween paga mendek abok aret, "Wi!" ugo logonet, at mban amugurok nogwe iigirak.
66013004	Ndi, waalo nggwok nogo nen at nggeewo negen niyome nen wundi wagaarak nogo, awone kiliregerak me, waalo nggwok nogo tiyappunuk, alut eekwi, ndi, nggeewo nogo kunduk alut eeko logonet, "Nggeewo yi kokwak ambi wonogwe mondok lek me, taani nen at inom wim namburiyak mbakop? Mondok lek aret~o," yinuk, at tiyappugwi, eekwi iigirak.
66013005	At nggeewo anini warak niyome nen wundi wagaarak nogo tut 42 penengge kagak, wogoppake logonet, Ala miyuk-meya eerogo pege, ndi, wone lengganogo yorage, eeke logowak nduk, waalo nggwok nogo nen awone kilirege kagarak.
66013006	Awone kilirege mbaki, nggeewo nogo nen at Ala eebe inom, at endage inom, at menggim inom, ndi, it mbogut paga menggaarak inom, it abok aret at oone paga miyuk-meya eerogo piinet nage kagarak.
66013007	It aap inanebunu alitak lombok inom, inoone alitak inom, inagabolo alitak inom, yi aakumi ndi aakumi abok aret at abu'me tebenogo piinok, at mban mondok tiyanak logowak nduk, waalo nggwok nogo nen awone nggeewo nogo kiliregerak me, at nggeewo nogo nen it Ala apuri ake leenak nogo inom wim nambuke logonet, tebenogo piinet nage kagarak.
66013008	Ndomba Aagaluk wareegwaarak nogo nen o maan mbogut-nggween yi awo wakkaga'lek kagak, aakumi o nggween paga menggaarak abok aret it inendage mondok-mondok ineenik aganaburak mbuku paga liiru mbanak wonage lek kenok, at nggeewo nogo alut eekwi iigirak.
66013009	-
66013010	"It keele maarinaburak punik kenok keele maarinakwi, Kambuwak nduk mbuti tege paga inooriyak punik kenok, inookwi, Eeko logogun~o, yinuk, yereegerak nogo aret aganabit nagun me, aganabit nogwe iigak, it Ala apuri ake leenak nogo nen, Yi nonggop ee'ninakwi~o? yinuk, iniki lek-lek arugwaarik~o. Ata, Obeelom eeppinaniyak yereegerak nogo abet aret eeppinanigin~o, yinuk, iniki kwippunuk, inogogumbuk logonet, waganggo logowak~o. Inaruk wonage kenok, wone ti, liirogon aret konenggo logowak~o," yinuk, yo'nege kagarak.
66013011	Ti'nuk, peebi nen nggeewo alik ambi nggween enoona nen lagi wage kagarak. Nggeewo nogo ti, aruk alom me eyak mbere ndomba eyak pogom kwe, oone perak, waalo nggwok oone nogo pogom ari kagarak.
66013012	Nggeewo aa'nduk niyo yenggenak me nen lagi wagaarak awone kiliregerak nogo li'luk eerogo wagangge nagaarik, it aakumi nggween paga wonogwe abok aret yorage logonet, "Kit nen nggeewo aa'nduk lagi wagaarak anobak ambi wako mbaka, kambuurak nduk eekerak kwe, lek agaarak nogo mban alut eeko logonip~o," yinuk, oone omaawi paga nabek togon yorage kagarak.
66013013	Ndi, nggeewo peebi nggween enoona lagi wagaarak nogo nen eerubok mendek iya tit eerit nage logonet, aakumi abok inenggaanom paga kani kunik mbogut paga nen nggween paga wuppi wage kagarak.
66013014	At nggeewo aa'nduk lagi wagaarak oone kiliregerak paga, eerubok mendek iya tit eerit nage logonet, "Nggeewo negen ambi mbuti tege paga wakaarak kwe, eenik agaarak nogo, ogut wakkagak ambi ogobakkigirogo punuk, at mban alut eeko logonip~o," yinuk, it aakumi nggween paga wonogwe nogo inambokan lagangge logonet, yorage kagarak.
66013015	Yorage mbaki, nggeewo aa'nduk lagi wagaarak ogut wakkagak ogobakkigirik nogo oone yuwak nduk, ambebubu inikime pu eerogo mambuurak unde eeppegerak me, pu eerogo mambege mbaki, ogut wakkagak ogobakkigirik nogo oone warak age nagaarik, at alut eeka'lek nogo anini nen inoorit nage kagarak.
66013016	At nggeewo ti nen it aap inendage warak inom, inendage lek inom, ineenggi warak inom, ineenggi lek inom, weelek mendek inom, aakumi inayeloman inom, abok aret ineenu agak ambi ineenggi abe'nggan paga ilik, inenggaawak paga a, liiru mbanogo piige nagaarik, yorage logonet,
66013017	"It aakumi ti, an nendage ilik, an nanomor a, ineebe paga liiru mbanak wonogwe lek kenok, inamendek onggo mbanggologwe, ndi, yi mendek ndi mendek kunggwi, eeko logorak mondok mage~o," yinuk, wone lengganogo yorage kagarak.
66013018	Kage nagarik, at wone yo'nege nogo nen ambinom yo'nege kage logonet, "Wone lengganogo yorage kagandak nogo ti, it aap iniki warak nen mban kin kogo logogun~o. At nggeewo nogo nen liiru mbanggerak nogo ti, aakumi nen eekwi inanomor liiru mbanak 666 aret me, it aakumi iniki warak kenok, Yi aret kagi~o, yinuk, liippogo logowak~o," yinuk, yo'nege kagarak.
66014001	Yo'nege kage nagarik, wonage me, it aap ineebe apit seratus empat puluh empat ribu nogo Ndomba Aagaluk endage inom, at ogoba endage inom, inalitak lombok inenggaawak paga liiru mbanak Ndomba Aagaluk nogo inom puut Tiyon nogo paga mi'ndak wonogwe nenegen nagiigirak.
66014002	Nagiige nagarik, niyoraakut oonebu ari, o ngguurubu iya tit ari, eeke nogo pogom, mbogut paga nen nggitat nggwok oone eekwi nogo pogom, oone nggwok ambi ari naruk konenggirak.
66014003	Konengge nagarik, at wone lengganogo yorage menggim menggerak eebe nogo inom, it aakumi nen iigulik mendek ineebe 4 nogo inom, ndi, it mbogut paga wonogwe inoweewi inom, wonogwe iigak, it ineebe seratus empat puluh empat ribu nogo nen inabu'me wanggeko logonet, ndawi ngget mendek wakwi iigirak. Ndi, ndawi wakwi iigirak nogo ti, it aakumi ugun nen mamumbunuk tiyaniyak abu meek~o. Ata, at Ala nen, "It o nggween paga time logorak lek~o," yinuk, aap seratus empat puluh empat ribu inonggo mbaneegerak nogo nen mban tiyaniyak perak op me, tiyanggwi iigirak~o.
66014004	It aap ti, kumi wogonakulik me, kumi inom mondok lambunulik aret menggaarak. Yi mendek ndi mendek aa'nduk mendek Ala ake pogo mengga kwak, aakumi ando iigak, it nogo mban Ala inom, at Ndomba Aagaluk inom, inake leenak logowak nduk, inonggo mbanogo inagap ndareegerak me, Ndomba Aagaluk nogo mban inom nugu menggaarak.
66014005	It nogo pilit wone ambi abu yogolik me, maluk ambi inoba mondok lek aret iigirak~o.
66014006	Ti iige nagarik, wonage me, malayikat alik ambi mbogut oolo taati wuga agan nage logonet, "Kit aakumi kinanebunu alitak lombok inom, kinoone alitak inom, kinagabolo alitak inom, yi aakumi ndi aakumi nggween paga monggotak abok aret wone lek ageelik obeelom mondok menggerak wone yokkirage yi, konenggo logonip~o,"
66014007	ari nagaarik, "Mbogut inom, nggween inom, niyo nggwok yenggenak laut inom, niyo eneeri wundit nage menggim inom, at Ala nen mban wakkagagerak me, yogondak Ala nen kinowak loongginaburak eyom abu koorok panggo yegerak me, kinagabiti nen at Ala mban ayuk wuko logonet, at abu'me tebe yinuk, endage tiyappogo logonip~o," yinuk, oone nggwok paga agan nage kagarak.
66014008	Agan nage mbaki, ore ambi wage logonet, "O kota nggwok Mbaben ti, kwe mbabilu ya wukak pogom me, amburu kumili aganaka nenok, ugun-ugun eerit nogo mengga kwak, maluk ugun eerit nugwi, iniki nengge kenok maluk ugun eerit nugwi, eeko logonet, Nit eekwi yi, it yi aakumi ndi aakumi inanebunu lombok abok aret ndak-ndak eeko logowak~o, yinuk, mamuninako menggaarak me, inawi inom, ineebe inom, abu pup eerogo piigi~o. Pup eerogo piigi~o," yinuk, ari naruk konenggirak.
66014009	It malayikat mbere nogo wone ti, yorogo mbaka, alik ambi wage nagaarik, oone nggwok paga ari logonet, "It aakumi nen nggeewo nogo inom, at ogut wakkagak kugiwak ogobakkigirik nogo inom, inalut eeko logonet, it inapuri yelok logowak nduk, ineenggi paga ilik, inenggaawak paga a, nggeewo endage liiru mbanak wonage kenok,
66014010	anggur amburu niyo inom toolak lek, at mban toolak nonggo logonet ale ambik kogo mengga kwak, at Ala nen it aakumi ti, inabuwa mbaka'lek anini mondok alik negen inoba piige logonet, kani kunik yugum anggen inom kwippiige mbaremenggi, it Ala ake leenak menggaarak malayikat inom, at Ndomba Aagaluk inom, inigen iigak, Kani omoonuk eyak~o. Yugum yugu andi~o, yinuk, yagan yobak-nggolak wako logogun~o," yinuk, ari naruk konenggirak.
66014011	"It aakumi ineenggi paga ilik, inenggaawak paga a, nggeewo endage liiru mbanak logonet, nggeewo inom, at ogut wakkagak ogobakkigirik nogo inom, inalut eeko logomenggaarak nogo, kani kunik yugum anggen inom inoba kwippiyamenggerak ka'luk nogo nggaruk yaga'lek mondok-mondok inoba wungge kagak, liingge inom, oonikiya inom, tat yonggongga'lek mondok-mondok yagan wako logogun~o," yinuk, ari naruk konenggirak.
66014012	Ari naruk konengge mbaki, at oone yo'nege nogo nen, "It iniki Yetut oba panggombunuk, oone yugu li'lak eerit nogwe, ndi, Ala nen, Yogop ee'nu ndogop ee'nu, yereegerak wone liirogon mugurok nogwe, eeko menggaarak at apuri ake leenak nogo, andi-pandi inoba piigwi iigak kwe, inogogumbuk logonet, waganggo logowak~o," yinuk, yo'nege kagarak.
66014013	Ti yo'nege mbaki, ti'nuk, mbogut paga nen wone ambinom yo'nege kage logonet, "Yogondak nen it aap ninowe inom kunik logonet kanggwi nogo, iniki ale'nggen aret mbako logogun~o, yinuk, liiru mbanu~o," yo'nege mbaki, liiru mbangge me, Aberiniki nen, "Abet aret~o. It kanggwi iinok, ineenik logonet, ta'liila eeginake kagak yabu eerit nugu nagaarak nogo, Ala nen kobak eerogo pigin lek me, iniki ale'nggen mbako logonet, tat yonggonggologo logogun~o," yinuk, ari naruk konenggirak.
66014014	Wone ari nogo naruk konengge nagarik, wonage me, aakumi inetenggen pogom ambi nggare-nggare mendaarak mbuti emas mendek anobak paga yirik, ndi, paloowi ena yomonak ngget ambik eenggime porogo logonet, ndugwi abinak lan ari nogo paga kwi'ndak wonage nenegen kagarak.
66014015	Kage mbaki, ti'nuk, malayikat alik ambi Ala awi wurik me nen wundi wage nagaarik, oone nggwok paga at ndugwi paga kwi'ndak wonage nogo yoge logonet, "O nggween paga ogu time anggen yugu abu kole agaarak mbaniyak eyom agaarak me, kobaloowi woppunuk, mbet-mbet mbani wambu~o," yinuk,
66014016	yoge mbaki, at ndugwi paga kwi'ndak wonage nogo nen abaloowi yomonak nogo paga o nggween paga time anggen yugu abu kole agaarak nogo, abok aret mbani wangge kagarak.
66014017	Wangge mbaki, mbogut paga Ala awi wurik nogome nen malayikat alik ambi wundi wage nagaarik, at kunduk, paloowi yomonak ngget ambik eenggime wonage kagarak.
66014018	Ti'nuk, malayikat alik ambi Ala ake warogo kani kungge menggerak unde nogo kani kungge menggim nogome nen wundi wage nagaarik, at malayikat obaloowi yomonak ngget ambik aa'nduk eenggime wundi wagaarak nogo, yoge logonet, "O nggween paga ogu time anggur anggen yugu nogo, abu kole agaarak me, kobaloowi ngget ambik ti paga mbanogo yonggoli wambu~o," yinuk,
66014019	yoge mbaki, at malayikat nogo nen anggur anggen mbanikit nduk obaloowi yomonak nogo nggween paga wuppi wage nagaarik, anggur anggen nogo abok aret mbanogo punuk, kubulogo Ala anini nen aambiranuwak nduk, aambirangge menggim nogome mambege kagarak.
66014020	Mambege mbaki, anggur anggen amburu aambirangge menggim o kota yagat endekem nogome aambirangge kagak, aakumi inamiya niyo wurik negen yenggenit lagangge logonet, aloboguk ambik kuda anobak ndak-ndak age nagaarik, irip o nda tiga ratus kilometer ndak-ndak ari nage kagarak.
66015001	Ti'nuk, peebi mbogut paga time inagabiti warak mondok iya tam warak negen eeke kage logonet, malayikat ineebe 7 nen irip paga aakumi andi aganabuwak nduk, kugi alom 7 unde wonogwe iigirak. It malayikat 7 yi nen aakumi andi aganabuwak nduk, kugi 7 nogo inoba piya woramenggaarak andi aganabit nogwe iinok, Ala anini mbake nogo lek age logomenggerik, iniki yanggo yigin me, irip paga eeppiyoorak nogo unde wonogwe iigirak.
66015002	Iige nagarik, yilaa'nggun nggwok yenggenak negen kwe, etenggen pugagi pindan-pindan eeke enggela'me nen kani omoonuk wungge kagarak. Kage nagarik, wonage me, nggeewo aa'nduk lagi wagaarak nogo nen, "Kit an noone waganggwi, an nogut wakkagak ogobakkigirik nogo alut eekwi, ndi, an nendage kinenggaawak paga liiru mbanak nogo wonok nugwi, eeko logonip~o," yinuk, yoragaarak kwe, "Nit kat koone woorak mondok lek~o," yinuk, oone taganogo mbo pogo mbaka, Ala tiyappiigerak nogo nen yilaa'nggun nggwok yenggenak etenggen pugagi pogom nogo aa'nggi paga nggitat nggwok Ala nen wogoragaarak ineenggime porogo mi'ndak wonogwe iigirak. Iige nagarik, wonage me, nggitat nogo oone eekwi,
66015003	ndi, Ala ayeloman Muta endawi inom, Ndomba Aagaluk nogo endawi inom, wakwi, eeko logonet, "Komaawi lombok menggendak ninogoba Ala kat aret~o. Kat eeke menggendak nogo ti, eerubok mendek mondok iya lombok eeke menggendak~o. Yi aakumi ndi aakumi aa'nduk wonogogwaarak, yogondak wonogwe, peebi logogun abok inowe kendagembogut kat aret~o. Kat eeke menggendak nogo ti, mondok a'me nggelok abe mban eeke menggendak~o.
66015004	Ninogoba~o. It taani nen kayuk wukwi, kendage tiyappagagwi, eeka'lek logogun mbaken? Lek aret~o. Kat maluk eekeelik kalik leenak obeelom mban menggendak~o. Kat mondok a'me nggelok mban inowak loongge menggendak ineenu me, It aakumi inanebunu lombok abok aret kowagam tebe yi wogo logomenggaarik, kalut eeko logogun~o," yinuk, ndawi wakwi iigirak.
66015005	Ti wakwi iige nagarik, Ala ninom wonage mbaruwak nduk, Ala awooliya wurik mbogut paga wonage nogo, tu paarak kage nagarik,
66015006	nogome nen malayikat ineebe 7 nogo nen aakumi andi-pandi eeginaburak kugi alom 7 nogo, wonok wundi wogwe iigirak. It nogo inambogoyum yawenak abu laambu abinak kere'li-kere'lo aago yirik, ndi, inagabee'le tabak mbuti emas paga ogobakkigirik inobate paga nggerenak wonogwe iigirak.
66015007	Iige nagarik, nenegen neegak, it aakumi nen iigulik mendek ineebe 4 nogo ambi nen at Ala eenik mondok itok menggerak anini aakumi inoba piyaawak nduk, togolowak mbuti emas paga ogobakkigirik 7 nogome eno korok togon toolak it malayikat ineebe 7 nogo wogorage kagarak.
66015008	Wogorage mbaki, Ala mondok omaawi ambik me, eebe eya ndelenak-welenak eeke paga nen ka'luk wungge logonet, Ala awi wurik me mondok endak wa'nage mbaki, it malayikat ineebe 7 nogo nen andi aganaburak kugi alom 7 aakumi inoba nappiigwi nogo, worok togon nappiiga'lek iigak, aakumi nen Ala awi wurik me time ungguurak meek aret age kagarak.
66016001	Ti eeke kage nagarik, Ala awi wurik me nen oone nggwok ambi it malayikat ineebe 7 nogo yorage logonet, "Ala anini togolowak 7 paga toolak ti, wonok, aakumi nggween paga wonogwe ti, inoba kilirogo wuppiya nanip~o," yinuk, yorage konenggirak.
66016002	Yorage mbaki, at malayikat ambi nen Ala anini arologowa'na toolak nogo, wonok nggween paga kilirogo wuppege mbaki, it aakumi nggeewo endage inenggaawak paga liiru mbanak wonogwe nogo inom, at ogut wakkagak ogobakkigirik alut eekwi nogo inom, abok aret inawin maaluget inoba nik ari mbaki, aakumi nen ogole ambik yogwe iigirak.
66016003	Malayikat nen Ala anini arologowa'na toolak nogo kilirogo wuppege mbaki, ore ambi nen arologowa'na toolak nogo niyo nggwok yenggenak laut nogo paga kilirogo wuppege mbaki, niyo nogo aakumi inookaatak inamiya negen age logonet, niyo inikime nugu menggaarak nogo mendek abok aret kambit nogwe iigirak.
66016004	Malayikat mbere nogo nen Ala anini inarologowa'na toolak nogo, abu kilirogo wuppogo mbaka, ambi arologowa'na toolak nogo wonok niyo nage paga inom, eneeri wundit nage paga inom, kilirogo wuppege mbaki, niyo ti abok aret aakumi inamiya pogom age mbaki,
66016005	at malayikat niyo ti, unde menggerak nogo nen ari logonet, "Aa'nduk wonagagindak yogondak wonage kat nogoba Ala kalik leenak kitok obeelom logonet, a'me nggelok mban eeke menggendak me, It maluk eekaarak onggo kanini inoba piige yi ti, op aret eeke keegi~o.
66016006	It kapuri kake leenak inom, kat yorage keegak yoraga inom, inamiya wunogo inooreegwaarak nogo, Onggo aakumi inamiya yi, niyo negen nonggo logowak nduk, eeppiigendak me, op aret eeken~o," yinuk, yoge kagarak.
66016007	Yoge mbaki, Ala ake warogo kani kunggo menggam nogome nen oone ari logonet, "Wone ti, abet aret yigi~o. Komaawi lombok menggendak ninogoba Ala kat aret~o. Aakumi eekwi onggo mondok ndak-ndak a'me nggelok mban eeppiige menggendak me, abet aret yigi~o," yinuk, ari naruk konenggirak.
66016008	Malayikat ineebe 3 nogo nen Ala anini inarologowa'na toolak nogo kilirogo wuppogo mbaka, ambi nen arologowa'na toolak nogo oonegen paga kilirogo nappegerak. Nappege mbaki, oonegen nogo aganggen ambik age logonet, mo aganggen nen aakumi yaganinabit nage logowak nduk, omaawi eeppege kagarak.
66016009	Eeppege mbaki, aakumi yaganinabit nage kenok, it nen yogo logonet, "Andi-pandi yogobi eeppinanege me, ninomaluk mbo punuk, Ala endage tiyappogo logowok~o," yinuk, yuurak op aret kwe, kagak, inomaluk iniki kundugu patogo logonet, at andi-pandi eeppiiga unde menggerak Ala nogo endage miyuk-meya eerogo pit nogwe iigirak.
66016010	-
66016011	Ndi, it malayikat ineebe 4 nogo nen Ala anini inarologowa'na toolak nogo aakumi inoba kilirogo wuppogo mbaka, ambi nen arologowa'na nogo nggeewo negen wone lengganogo yorage menggim nogome kilirogo wuppege kagarak. Wuppege kage nagarik, nenegen neegak, nggeewo nogo wone lengganogo yorage menggim time o apit age mbaki, at abu'me logonet, oone waganggo menggaarak nogo, kugi andi aganake, inawin maaluget inoba nik ari, eeginakerak nogo, andi nen ineyak nggilik maako logonet, "Ninomaluk mbo puwi~o," yinuk, mbo puurak op aret kwe, kagak, inomaluk iniki kundugu patogo logonet, Ala endage miyuk-meya eerogo pugwi iigirak.
66016012	It malayikat ineebe 5 nogo nen Ala anini inarologowa'na togolowak inalitak lombok kilirogo wuppogo mbaka, ambi nen arologowa'na toolak nogo niyo nggwok endage Eparat paga kilirogo wuppege kagarak. Wuppege mbaki, niyo nogo porok yegerak. Niyo porok yegerak ti paga it aap inendagembogut oonegen wundi wage menggim nen woraawak nduk, inaru koonogo piige kagarak.
66016013	Kage nagarik, nenegen neegak, waalo nggwok tinambe pogom nogo ambeme inom, nggeewo anini warak niyome nen wundi wagaarak nogo ambeme inom, ndi, aap pilit wone pugunogo yorage menggerak nogo ambeme inom, time nen ogolem pogom kugi maluk lombok ineebe kenagan wundi wogwe iigirak.
66016014	It inambeme nen wundi wagaarak nogo ti, kugi Tile awuri aret me, At Omaawi Lombok Menggerak Ala mondok iya eeppiyoorak eyom nogo paga it yi aap ndi aap inendagembogut o nggween paga menggaarak abok aret at Ala nogo inom wim namburiyak kuwak eeri woraawak nduk, it ogolem pogom nogo nen yonggo nogo logonet, aakumi abet mbaruwak nduk, eerubok mendek eerit nogwe iigirak.
66016015	Ti'nuk, at oone yo'nege menggerak nogo nen, ambinom yo'nege logonet, "An aap yogoot wagangga pogom abera'lek me woraagin me, aakumi inenggaanom nggwok paga kinagap mbelanak nogwe kiinok, kinenggali ogwe kiyo, liippogo logonip~o. Kinayum abu ndigik-ndegek eerogo patinuk, kinagaket paga wonogwe me, an wage neenok, kiniki ale'nggen eekkinake kaamunggup~o," yinuk, yo'nege kagarak.
66016016	Ndi, it kugi ogolem pogom nogo nen aap nggween paga inendagembogut abok aret o endage Iberani inoone paga Aramageron nogome aret kuwak eeppiya wogwe iigirak.
66016017	Malayikat ineebe 6 nogo nen Ala anini inarologowa'na toolak nogo abu kilirogo wuppogo mbaka, ambi nen arologowa'na toolak nogo o oolo yayi kilirogo wuppege mbaki, Ala wone lengganogo yorage menggim Ala awi wurik me nen oone nggwok ambi ari logonet, "Abu age yobok togon aret eeki~o," yinuk, ari kagarak.
66016018	Ari mbaki, o yabok mondok kunik-kunik eeke, o ngguurubu ari, ndi, maan aakumi wakkagagerak kuli nen, nok, yogondak kuli paga togop eekeelik kwe, o mi mondok alik negen nuk eerit wage logonet, nggween mondok abut laganak-mbaganak eeke, eeke kagarak.
66016019	Ti eeke kage nagarik, wonage me, o kota nggwok nogo nggween mondok nggoguk ari logonet, kenaga'ndak mogonnage, ndi, yi awi ndi awi nggween paga kota-kota nogo abok aret yigirik-noonom arit nage, eeke kagak, at Ala nen, "O kota nggwok Mbaben nogo perak, at maluk eeke onggo anggur amburu toolak kwak an nanini lombok ombake minggirak toolak nogo, yogondak aret oba kilirogo wuppigi~o," yinuk, kilirogo wuppege kagarak.
66016020	Wuppege kagak, niyo nggwok yenggenak nggween oolo kup mbanak inom, puut-puut inom, abok aret eenggi-iyok lek, lek age kagak,
66016021	o mayu kumulinggen yo'nggok lombok aaninggin wakkage logonet, 40 kilo negen mbogut paga nen aakumi inoba wuppit wage mbaki, mondok iya tit kambit nogo logonet, "Ala anini nen mayu kumulinggen paga ninooke yi, nineebi a," yinuk, inanini agaket yogwi iigirak~o.
66017001	-
66017002	Ti yogwi iige nagarik, wonage me, it malayikat ineebe 7 Ala anini toolak 7 porogo wonagaarak nogo, ambi an nowagam wage nagaarik, yo'nege logonet, "O kota Mbaben niyo kunit wage menggim nogobak-kogobak paga o wurik nogo ti, kwe yawukak lombok pogom me, yi aap ndi aap inendagembogut nen maluk eeppi wogwe, ndi, yi aakumi ndi aakumi nggween paga menggaarak abok aret amburu nenok kumili-kumili negen agan nogo mengga kwak, kwe nogo pekka ungguwok nduk, nili-kili yogwe, eekwi me, at Ala nen kwe nogo maluk onggo oba kwippege kaanok nduk, omok~o," yinuk, yo'nege kagarak.
66017003	Kage nagarik, wonage me, Aberiniki ninikime lik ari mbaki, malayikat nen wo'neren karume aakumi lek me time pani nagaarak wonage me, nggeewo nggwok anini warak ambi eeruwak maa'ngga kunik, ndi, anobak 7, ndi, aruk alom me eyak 10 wonage nogo, amborowak paga kwe ambi kwi'ndak wonage kagarak. Ala miyuk-meya eerogo pogo logonet, yogo menggaarak abok aret nggeewo eebe nogo paga liiru mbanak kuurik lek aago wonage kagarak.
66017004	Ndi, kwe nogo ambogoyum maa'ngga kunik inom, maa'ngga amu kunik inom, mondok abe lombok yirik, ndi, mbuti emas inom, yugum etenggen abe inom, kundali inom, nogo paga ogobakkigirik abok aret oba li'luk eekko'nok, at maluk eerit nage menggerak inom, "Ee'nabuwak," mbarit nege menggerak inom, abok aret togolowak mbuti emas ogobakkigirik nogo paga niyo toolak kwak eenggime porogo wonage kagarak.
66017005	"O nggween paga eekulik mendek eerit nugwi, It kumi nen, "Ee'ninabi woraanip~o," yinuk, yogwe, Eeka nogo inagalo o kota nggwok Mbaben an aret~o," yinuk, enggaawak paga endage ti, liiru mbanak wonagaarak. Ndi, endage mbanak wonagaarak nogo ti, eegu laarogo negen mbanak me, aakumi liippuurak meek aret wonagaarak.
66017006	It Ala apuri ake leenak inom, Yetut eeke nagagerak wone mbo pega'lek mondok mugurok nogo menggaarak ineebe inom, kwe nogo nen inooppiinok, inamiya anggur amburu negen nenok, kumili kunggerak kage nagarik, "Wi!" mbakirak.
66017007	"Wi!" ari mbaki, at malayikat wo'neren nagaarak nogo nen, an yo'nege logonet, "Kat nonggop nduk, Wi! ari agandik? At kwe nogo inom, at nggeewo nggwok anini warak anobak 7, ndi, eyak 10 nogo amborowak paga kwe nogo kwi'na'nuk, wonok nage kagandak nogo inom, imbirak eeko menggaarak inawone kote kumaarak wonage nogo alom paganogo yokkiri~o.
66017008	Nggeewo nggwok anini warak kagandak nogo ti, aa'nduk wonagagerak kwe, lek age nagagerik, ti'nuk, Kambunuk Nogo Menggam mbuun ambena nen lagi wage kenok, Ala nen enggaawak lek eerogo pege kaamunggun~o. Ndi, mbogut-nggween wakkagagerak kuli nen it mondok-mondok ineenik aganaburak inendage mbuku paga liiru mbanulik o nggween paga awo kangga'lek ineenik wonogwe nogo nen, nggeewo nggwok aa'nduk wonagagerak kwe, lek agagerak mbareegwaarak mendek kin ari wage inigen kogo logomenggaarik, it kunduk, Wi! mbarugun~o.
66017009	Wone yokkirigin yi nogo ti, it aap iniki warak nen liippogo logowak~o, Anobak 7 nogo ti, puut 7 aret me, kwe ti paga kwi'ndak wonage kagandak. Ndi, puut 7 paga kwe kwi'ndak wonage kagandak nogo ti, aap inendagembogut ineebe 7 aret me,
66017010	ineebe 5 nogo ti, muk inendage lek ogogwaarak kwe, ambi nogo ti, awo mi'ndak wonage, ndi, ambi perak, peebi mi'narigin~o. Mi'nage logomenggerik, ne ambit logonuk, endage lek aret arigin~o.
66017011	Ndi, nggeewo nggwok anini warak aa'nduk wonagagerak kwe, lek agagerak nogo ti, it aap inendagembogut ineebe 7 nogo lek ogwe iinok, inobaane'me it nogo mendek at aret me, mi'nage mbaremenggi, Ala nen enggaawak mondok lek eerogo pigin~o.
66017012	Ndi, eyak 10 kagandak nogo ti, it aap inendagembogut ineebe 10 aret kwe, aakumi inarum logowak nduk, awo unde eeppiiga'lek me, at Tile nen aakumi inanebunu alitik-alitak nggeewo nogo inom we luulu inarum wonogwe iigak, 1 jam aruwak nduk, unde eeppiyaagin~o.
66017013	Unde eeppiige mbaremenggi, inendagembogut ineebe 10 nogo nen iniki ambit eeppunuk, nggeewo nogo yogo logonet, Kat kendage mban tiyak yuwak nduk, ninawuri ninom yeenggwaagiruwok~o, yinuk,
66017014	Ndomba Aagaluk nogo tebenogo puwok nduk, inom wim nggagambunuk namburit namenggaarak kwe, Ndomba Aagaluk nogo ti, aakumi inoweewi inowe inom, ndi, yi aap ndi aap inendagembogut inowe endagembogut inom, ti, at alik aret me, apuri miirinake nagagerik, yonggo piyareegerak inom liirogon eerit nogwe nogo, inom wunggo logonet, nggeewo awuri inom tebenogo piyaagin~o," yinuk, yo'nege kagarak.
66017015	Yo'nege nagaarik, ambinom yo'nege logonet, "Yi niyo ndi niyo kunit wage menggim nogobak-kogobak paga kwe yawukak kwi'ndak wonage kagandak nogo ti, yi aakumi ndi aakumi inanebunu lombok inom, aakumi ugun inom, inagabolo alitak inom, inoone alitak inom, ineebe ti aret iigendak~o.
66017016	-
66017017	At Ala nen yereegerak nogo a'me nggelok yuwak nduk, aap inendagembogut ineebe 10 nogo, iniki ambit eeppunuk, awuri inom nen nggeewo nogo yeenggwaago logonet, Ala kooneegerak nogo mban eerit nogo logowak nduk, inikime mambiyareegerak me, it aap inendagembogut ineebe 10 nogo nggeewo inom nen, Kwe yawukak yi, abu nineebi~o, yinuk, amindik-amendek li'luk eerak nogo nggoorogo mbo pogo logonet, we agap mbelanak kagak warogo punuk, enggaanggum ando nunggwi, ndi, ando kani kumbugwi, eeruwi~o, yinuk, yugun~o.
66017018	Ndi, kwe kagandak nogo ti, o kota nggwok nogo pogom aret me, yi aap ndi aap inendagembogut nggween paga menggaarak nogo abok aret at kwe yawukak nogo abu'me logonet, oone konenggo agaarik~o," yinuk, yo'nege kagarak.
66018001	Ti yo'nege mbaki, malayikat alik ambi oone mondok omaawi paga yorage logowak nduk unde eeppegerak nogo, at abinak ndelenak-welenak aago nggween paga eya eerit wambi wage kagarak.
66018002	-
66018003	Wambi wage nagaarik, oone mondok omaawi paga ari logonet, "O kota nggwok Mbaben nogo, mondok lek eerogo pigi~o. Lek eerogo pigi~o. It o kota Mbaben menggaarak nogo ti, kwe yawukak pogom me, Kwe nogo nen iniki nengge kenok, Ee'nabi woraanip~o, ari kenok, Yi aap ndi aap inanebunu lombok abok aret, anggur amburu nenok, kumili-kumili agan nugu mengga kwak, ugun-ugun kwe nogo eeppi wogwe, Yi aap ndi aap inoweewi inendagembogut o nggween paga menggaarak abok aret kwe nogo eeri unggwogwe, Ndi, kwe nogo nen aap iniki nengge kenok, eeppi unggwagak eekwi paga It aakumi yi awi ndi awi kunggo menggam unde menggaarak nogo, ineenggi warak eekkologwe, eekwi iinok, O Mbaben nogo pup eerogo pegerak me, Yogondak yi kugi ndi kugi inom, it kambeegwaarak inogoma inom, yi towe ndi towe nen aakumi kanggaatak nunggwi iinok inogole yogo menggaarak inom, Abok aret inawi eekkola unggwa-ga~o," yinuk, oone nggwok paga ari naruk konenggirak.
66018004	-
66018005	Konengge nagarik, wonage me, mbogut paga nen oone alik ambi ari logonet, "Kit an napuri yi wae. It o kota Mbaben maluk eekwi nogo obaga lu'luk arit mbogut ndak-ndak ari lagangge kenok, At Ala mondok aberak wonage me, kinom maluk eerit nogwe kiinok, It maluk onggo inoba piige logonet, kinom kinoba pinagage kero, o time mbo punuk, kole mbaganggo logonip~o.
66018006	O Mbaben nen kit aakumi eeppinagage nagagerak nogo, yogondak kit nen at onggo ndak-ndak eeppugwi, Ndi, o Mbaben nen kit maluk eerit nogo nogogutak onggo ne ambit paga maluk kinoba pinagareegerak kwe, Yogondak kit nen at maluk eeke onggo ne mbere paga at oba pugwi, Ndi, at kinom ogoorak wonage logonet, anini yi toolak kwak ne ambit kinoba kilirogo pinagareegerak kwe, Yogondak onggo kit kinanini at oba pogo logonet, ne mbere paga kilirogo pugwi, Eeko logonip~o.
66018007	At Mbaben nogo ti, kwe yawukak nogo pogom me, iniki mbake logonet, An kwe togwe wonage nen niniki wakkolage logonet, le yikit lak kwe, aap pe'neya wogo menggaarak ineebe ambik wonogwe me, An kwe nggwok aret kagi, mba'nuk, niniki ale'nggen ambik mbake agarik~o, yinuk, Iniki wogoppake logonet, endage tiyanak paalo aago mban wonage nogo obaane'me ale'nggen lek age logomenggerik, Iniki puru ari, andi yagan yobak-nggolak wake, eeke logowak nduk, aaninggin mondok oba kwippogo logonip~o.
66018008	At eerit nage menggerak awone amburu mbanogo owak loonigin ninogoba Ala nogo ti, omaawi ambik me, At wogoppatit nege onggo ne ambit liingge aaninggin oba age logonet, mbi abu age, andi nen aagalogwe kambit nogwe iinok, iniki wakkolage, eeke logonet, Le ari kagak, eebe waganogo kani kumbugun~o," yinuk, yo'nege kagarak.
66018009	-
66018010	Kage nagarik, wonage me, "It aap inendagembogut yi awi ndi awi o nggween paga menggaarak nen kwe nogo pekka wogo nagaatik, inom aberogon logonet, eeppegak mban eeko nogogwaarak nogo nen, kwe nogo kani andi nen kwa ari inaruk konembunuk, Nit togon togop ee'ninake kero, ninagabiti~o, yinuk, tayorogon taati mi'ndak logonet, Kat o kota nggwok abe menggendak Mbaben yi, kabuwa~o. Nomaawi ambik neenggi warak me, obeelom mban logokit, mbake keegak, ne ambiriluk 1 jam teppaganuk, wonagaarak kwe, maluk eeke nagandak onggo aaninggin mondok koba kwi'nagaarak me, kabuwa~o, yinuk, o kota kwe yawukak nogo pogom aret me, kani nengge ka'luk inigen nakkogo logomenggaarik, iniki wakkologo logonet, aleenggu maako logogun~o," yinuk, yo'nege kagarak.
66018011	Yo'nege nagaarik, ambi yo'nege logonet, "It aap yi awi ndi awi o nggween paga kunggo menggam unde menggaarak nogo kunduk, o kota Mbaben kwe yawukak pogom kani kumbugwi inigen kogo logomenggaarik, iniki wakkologo logonet,
66018012	Ninamendek mbuti emas inom, mbuti perak inom, yugum yeebibit inom, kundali inom, yum abe yawenak lombok inom, yum maa'ngga amu kunik inom, yum laambu maa'ngga anggup kunik inom, yum abe mili-mili lombok inom, eyo obari abe ogobakkigirik inom, meeli-kono inom, yi mendek ndi mendek eyo abe paga ogobakkigirik inom, mbuti tembaga etenggen yaliingga yi'nip kunik nogo paga ogobakkigirik inom, mbuti abe mbuti nogo paga ogobakkigirik inom, yugum moolingget paga ogobakkigirik inom,
66018013	liboongga inom, kiinde inom, obari abe kaga inom, inagabolo abe kaawak nduk, eyo mur amburu mbenanggwi inom, eyo yibinggami amburu nogo inom, anggur amburu inom, tayitun amburu inom, gandum anggen abe yigirik inom, gandum anggen mbanak inom, tapi-ndomba inom, kuda inom, kuda nikkenok nega nggweendo inom, aakumi ayeloman logowak nduk ineebe kunggologwe inom, aakumi inogut inom, yi mendek ndi mendek anebunu pereegerak abok aret, nit kunggo monggom wonage kwe, ninamendek yi, taani nen kunggola wogo logogun~o? yinuk, Ai-ao, yugun~o.
66018014	Yogo logonet, Kwe kat yi, yi mendek ndi mendek abe kigirikwe kenok mban, Name logowak lak ao, mbake nagandak kwe, yogondak kamendek lek agaarak me, peebi ambi kenegen kage logomunggun abu lek~o.
66018015	-
66018017	O kota nggwok abe menggendak kat Mbaben yi, kabuwa~o. Kambogoyum abe yawenak etenggen maa'ngga amu kunik inom, maa'ngga anggup kunik inom, yirik logonet, mbuti emas inom, yugum yeebibit inom, kundali inom, nogo paga kobaanggi-kobaangge li'luk eekko'nok keegi-wogi aago nege keenok, aakumi nen, O kota nggwok abe aret me, abok eenggi warak aret~o, yinuk, yogo menggaarak kwe, ne ambit 1 jam paga aret lek agaarak me, kabuwa~o," yinuk, it yi mendek ndi mendek kunggo menggaarak nogo kunggo logonet, ineenggi warak eekkologo nogogwaarak nogo, kwe andi nen kwa ari inaruk konembunuk, "Nit togon togop ee'ninake kero, ninagabiti~o," yinuk, tayorogon taati ale yogwe, aleenggu maakwi, eekwi iigirak~o. Ndi, it yiiro nggwok wonok nega inom, it abok yiiro inikime yonggolak nugu menggaarak inom, nogo logonet yiiro ndegenggo menggaarak inom, ndi, yiiro paga kunggo'net nugu menggaarak inom, abok aret tayorogon taati logonet,
66018018	kwe yawukak pogom o kota Mbaben nogo kani nengge ka'luk lagangge inigen nakkogo logomenggaarik, "Kota nggwok abe yogobi ambi wonage lek me, yi eekerak ao," yinuk,
66018019	wun inanobak paga yumbunogo wuppako logonet, "O kota nggwok abe menggendak yi, kabuwa~o. Aakumi inanebunu lombok abok aret inamindik-inamendek yi awi ndi awi nen yiiro paga wonok wogwe iinok, Kunggologo logonet, ineenggi warak eeppiige nagandak kwe, Ne ambit 1 jam paga aret lek agandak me, kabuwa~o," yinuk, ale yogwe, aleenggu maakwi, eekwi iigirak.
66018020	Eekwi iigak, at oone yo'nege nogo ambinom yo'nege logonet, "Kat mbogut yi, wae. Kale'nggen mbake, Kit Ala apuri ake leenak inom, obeelom wone yoranet nugu nogogutak nappiigak inom, Ala nen yokkirage kagak yoraga inom, Kit abok aret kwe yawukak nogo pogom o Mbaben yi nen eeppinagage nagagerak nogo onggo Ala nen aret eeppege me, kiniki ale'nggen mbakwi, Eeko logonip~o," yinuk, ari naruk konenggirak.
66018021	Konengge nagarik, nenegen neegak, malayikat alilaakwi ambi wage nagaarik, yugum nggwok gandum yigika nogo pogom waganogo niyo nggwok yenggenak me mbo wuppege logonet, "Nanini paga yugum mbo wuppigirak yi kwak, o Mbaben togop aret yigirik-noonom eerogo pege neenok, o ngga wurik wonagaarak negen kobak aret arigin~o.
66018022	-
66018024	Kit o Mbaben monggotak yi, It aakumi inanebunu lombok abok aret iya kinombaruwak nduk, tili paganit nogo logonet, nomoniren nogwe, Ndi it Ala apuri alik leenak inom, Ala nen yorage kagak yoraga inom, nogo inamiya nunggwi, Yi aakumi ndi aakumi nggween paga menggaarak abok aret inoorogo piinok, inamiya nunggwi, Eekwi nogo, Ala nen kiyareegerak me, Mbuti luu'ngget inom, nggawiiwak luu'ngget inom, nggitat inom, oone nggwok eeka trompet inom, O kota time nen oone eerit nogwe konenggo nogotak nogo ambinom konenggwi, Yi aap ndi aap nen yi mendek ndi mendek ineenggi paalo eerogo patit nugwi, Gandum yigiko logonet, inale'nggen paga inoone agan nugwi, Kwe amili lako logonet, inale'nggen nen noone-koone yogwe, Eerit nogo logonet, inoone konenggwi, Eekwi nogo abok aret ambinom eerit nogo logogun mondok lek~o. Ndi, o kota nggwok me, ndi ambik wunuk agan nage nagaarak nogo yogondak ambiriluk ambi wunuk agan nage kogo logogun mondok lek~o," yinuk, ari naruk konenggirak.
66019001	Ti konengge nagarik, wonage me, o mbogut paga time aakumi ambik abu alik negen komaarak inoone nggwok ambugwi yogo mengga kwak yogo logonet, "Kat kalik komaawi ambik ninagap ndaka kendage mondok tiyanak, ninogoba Ala wa.
66019002	Kwe yawukak mondok iya eerit nage nogo nen, Ee'nabi woraanip~o, ari kenok, Yi aap ndi aap abok aret eeppi unggwagak eekwi paga o nggween paga time maluk eerogo pege nagagerak nogo onggo kwe nogo oba kwippege, Ndi, kwe nogo nen kat kayeloman mini inooreegerak inane'me wake, Eekendak me, Kat kalik mondok obeelom irip-kunduk eerogo aakumi liirogon inowak loongge logonet, Kwe nogo owak loonogo maluk onggo eeppegendak me, Wa!" yinuk,
66019003	yogo nagaarik, ambi yogo logonet, "O kota nggwok kwe yawukak pogom nogo, Kani nengge logonet, ka'luk mondok-mondok yarugu-paru-gu lagangge logogin~o," yinuk, Ne ambi paga, "Wa," yinuk, yogo mbaka,
66019004	it mbogut paga wonogwe inoweewi ineebe 24 inom, aakumi nen iigulik mendek ineebe 4 nogo inom, at wone lengganogo yorage menggim Ala time kwi'ndak wonage kagak abu'me tebe yinuk, alut eeko logonet, "Ninogoba wa, wa," yinuk, "Amin," yogwi naruk konenggirak.
66019005	Yogwi naruk konengge nagarik, wonage me, wone lengganogo yorage menggim nen oone ambi ari logonet, "Kit Ala ayeloman mini nen at ayuk wuko monggotak kinendage warak inom, kinendage lek inom, abok aret ninogoba Ala mban alut eeko logonip~o," yinuk, ari mbaki,
66019006	niyoraakut nggwok oonebu ari, o ngguurubu alik negen ari, it yi aakumi ndi aakumi ambik kuwak eerak ambugwi inoone nggwok yogwe, eeko mengga kwak, yogo logonet, "At Omaawi Lombok Menggerak ninogoba Ala nogo, Yi aap ndi aap inowe endagembogut logokit nduk, mi'nagagerak wonage me, Ninogoba Wa, yinuk, alut eeruwok~o.
66019007	At Ndomba Aagaluk nogo akwe lambumbuurak eyom age mbaki, akwe nogo amindik-amendek li'luk eekko'nok wage me, Ninale'nggen nen ndawi lubuk wako logonet, endage tiyappogo logowok~o," yinuk,
66019008	inoone yogwe iigak, akwe nogo wage mbaki, ayum ambi abu yawenak kikak naka'lek abe laambu yanggwi negen lan aago yikkolawak nduk, wogoge kagarak. Ndi, ayum abe yawenak nogo ti, it Ala apuri ake leenak nen maluk eeka'lek obeelom mban eerit nugwi nogo kwak aret kagarak.
66019009	Kage mbaki, malayikat nogo nen an yo'nege logonet, "Ndomba Aagaluk akwe lambumbogo logonet, abugo larak inom nawak nduk, yonggo piyareegerak nogo, iniki ale'nggen mbako logowak~o," yinuk, yo'nege nagaarik, ambinom yo'nege logonet, "Wone ti, Ala nen abet aret yegerak me, liiru mbanu~o," yinuk, yo'negerak.
66019010	Yo'nege mbaki, abu'me tebe yinuk, alut eerikit nduk eeke me, at nen yo'nege logonet, "Togop eeriyak mage~o. At Yetut wage nagagerik, Ala ndogop menggerak~o, yinuk, paganogo yoragagerak wone koreewi waganggo nogogwaarik, porogo wonogwe nogo inom, kat inom, an kit pogom Ala ayeloman aret me, Ala abu'me tebe yinuk, at mban alut eeke logot~o. At Yetut nen paganogo yorage nagagerak wone nogo ti, nit abok Aberiniki nen yo'nirage kagak yorogo monggoorak me nduk, yokkigi~o," yinuk, yo'nege kagarak.
66019011	Yo'nege kage nagarik, mbogut paga tungga paarak wonage kagak, aap ambi endage Abet Mban Ari, Liirogon Eeke, Eeka nogo, kuda yanggwi negen amborowak paga kwi'ndak wage kagarak. Wage nagaarik, liirogon inowak loonogo a'me nggelok mban onggo wogorage, wim liirogon aret nambuke, eerit nage kagarak.
66019012	At enegen ti, kani omoonuk wunuk ari pogom. At anobak paga nggare-nggare mendaarak apit yirik, ndi, at endage toonak eebe paga liiru mbanak wonage nogo, aakumi nen maleniyak meek at mban eenu wonagaarak kwe,
66019013	"At endage ti, Ala Wone aret~o," yinuk, an yo'nege kagarak. At ambogoyum nggorek paga aakumi inamiya labunik yikko'nok nage kagak,
66019014	it yigin unde mbogut paga wonogwe nogo abok aret inayum abe yawenak kikak naka'lek abu laambu yanggwi negen yirik logonet, inalitik-inalitak kuda ineeruwak yanggwi negen inamborowak paga kwi'na'nuk, inom nogwe iigirak.
66019015	Inom nogo logonet, at yi aakumi ndi aakumi inanebunu lombok abok aret tebenogo piyoorak nduk, paloowi ngget ambik ambeme nggelenak wonok nage logonet, tebenogo piinok, mbim obate mbanak ineenggime logonet, inoone omaawi paga yorogo mengga kwak, at oone omaawi paga wone lengganogo yorage kagarak. At omaawi lombok menggerak Ala anini nen aakumi eeppiyoorak nogo ti, anggur amburu aambiranggo mengga kwak aret me, at nogo nen aakumi togop aret aambiranogo piinet nage kagarak.
66019016	Ndi, at endage nogo ti, Aap Inendagembogut Inowe Endagembogut inom, Aakumi Inoweewi Inowe inom, nogo ti aret me, ambogoyum paga inom, ambulok paga inom, at endage ti, liiru mbanak wonage kagarak.
66019017	-
66019018	Kage nagarik, at malayikat ambi oonegen paga mi'ndak logonet, yi towe ndi towe o oolo yime wuga agan nugu menggaarak nogo yorage logonet, "It aap inendagembogut inom, aap wim eeka inoweewi inom, aap waka'ngget inom, kuda inom, it kuda amborowak paga kwi'na'nuk wim namburi nogo menggaarak inom, aap inendage warak inendage lek inom, aakumi inayeloman mini inom, aakumi weelek mendek inom, yi aakumi ndi aakumi abok aret Ala nen inoorogo punuk, kinake pipuk eerogo pegerak me, Inenggaanggum namunggup nduk, kuwak eeri wogo logonip~o," yinuk, yorage kagarak~o.
66019019	Yorage mbaki, nggeewo anini warak nogo inom, aakumi inoweewi inendagembogut inom, inawuri yigin unde inom, nen at kuda amborowak paga kwi'ndak wonage nogo awuri inom wim namburuwok nduk, kuwak eeppunuk, inom perenggolaawok nduk eekwi iigirak.
66019020	Ti eekwi iigak kwe, at nggeewo anini warak aa'nduk lagi wagaarak eebe nogo inom, ndi, it aakumi inenggaawak paga nggeewo aa'nduk lagi wagaarak endage liiru mbanak wonok nugwi, at ogut eerak nogo alut eekwi, eeruwak nduk, awone kilirik paga inagabiti warak mendek eerit nage logonet, inambokan lagangge menggerak nggeewo peebi lagi wagaarak eebe nogo inom, imbirak ineenik ngge-ngge pigogo kani omoonuk wunuk mban ari menggim nogome nappiige kagarak.
66019021	Nappiige kage nagarik, at kuda amborowak paga kwi'ndak paloowi ambeme nggelenak nogo paga inawuri ando nogo inoorogo piinet nage mbaki, yi towe ndi towe abok wogo nagaarik, aakumi inoorak nogo inenggaanggum inaanoma'le nggaruk yogorak nonggo nagaarik, kumunuk ndan agan nogwe iigirak.
66020001	Ti'nuk, malayikat ambi Kambunuk Nogo Menggam mbuun ambena tu paariyak nduk, kunci inom, mbutigeele nggwok inom, eenggime wonok, mbogut paga nen wambi wage kagarak.
66020002	Wambi wage nagaarik, at waalo nggwok tinambe negen o maan togon aakumi inambokan lagangge menggerak Tile ti, Ibilit aret me, at pigogo mbutigeele nogo paga maappunuk, tahun seribu logowak nduk,
66020003	mbuun ambena wuppege logonet, "O peebi ne ambiriluk piinogo teppagarak kwe, yogondak aakumi inambokan lagangga'lek tahun seribu paga keele maarak yime aret logot~o," yinuk, mbo wuppunuk, tu kunci narogo pege kagarak.
66020004	Pege mbaki, wone lengganogo yorogo menggam eyo ndoonogo pit nagaarak nogo kage nagarik, it ti paga kwi'ndak wonogwe nogo aakumi inowak loonggo logowak nduk, unde eeppiige kagarak. Ti kage nagarik, it Ala wone mugurok nogo logonet, Yetut wone paganogo yoragagerak nogo abet mba'nuk, yoranet nogwe iigak, inenggaanok mbanogo piyareegwaarak inogoma nogo iigirak. It ti nen, "At nggeewo aa'nduk lagi wagaarak eebe inom, ogut ogobakkigirik nogo inom, nit alut eerugun lek~o. Ndi, nggeewo endage nogo ti, nit ninenggaawak paga inom, nineenggi paga inom, ti kunduk, liiru mbanogo puurak lek mban~o," yinuk, yogwi iinok, inenggaanok mbanogo piyareegwaarak inogoma nogo ineenik a'nuk Keritut inom tiyanak logonet, wone lengganogo yorogwe iigak, tahun seribu aret age kagarak.
66020005	Aa'nduk ineenik agago mippiyoorak nogo it aret~o. Ndi, it ando kambeegwaarak nogo perak, tahun seribu eeppunuk, ineenik agago mippiyoorak nduk wonogwe iigirak.
66020006	It inaa'nduk ineenik agago mippiyamenggerak nogo, maluk eeka'lek Ala ake leenak logonet, iniki ale'nggen nggwok aret logogun~o. It aa'nduk muk kambeegwaarak me, peebi kambugun lek~o. It ti, Ala unde a'nuk, Keritut Ala imbirak inake eerit nugwi, ndi, Keritut inom tiyanak logonet, wone lengganogo yorogwe, eekwi iigak, tahun seribu aret age kagarak.
66020007	-
66020008	Ti kage nagarik, tahun seribu eeppunuk, yi aakumi ndi aakumi inanebunu lombok o Magok inom, o Nggok inom, irip-irip time abok aret kuwak eeppunuk, wim eeriyak inikime nggaganogo mambiinet nege logowak nduk, Tile keele maarak mbuun ambena wonage nogo piinogo nippi wage kagarak. Piinogo nippi wage mbaki, aakumi inikime nggaganogo manabit nage kenok, aakumi mbini-kale'ngga pogom togop aret kuwak eekwi iigirak.
66020009	Iige nagarik, o kobak nonggologo pereegim time aakumi mbini negen togop aret kuwak eeppunuk, it abet mbareegwaarak Ala apuri nogo inookwi, ndi, o kota Ala inikilom mbake menggim nogo lek eerogo pugwi, eeruwok nduk, oo'nggut panggeko mbaka, kani mbogut paga nen wunuk agan wambi wage logonet, aakumi nogo tigitogon nenet nage kagarak.
66020010	Ndi, at aakumi inambokan lagangga Tile nogo, pigogo kani omoonuk wunuk mban ari menggim at nggeewo anini warak aa'nduk lagi wagaarak inom, at ore peebi lagi wagaarak pilit wone agan nege nagaarak nogo inom, imbirak wonogwe me nogome mbo nappege mbaki, liingge-kiyoma kani eyak andi nen mondok-mondok yagan yobak-nggolak wakwi iigirak.
66020011	Ti eekwi iige nagarik, wone lengganogo yorage menggim eyo nggwok ndoonak yanggwi lombok lan ari nogo paga aap ambi kwi'nage kagarak. Awo kwi'nage kagak, mbogut-nggween eenggi-iyok lek, lek age mbaki, ti'nuk, peebi obaane'me ari wage koolik mondok-mondok lek aret age kagarak.
66020012	-
66020013	Lek age mbaki, it aap inendage lek inendage warak kambeegwaarak inom, it niyo nen ndonggoninabeegerak niyo yenggenak laut inikime wonogwe inom, kambit nogogwaarak kambunuk nogo menggam wonogwe nogo inom, abok aret, wone lengganogo yorage menggim eyo nggwok ogobakkigirik yanggwi lombok lan ari nogo paga aap ambi kwi'ndak wonage nogo, owagam mi'nari wogo mbaka, at eyo ndoonak paga kwi'ndak wonage nogo nen it inalitik-inalitak eeko nogogwaarak inom, aakumi mondok-mondok ineenik aganaburak inendage inom, mbuku alitak paga mbanak wonage me, imbirak waganogo piingge nagaarik, it kangga'lek ineenik logonet eeko nogogwaarak liiru mbanak nogo pekkagak inowak loonogo onggo ndak-ndak eeppiige kagarak.
66020014	-
66020015	Ti eeke kage nagarik, it ando ineenik aganaburak mbuku nogo paga inendage mbanak lek kenok, kani omoonu'me nappiige logonet, kanggo menggaarak alom inom, kambunuk nogo menggam inom, abok aret waganogo kani omoonuk wunuk mban ari menggim nogome mbo nappiige kagarak~o. "Ne mbere kambuurak~o," yinuk, liiru mbanak nogo ti, ambi, we ineenik logonuk, laalu kanggwi, ndi, ambi, kani omoonu'me mondok-mondok nappiige, eeriyak ti nduk aret liiru mbanak~o.
66021001	Ti eeke kage nagarik, won-age me, mbogut-nggween aa'nduk wakkagagerak nogo inom, yi nggwok yenggenak laut nogo inom, lek age kagak, obaane'me mbogut-nggween ngget ogobakkigirik nogo ari wage kagarak.
66021002	Kage nagarik, kwe ambi ogonggelo kolaakit nduk, amindik-amendek li'luk eekko'nok wage menggi kwak, o kota abu alik leenak Yerutalem ngget ogobakkigirik nogo, Ala wonage me mbogut paga nen wambi wage kagarak.
66021003	Wambi wage mbaki, wone lengganogo yorage menggim time nen oone nggwok ambi ari logonet, "Ala at apuri inenggela'me logowam nogome logokit nduk, eebe wambi wage ti, kaanip~o. At eebe nogo apuri inom logonet, it nen, Kat ninogoba Ala aret~o, yinuk, yogwi, ndi, at nen, Kit an napuri aret~o, yinuk, yorage, eeko logogun~o.
66021004	Mbogut-nggween aa'nduk ogobakkigirik nogo paga logonet, iniki aaninggin kogo nogogwaarak nogo, lek agaarak me, ngget ogobakkigirik nogo paga inogoba Ala inom logonet, inale amburu mbanogo piyamenggerak me, kanggwi, tabun ndoombunuk le yogwe, iniki wakkologwe, andi kogwe, eeko logogun abu lek~o," yinuk, ari naruk konenggirak.
66021005	Ari naruk konembunuk, wonage me, at wone lengganogo yorage menggim eyo ndoonak paga kwi'ndak wonage nogo nen an yo'nege logonet, "Wone yi, liirogon karuk konengge logot~o. An nen yi mendek ndi mendek abok aret ngget ogobakkigirogo pege yi, abet aret a'me nggelok yigin me, liiru mbanu~o."
66021006	Yo'nege nagaarik, ambinom yo'nege logonet, "O maan aa'nduk togon wonagagirak alom Alpa inom, ndi, irip paga mondok logorak Omega inom, ti an aret me, yokkigirak nogo ti, muk eeke me nduk yokkigi~o. It aakumi niyo abu eeginake kenok, an nen niyo ineenik aganake menggerak eneeri wungge me nen onggo lek we aret toologo wogorage logogin~o.
66021007	It an noone mbo pega'lek inogogumbuk logonet, liirogon mugurok nogwe iinok, ineyate wogorogo mengga kwak, eeginaburak wone karuk konenggendak nogo eeginake logominggirik, an inogoba Ala aret age, ndi, it an napuri aret ogwe, eeko logogun kwe,
66021008	it Ala wone mugurok noorak inagabiti mbaka inom, abet mbariyak ineebi mbaka inom, maluk peyak wurik kagak ugun eerit nega inom, aakumi inooka inom, kumi ugun wurinaka inom, magagirak iyagalo inom, kugiwak amili kungga inom, pilit pugungga inom, it abok aret it logowam pipuk eerogo pereegim kani omoonuk wunuk mban ari menggim nogome mbo nappiyaagin~o. Aa'nduk ineenik logonuk, kambemenggaarak kwe, kani omoonu'me nappiyoorak nogo ti, peebi ne ambi kanggwi nogo kokwak aret~o," yinuk, yo'nege kagarak.
66021009	Yo'nege mbaki, malayikat ineebe 7 nogo nen aakumi andi aganaburak kugi alom 7 togolowa'na toolak porogo wonagaarak nogo, ambi nen nowagam wage nagaarik, yo'nege logonet, "Ndomba Aagaluk akwe kolegerak kolaga nogo, kenegen kaanok nduk, mok~o."
66021010	Yo'nege nagaarik, Aberiniki ninikime lik ari mbaki, neebe wo'neren puut nggwok tiyarogon nogo paga pani lagangge nagaarik, o kota abu alik leenak Yerutalem ngget ogobakkigirik Ala wonage me mbogut paga nen wambi wage, "Ti ket~o," yinuk, yo'negerak.
66021011	Yo'nege mbaki, yugum onggo nggwok pugagi pogom endage yatipit nogo mendek pindan-pindan eeke menggi kwak, o kota ngget ogobakkigirik pindan-pindan eeke ti, Ala tiyanak logonet, eya ndelenak-welenak aago menggerak nogo nen aret eeke kagarak.
66021012	Ndi, o wa'nagat wurik ti, mondok iya tiyarogon wurik me, tu pak mbanak 12, ndi, tu pak mbanak unde nogo ti, it malayikat ineebe 12 mban wonogwe iigirak. Ndi, tungga eebe paga aakumi Iterali inanebunu 12 nogo inendage liiru mbanak wonage kagarak.
66021013	O wa'nagat wurik oonegen lagi wage menggim pa'nggwe tu pak kenagan mbanak, ndi, oonegen kilu yi nage menggim pa'nggwe tu pak kenagan mbanak, ndi, o ame kwi'nari nage menggim pa'nggwe tu pak kenagan mbanak, ndi, o omarip paga kwi'nari wambi wage menggim pa'nggwe nogo ti, tu pak kenagan mbanak mban wonage kagarak.
66021014	O wa'nagat wurik ogowa pugu yugum 12 wonage nogo paga at Ndomba Aagaluk awuri nappiigak mendek ineebe 12 inendage mbanak wonage kagarak.
66021015	Ndi, at wone yo'negerak nogo nen o kota inom, tu pak mbanak nogo inom, o wa'nagat wurik inom, wakkaakit nduk, wakkagak mbuti emas paga ogobakkigirik eenggime wonage kagarak.
66021016	Nenegen neegak, at nogo nen o kota nogo wakkagak nogo paga wakkage logonet, irip agi-ogu inom, aru-ogwe inom, o eyak kirin nippugu inom, ti dua ribu dua ratus kilometer negen wakkagak wurik kagarak.
66021017	At malayikat nogo nen o kota wurik wakkage nagaarik, ti'nuk, o wa'nagat eebe wurik ambe mban wakkage mbaki, at wakkagak nogo paga wakkagagerak nogo ti, nit aakumi wakkogo monggo kwak meter 65 paga wakkagak wurik aret kagarak.
66021018	O wa'nagat nogo ti, yugum yatipit nogo paga wurik, ndi, o kota nogo ti, mbuti emas at mendek paga mban pugagi abu kin lombok pogom nogo paga wurik kagarak.
66021019	O kota nogo, yi yugum ndi yugum abe kigirikwe kenok mban obaga lu'luk eerak ogowa pugu kagarak. Yugum tabak woneemaluk abena ndoonak ti, yugum yatipit. Ndi, yugum yatipit obaga pugu nogo ti, yugum nilan, ndi, yugum nilan obaga pugu nogo ti, yugum mira, ndi, yugum mira obaga pugu nogo ti, yugum tamurut,
66021020	ndi, yugum tamurut obaga pugu nogo ti, yugum unam, ndi, yugum unam obaga pugu nogo ti, yugum taririt, ndi, yugum taririt obaga pugu nogo ti, yugum era'na tembaka, ndi, yugum era'na tembaka obaga pugu nogo ti, yugum mberin, ndi, yugum mberin obaga pugu nogo ti, yugum kiritolit, ndi, yugum kiritolit obaga pugu nogo ti, yugum kiritoparat, ndi, yugum kiritoparat obaga pugu nogo ti, yugum latuwariri, ndi, yugum latuwariri obaga pugu irip paga nogo ti, yugum ketubun, yugum etenggen abe kigirikwe paga mban ta'mban-mban aago wurik kagarak.
66021021	Tungga eebe 12 nogo ti, yugum kundali negen ambit tabak paga mban alitik-alitak ogobakkigirik kagarak. Ndi, o kota oolo tu yarak ti, mbuti emas at mendek mban pugagi abu kin lombok pogom ndoonak kagarak kwe,
66021022	at Omaawi Lombok Menggerak ninogoba Ala inom, at Ndomba Aagaluk inom, Ala awi wurik negen ineebe inenggela'me inom aret wonogwe me, it aakumi Ala ninom wonage mbaruwak nduk, awi wurik nogo lek aret kagarak.
66021023	At Ala abu tiyanak eebe eya ndelenak-welenak eeke nogo paga o kota ti, eya eeke, ndi, ndi wuninik pogom ti, Ndomba Aagaluk nen aret eya eeke, eekwi me, it aakumi nen, "Oonegen inom, tut inom, eya aruwak lak ao," yinuk, yaga'lek aret iigirak.
66021024	Yi aakumi ndi aakumi inanebunu lombok abok aret o eya ti paga nugwi, ndi, yi aap ndi aap inendagembogut nggween paga menggaarak abok aret o eya ti paga logowok nduk, inamindik-inamendek mbelenggo'nok unggwi nogwe, eekwi iigirak~o.
66021025	O kota time o kiip age, o weege, eeka'lek mondok-mondok liingge mban wonage me, tu mondok-mondok paarak aret wonage kagarak.
66021026	Yi aakumi ndi aakumi inanebunu lombok abok aret inendage abu obeelom tiyanak logonet, inamindik-inamendek mbelenggo'nok, o kota time logowok nduk, unggwi nogwe iigirak.
66021027	Ndi, it maluk inikime porogo wonogwe, maluk peyak wurik kagak ugun eerit nugwi, pilit pugunggwi, eeko menggaarak nogo kenok perak, unggwi nogwe iyoolik~o. Ata, it aakumi ineenik mondok-mondok aganaburak inendage mbuku paga liiru mbanak Ndomba Aagaluk porogo wonage kenok mban unggwi nogwe iigirak~o.
66022001	-
66022002	Ti kage nagarik wonage me, malayikat nogo nen, an yo'nege logonet, "Niyo aakumi ineenik aganaka eneeri mili lombok mbini kin nogo, Ndomba Aagaluk Ala imbirak wone lengganogo yorogo menggam abu'me nen, kilak togon wungge nagaarik, o kota tu yarak eraaninu nage ti, kenegen pekket~o," yinuk, yo'nege mbaki, pekkage me, niyo nggwok nage nogo aa'nggi yibagan-enebagan eyo aakumi ineenik aganake menggerak awi yarak me, tut ambi penengge paga ne ambit paga anggen yi'nage, tut ambi penengge paga ne ambit paga anggen yi'nage, togop aret eerit tahun ambit eerak paga ne 12 paga aret anggen yi'nage kagarak. Ndi, eyoongga nogo ti, yi aakumi ndi aakumi andi aganake kero, obeelom aganaka inake aret wonage kagarak.
66022003	Yi mendek ndi mendek pulunogo pereegerak maluk wonage nogo tigitogon obeelom eerogo pegerak me, o nogo ti, obeelom mban aret wonage kagarak. Ndi, at Ala inom, Ndomba Aagaluk inom, imbirak it wone lengganogo yorogo menggam eyo ndoonak o oolo taati wonage kagak, at Ala ayeloman mini abok aret at owagam ninggippunuk logonet, at mban alut eekwi iigirak.
66022004	At mban alut eeko logonet, etenggen liippugwi iigak, at endage inenggaawak paga liiru mbanak wonage kagarak~o.
66022005	Time o kiip age, o weege, eeka'lek o liingge mban wonage kagak, it aakumi nen Ala eya paga nugu logogun me, nugu logonet, "O eya aruwak nduk, oonegen wundi wage, ndi, ndi wuninggwi, eeruwak lak ao," mbaka'lek it aap inendagembogut negen logonet, mondok-mondok wone lengganogo yorogo logogun~o.
66022006	Ti'nuk, at wone yo'nege nogo nen ambinom yo'nege logonet, "At Aberiniki nogo it aap Ala yorage kagak yoraga inikime logonet yorage kagak, aakumi yorogo logowak nduk, nappi wagagerak ninogoba Ala nogo nen logonuk lek mbet-mbet eeriyak wone nogo, at ayeloman mini ineenu aruwak nduk, ayonggo nage menggerak malayikat ambi nappi wagaarak. Nappi wagaarak nogo nen wone yokkegerak nogo abok aret, Yi abet aret, yo'negerak me a'me nggelok yigin, mbake logot~o.
66022007	An mbet-mbet woraagin~o, yinuk, yegerak me yokkigi~o. Ndi, peebi eeriyak wone an yokkege neegak, liiru mbanggendak nogo, it aakumi liippunuk, mugurok nogwe iinok, iniki ale'nggen aret kogo logogun~o," yinuk, yo'nege kagarak.
66022008	Wone agan wagaarak naruk konengge, eerit wagaarak nenegen kage, eekirak nogo ti, an Yaya aret me, naruk konengge, nenegen kage, eeke nagarik, at peebi eeriyak wone yo'negerak malayikat nogo alut eerikit nduk, abu'me tebe ari mbaki,
66022009	at nen an yo'nege logonet, "Togop eerugun~o. It koreewi Ala nen yorage kagak yoraga inom, it wone liiru mbanggendak liippunuk mugurok nogo logomenggaarak nogo inom, kat inom, an kit pogom Ala ayeloman aret me, Ala mban alut eeke logot~o," yinuk, yo'negerak.
66022010	Yo'nege nagaarik, "Peebi eeriyak wone yokkege neegak liiru mbanggendak nogo, eeriyak abu aret panggo yi wagaarak me, wone ti, kumaapporogo logorak mage~o. Ata, yi aap ndi aap yoranet nege logot~o.
66022011	Yoranet nege keegak kwe, it maluk eeko logorak mbakwi kenok, maluk aret eekwi, ndi, eeriyak lek mendek kagak ugun-ugun eerit nogo logorak mbakwi kenok, ugun aret eerit nogwe, ndi, it ando maluk eeka'lek obeelom mban eeko logorak mbakwi kenok, obeelom mban eerit nogwe, ndi, it ando kikak naka'lek Ala ake mban leenak logorak mbakwi kenok, Ala ake leenak wonogwe, eekkologo logowak~o," yinuk, yo'nege kagarak.
66022012	-
66022013	Yo'nege kage nagarik, at Yetut nen, "O maan aa'nduk togon wonagagirak alom Alpa inom, peebi irip paga mondok logorak Omega inom, ti an mban aret me, an logonuk lek mbet-mbet wage logominggirik, yi aap ndi aap eeko logomenggaarak paga onggo wogoroorak mbakirak nogo inalitik-inalitak ndak-ndak wogora woraagin me, liippogo logowak~o," yinuk, yo'nege kagarak.
66022014	Yo'nege kage nagarik, "It ina-mbogoyum laambu kookkologo me-nggaarak nogo, Eyo ineenik aganaka anggen nunggwi, ndi, o kota tu paarak mban wonage yime nowagam unggwi wogwe, eeko logonip~o, yinuk, yorage neenok, iniki ale'nggen mbakak o kota unggwi nogwe iigak kwe,
66022015	it nggeewo pogom eeko menggaarak inom, magagirak iyagalo inom, yawukak mbabilu inom, aap inooka inom, kugi eeka inom, ndi, yi aap ndi aap pilit puguniyak inikilom mbako logonet, pilit-pilit pugungga inom, it perak, o kota time unggwi naga'lek yagat endekem logogun~o.
66022016	Kit an napuri yi awi ndi awi kuwak eerit nogo monggotak nogo, peebi eeriyak wone yi, paganogo yokkira woraawak nduk, nayonggo nege menggerak malayikat ambi nappi wagarak nogo ti, an Yetut nen aret~o. O weerikit nduk eeke kagak, laaluguragan ambiret kere ari nogo pogom anebunu Ndawut paga wiganak agarip ndarak nogo an aret~o," yinuk, yo'negerak.
66022017	Yo'nege mbaki, malayikat nogo nen ambi yo'nege logonet, "It aakumi niyo abu aganake kenok, niyo ineenik aganaka nogo mendek onggo lek we aret tookkola woraawak nduk, Aberiniki inom, Ndomba Aagaluk akwe nogo inom, imbirak nen, Wa'nip~o, yinuk, muk yorogo agaarik~o. Ndi, it wone yi, konembunuk abet mbakwi iinok, Na wa'nip~o, yinuk, wiirogo logowak nduk, yoret~o," yinuk, yo'nege kagarak.
66022018	Ti yo'nege nagaarik, ambinom yo'nege logonet, "Peebi eeriyak wone yokkege neegak liiru mbanggendak nogo, aakumi konembunuk, wone alik ambi inom nabenogo pugwi iinok, andi-pandi aganaburak kugi alom 7 porogo wonogwe iige nagandik, liiru mbanggendak nogo nen inooruwak nduk, Ala nen nappiya woraagin~o.
66022019	Ndi, at Ala nen, Ineenik aganaka anggen nunggwi, o kota obeelom alik leenak nogome unggwi nogwe, eeko logorak~o, yinuk, yereegerak mbuku yi paga liiru mbanak wonage kwe, peebi eeriyak wone yokkege neegak liiru mbanggendak yi, aakumi nen konembunuk, ando waganggo logonet, Ando ti woorak lek~o, yinuk, mbo pugwi iinok, at Ala nen it aap ti, anggen nogo nunggwi, ndi, o kota nogome unggwi nogwe, eerugun lek, Kit endekem aret logonip~o, yinuk, yoraagin.
66022020	Kat keenu a'nok nduk, wone yi, paganogo yokkegerak nogo nen, An logonuk lek mbet-mbet wagi~o, yinuk, abet aret ari kagarak me, wone ti, abu aret yokkigi~o," yinuk, yo'nege kagarak. Yo'nege mbaki, an nen, "Noweeluk Yetut mbet-mbet woraawak lak ao," yinuk, "Amin," yagarak.
66022021	Kit kinowe Yetut nogo iniki kunik en obeelom eeppinagage logonet, kinarum aret logogin~o. Amin.
