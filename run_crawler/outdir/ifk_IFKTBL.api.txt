40001001	Hituwey nitudok hi aammod Jesu Kristo an tanud David an tanud bon Abraham.
40001002	Nuntanud hi Abraham ot wadah Isaac. Nuntanud hi Isaac ot wadah Jacob. Nuntanud hi Jacob ot wadah Judah ya nadan udum an tutulang na.
40001003	Nuntanud hi Judah ot wada da Peres ke Serah an hi Tamar di inada. Nuntanud hi Peres ot wadah Hesron. Nuntanud hi Hesron ot wadah Ram.
40001004	Nuntanud hi Ram ot wadah Amminadab. Nuntanud hi Amminadab ot wadah Nashon. Nuntanud hi Nashon ot wadah Salmon.
40001005	Nuntanud hi Salmon an inayanah Rahab ot wadah Boaz. Nuntanud hi Boaz an inayanah Ruth ot wadah Obed. Nuntanud hi Obed ot wadah Jesse.
40001006	Nuntanud hi Jesse ot wadah David an patul. Nuntanud hi David an inayanah Bathsheba an inayan ni-an Uriah ot wadah Solomon.
40001007	Nuntanud hi Solomon ot wadah Rehoboam. Nuntanud hi Rehoboam ot wadah Abihah. Nuntanud hi Abihah ot wadah Asa.
40001008	Nuntanud hi Asa ot wadah Jehoshaphat. Nuntanud hi Jehoshaphat ot wadah Joram. Nuntanud hi Joram ot wadah Osias.
40001009	Nuntanud hi Osias ot wadah Jotham. Nuntanud hi Jotham ot wadah Ahaz. Nuntanud hi Ahaz ot wadah Hezekiah.
40001010	Nuntanud hi Hezekiah ot wadah Manaseh. Nuntanud hi Manaseh ot wadah Amon an aman Josiah.
40001011	Nuntanud hi Josiah ot wadah Jeconiah ya nadan udum an tutulang na. Kediyen katagun Jeconiah di nangapputan nadan iBabilon hanadah iIsrael ot ieda didad Babilon.
40001012	Ta hidid Babilon ya nuntanud hi Jeconiah ot wadah Shealtiel. Nuntanud hi Shealtiel ot wadah Sorubabel.
40001013	Nuntanud hi Sorubabel ot wadah Abiud an aman Eliakim. Nuntanud hi Eliakim ot wadah Azor.
40001014	Nuntanud hi Azor ot wadah Sadok. Nuntanud hi Sadok ot wadah Akim. Nuntanud hi Akim ot wadah Eliud.
40001015	Nuntanud hi Eliud ot wadah Eleazar. Nuntanud hi Eleazar ot wadah Mathan an aman Jacob.
40001016	Nuntanud hi Jacob ot wadah Joseph an inayan Maria an inan Jesus an hi Kristo.
40001017	Ta hay nuntanud mipalpun Abraham ta ingganan David ya himpulut opat. Ya hay nuntanud mipalpun David ta inggana handih nangiayan dan dida ad Babilon ya himpulut opat damdama. Ya hay nuntanud mipalpu handih kawada dad Babilon ta inggana handi nitungawan Kristo ya himpulut opat bo.
40001018	Athituy nitungawan Jesu Kristo. Hi Maria ya nitbin Joseph, mu uggeda ni-an nun-ine yaden nawadaan hi Maria te hay kandaman di Espiritun Apu Dios.
40001019	Hi Joseph ya pangalina on inlaglag-an Maria nan wadah putuna. Hiya ya paka-un-unudonay Tugun dan Judyu kinali ninomnom nan adina ituluy an iine. Mu gapu te hiya ya maphod di pangi-ena ya ninomnom nan adina ipainilay adida puntuluyan ta adi maba-inan hi Maria.
40001020	Handih nomnomnomon Joseph hituwe ya inin-inop na on anghel an kananan hiyay "Joseph an tanud David, adika bumain an mangiinen Maria te nawadaan gapuh kandaman di Espiritun Apu Dios.
40001021	Lalakih diyen itungona ya ahiyu ngadanan hi Jesus te hiyay mangibaliw hi taguh liwat da."
40001022	Hituwey immannungan nan kalin Apu Dios an kinalin din profetas an kananay
40001023	"Ahi maimbabaleyan nan babain maid di inayana ta mun-imbabaleh lalaki ya ahida ngadanan hi Emmanuel an hay kibalinana ya wadah Apu Dios ke ditaku."
40001024	Inun-unud Joseph hidiyen kinalin nan anghel Apu Dios ot iine nah Maria.
40001025	Mu uggeda nunhuyop inggana nuntungoh Maria. Intungo na nan lalaki ot ngadanan Joseph hi Jesus.
40002001	Hay nitungawan Jesus ya ad Betlehem an bobled Judea ya hay ap-apu kediye ya hi Herod. Indani ya wadaday immalid Jerusalem hi tatagun nalpuh nangappit hi timilan di algo. Dida ya impakainnila day mipanggep hi bittuwon.
40002002	Kanan da nadah tataguy "Daan nan nitungon golang an ahi pun-ap-apun di Judyu? Tinibo mi nan bittuwon nah appit di timilan di algo an hidiyey nangimatunan mih nitungowana ta hidiyey gapunan immali kamin mundayaw ke hiya."
40002003	Dingngol Herod ya nadan tatagud Jerusalem hidiyen kinali da ya mabulubulun da.
40002004	Inamung Herod nadan aap-apun di padi ya nadan muntuttuduh Tugun Moses ot kananan diday "Daanay kiimbabaleyan nan Kristo an pinilin Apu Dios an ahi pun-ap-apun di Judyu?"
40002005	Kanan day "Ad Betlehem an bobled Judea, te hidiyey kanan nan intudok di profetas Apu Dios an kananay
40002006	`Nan boblen Betlehem ya maid di bilang na hanadah bobled Judea, mu importanteh diyen boble te hidiy kalpuwan di ap-apun mangipaptok hi tataguk an tanud Israel.'"
40002007	Impaayag Herod nadan tatagun nalpuh nangappit hi timilan di algo ot handih ab-abbu da ya hinanhananan dida hin kakon-anay numpatib-an nan bittuwon.
40002008	Ot tugunona dida an kananay "Ume kayud Betlehem ta eyu hamakon nan golang ta deket hinamak yu ya ipainila yun ha-on ta ek damdama dayawon."
40002009	Hituwey kinalin Herod ke dida ot ahida umed Betlehem. Wadadah dalan ya inang-ang da bo nan bittuwon an hidiye din tinibo dah nangappit hi timilan di algo. Impangulun nan bittuwon dida inggana nah pottok di kawad-an di golang ot muntikod hidi
40002010	ya imma-amlong da.
40002011	Hinumgop da ya tinibo da nan golang ya hi inanan hi Maria ot mundukkun dan mundayaw ke hiya ot ukaton da nan idat dan hiya an balituk, insenso ya mira.
40002012	Impainilan Apu Dios ke dida hi in-inop da an adida mo mibangngad hi kad-an Herod, mu idalan dah hinnatkon an dalan hi kibangngadan dah bobleda.
40002013	Handih imme dadiyen tatagu ya numpatibo bo on anghel Apu Dios hi in-inop Joseph an kananay "Bumangun ka ot ta awitom nan golang ya hi inana ta bumtik kayud Egypt tedeyan pihamak Herod tun golang te pinhod nan pipate. Miha-ad kayuh di ingganay kalyok di tayanan yuh diyen boble."
40002014	Bimmangun hi Joseph ot awitona nan hin-ina ot bumtik da kediyen hilong ad Egypt
40002015	ot miha-ad dah di ingganay nateh Herod. Hituwey immannungan nan impitudok Apu Dios hanah profetas na an kananay "Ipaayag ku nan Imbabalek ta tayananad Egypt."
40002016	Handih ininilan Herod an hinamak dadiyen tatagu nan golang, mu uggeda impainilan hiya ya bimmobboh-ol. Ot ioldena an am-in di goggolang an linalaki an muntoon hi duwa ya makudang ya patayon da. Aton dah tuwed Betlehem ya hanadah nunlinikkod an bobleh di. Man-uket in-oldenah tuwe ya hidiyey kinonoknong nah toon nan golang te inilanay kakon-anay nanib-an dadiyen tatagu nah bittuwon.
40002017	Hituwey immannungan nan kinalin din profetas an hi Jeremiah an kananay
40002018	"Waday ahi madngol an kumogakoga ad Ramah. Hi Rachel ya namahig di kogana ya adi maal-aluk te nate dan am-in di imbabalena."
40002019	Handih nate moh Herod ya numpatibo bo nan anghel Apu Dios ke Joseph hidid Egypt hi in-inop na an kananay
40002020	"Bumangun kat awitom nan golang ya hi inana ta mibangngad kayud Israel ot deyan nate mo nan mamate tuh golang."
40002021	Bimmangun hi Joseph ot awitona nadan hin-ina ot mibangngad dad Israel.
40002022	Mu tumakut hi Joseph an miha-ad hidid Judea te dingngol nan hi Arkelaus di nihannot ke amanan hi Herod an mun-ap-apuh di. Ot ituddun Apu Dios ke hiya nah in-inop nay atona ot umed Nasaret nah probinsiad Galilee ot hidiy kiha-adan da. Hidiyey immannungan nan kinalin handidan profetas Apu Dios an kanan day "Hiya ya iNasaret."
40003001	Kediyen tiempo ya wadah Juan an mumbonyag an muntuttudu nah adi maboblayan ad Judea.
40003002	Hay intuttuduna ya kananay "Muntutuyu kayuh liwat yu te immali mo nan intud-ak Apu Dios an mun-ap-apu."
40003003	Hi Juan di kanan din profetas an hi Isaiah handih kananay "Waday ahi madngol nah adi maboblayan an kananay `Idadaan yu ya iphod yuy dalanon Apu taku.'"
40003004	Hantun hi Juan ya naabol an dutdut di kamel di bulwatina ya hay balikisna ya lalat. Hay kanona ya dudun ya danum di iyyukan.
40003005	Immali day katagutagun nalpud Jerusalem ya nadah udum an bobled Judea ya nadah boblen nunlinikkod nah wangwang an Jordan an mundongol hi ituttuduna.
40003006	Ot kalyon day liwat da ot bonyagan Juan dida hanah wangwang an Jordan.
40003007	Immali da damdamay dakol an Pharisee ya Saducee an mumpabonyag ke hiya, mu kanan Juan ke diday "Gaga-iho kayun tatagu. Kon pangali yu on deket mabonyagan kayu ya adi dakayu kastiguwon ke Apu Dios?
40003008	Mahapul an itikod yun mangat hi gaga-iho ya hay maphod di aton yu ta kitib-anan makulug an nuntutuyu kayuh liwat yu.
40003009	Adi kayu mundinol an adi dakayu kastiguwon ke Apu Dios gapu te tanud dakayun Abraham. Kalyok ke dakayu, hi Apu Dios ya damanan pumbalinona hantudan batu hi tanud Abraham.
40003010	Hiya ya nundadaan an mangastigu hi gaga-ihon tatagu. Dida nan tatagun umat nah kaiw an adi maphod di bungana an malngo ta maapuyan."
40003011	Kanan bon Juan di "Ha-oy ya bonyagan dakayuh danum ya hituwen pamonyagak ke dakayu ya pangimatunan hi nuntutuyuwan yuh liwat yu. Mu nan ahi umali ya natagtag-e mu ha-oy ta takon di mangaan hi apatut na ya nakababbaak an mangat kediye. Ya hiya ke ya bonyagan dakayuh Espiritun Apu Dios ya hay apuy.
40003012	Hantuh aliyana ya appilonay tatagu, umat nah tagun muntaop an taopanay boga ta ikulbung na, mu nan dugi ya gobhona nah apuy an adi mad-op."
40003013	Indani ya immalih Jesus an nalpud Galilee ot umeh kad-an Juan nah wangwang an Jordan ot e mumpabonyag.
40003014	Adi ot pinhod Juan an hiyay mamonyag ke Jesus ot kananay "Lebbeng na ot an ha-oy di bonyagam ta bokon ha-oy di mamonyag ke he-a."
40003015	Mu kanan Jesus di "Man-ut athina, mu ad uwani ya maphod an un-unudon tan am-in di pinhod Apu Dios." Ot abuluton Juan.
40003016	Nagibbun nabonyagan hi Jesus ot dumakal ya nabukatan di kabunyan ya tinibonan mangali nan Espiritun Apu Dios an kay palomay ang-angna ot umpan hiya.
40003017	Ya waday kimmalih langit an kananay "Hituwey Imbabalek an impakappinhod ku ya mangipaamlong ke ha-on."
40004001	Indani ot ipangulun nan Espiritun Apu Dios hi Jesus hanah adi maboblayan. Ot handih wadah di ya pinatnaanan Satanas an haulon ta munliwat.
40004002	Nap-at di algo ya hilong di ugge nanganan Jesus ot makaaggangan.
40004003	Ya immalih Satanas ot kananan hiyay "Deket Imbabale dakan Apu Dios ya pumbalinom tudan batu hi makan."
40004004	Hinumang Jesus an kananay "Mu hay nitudok hi kalin Apu Dios ya kananay `Bokon hay makan ya abuy kitaguwan di tagu, mu mahapul damdaman am-in di kalin Apu Dios.'"
40004005	Ot ien Satanas hi Jesus ad Jerusalem nah katagtag-ayan an bubung nan templo
40004006	ot kananan hiyay "Deket Imbabale dakan Apu Dios ya dumop-a ka ot deyan kanan Apu Dios nah impitudok nay `Baalona nadan anghel ta ipaptok daka ta takon di mag-a ka ya tippaon daka ta adika maliputan.'"
40004007	Hinumang Jesus an kananay "Mu wada boy nitudok nah kalin Apu Dios an kananay `Adiyu patnaan hi Apu Dios.'"
40004008	Indani ya in-en bon Satanas hi Jesus nah natag-en bilid ot ipatibonan am-in ke hiya nadan pun-ap-apuwan tuh luta ya hay kinakaphod ya kinadayaw da.
40004009	Ot kananan hiyay "Idat kun am-in ke he-a datuwen pun-ap-apuwan hin ha-oy di dayawom."
40004010	Mu kanan Jesus ke hiyay "Mange-ele ka, Satanas! Hay nitudok an kalin Apu Dios ya kananay `Hi Apu Dios ya abuy dayawon yu ya un-unudon yu.'"
40004011	Ot taynan Satanas ya immali day anghel ot ipaptok dah Jesus.
40004012	Handih dingngol Jesus an nikalabut hi Juan ya tinaynanah diyen boble ot mibangngad ad Galilee hidih boble dad Nasaret. Mu ugge niha-ad hidi te immed Kapernaum an boblen nah pingngit nan baybay an Galilee nah numboblayan di tanud Sebulon ya Naptali.
40004014	Hituwey immannungan di kinalin din profetas an hi Isaiah an kananay
40004015	"Hanadan tatagud Sebulon ya ad Naptali an nih-up nah baybay ya nadan tatagu nah hinag-on di wangwang an Jordan ya hanadah boblen di bokon Judyu ad Galilee
40004016	ya kay da wadah tapol te nihi-an dan Apu Dios, mu ad uwani ya napat-alan di nomnom da hi nangngolan dah ituttuduna."
40004017	Handih nangilappuwan Jesus an muntuttudu ya kanana hanadah tataguy "Muntutuyu kayuh liwat yu te immali mo nan intud-ak Apu Dios an mun-ap-apu."
40004018	Ohan algon mundaldallanan hi Jesus nah pingngit di baybay an Galilee ya tinibo na da Simon an kanan dan hi Pedro ya hi tulang nan hi Andres an muntabukul da te hidiyey ngunuda.
40004019	Inayagan Jesus dida ot kananan diday "Mikuyug kayun ha-on ta mipalpud uwani ya adi kayu e manabukul hi dolog, mu ekayu mangawis hi tatagu ta ha-oy di un-unudon da."
40004020	Pinghanadi ya tinaynan day tabukul da ot miunud dan hiya.
40004021	Mangmangnge da Jesus ya tinibo na bo nadan hintulang an nak Sebedi an da James ke Juan. Wadadan am-in an hin-am-a nah bangka an pun-idadaan day tabukul da ot ayagana nadan hintulang.
40004022	Pinghanadi ya tinaynan dah amada ya nan bangkada ot miunud da damdaman hiya.
40004023	Immeh Jesus hi kabobbobled Galilee an e nuntuttudu hanadah simbaan di Judyuh mipanggep hi pun-ap-apuwan Apu Dios ya kinaanan am-in di nunhihinnatkon an dogon di tatagu.
40004024	Nundingngol hi kabobbobled Syria datuwen inainat na ot pun-iali day tatagun nunhihinnatkon di dogoda. Ot paphodonan am-in di mundogo takon nadan mungkolda ya naparalyze ya kinaana boy dimonyo an nihkop nadah tatagu.
40004025	Kinali dakol day tatagun miunuunud ke hiya an iGalilee, iDecapolis, iJerusalem ya nadan nalpuh boblen nah binnah-el nan wangwang an Jordan.
40005001	Handih tinibon Jesus nadan dakol an tatagun naamung ya immen nah bilid ot e umbun ya inunud nadan disipulosna ot malikkub dah kad-ana.
40005002	Ot tuttuduwana dida an kananay
40005003	"Hanadan tatagun abuluton dan adida kabaelan an aton di maphod hin maid di baddang Apu Dios ya umamlong da te diday migappat nah pun-ap-apuwana.
40005004	Hanadan tatagun u-umyungan gapuh nanginilaan dan gaga-ihoy inainat da ya umamlong da te alubyagon Apu Dios dida.
40005005	Hanadan tatagun ipakumbaba day adol da ya umamlong da te diday manawat nah kinalin Apu Dios an ahina idat.
40005006	Hanadan tatagun pinhod dan abun mangiat hi pinhod Apu Dios umat nah naagangan an pinhod nan abun mangan ya nan nauwo an pinhod nan abun uminum ya umamlong da te baddangana dida.
40005007	Hanadan tatagun homkon day ibbada ya umamlong da te homkon damdaman Apu Dios dida.
40005008	Hanadan tatagun mangiohhah nomnom da hi pinhod Apu Dios ya umamlong da te diday manibon hiya.
40005009	Hanadan tatagun mangipaptok hi punlinggopan di tatagu ya umamlong da te ibilang Apu Dios an imbabalena dida.
40005010	Hanadan tatagun munholholtap gapuh pangun-unudan dah pinhod Apu Dios ya umamlong da te mipaptok dah pun-ap-apuwana.
40005011	Dakayun tatagun pihupihulon da, punholholtapon da ya pabahubahulon da te hay pangun-unudan yun ha-oy
40005012	ya umamlong kayu te umat kayu handidah profetas an ongal di gun-udon yun kiphodan hi langit te athidi damdamay na-na-at ke dida.
40005013	Dakayun mangulug ke ha-on ya umat kayu nah ahin an hidiyey mangipaphod hi tamtam di kanon. Umat kayun nah ahin te dakayuy mangipaphod hi pangi-en di tagu. Mu nan ahin ya deket nakaan di kinaahina ya maid moy hilbina ya adinadaman pabangngadon di kinaahina. Ta hidiye nan iwelle mot punhinggagattinan di tatagu.
40005014	Mialig kayuh dilag an pat-alanay tapol te dakayuy pangitib-an di tatagu hi maphod an pangi-e. Hay maphod an pangi-e ya umat nah namuttag an boble nah tap-on di bilid an makattibo.
40005015	Kon tolgan di taguy dilag ta ena italu? Adi, te ipattuk na ta madilagan am-in nan wadah bohongna.
40005016	Athidi bon dakayu an mahapul an ipatibo yuy maphod an pangi-e hi ibbayun tagu ta dayawon dah Ama takun hi Apu Dios hi langit.
40005017	Adiyu pangaliy immaliyak ta ma-idok di Tugun Moses ya hay intugun handidan profetas, te immaliyak ta ek ituttuduy kibalinan dadiye.
40005018	Kalyok ke dakayu, takon di mama-id tun luta ya hay kabunyan ya maid di makaan nah Tugun te takon di ohan kali ya umannung.
40005019	Ta hidiye nan hay tagun adina un-unudon takon di hanan kaittayan kediyen Tugun ya tuttuduwana boy udum ta adida damdama un-unudon hidiye ya adi mibilang hi langit. Mu hay tagun un-unudonah diyen Tugun ya tuttuduwanay ibbanan tagu ta un-unudon dah diyen Tugun ya hiyay mibilang an natag-eh langit.
40005020	Kalyok ke dakayu, mahapul an nahamad di pangun-unud yu ke dadiyen Tugun mu hay pangun-unud nadan muntuttudu kediyen Tugun ya nadan Pharisee, ta ahi nadaman migappat kayuh pun-ap-apuwan Apu Dios.
40005021	Inila yuy nitugun hanadah tatagu handi an kananay `Adika pumate. Hay pumate ya mahapul an makastigu.'
40005022	Mu kalyok ke dakayud uwani an bokon ya abu hay pumatey makastigu te takon nadan ibobboh-ol day ibbadan tagu ya makastigu da. Hay tagun pihulonay ibbanan tagu ya mieh hinangngab nadan konsehal ta makastigu, ya hay tagun kananah ibbanay `Maid di nitagtagguwam' ya kastiguwon Apu Dios nah apuy.
40005023	Ya deket wada kayuh simbaan ta eyu ot idat nan iappit yun Apu Dios ya nipaddin ninomnom yun waday numbahulan yuh ibbayu
40005024	ya mahapul an mibangngad kayu ni-an nah numbahulan yu ta pakomaan dakayu ta ahiyu nuppe idat nan eyu ot idat ke Apu Dios.
40005025	Deket waday nangidiklamun dakayu ya makihummangan kayun hiya te deket adiyu iathidi ya ie dakayu nah huwes ta nan huwes di mangipakalabut ke dakayu.
40005026	Kalyok ke dakayu, makulug an deket nikalabut kayu ya mahapul an pakabboklaon yuy moltayu, takon di ohan hepeng, ta ahi kayu mipae.
40005027	Dingngol yu bo nan tugun an kananay `Adiyu ihuyop di bokon yu inayan.'
40005028	Mu kalyok ke dakayu an takon di tibon ya abun di lalakiy babai, mu wadah nomnom na an pinhod nan ihuyop hidiyen babai ya kay na damdama inhuyop.
40005029	Deket nan wawwan an matayuy humlun hi punliwatan yu ya kudukdul nay duk-iton yu ta iwele yu. Kudukdul nay maid di ohan matayu mu nan e kayu ume nah apuy hi impierno.
40005030	Deket hay wawwan an takleyuy humlun hi punliwatan yu ya kudukdul nay putulon yu. Kudukdul nay maid di ohan takleyu mu nan e kayu ume nah apuy hi impierno.
40005031	Wada bo nan tugun an kananay `Deket ibolhen di lalakiy inayana ya mahapul an waday makapyah papel hi pangibolhayana ya pilmaana ta idat na nah inayana.'
40005032	Mu kalyok ke dakayu an hay lalakin mangibolheh inayana yaden uggena inhuyop di udum an lalaki ya mumbahul hin mumbintan nan inayana. Athidi bo nan mamintan nah babai an mumbahul damdama te hay panibon Apu Dios nah babai ya nan naunnan inayana ya nanongnan himbale da.
40005033	Dingngol yu damdama nan nitugun handidah aammod taku an kananay `Adiyu ibahhoy hinamad yun kinali, mu aton yu nan insapata yun Apu Dios an aton yu.'
40005034	Mu ad uwani ya kalyok ke dakayun adiyu isapatan Apu Dios hin waday hamadon yun kalyon. Adiyu isapatah langit te hidiy pun-ap-apuwana.
40005035	Adiyu isapatah luta te hidiy pangiuyyadana. Ya adiyu damdama isapatad Jerusalem te hidiyey boblen nan katagtag-ayan an Apu.
40005036	Hin waday hamadon yun kalyon ya adiyu kanan di `Takon di mateyak' te takon di ohan mangitit an buuk ya adiyu kabaelan an pumbalinon hi mabayak.
40005037	Deket waday kalyon yu ya adi kah-in di isapata yu. Deket makulug ya na-ala ya kanan di `Om', mu deket adi makulug, na-ala ya kanan di `Adi'. Adiyu e udman hi nalgom an kali te hi Satanas di kalpuwana.
40005038	Dingngol yu ya inila yu nan tugun an kananay `Deket kinulap di ohan taguy ohan matan di ibbana ya mahapul an hay kastiguna ya makulap damdamay ohan matana. Deket kinaan di ohan taguy ohan bab-an di ibbana ya hay kastiguna ya mahapul damdaman makaan di ohan bab-ana.'
40005039	Mu kalyok ke dakayu, ad uwani ya bokon athidi te gaga-ihoy munhimbabbalo. Deket ampingon day tamel yu ya adiyu ibalo.
40005040	Deket waday mangidiklamun dakayu ta alan day bulwatiyu ya pakidat yu nan udum an bulwatiyu.
40005041	Deket waday mangipapilit ke dakayun pah-onon yuy kalgana hi duwan kilometro, takomboy pah-onon yu inggana opat an kilometro.
40005042	Hin waday mumbagan dakayuh baddang ya idat yuy ibagana ya pabanhan yu nadan bumanon dakayu.
40005043	Dingngol yu handi nan tugun an kananay `Pohdon yuy ibbayu ya hingitan yuy buhul yu.'
40005044	Mu ad uwani ya kalyok ke dakayu an pohdon yuy buhul yu ya idasalan yu nadan mumpaholholtap ke dakayu
40005045	ta kitib-anan imbabale dakayun Apu Dios an hi Ama takuh langit. Te hi Apu Dios ya lintu nay algo ta pun-algowan am-in di tagu, maphod ya gaga-iho. Lintu nay udan an pundanum am-in di tagu, maandong di pangi-eda weno adi.
40005046	Deket abuna nadan tatagun naminhod ke dakayuy pohdon yu, ya kon matbal kayu? Adi te takon di nadan mapihul an tatagun mun-amung hi buwis ya athidiy aton da.
40005047	Deket nadan gayyum yu ya abuy pakihumhummangan yu ya umat kayu damdama hanadah adi mangulug ke Apu Dios te athidiy aton da.
40005048	Mahapul an dakayu ke ya makaphod di pangi-eyu umat hi kakinaphod di pangi-en Ama takun hi Apu Dios hi langit.
40006001	Halipat-an yu ta bokon hay pambalan di tatagun dakayuy gamgaman yu hi pangatan yuh maphod. Te deket hituwey gagamgaman yu ya maid di gun-udon yu an idat Apu Dios an deh langit.
40006002	Ta hidiye nan deket waday ihmok yu hanadah nawotwot ya adiyu e ipatpatiboh tatagu ta ekayu pitpitbal an umat hi atoaton nadan pitpitbal an tatagu hi sisimbaan ya hi kakalata. Dadiye ken tatagun kay hanan makaiddat ya aton dah di te gagamgaman da ya abuy katbalan da. Nomnomon yuh tuwe, makulug an maid di idat Apu Dios hanadah tatagun pitpitbal te ammunay pambalan di tatagu ke diday gamgaman da, ta hidiye ya abuy ginun-ud da.
40006003	Kinali deket waday idat yu hanadah nawotwot ya adiyu ipainilah ibbayu
40006004	ot hi Ama takun hi Apu Dios an nanginilan am-in, takon nadan ugge nipainila ya idat nay gun-udon yu.
40006005	Deket mundasal kayun Apu Dios ya adiyu iun-unud hi aton nadan tatagun kahinkulkuluggon da te deket mundasal da ya pinhod dan tumaddog hi hinangngab di tatagu hi simbaan ya hi kalata ta matibo da. Nomnomon yuh tuwe, makulug an maid di idat Apu Dios hi gun-udon da te ammunay kidayawan dah tataguy gagamgaman da ta hidiye ya abuy ginun-ud da.
40006006	Mu dakayu ke ya deket mundasal kayu ya adiyu ipainila. Humgop kayuh kuwaltu yu ya idakig yu ta ahi kayu mundasal ke Ama takun hi Apu Dios an adi matibo. Hi Ama takun hi Apu Dios an nanginilan am-in takon nadan ugge nipainila ya idat nay gun-udon yu.
40006007	Deket mundasal kayu ya bokon nan maid di hilbinay ipanidwa yun kalyon umat hi pundasal nadan tatagun adi mangulug an kanan da nin on madngol di dasal da te andukke.
40006008	Adiyu iun-unud ke dida te inilan Apu Dios tuwaliy mahapul yu ot ahiyu imbagan hiya.
40006009	Mu athituy pundasal yu. `Ama min wadah langit, hana ot ta he-ay midayaw
40006010	ya he-ay mun-ap-apu. Hana ot ta hay pinhod muy maat tuh luta, umat hi langit.
40006011	Hana ot ta idatan dakamih itanud mih kaalgoalgo.
40006012	Ya pakomaam di liwat mi tedeyan pakomaan mi damdamay numbahul ke dakami.
40006013	Ya baddangan dakami ta adi kami maliwat. Ya hana ot ta adi dakami haulon ke Satanas.'"
40006014	Kanan bon Jesus di "Deket pakomaan yuy bahul di tagun numbahul ke dakayu ya pakomaan damdaman Apu Dios hi langit di liwat yu.
40006015	Mu deket adiyu pakomaan nadan numbahul ke dakayu ya adi damdama pakomaan Apu Dios di liwat yu.
40006016	Deket muntopol kayun adi mangan nah pundasalan yun Apu Dios ya adiyu ipatiboh angayu. Adiyu iummat hanadah pitpitbal an tatagu an deket uggeda nangan ya ipatibo dah angada. Mu nomnomon yuh tuwe, makulug an maid di idat Apu Dios hi gun-udon da te ammunay kidayawan dah tataguy gagamgaman da ta hidiye ya abuy ginun-ud da.
40006017	Dakayu ke ta muntopol kayun adi mangan ya mun-ihu kayu ya hugudon yuy buuk yu
40006018	ta adi mainila an muntoptoppol kayun adi mangan ot hi Ama takun hi Apu Dios an nanginilan am-in takon nadan ugge nipainila ya idat nay gun-udon yu.
40006019	Bokon hay kinadangyan tuh lutay gagamgaman yu te dadagon di lukluk ya lati ya akawon di mangako.
40006020	Hay gamgaman yu ya hay pangatan yuh maphod an hidiyey kay yu ikadangyan hi langit an adi mauma ya adi matalak.
40006021	Hanah kawad-an di kinadangyan yu ya hidiyey nonomnomon yu.
40006022	Hay dilag di adol ya hay mata te hidiyey panibo, ta deket maphod di mata ya maphod boy panibo. Athidih nomnom te hidiyey panginilaan di tagu hi maphod ya gaga-iho. Deket maphod di nomnom ya maphod boy pangi-e.
40006023	Mu deket gaga-ihoy nomnom ya gaga-iho boy pangi-e. Kinali deket gaga-ihoy nomnom ya himpappange mo anhan.
40006024	Adinadaman hay tagu ya un-unudonay duwan ap-apu te hingitanay oha ya pohdonay oha; un-unudonay oha ya pihulonay oha. Niingngon tuwey kinadangyan ya hi Apu Dios. Adinadaman eyu paka-un-unudon hi Apu Dios hin hay kinadangyan di gagamgaman yu.
40006025	Ta hidiye nan kalyok ke dakayu an adi kayu madanagan mipanggep hi makan ya bulwati. Mahapul an nomnomon di tagu hin nganney gapunan waday biyag na, bokon hay makan ya hay bulwati ya abuy nonomnomona.
40006026	Nomnomon yu nadan hamuti, adida muntanom ya adida mun-ani. Maid di alang da, mu mangan da te hi Apu Dios di nangamung hi kanon da. Ot namam-an dakayun tatagu an ongal di pangibilang na ke dakayu mu hay hamuti.
40006027	Oha bo ya maid ke dakayuy madukdukey biyag na hin madanadanagan.
40006028	Kinali tipet ekayu madanagan mipanggep hi bulwati? Nomnomon yu nadan humabung, kon mungngunu da ya mun-abol dah ibulwati da? Adi da!
40006029	Mu kalyok ke dakayu, mapmaphod di ang-ang da mu nan nakangnginan bulwatin din hi Solomon an kadangyan an patul.
40006030	Kinali hin athidiy pamaptok Apu Dios ke dadiyen humabung ad uwani, mu hi bigat ya maghob, ya namammam-ay pamaptok nan dakayu. Yaden tipet adi kayu madinol ke Apu Dios?
40006031	Adi kayu madanagan ya adiyu kalyon di `Daanay ahi taku pangal-an hi kanon, hay inumon ya hay ibulwati?'
40006032	Hay munnomnom ya mundanag ke datuwe ya nadan adi mangulug ke Apu Dios, mu dakayu ke ya wadah Ama yun hi Apu Dios hi langit an nanginilan datuwen mahapul yu.
40006033	Hay umanhan an nomnomon yu ya hay kigappatan yuh pun-ap-apuwan Apu Dios ya hay pangatan yu nah pinhod na ot idat nan am-in di mahapul yu.
40006034	Ta hidiye nan adi kayu madanagan punligatan yuh udum hi algo te maid damdamay maat yu ya mungkid-um ot ya abuh ligat yud uwani.
40007001	Adiyu pihulon di ibbayun tagu ta adi dakayu damdama pihulon.
40007002	Te deket nahalman di pamihul yuh ibbayun tagu ya nahalman damdamay kapihulan yu. Hay pangibilang yuh ibbayun tagu ya umat hidiy pangibilang Apu Dios ke dakayu."
40007003	In-alig Jesus an kananay "Hay nabutan tagu ya adinadaman tibona ta kaanonay butan di ibbana. Ongal an langkak hin takon di waday ongal an butah matam ya kanam di kaanom di ittay an butah matan di ibbam. Kaanom di butah matam ta ahim kaanon di butah matan di ibbam."
40007006	Adiyu ituttuduy kalin Apu Dios hi makangohhen tatagun kay da ahu weno babuy te maid di hilbina. Adida damdama un-unudon te adinadaman mahannotan hi maphod di pangi-eda. Abunay pihulon dakayu ya katataw-an dakayu ot ya abu.
40007007	Ibaga yun Apu Dios di mahapul yu ot idat na, eyu hamakon nan mahapul yu ot wada, mungkugkug kayu ot mibughulan kayu.
40007008	Te hanan mumbaga ya midatan, nan e manamak ya hamakona nan ena hamakon ya nan mungkugkug ya mibughulan.
40007009	Dakayun waday imbabalena, kon mumbaga key imbabale yuh tinapay ya hay batuy idat yu?
40007010	Ya kon mumbaga keh dolog ya hay ulog di idat yu?
40007011	Tibon yu, dakayu ya gaga-iho kayu, mu inila yun umidat hi maphod hanadah imbabaleyu. Ot namam-an Ama takuh langit an idat na nan maphod an ibaga yun hiya.
40007012	Hay pinhod yun aton di ibba yun dakayu ya hidiye damdamay aton yuh ibbayu. Hituwey kibalinan nan Tugun Moses ya nan intuttudun handidan profetas.
40007013	Hay maphod an pangi-ey un-unudon yu ta waday biyag yun munnananong. Hituwen pangun-unudan hi maphod ya naligat an un-unudon, kinali o-oha day mangun-unud kediye. Hay adi maphod an pangi-e ya nalakan un-unudon, kinali dakol day mangun-unud kediye, mu hay pumbalinan di tagun mangun-unud kediyen pangi-e ya makastigu da.
40007015	Halipat-an yu nadan tatagun kanan day profetas Apu Dios dida yaden bokon da kaya. Man-u te maphod di ipatibo dan umat da nah karneron maka-ayup, mu hay pangi-eda ya gaga-iho an umat da nah mabungot an ahu te pinhod dan dadagon nan maphod an nituttudun dakayu.
40007016	Hay panginilaan yun dida ya nah gaga-ihon aton da. Inila yun hay pagit ya hay gulun ya adida bumungah makan.
40007017	Athidi boh kaiw an deket maphod ya maphod boy bungana ya hay ad-adin kaiw ya ad-adi boy bungana.
40007018	Adinadaman hay maphod an kaiw ya bumungah ad-adi ya hay ad-adin kaiw ya bumungah maphod.
40007019	Hanan kaiw an ad-adiy bungana ya malngo ta maapuyan.
40007020	Athituy kialigan nadan tatagun kanan day profetas da, mu bokon da kaya, ya hay ahiyu pangimatunan ke dida ya nah aton da.
40007021	Wadada nadan tatagun kanan day ha-oy di Apuda, mu adida migappat hi pun-ap-apuwan Apu Dios te hanada ya abun mangat hi pinhod Apu Dios an hi Ama an deh langit di migappat hi pun-ap-apuwana.
40007022	Hantuh algon punhumalyaan Apu Dios hi tagu ya dakol day ahi mangalin kanan day `Apu, inun-unud daka te he-ay nalpuwan di kandama min muntuttudu ya mangaan hi nihkop ya mangat nadah udum an milagro.'
40007023	Hidiyey ahida kanan ke ha-on, mu ahik kanan ke diday `Ugge dakayu inilan ha-oy. Mange-ele kayun gaga-ihoy inainat na.'
40007024	Hanan tagun mangngol hi kalik ya un-unudona ya miingngo nah nanomnoman an tagun nangapyah balena an impakaihammad nay tukud na.
40007025	Immaliy puwok ya nal-ot an udan ot lumakbiy dinluh wangwang ot datngana nan bale, mu ugge natu-i.
40007026	Mu hana ken tagun donglona ya abuy kalik, mu adina un-unudon ya miingngo nah tagun makudang di nomnom na an impupule nay tukud di balena.
40007027	Immaliy puwok ya nal-ot an udan ot lumakbiy dinlu ot datngana nan bale ya natu-i nan bale ot makappa-i."
40007028	Ginibbun Jesus an kinali datuwe ya namodwong nadan naamung hi ituttuduna
40007029	te matibo an ongal di kalebbengana mu nadan muntuttuduh Tugun Moses.
40008001	Nundayyuh Jesus an nalpu nah bilid ya inunud di dakol an tatagu.
40008002	Indani ya immali on tagun mungkangpuy adol na ot mundukkun hi hinangngab na ot kananay "Apu, kaanom ahan tun dogok te inilak an damanan atom, mu nangamung ka."
40008003	Kanan Jesus di "Damana. Nakaan mo kayah naen dogom"'197'yaden indapanay taklena nah mundogo. Pinghanadi ya nakaan di dogon nan tagu.
40008004	Ot kanan Jesus ke hiyay "Adim ot kalkalyon hituwen inat ku, mu ipayum an umeh kad-an nan padi ta em ipatibon hiya an nakaan di dogom, ya iappitam hi Apu Dios an miunnud nah kanan di Tugun Moses ta panginilaan di tatagu an nakaan di dogom."
40008005	Imme da Jesus ad Kapernaum ya wada nan bokon Judyu an ap-apun di hinggatut an tindalu. Immalih kad-ana ya pihpihmok an
40008006	kananay "Apu, wada nan muttatyuk an naparalyze ya namahig di punholholtapana."
40008007	Kanan Jesus ke hiyay "Maki-aliyak ta paphodok."
40008008	Mu kanan nan ap-apuy "Apu, bumainak hi aliyam hi bale. Takon di ammunay kalyom ot makaan di dogon tun muttatyuk.
40008009	Inilak an waday kabaelan di kalin di ap-apu te ha-oy ya un-unudok di kalyon di ap-apuk. Ya un-unudon damdaman di tindaluk di kalyok. Deket kanak nah tindaluk di `Eka', on imme. Deket kanak di `Maka', on immali. Deket kanak nah muttatyuk di `Atom hituwe', on inat na. Ot namam-ay kalim an kabaelanan mangaan hi dogon nan muttatyuk."
40008010	Handih dingngol Jesus hituwe ya namodwong hi pangulug nan ap-apu ot kanana nadah naamung an niunud ke hiyay "Kalyok ke dakayu an maid di ohan Judyu hi ek tinibon athidiy pangulug na.
40008011	Nomnomon yuh tuwen kalyok. Dakol day bokon Judyun malpuh kabobboblen tuh luta an migappat hi pun-ap-apuwan Apu Dios hi langit an ahi makikan ke da Abraham, hi Isaac ya hi Jacob an ammod takun Judyu.
40008012	Mu dakol hanadah Judyu an dida ot di migappat hi pun-ap-apuwan Apu Dios di miwele nah tapol ta ahida kumogakoga ya ahida kotokotomon di bab-a da."
40008013	Ot kanan Jesus nah ap-apun di tindaluy "Takomboy umanamut ka. Nakaan di dogon nan muttatyum te hay pangulug mu." Ya hiya peman an nakaan di dogon nan muttatyu kediyen oras.
40008014	Hinumgop hi Jesus hi balen da Pedro ya tinibona an nan inan nan inayan Pedro ya mundogo an mahmahhuyop te nahalman di atung na.
40008015	Dinapan Jesus di taklena ya nakaan di dogona ot ena idadaan di kanon da Jesus.
40008016	Indait mungkahilong ya nun-iali dah kad-an Jesus di dakol an tatagun nahikpan hi dimonyo ya nadan mundogo. Ammunay kalin Jesus on nakaan nadan nihkop ya impaphod na damdama nadan mumpundogo.
40008017	Hituwey immannungan di kinalin din hi Isaiah an profetas an kananay "Hiyay nangaan hi dogo takun am-in."
40008018	Ohan algo ya tinibon Jesus an dakkodakkol day naamung hi kad-ana ot kanana hanadah disipulos nay "Umagwat takuh bah-el tun baybay."
40008019	Immalih kad-an Jesus on muntuttuduh Tugun Moses ot kananan hiyay "Apu, maki-eyak ke he-a takon di daanay pangayam."
40008020	Mu kanan Jesus ke hiyay "O, mu naligat di miunud ke ha-on te maid di anamutak. Kudukdul di amayyu ya hamuti te waday kiha-adan da, mu ha-oy an Panguluwan di tagu ya maid ni-mo takon di hay ek pangiipingan hi uluk."
40008021	Wada nan ohan tagun miunuunud ke Jesus an kananay "Takon di ha-on, Apu, mu umeyak ni-an ta ek ilubuk hi ama."
40008022	Mu kanan bon Jesus ke hiyay "Miunud kan ha-on. Hinae ke ya nangamung nadan adi mangulug an mangilubuk hi ibbada."
40008023	Numbangka da Jesus ya nadan disipulosna.
40008024	Ot handih mange da ya kal-inadi ya waday nakal-ot an puwok. Namahig di dalluyun ta loktat ya mungkapnu nan bangkah danum. Hi ke Jesus ya nakahhuyop.
40008025	Hanadan disipulosna ya eda binangun an kanan day "Apu, bumaddang ka tedeyan malting taku!"
40008026	Mu kanan Jesus ke diday "Tipe ahan ta nahalman di takut yu? Kon maid di dinol yun ha-on?" Timmaddog ot kalyana nan puwok ya dalluyun ya pinghanadi ya natikod da ot makaddin-ong mo.
40008027	Hanadan disipulos ya namodwong da an kanan day "Nganne nin di katatagun tuwe, takon di puwok ya dalluyun ya un-unudon day kalina?"
40008028	Indani ya dimmatong da Jesus nah bah-el nan baybay nah boblen Gadarene ya dinamun di duwan lalakin nalpu nadah lubukan. Nahikpan dah dimonyo ya namahig an katatakut da, kinali tumakut day tatagun mangidalan hidi.
40008029	Handih tinibo dah Jesus ya inlot day kalida an kanan day "He-an Imbabalen Apu Dios, nganney atom ke dakami? Adi dakami ni-an kastiguwon inggana madatngan di algon kahumalyaan mi."
40008030	Kediye ya nipapaddin wadaday dakol an babuy an munhubang nah e-elena.
40008031	Numpahpahmok nadan dimonyo ke hiya an kanan day "Deket kaanon dakami ya it-an dakami hanadah babuy ta diday emi kihkopan."
40008032	Kanan Jesus ke diday "Ekayu." Ya imme dan nihkop hanadah babuy. Kal-inadi ya kahibubutik nadan babuy nah dopla ot iyapa da nah baybay ot malting da.
40008033	Hanadan mumpaptok hi babuy ya bintik dan imme nah boble ot kalkalyon day mipanggep hi naat hanadah nahikpan hi dimonyo ya hanadah babuy.
40008034	Ot ume nadan bimmoble an e manamun Jesus. Ot handih dinamu da ya numpahpahmok dan hiya ta taynanah diyen bobleda.
40009001	Numbangka bo da Jesus ot mibangngad dah boblen da Jesus.
40009002	Indai ya wadaday tatagun nangialih naparalyze an in-ayod da. Inilana an ongal di pangulug dan hiya ot kanana nah mundogoy "Tulang ku, adika madanagan te napakomaan di liwat mu."
40009003	Hanadan muntuttuduh Tugun Moses an wadah di ya kanan dah nomnom day "Hituwen tagu ya taltalanggaanah Apu Dios te iingngo nay adol nan hiya."
40009004	Mu hi Jesus ya inila nay nomnomnomon da ot kananay "Tipet athinay nomnom yu an gaga-iho?
40009005	Nganney nalaklaka? Hay kalyon di `Napakomaan di liwat mu' weno `Tumaddog kat umanamut ka'?
40009006	Agat ipatibok ke dakayu an ha-on an Panguluwan di tagu ya waday kandamak an mumpakomah liwat di tagu." Ot kanana nah naparalyze di "Tumaddog ka, alam nan ayod mu ta umanamut ka."
40009007	Ya timmaddog nan tagu ot ume.
40009008	Namodwong nadan tatagun nanibon diye ot dayawon dah Apu Dios te indat nah tuwen kandama hi tagu.
40009009	Tinaynan Jesus nadan tatagu ot mangmangnge ya tinibona nan mun-amung hi buwis an hay ngadana ya hi Mateo an um-umbun nah upisinana ot kanan Jesus ke hiyay "Maka, miunud kan ha-on." Ot miunud ke hiya.
40009010	Waday ohan algo an nangan da Jesus ya nadan disipulosna hi balen da Mateo ya immali day dakol an mun-amung hi buwis ya nadan naliwat ot makikan dan dida.
40009011	Tinibon nadan Pharisee ya kanan da hanadah disipulos nay "Tipet makikan nan Apuyu ke dadiyen tatagu?"
40009012	Dingngol Jesus hidiyen kinali da ot kananay "Hay agahan di doktor ya hay mundogo, bokon hay maid di dogona. Paddung nan ha-oy an immaliyak an mamaddang hanadah naliwat, bokon nadan kanan day maid di liwat da. Dakayu ya mahapul an nomnomon yu nan impitudok Apu Dios an kananay `Kudukdul di homkon yuy ibbayu mu nan eyak iappitan.'"
40009014	Immali da nan disipulos Juan an mumbonyag hi kad-an Jesus ot kanan day "Tipet dakami ya hanadan udum an Pharisee ya muntopol kamin adi kami mangan ya tipet hanadan disipulos mu ya adida?"
40009015	Hay inhumang Jesus ya kananay "An hay kanan yu ya adida mangan nadan gagayyum nan mungkasal? Mangan da te nan mungkasal an nikuyugan da ya ipaptok na dida. Athidi damdama hanadah disipulos ku an mangan da te wadaak. Mu indanit maidak mo ya adida mangan te hay punnomnom dan ha-on.
40009016	Kon ilkob di taguy balun luput nah daan an bulwati? Adi, te umittay nan balun luput an nilkob ya madoldol di bik-in nan daan an bulwati.
40009017	Athidi bo an adi ihuduy ka-ikail an baya hanah daan an kimmulhin lalat an punhuduwan hi baya, te deket aton hidi ya umina nan baya ya mabughi nan lalat. Ayyo nan baya ya nan lalat an punhuduwan. Mahapul an hay punhuduwan hi ka-ikail ya hay ka-apyan lalat ta adi mabughi nan lalat ya adi kumawa nan baya."
40009018	Kalkalyon Jesus hituwe ya immali on ohan ap-apun di Judyu ot mundukkun hi hinangngab na an kananay "Mungkatkate nan imbabalek. Umali ka anhan ta em dapaon ta pumhod."
40009019	Timbal Jesus ot maki-e an ibbana nadan disipulosna.
40009020	Wadah di on babain nundogoh himpulut duway toon an hay dogona ya adi matikod di malpuh adol na. Immeh indoggan Jesus ya kananah nomnom nay "Dapaok ke ot ahan di bulwatina ya makaan di dogok." Ot dapaonay udun di bulwatin Jesus.
40009022	Nunligguh Jesus ya tinibona nan babai ot kananay "Tulang ku, adika madanagan, nakaan moh naen dogom te hay pangulug mun ha-on" ya pinghanadi ya pinumhod.
40009023	Handih dimmatong da Jesus hi balen da Jairo ya tinibo da nadan mun-ingngiing hin waday nate ya nadan mun-iyo.
40009024	Kanan Jesus ke diday "Lumah-un kayun am-in. Ugge nate nan unga te nahuyop ya abu." Mu hanadan tatagu ya taltalanggaan dah Jesus.
40009025	Limmah-un nadan tatagu ot humgop hi Jesus nah kuwaltun kawad-an nan unga ot odnanay taklena ya timmaddog.
40009026	Hidiyen inat Jesus ya nundingngol hi kabobboble.
40009027	Tinaynan da Jesus hidiyen boble ot handih mange da ya wadaday duwan nakulap an miun-unud ke hiya. Inlot day kalida an kanan day "Apu an Tanud David, homkon dakami anhan."
40009028	Inunud dah Jesus nah balen hinumgopana ot kananan diday "Kon kulugon yu an waday kandamak an mangaan hi kulap yu?" Ya kanan day "Om. Kulugon mi."
40009029	Dinapanay matada ot kananay "Naat nan pinhod yu te hay pangulug yu."
40009030	Abuna di ya nakaan di kulap da ya pakatibo da mo. Tinugun Jesus dida an kananay "Adiyu e kanalkalyon hituwen inat kun dakayu hi udum an tatagu."
40009031	Mu imme da ot ya abu ot eda kalkalyon hi kabobbobleh diyen inat Jesus.
40009032	Handih e ume da Jesus ya in-ali day ohan nanganga an nahikpan hi dimonyo.
40009033	Kinaan Jesus nan nihkop ya pakakali nan tagu ot mamodwong nadan tatagu an kanan day "Maid di athitun etaku tinibon tanud Israel."
40009034	Mu kanan nadan Phariseey "Hi Satanas an ap-apun di dimonyoy nangidat hi kandaman Jesus an mangaan hi nihkop."
40009035	Imme da Jesus hi kabobboblen e nuntuttudu hanadah simbaan di Judyu mipanggep hi pun-ap-apuwan Apu Dios ya kinaanan am-in di nunhihinnatkon an dogon di tatagu.
40009036	Himmok na nadan tatagun maamu-amung te umat da nadah karneron maid di mangipaptok ke dida.
40009037	Ot kanana hanadah disipulos nay "Dakol day tatagun ugge nanginilan ha-on, mu makudang di e muntuttudun dida. Umat nah maani an dakol, mu makudang di mun-ani.
40009038	Kinali mundasal kayun Apu Dios an mialig an kon payo ta wadaday e muntuttuduh mipanggep ke ha-on."
40010001	Ohan algo ya inayagan Jesus nadan himpulut duwan disipulosna ot idat nay kandama dan mangaan hi nihkop ya hay nunhihinnatkon an dogo.
40010002	Hanadan himpulut duwan disipulosna an apostolesna damdama ya hi Simon an kanan dan hi Pedro, hi tulang nan hi Andres, hanadan nak Sebedi an da James ke Juan, hi Felipe, hi Bartolome, hi Tomas, hi Mateo an mun-amung hi buwis, hi James an nak Alfeo, hi Tadeo, hi Simon an Zealot ya hi Judas Iskariote an nangihdul ke Jesus.
40010005	Tinugun Jesus datuwen disipulosna ot ahina itud-ak dida an kananay "Adi kayu umeh boblen nadan bokon Judyu ya nah kabobbobled Samaria.
40010006	Mu ume kayuh boblen nadan iibba takun Judyu an tanud Israel te dida nan kay natalak an karnero.
40010007	Ituttudu yun dida an immali mo nan mun-ap-apun intud-ak Apu Dios.
40010008	Kaanon yuy dogo, mahuwan yuy nate, paphodon yu nadan mungkangpuy adol da ya kaanon yuy dimonyon nihkop hi tatagu. Adiyu ipabayad te ugge impabayad Apu Dios hituwen kandaman indat nan dakayu.
40010009	Adi kayu umitabin hi pihhu,
40010010	hakbat, bulwatin punhannotan yu, apatut ya patanong. Nangamung nadan tatagun baddangan yun hummok ke dakayu. Hidiyey kay tangdan yu te hay mungngunu ya mahapul an matangdanan.
40010011	Deket dimmatong kayuh ohan boble ya hamakon yu nan maapngan umayag ke dakayu. Hidiy kiha-adan yu ingganay taynan yuh diyen boble.
40010012	Deket dinatngan yu on bale ya kanan yu nah kon baley `Hana ot ta malinggop kayu tuh nunhituwan yu.'
40010013	Deket umayag nan kon bale ya umannung nan kinali yun dida. Mu deket adida ya adi umannung, mu dakayuy umannungan diye.
40010014	Deket ume kayuh ohan boble ya adi dakayu ayagan ya adi dakayu donglon ya pukpukon yuy hupuk hi hukiyu hin taynan yuh diyen boble ta kitib-anan naliwat da gapu kediyen inat da.
40010015	Kalyok ke dakayu an hantuh punhumalyaan Apu Dios ya nahalhalman di kastigun dadiyen tatagu mu handidan tatagud Sodom ya Gomorrah.
40010016	Donglonak ke dakayu te itud-ak dakayun kay karneron maayup an e muntuttudu hanadah kay aggayam an katatakut. Ta hidiye nan mahapul an umat kayu nah ulog an pakahallipat-ana ta adida patayon, mu mahapul damdaman maule kayu umat nah paloma.
40010017	Halipat-an yu bo te wadaday mangipadpap ke dakayu ta ie dakayuh punhumalyaan di Judyu ya edakayu punhoplat hi sisimbaan da.
40010018	Mu adi abunah diyen aton dan dakayu te ie dakayuh hinangngab di gobernador ya nadan udum an ap-apu gapuh pangulug yun ha-on. Kediyey ahiyu pangipainilaan ke dida ya hanadah bokon Judyu hi mipanggep ke ha-on.
40010019	Deket madpap kayu ta edakayu humalyaon ya adi kayu madanagan hi ihumang yu te hi Apu Dios di nangamung hi ihumang yu
40010020	te hay kakulugana ya hay Espiritunay ahi mangipakalin dakayu.
40010021	Kediyen tiempo ya hay tulangna ya hiyay mangipipateh tulangna, hay ammod ya hiyay mangipipateh iimbabalena ya athidi boy imbabale an hiyay mangipipateh ammod na.
40010022	Ahi dakayu hihingngitan am-in hi tatagu gapuh pangulug yun ha-on. Mu hanan mangippol hi punholholtapana ya adina iwalong di pangulug nan ha-oy inggana magibbun am-in datuwe ya ahi mibaliw.
40010023	Deket punholholtapon dakayu nah ohan boble ya bumtik kayuh udum an boble. Kalyok ke dakayu, adiyu gibbuwon di ngunuyuh am-in hi boblen di ibba takun Judyu yaden umaliyak an Panguluwan di tagu.
40010024	Waday nun-ingngohan di mun-ad-adal ya nan mittuluna te hay aton di tagu nah mittulu ya athidi boy aton da nah ituttuduwana. Athidi bo nah apu ya nah muttatyuna.
40010025	Athidiy nitaguwan, kinali abuluton yu an waday nun-ingngohan taku te pihulonak an Apuyu an ingadananak hi Satanas an ap-apun di gaga-iho. Ya athidin dakayu an pihulon dakayu damdama.
40010026	Mu adi kayu tumakut ke dida. Maid di mitaluh nganneh diye te takon nan adi mainilad uwani ya ahi mainilah udum hi algo.
40010027	Hay kalkalyok ya dakayu ya abuy manginila, mu ahiyu ituttuduh tuwe ta inilaon di katatagu.
40010028	Adiyu takutan nadan mamaten dakayu te takon di patayon dakayu ya maid di maat dah linnawayu. Mu hay takutan yu ya hi Apu Dios te damanan patayon dakayu ya damana bon ipae nay linnawayuh impierno.
40010029	Hituwey nomnomon yu, hanadan buding ya maid di balol da te hay bayad di duwa ya ohan hepeng, mu dida ya adinadaman e waday mate hin adi iabulut Apu Dios.
40010030	Ot immam-anan dakayu te inila nay bilang di buuk yu. Hinaey kitib-anan pakaippaptok dakayun Apu Dios.
40010031	Kinali adi kayu tumakut te dakayu ya nakaballol kayun Apu Dios mu nadan buding.
40010032	Hay tagun mangipainilah pangulug nan ha-oy ya ahik ibilang an taguk hi hinangngab Ama hi langit.
40010033	Mu hay tagun mangali an uggeyak inila ya adik ibilang an taguk hi hinangngab Amah langit.
40010034	Kon pangali yu on immaliyak an mangipalinggop am-in hi tagu tuh luta? Adi, te gapun ha-on ya dakol day mun-aawwit.
40010035	Takon di hin-am-a, hin-in-a ya nan inapu ya nan nangapu ya mun-aawwit da
40010036	ya hay pakibuhul di ohan tagu ya hay pamilyana.
40010037	Hay tagun ong-ongal di naminhod nah ammod na weno imbabalena mu hay impaminhod nan ha-oy ya adi mibilang an mangun-unud ke ha-on.
40010038	Hay tagun adina ippol di punholholtapanah pangun-unudanan ha-oy ya adi mibilang an mangun-unud ke ha-on.
40010039	Hay tagun hay nitaguwana tuh luta ya abuy nonomnomona ya adi midatan hi biyag an maid di poppog na. Mu hay tagun paka-un-unudonak takon di humlun hi katayana ya hiyay midatan hi biyag an maid di poppog na."
40010040	Kanan bon Jesus di "Hay tagun mangabulut ke dakayu ya abulutonak damdama. Ya hay tagun mangabulut ke ha-oy ya abulutona damdamah Apu Dios an nangitud-ak ke ha-on.
40010041	Hanan tagun mangabulut hi profetas gapu te tagun Apu Dios ya midatan damdamah umat hi midat nah profetas. Hanan tagun mangabulut hi maphod an tagu ya idatan Apu Dios hi umat hi midat hanadah maphod an tatagu.
40010042	Hanan tagun umidat hi liting an inumon nan tagun mangun-unud ke ha-on ya makulug an midatan hi kiphodana."
40011001	Ginibbun Jesus an intuttuduh tuwe hanadah disipulosna ot ume nadah udum an bobleh did Galilee an e muntuttudu.
40011002	Kediye ya wadah Juan an mumbonyag hi kalabut, mu dingngol nay atoaton Jesu Kristo ot itud-ak na nadan disipulos nah kad-ana.
40011003	Ot kanan dan hiyay "Kon he-a kanu nan intud-ak Apu Dios weno waday udum hi had-on mi?"
40011004	Kanan Jesus ke diday "Mibangngad kayuh kad-an Juan ta eyu kalyon ke hiyan am-in di dingngol yu ya tinibo yu.
40011005	Deyan pakatibo day nakulap, pakadallan day napilay, pinumhod nadan mungkangpuy adol da, pakadngol day nalulok, namahuwan di nate ya nipainila hanadah nawotwot di mipanggep hi ongal an impaminhod Apu Dios ke dida."
40011006	Kanan bon Jesus di "Hanan tagun adi munhalinduwa mipanggep ke ha-oy ya hiyay ongal di amlong na."
40011007	Handih nibangngad da nan intud-ak Juan ya kanan Jesus hanadah naamung di "Nganney ninomnom yun e tibon handih imme kayuh kad-an Juan nah adi maboblayan? Kon hanan tagun humalihalinduwa an umat nah bilaun ib-ibbuyong di dibdib
40011008	weno nan tagun numbulwatih makakkaphod? Bokon, te hay kakulugana ya hanada ken tatagun numbulwatih makakkaphod ya mihaad dah makakkaphod an bale an bokon nah adi maboblayan.
40011009	Dahdi mo? Hay profetas? Om, hituwey kalyok ke dakayu, hidiyen eyu tinibo ya makulug an profetas ya hiya ya waday niong-ongana
40011010	te athituy nitudok mipanggep ke hiya an kananay `Kanan Apu Dios di "Pamanguluwok tun muntuttuduh tatagu hi mipanggep ke he-a ta ahika dumatong." '"
40011011	Kanan bon Jesus di "Hi Juan an mumbonyag di katagtag-ayan am-in hi tatagu, mu nan nakababban tagun nigappat hi pun-ap-apuwan Apu Dios ya natagtag-e mu hiya.
40011012	Ya nipalpu handi nuntuttuduwana ingganad uwani ya ihik di tatagun migappat hi pun-ap-apuwan Apu Dios.
40011013	Hidiyen pun-ap-apuwana ya intuttudun am-in handidan profetas ya nan Tugun Moses inggana handih kawadan Juan.
40011014	Kinali da bon ahi mumbangad hi Elijah ya deket kulugon yu ya hi Juan di nipaannungana.
40011015	Pakannomnomon yuh naen kinalik.
40011016	Dakayun tatagud uwani ya umat kayu hanadah u-ungan maamu-amung an umanay-ayyam nah malkadu an kalyon nadan udum nadah ibbaday
40011017	`Namnambab kami ya nungganggangha kami ta kanan mi ot on manayo kayu, mu ugge kayu. Ya impatna mi bon mun-iyo-iyo, mu adi kayu kumga.' Umat kayu ke datuwen u-unga te ugge inilay pinhod yu.
40011018	Te immalih Juan an mumbonyag ya hinnatkon di kanona ya adi manginum ya kanan yuy nahikpan.
40011019	Yaden ha-oy ken Panguluwan di tagu ya gapu te manganak ya uminumak ya kanan yu boy `Ag-agam! Nakahhalman di pangana ya panginum na ya makihayhayyup hanadah mapihul an tatagun mun-amung hi buwis ya nadan naliwat.' Mu hituwey nomnomon yu, hay kaphod ya kinalaing Apu Dios ya mipatibo hanadah tatagun mangabulut hi pangi-e min duwa ke Juan."
40011020	Wadaday boblen nangipatib-an Jesus hi dakol an milagro, mu ugge nuntutuyu nadan tataguh liwat da ot bumoh-ol an
40011021	kananay "Mahmok kayun iKorasin ya iBetsaida te tinibotibo yuy milagro, mu ugge kayu nuntutuyuh liwat yu. Gulat nat nadan gaga-ihon tatagud Tyre ya ad Sidon di nanibon dadiyen milagro ya wadan numbulwati dah nabikbik-i ya dinap-ulan day adol da ta pangipatib-an dah nuntutuyuwan dah liwat da.
40011022	Nahalman di kastiguyu hantuh punhumalyaan Apu Dios mu nadan tatagud Tyre ya ad Sidon.
40011023	Dakayun iKapernaum, pangali yu on dakayuy katagtag-ayan hi saad an datngan yuy kabunyan, mu adi te mipada-ul kayu ingganay datngan yud dalom. Gulat nat nadan tatagud Sodom di nipatib-an nadan milagro an tinibotibo yu ya makulug an nuntutuyu dah liwat da ta ugge pina-in Apu Dios di bobleda ta wada ot ad uwani.
40011024	Kalyok ke dakayu an hantuh punhumalyaan Apu Dios ya nahalhalman di kastiguyu mu handidan tatagud Sodom."
40011025	Nagibbuh diyen kinalin Jesus ot mundasal an kananay "Ama, an Ap-apuh langit ya luta, mumpasalamatak ke he-a te uggem impainilay mipanggep hi pun-ap-apuwam hanadah nungkanomnoman ya numpun-adal, mu impainilam hanadah ugge nanomnoman ya ugge nun-adal
40011026	te hidiyey pinhod mu, Ama."
40011027	Kanan bon Jesus di "Hi Aman hi Apu Dios ya indinol nan am-in ke ha-on. Hiya ya abuy nanginilan ha-oy ya maid di udum hi nanginilan hiya hin bokon ha-oy ya abu ya nadan pinhod kun pangipainilaan hi mipanggep ke hiya.
40011028	Dakayun maligligatan ya ha-oy di pangidinolan yu ta baddangan dakayu.
40011029	Mangulug kayun ha-oy ya un-unudonak ta inilaon yuy pangi-ek ot palinggopok di nomnom yu te ha-oy ya mauleyak ya homkok di tatagu.
40011030	Ya adi kayu makaliggatan an mangun-unud ke ha-on."
40012001	Ohan Sabadu ya indalan da Jesus hi payo. Hanadan disipulosna ya naagangan da ot pumutting dah page ot kutkuttimon da.
40012002	Tinibon nadan Phariseeh diye ot kanan dan Jesus di "Tibom ke nadan disipulos mu, tipet pimmutting dah page yaden Sabadun tungo?"
40012003	Kanan Jesus di "Kon uggeyu binidbid di inat da David handih naagangan da?
40012004	Hinumgop nah balen Apu Dios ot kuman nah tinapay an niappit ke Apu Dios ot idatana nadan ibbana yaden panioy panganan da te ammunay padin mangan kediye.
40012005	Kon uggeyu binidbid nah Tugun Moses an hanadan padi ya mungngunu da nah templo takon di Sabadun tungo? Ugge imbilang Apu Dios an liwat hidiye.
40012006	Ya hay ngunuk ya importante mu nan ngunu nah templo.
40012007	Oha bo ya impitudok Apu Dios an kananay `Kudukdul di homkon yuy ibbayu mu nan eyak iappitan.' Gulat nat maawatan yuh tuwen kinalin Apu Dios ya adiyu ot kanan di naliwat tudan disipulos ku gapu te pimmutting dah page hi Sabadun tungo.
40012008	Ha-oy an Panguluwan di taguy mangali hin nganney panio weno adi nah Sabadun tungo."
40012009	Timmayan da Jesus ot ume dah simbaan di Judyu ya
40012010	wada on tagun napikluy di ohan taklena. Hanadan tatagu ya pinhod dan waday ipabahul dan Jesus ot kanan dan hiyay "Kon panioy pangaanan hi dogo nah Sabadun tungo?"
40012011	Kananan diday "An deket waday karnero yun nag-ah bitu nah Sabadun tungo ya kon adiyu e alan gapu te panio?
40012012	Ot immam-anah tagu, kon adi taku aton di kiphodana takon di Sabadu?"
40012013	Ot kanana nah napikluy di taklenay "Ukyadom nan taklem." Inukyad na ya maphod mo an umat nah ohan taklena.
40012014	Hanada ken Pharisee ya limmah-un da ot punhuhummanganan day aton dan mamaten Jesus.
40012015	Inilan Jesus hidiyen nomnomnomon da ot taynanah diyen boble ya dakol day tatagun niunud ke hiya ot paphodona nadan waday dogona.
40012016	Ot tugunona dida ta adida ipainilay mipanggep ke hiya.
40012017	Hituwen inat nay immannungan nan kalin Apu Dios nah profetas an hi Isaiah an kananay
40012018	"Hituwey pinilik an muttatyuk an impakappinhod ku ya mangipaamlong ke ha-on. Ipaek di Espirituk ke hiya ta hiyay mangipainilah ahik punhumalya am-in hi tagu.
40012019	Hiya ya adi makihannu ya adina oltoolton di kalina ta e pidpidngol.
40012020	Adina iwalong, mu baddangana nadan mahmok ya nadan ugge nihamad di pangulug da inggana pangaputtonay maphod.
40012021	Hiyay pangidinolan am-in di tagun mangipaptok ke dida."
40012022	Indani ya in-ali dah kad-an Jesus on tagun nakulap ya nanganga te nahikpan hi dimonyo. Kinaan Jesus di kulap na ya ngangana ot pakatibo ya pakakali mo.
40012023	Namodwong am-in nadan tatagu ot kanan day "Kon hiya nin nan tanud David an pinilin Apu Dios an ahi mun-ap-apu?"
40012024	Dingngol nadan Phariseeh diyen kinalin nadan tatagu ya kanan day "Bokon, man hay pangaanah nihkop ya hay kandaman Satanas an ap-apun di dimonyo."
40012025	Inilan Jesus hidiyen nomnomnomon da ot kananan diday "Kon kaanon ken Satanas nadan ibbana ya kon adida maganodwa ta matikod moy pun-ap-apuwana? Umat hanah boble an deket dida pe nan bimmoble on numbubuhhulan da ya madadag da. Umat bo nah hin-am-a an dumanaddama da ke ya loktat ta munhihi-an da.
40012027	Kanan yuy hi Satanas di kalpuwan di kandamak an mangaan hi nihkop. Mu deket makulug hidiyen kanan yu, dahdi moy kanan yuh kalpuwan di kabaelan nadan ibbayun mangaan hi nihkop? Kon hi Satanas? Hituwey kitib-anan nakaihhalla kayu.
40012028	Ha-oy ke ya hay kandamak an mangaan hi nihkop ya nalpuh Espiritun Apu Dios, hituwey kitib-anan dehtuh kad-an yu nan intud-ak Apu Dios an mun-ap-apu."
40012029	Kanana boy "An damanan hogpon di taguy balen di ohan mahinadol an tagu ta ena akawon di pinhod na? Kah-in di baludona ni-an nan mahinadol an tagu ta ahina akawon di nganneh diyen wada nah bale."
40012030	Kanan bon Jesus di "Hay tagun adi mangun-unud ke ha-oy ya makibuhul ke ha-on, ya nan tagun adi mangawis hi tatagun mangun-unud ke ha-oy ya hiya ot ya abuy umabul hanadah e mangun-unud ot ke ha-on.
40012031	Ya kalyok ke dakayu an am-in di liwat, takon di hay pamihulan hi ibbah tagu ya damanan mapakomaan. Mu hay tagun pihulonay Espiritun Apu Dios ya adi mapakomaan.
40012032	Kinali hay tagun taltalanggaanay Panguluwan di tagu ya damanan pakomaan Apu Dios, mu hay tagun taltalanggaanay Espiritun Apu Dios an kananay hi Satanas di nangat hi inat nan Espiritun Apu Dios ya adinadaman mapakomaan ta inggana.
40012033	Hay maphod an kaiw ya maphod damdamay bungana. Deket ad-adi nan kaiw ya ad-adi damdamay bungana. Mainila nah bungana hin maphod nan kaiw weno adi."
40012034	Kanan bon Jesus ke diday "Gaga-iho kayun tatagu! Maid di maphod hi kalyon yu te abunay gaga-ihon wadah nomnom yu. Hay tagun gaga-ihoy nomnom na ya gaga-iho damdamay atona. Mainila hin maphod weno gaga-ihoy wadah nomnom di tagu te hidiyey atona ya kalyona.
40012035	Deket maphod di nomnom nan tagu ya maphod damdamay kalkalyona. Deket gaga-ihoy nomnom na ya gaga-iho damdamay kalkalyona.
40012036	Kalyok ke dakayu an hantuh algon punhumalyaan Apu Dios hi tagu ya ahi mamahmahan di nalgom an kinalikalin di tatagu
40012037	te hay kakastiguwan di tagu ya mipuun hi kinalikalina."
40012038	Hanadan udum an Pharisee ya hanadan muntuttuduh Tugun Moses ya kanan dan hiyay "Apu, pinhod min tibon di pangimatunan hi kakuluganan hay kandamam ya indat Apu Dios."
40012039	Mu kanan Jesus ke diday "Gaga-iho kayun tatagud uwani te kudangon yuy tinibotibo yun inainat ku an mangipainilan intud-akak ke Apu Dios ta deyan mumbaga kayu boh milagro. Mu maid di ipatibok hi pangimatunan yu, abuna nan umat nah naat ke Jonah an ohan profetas.
40012040	Hiya ya inukmun di ongal an dolog ot mihaad hi putunah tulun algo ot ahina ipabuddu. Athidiy ahi maat ke ha-on an Panguluwan di tagu an mihaadak hi lubuk hi tuluy algo.
40012041	Hay kitib-anan gaga-iho kayu ya handidan tatagud Nineveh an nuntutuyu dah liwat da te inidngol dah tugun Apu Dios an intuttudun din hi Jonah, mu dakayu ya adi kayu muntutuyu yaden dehtuwak an natagtag-e mu hi Jonah, ta hidiye nan hantuh kahumalyaan di tagu ya makastigu kayu.
40012042	Hay oha boh kitib-anan gaga-iho kayu ya din babain ap-apud Sheba ad Arabia an nakaiddawwin boble. Hiya ya inhanakul na ot umalin mundongol ke Solomon hi ituttudunan malpun Apu Dios. Mu ad uwani ya dehtuwak an natagtag-e mu hi Solomon yaden adiyak kulugon ke dakayu, ta hinae mo nan ahi kayu makastigu hantuh kahumalyaan di tagu."
40012043	Waday inab-abig Jesus an kananay "Wada on dimonyo an nakaan nah tagun nihkopana ot e dumanallanan nah adi maboblayan an e manibotiboh kihkopana, mu maid di hinamak na.
40012044	Ot kananay `Mibangngadak ot kattog nah tagun nihkopak ni-an.' Nibangngad ot tibona ya maid di nihkop ta daydayuna bon kihkopan.
40012045	Ot ume nan dimonyo ot umawit hi pitun ibbanan dimonyo an nahalman di kinagaga-iho da mu hiya ot eda mihkop kediyen tagu ta nakammam-a mo mu handi. Athidi damdama hanadah gaga-ihon tatagud uwani an ahi nahalman di kinagaga-iho da."
40012046	Handih mungkalkallih Jesus ya dimmatong da inana ya nadan tutulang na. Timmaddog da nah dola ya pun-ibaga dah Jesus te pinhod dan makihummangan ke hiya.
40012047	Kimmali nan ohan tagu ot kananan Jesus di "Wada da inam ya nadan tutulang muh dola an pinhod dan makihummangan ke he-a."
40012048	Ya himmumang hi Jesus ot kananay "Kon waday napilih inak ya tutulang ku? Hay inak ya tutulang ku ya nadan tatagun mangun-unud hi pinhod Aman hi Apu Dios hi langit." Inildong na hanadah disipulosna ot kananay "Datuwey inak ya tutulang ku."
40013001	Limmah-un da Jesus kediyen algo ot ume da nah pingngit di baybay ot eda um-umbun hidi ya
40013002	dakkodakkol day tatagun naamung hi kad-ana ot ume nah bangka ot hidiy ubunana. Hanada ken tatagu ya wadada nah pingngit di baybay an mundongdongngol dah ituttuduna.
40013003	Dakol di inab-abig na hi nanuttudu nan dida. Kananay "Wada nan tagun nuntanom hi buwa an impahinnabuwag na.
40013004	Handih nangihabuwaganah buwa ya wadaday nag-ah dalan ot umali day hamuti ot kanon da.
40013005	Hay udum ya nag-a dah mabatu an ittay di lutah di. Man-ut gagala ya tinummol da, mu ugge immed dalom di lamut da. Kinali handih pinumtang ya nakleng da te namag-anan nan ittay an lutan tinummolan da.
40013007	Hay udum ya nag-a dah magulun ot mailung da.
40013008	Mu hanadan buwa an nag-ah maphod an luta ya tinuttummolan ot bumunga da. Wadaday o-ohay bungana, wadaday mabungbunga ya wadaday makabbunga."
40013009	Ot kanan bon Jesus di "Pakannomnomon yuh tuwen kinalik."
40013010	Indani ya immali nadan disipulos Jesus ot kanan dan hiyay "Antipet hay ab-abig di panuttudum ke dida?"
40013011	Kananan diday "Dakayu ke ya inna-ud kun intuttuduy ine-en di pun-ap-apuwan Apu Dios an ugge nipainila ingganad uwani, mu dida ke ya adi.
40013012	Hay tagun un-unudonay mituttudun hiya ya maudman di inilana ta dumakol. Mu hay tagun adina un-unudon di mituttudun hiya ya takon nan ittay an inilana ya mama-id.
40013013	Hay gapunan painnab-abig kun dida ya takon di tibotibon day atoatok ya donglodonglon day ituttuduk ya adida maawatan.
40013014	Hidiyey immannungan di impitudok Apu Dios ke Isaiah an profetas an kananay `Ahiyu donglodonglon ya ahiyu tibotibon, mu adiyu maawatan
40013015	te kahing kayu, ta hidiye nan adiyu pinhod an maawatan di tibon yu ya donglon yu. Gulat nat adi kayu athidi ya maawatan yuy mituttudun dakayu ta muntutuyu kayuh liwat yu ta paphodon dakayu.'"
40013016	Ot kanan Jesus di "Kudukdul kayu te tibotibon yuy atoatok ya dongodongolon yuy ituttuduk.
40013017	Kalyok ke dakayu, handidan dakol an profetas Apu Dios ya handidan maphod an tatagu ya pinhod dan abun tibon hantudan tinibo yu ya donglon nadan dingngol yu, mu uggeda."
40013018	Kanan bon Jesus di "Donglon yuy kibalinan nan ab-abig an mipanggep nah tagun e nunhabuwag hi buwa.
40013019	Hanadan buwa an nag-a nah dalan ya mialig nadah tatagun donglodonglon day mipanggep hi pun-ap-apuwan Apu Dios, mu adida maawatan te hinaul Satanas dida.
40013020	Hanadan buwa an nag-a nah mabatu ya mialig nadah tatagun nangngol hi kalin Apu Dios ot mun-am-amlong dan mangulug,
40013021	mu ugge nihamad di pangulug da ta deket waday ittay an ligat da gapuh pangulug da ya pinghanadi on inwalong day pangulug da.
40013022	Hanadan buwa an nag-a nah magulun ya mialig nadah tatagun nangngol hi kalin Apu Dios, mu adida hangudon te hay kahapulan dah kitaguwan day ipapaptok da ya hay kumadangyanan day nonomnomon da.
40013023	Mu hanadan buwa an nag-a nah maphod an luta ya mialig nadah tatagun nangngol hi kalin Apu Dios ya naawatan da ot un-unudon da, kinali maphod di pangi-en di udum, mapmaphod hi udum ya makakkaphod hi udum."
40013024	Inab-abig bon Jesus nan mipanggep hi pun-ap-apuwan Apu Dios an kananay "Hay pun-ap-apuwan Apu Dios ya miingngo nah natunodan an payon di ohan tagu.
40013025	Ohan hilong an nahuyop dan am-in di taguh balena ya immali nan buhul na ot ena habuwagan hi buwan di holok nan payon natunodan hi page ot taynana.
40013026	Naongal da nan page ot mumbuhbu da ya immongngal da bo damdama nan holok an inhabuwag nan buhul na.
40013027	Immali nadan muttatyun nan kon payo ot kanan day `Apu, maphod an page nan em intunod, mu antipet dakol di holok an nikamo?'
40013028	Kanan nan kon payoy `Inilak ot hay buhul kuy nangihabuwag ke dadiyen holok.' Kanan nadan muttatyunay `Pinhod mu ke ya emi gabuton.'
40013029	Mu kanan nan kon payoy `Takomboy miathidi te indani ya pakigabut yu nadan page.
40013030	Miathidit makiongngal da nah page ta nangamung tuh ahiani ta ahik kalyon nadah mun-ani an pamanguluwon dan gabuton nadan holok ta uyunon da ta eda gobhon ta ahida aniyon nan page.'"
40013031	Inab-abig bon Jesus di mipanggep hi pun-ap-apuwan Apu Dios an kananay "Hay pun-ap-apuwan Apu Dios ya mialig nah buwan di mustard an intanom di ohan tagu hi habal na.
40013032	Hidiyey kaittayan am-in hi buwa, mu tinummol ot umongngal ya hidiyey kaongngalan am-in nah nitanom ya dakol di hapang nan opaan ya pumbuyaan di hamuti."
40013033	In-ingngon bon Jesus di mipanggep hi pun-ap-apuwan Apu Dios nah yeast. Kananay "Hay pun-ap-apuwan Apu Dios ya umat nah yeast an inalan nan ohan babai ot ikamonah alina ot hidiyey nangipalbag nah kinapyanan tinapay."
40013034	Am-in dadiyen intuttudun Jesus hanadah tatagun naamung ya impainnab-abig na.
40013035	Hituwen inat nay immannungan handin kinalin di profetas Apu Dios an kananay "Painnab-abig kuy pangipainilaak ke dida nah ugge nainila nipalpuh naltuwan di luta ingganad uwani."
40013036	Indani ya tinaynan Jesus nadan tatagu ot humgop nah ohan bale ya immali da nan disipulosna ot kanan dan hiyay "Nganney kibalinan nan inab-abig mun mipanggep hi holok?"
40013037	Kananay "Ha-oy an Panguluwan di taguy kialigan nan tagun nuntunod hi maphod an page.
40013038	Hay kialigan nan payo ya hituwen luta an niha-adan di tagu. Nan page an nitunod ya dadiyey kialigan nadan tatagun migappat hi pun-ap-apuwan Apu Dios. Nan holok ya dadiyey nialigan nan tatagun Satanas.
40013039	Hanan buhul an nangihabuwag nah holok ya hi Satanas. Hay ahiani ya hidiyey kapoppogan di luta ya nadan mun-ani ya dadiye nadan anghel.
40013040	Ya hay pangamungan da nadah holok ta gobhon da ya mialig nah ahi maat hantuh kapoppogan di luta.
40013041	Te baalok nadan anghel ku ta eda amungon nadan nangitanuttuduh punliwatan ya nadan numpunliwat ta
40013042	ahida ipae dida nah mundadalang an apuy ta kumogakoga da ya kotokotomon day bab-adah punholholtap da.
40013043	Yaden hanada ken tatagun Apu Dios hidih pun-ap-apuwana ya makattibo an maphod da an umat nah algo. Pakannomnomon yuh tuwen kinalik.
40013044	Hay pun-ap-apuwan Apu Dios ya mialig nah balituk an nika-ut. Hinamak di ohan tagu, mu tinab-unana bo. Maka-an-anlah nunhamakana ot ena igattang am-in di ngunut na ta pangattang na nah lutan waday balituk na.
40013045	Ya hay kialigan nan kigappatan hi pun-ap-apuwan Apu Dios ya umat nah tagun e manibotiboh makakkaphod an pang-o ta gatangona.
40013046	Waday hinamak nah ohan makakkaphod ot mibangngad hi balena ta ena pun-igattang am-in di ngunut na ot gatangona nan pang-o.
40013047	Hay oha boh kialigan di pun-ap-apuwan Apu Dios ya nan tabukul. Deket inibka da nah baybay ya makna day nunhihinnatkon an dolog.
40013048	Deket napnu nan tabukul on indakal da nah pingngit di baybay ta piliyon da nadan maphod. Hanada ken ad-adi ya iwele da.
40013049	Athidiy ahi maat hantuh kapoppogan di luta te ahida umali nadan anghel ta amungon da nadan tatagu ne inappil da nadan gaga-iho
40013050	ta ahida iwele didan nah mundadalang an apuy ta kumogakoga da ya kotokotomon day bab-ada te hay punholholtap da."
40013051	Kanan Jesus hanadah disipulos nay "Kon naawatan yun am-in nan kinalikalik?" Ya kanan day "Om".
40013052	Ot kananay "Hanadan muntuttuduh Tugun Moses an mangulug ke ha-on ta ituttudu day mipanggep hi pun-ap-apuwan Apu Dios ya umat da bo nah tagun ipabuddu nan am-in di ngunut na, takon nadan ngunut na dih done ya nadan balu, ta idat nah kiphodan di ibba nan tagu."
40013053	Nagibbu datuwen ab-abig Jesus ot tayananah diyen boble.
40013054	Nibangngad hi bobleda ot e muntuttudu nah simbaan da ya namodwong nadan tatagu hi panuttudu na ot kanan day "Daana ni-boy nun-adalan tun tagu kediyen intuttudu na? Takon di milagro ya atona!
40013055	Kon bokon hiya nan imbabalen nan karpentero? Kon bokon hi Mariay inana ya tulang na da James, hi Jose, hi Simon ya hi Judas?
40013056	Kon bokon hituy kiha-adan nadan tutulang nan binabai? Daana ni-boy nun-adalana kediye?"
40013057	Hidiyey pangali da, kinali kahing dan hiya. Mu kanan Jesus ke diday "Hay profetas ya kulugon ya tobalon di tataguh kabobboble, mu hanadan kaboblayana ya pamilyana ya adida."
40013058	Gapu te adi mangulug nadan tatagu ke Jesus ya o-oha ya abuy milagron inat nah di.
40014001	Kediyen tiempo ya hi Herod di ap-apu nah probinsia an Galilee. Dingngol nay mipanggep ke Jesus
40014002	ot kanana nadah ibba nay "Hiya din hi Juan an mumbonyag an namahuwan, kinali waday kandamanan mangat hi milagro."
40014003	Handi ya impadpap Herod hi Juan ot pikalabut na te nadutih Juan an kanalyonan Herod di "Gaga-iho ka te pinlom di ahawan tulang mu." Kinalinah tuwe te makulug an pinlon Herod hi Herodias an ahawan tulang nan hi Felipe.
40014005	Mu gapun diyen kinalin Juan ya pinhod Herod an pipate, mu tumakut hanadah Judyu te ibilang dan profetas hi Juan.
40014006	Nadatngan di algon panginomnoman dah nitungawan Herod ya nanayo nan babain imbabalen Herodias hi hinangngab nadan tatagun naamung ta maka-an-anlah Herod
40014007	ot isapatana an kananay idat nay nganneh diyen ibagan nan babai.
40014008	Tinuttuduwan inana ot hay ibaganan Herod ya kananay "Pinhod kun idat mun ha-on ad uwaniy ulun Juan an mumbonyag an mihaad hi duyu."
40014009	Makattutuyuh Herod, mu nil-un hinamad nay kalina ya dingngol nadan tatagu ot ena mo ipaputul di ulun Juan nah kalabut.
40014011	In-ali dan niha-ad hi duyu ot idat da nah babai ot idat nan inana.
40014012	Immali da nan disipulos Juan ot alan day adol na ot eda ilubuk ot ahida umen nangidatdatong ke Jesus.
40014013	Handih dingngol da Jesus hituwe ya tinaynan dah diyen boble an numbangka da ta ume da nah boblen maid di tagu ta ab-abbu dah di. Dingngol nadan tataguh kabobboble an immeh Jesus ya niunud da an indaldallan da inggana dimmatong da nah pangayana.
40014014	Handih manatong da Jesus nah pingngit di baybay ya tinibo nan deya dah diy dakol an tatagu ya himmok na dida ot paphodona nadan mundogo.
40014015	Mungkahilong ya imme nadan disipulos hi kad-ana ot kanan day "Deyan mungkahilong yaden maid di pangal-an hi kanon hitu. Itud-ak mu ot kattog hantudan tatagu ta eda gumatang hi kanon da hanadah nihnih-up an boble."
40014016	Mu kanan Jesus di "Adi mahapul an eda ume. Idatan yu didah kanon da."
40014017	Kanan dan hiyay "Mu limlimman tinapay ya dudduwwan dolog ya abuy dehtu."
40014018	Kananan diday "Takon, iali yuh tu."
40014019	Ot kalyona nadah tatagu an umbun da nah maholok. Inalana nan liman tinapay ya duwan dolog ot itangad nan numpasalamat ke Apu Dios. Pinani-ang na nan tinapay ot idat na hanadah disipulosna ot pun-ikap-ong da nadah tatagu.
40014020	Nangan dan am-in ot mabhug da ya dakol di natdaan. Inamung nadan disipulos ya napnuy himpulut duwan kaba.
40014021	Hay uyap nadan nangan ya limay libu ya ugge nakibilang di binabai ya u-unga.
40014022	Indani ya impumbangkan Jesus nadan disipulosna ot pamanguluwona dida nah dommang nan boble ot ahina itud-ak nadan tatagu.
40014023	Imme nadan tatagu ot ahi ume nah bilid an e mundasal. Ot handih mungkahilong ya oh-ohha nah di.
40014024	Hanada ken disipulosna ya wadada nah gawwan nan baybay yaden nahalman di dalluyun ya midamuy nal-ot an dibdib ke dida.
40014025	Indanit mungkabigat ya mangalih Jesus hi kad-an da an mundaldallan nah tap-on di danum
40014026	ta handih tinibon nadan disipulosna ya timmattakut da an kanan day "Deya on banig!" Namahig di takut da,
40014027	mu kimmalih Jesus an kananay "Adi kayu tumakut, mundinol kayu te ha-on."
40014028	Kanan Pedroy "Apu, deket makulug an he-a ya ipadalanak damdama tuh tap-on di danum ta umaliyak hi kad-am."
40014029	Ya kanan Jesus di "Makah." Gimmawah Pedro ot mundallan nah tap-on di danum an mangeh kad-ana.
40014030	Mu ginibok na nan nal-ot an puwok ya timmakut ot mungkalimu ot kananay "Apu, baddanganak!"
40014031	Pinghanadi ya immeh Jesus ot ognanay taklen Pedro ot kananan hiyay "Makudang di pangulug mu. Tipet nunhalinduwa ka?"
40014032	Imme da Jesus ke Pedro nah bangka ya natikod nan puwok.
40014033	Hanadan wada nah bangka ya daydayawon dah Jesus an kanan day "Makulug an Imbabale dakan Apu Dios."
40014034	Numbangka da Jesus ot umagwat da nah bobled Genesaret
40014035	ya inimatunan nadan tataguh di ot eda pun-ipaayag nadan mumpundogo nah nungkih-up an boble ot ieda didah kad-ana.
40014036	Pihpihmok dan hiya ta iabulut nan dapaon da ni-moy udun di bulwatina. Ya am-in da nan nanapa ya nakaan di dogoda.
40015001	Ohan algo ya wada nadan Pharisee ya nadan muntuttuduh Tugun Moses an iJerusalem an immali dah kad-an Jesus ot kanan dan hiyay
40015002	"Tipet hanada ken disipulos mu ya adida un-unudon di pangi-en di aammod taku? Tipet na-ala on nangan da takon di uggeda nun-ula?"
40015003	Hinumang Jesus an kananay "Ya tipet dakayu ke ya ngohayon yuy tugun Apu Dios ta hay pangi-en di taguy un-unudon yu?
40015004	Hay tugun Apu Dios ya kananay `Un-unudon yu ya ipaptok yu da amayu ke inayu' ya kanana boy `Hay tagun waday gaga-ihon kalyonan amana weno hi inana ya mahapul an patayon.'
40015005	Mu hay ituttudu yu ya kanan yuy `Am-in nan ibaddang hi ammod ya takon di adi idat hin hi Apu Dios di pangidatan kediye.'
40015006	Ta hidiye nan kanan yu moy takon di adi baddangan di ammod ten nidat ke Apu Dios nan ibaddang ot ke dida. Hidiyey kitib-anan paka-un-unudon yuy pangi-en di tagu mu nan tugun Apu Dios.
40015007	Makallangkak kayu! Mipanggep ke dakayuy kinalin din profetas an hi Isaiah an kananay
40015008	`Datuwen tatagu ya kanan day un-unudonak, mu hay kakulugana ya adi te kalida ya abuh diye.
40015009	Maid hilbin di pundayawan dan ha-on te hay tugun di taguy itanuttudu dan maunud on kanan day ha-on di kon tugun ke dadiye, mu bokon.'"
40015010	Inayagan Jesus nadan tataguh kad-ana ot kananan diday "Donglon yu tun kalyok ta maawatan yu.
40015011	Bokon hay kanon di mangipagaga-ihoh tagu, mu hay kalyon an malpuh nomnom."
40015012	Imme da nan disipulos hi kad-ana ot kanan day "Hidiyen kinalim di nangipaboh-ol hanadah Pharisee."
40015013	Hinumang na dida an impainnab-abig na. Kananay "Am-in di nitanom an bokon hi Amah langit di nangitanom ya mabagut.
40015014	Kinali adiyu un-unudon nadan Pharisee te dida ya umat da nah nakulap an mangipanguluh dalanon di ibbanan nakulap ta loktat ya mag-a dan duwa."
40015015	Kimmalih Pedro ot kananay "Nganney kibalinan nan kanam an bokon hay kanon di mangipagaga-ihoh tagu?"
40015016	Kanan Jesus di "Tipet takon di dakayu ya adiyu maawatan?
40015017	Kon uggeyu inila an hanan kanon di tagu ya umeh putuna ne ahi bo bimmuddu nah budduwana?
40015018	Mu nan kalyon ya malpuh nomnom an hidiyey mumpagaga-ihoh tagu te
40015019	hay nomnom di kalpuwan di gaga-iho an umat hi pumate, ihuyop di bokon inayan, aton di malalao, mangako, munlangkak ya muntumbuk ta panadag hi ibban tagu.
40015020	Datuwey mumpagaga-ihoh tagu, bokon hay adina pun-ulahan hi taklena ta ahi mangan."
40015021	Tinaynan da Jesus hidiyen boble ot ume da nadah bobled Tyre ya ad Sidon
40015022	ya wada on babain bokon Judyu an iKanaan an immalih kad-ana ot kananan hiyay "Apu, an tanud David, homkonak anhan te dehdi nan imbabalek an nahikpan an namahig di punholholtapana."
40015023	Mu ugge himmumang hi Jesus ot kanan nadan disipulos ke hiyay "Itud-ak mu tun babain miunuunud te deyan manling."
40015024	Kananay "Ha-oy ya nitud-akak an mamaddang ya abu nadah Judyun tanud Israel an mialig hi natalak an karnero."
40015025	Mu hidiyen babai ya adi manghop ot mundukkun hi hinangngab na ot kananay "Apu, baddanganak anhan."
40015026	Hinumang na an kananay "Adi maphod an alan di kanon di u-unga ta ipakan hi ahu."
40015027	Ya kanan nan babaiy "Makulug hinae, Apu, mu miabulut di ahun mangan hi mag-an makan."
40015028	Ya kanan Jesus ke hiyay "Tulang ku, naat mo nan pinhod mu te ongal di pangulug mu." Ot kediye ya nakaan nan dimonyon nihkop nah imbabalen diyen babai.
40015029	Tinaynan da Jesus hidiyen boble ot idalan dah pingngit di baybay an Galilee ot ume dah mabilid ot dih dimmatong da ya inumbun hi Jesus.
40015030	Immali day dakol an tatagu an nun-iali dah kad-anay napilay, naparalyze, nakulap, nanganga ya nadan udum an mundogo ot paphodona dida.
40015031	Namodwong da te kumali da mo nadan nanganga ya pinumhod mo nadan naparalyze, dumallan da mo nadan napilay ya pakaang-ang da mo damdama nadan nakulap ot daydayawon dah Apu Dios an Dios nadan tanud Israel.
40015032	Inayagan Jesus nadan disipulosna ot kananay "Mahmok datuwen tatagu te tulun algon nakihkihtu dan ha-on ta deyan maid moy kanon da. Adik pinhod an itud-ak dida te naagangan da ya indani ya mahalangob dah dalan."
40015033	Kanan nadan disipulos nay "Daanay etaku pangal-an hi kanon hitu an maid di boble yaden dakkodakkol da tun tatagu?"
40015034	Kanana ke diday "Kaatnan tinapay di wada?" Kanan day "Pitu ya waday o-ohan dolog."
40015035	Ot pab-unon Jesus nadan tatagu.
40015036	Inalana nan pitun tinapay ya nan o-ohan dolog ot mumpasalamat ke Apu Dios. Pinani-ang na ot idat na hanadah disipulosna ot pun-ikap-ong da hanadah tatagu.
40015037	Nangan dan am-in ot mabhug da. Inamung nadan disipulos di natdaan ya napnuy pitun kaba.
40015038	Umeh opat di libuy uyap nadan linalakin nangan, mu ugge nakiuyap di binabai ya u-unga.
40015039	Nagibbuh diye ot paanamuton Jesus nadan tatagu ot ahida mumbangkan immed Magadan.
40016001	Immali day udum an Pharisee ya Saducee an mamatnan Jesus ot ibaga dan atonay milagro an malpun Apu Dios.
40016002	Mu hinumang na an kananay "Deket mungkalimuy algo ta maingit di kabunyan ya kanan yuy adi umudan hi bigat
40016003	ya deket nah biggatna ta mungkukulabut ya kanan yuy umudan. Nalaing kayun mangimatun hi tibon yuh kabunyan, mu adi kayu pakaimatun hi ma-ma-at ad uwani.
40016004	Gaga-iho kayun tatagun uwani! Mumbaga kayuh pangimatunan yuh kandaman Apu Dios, mu maid di udum hin bokon ya abu nan naat ke Jonah." Nagibbuh diye ot taynan Jesus dida.
40016005	Naagwat da Jesus nah baybay ya ninomnom nadan disipulosna an nakal-iwan dan numbalun hi tinapay.
40016006	Kanan Jesus ke diday "Halipat-an yu ot nan yeast di Pharisee ya nadan Saducee."
40016007	Munhuhummangan nadan disipulos an kanan day "Man-uket kinali nah diye ya kinal-iwan takun numbalun hi tinapay."
40016008	Inilan Jesus di kalkalyon da ot kananay "Makudang di pangulug yun ha-on te tipet hay kamaid di tinapay takuy ihuhummangan yu?
40016009	Kon adiyu pay maawatan? Kon kinal-iwan yu handin nami-angak di liman tinapay ot kanon di liman libun tatagu ya kaatnay kaba di inamung yun natdaan?
40016010	Ya kon kinal-iwan yu bo din pitun tinapay an pinani-ang ku ot kanon di opat an libun tatagu, kaatnan kabay inamung yun natdaan?
40016011	Tipet adiyu maawatan an bokon hay tinapay di kalkalyok ke dakayu hi nangaliyak an halipat-an yuy yeast nadan Pharisee ya nadan Saducee?"
40016012	Ot ahi nuppe maawatan nadan disipulosna an bokon hay yeast an ikamoh tinapay di kalkalyon Jesus, mu nan mipanggep hi ituttudun nadan Pharisee ya nadan Saducee.
40016013	Manatong da Jesus ad Cesarea Philippi ya hinanhanana nadah disipulosna an kananay "Dahdi pey pangalin di tatagu ke ha-on an Panguluwan di tagu?"
40016014	Ya kanan day "Hay udum ya kanan day he-a din hi Juan an mumbonyag ya hay udum ya kanan day he-a din hi Elijah. Wadada boy udum an kanan day he-a din hi Jeremiah weno he-ay oha handidah udum an profetas Apu Dios."
40016015	Ya kanan Jesus ke diday "Dakayu ya-, dahdiyak pe tuwali?"
40016016	Himmumang hi Simon Pedro ot kananay "He-ah Kristo an Imbabalen nan makulug an Dios."
40016017	Kanan Jesus ke Pedroy "He-a Simon an nak Jonah ya umamlong ka te ugge nalpuh nomnom muh naen kinalim, mu impanomnom Apu Dios hi langit ke he-a.
40016018	Ad uwani ya ngadanan dakah Pedro an hay kibalinana ya batu. He-a Pedroy puun di ahi pangulugan di tatagun ha-oy te gapu kediyen kinalim mipanggep ke ha-on. Hidiyen pangulug dan ha-oy ya maid di kabaelan Satanas an mangaan, takon di mate da.
40016019	Idat kun he-ay kalebbengam ta he-ay mangdon nadah aladdun di pun-ap-apuwan Apu Dios ta hay adim abuluton hituh luta ya adi damdama abuluton Apu Dios hi langit. Hay abulutom hituh luta ya abulutona damdamah langit."
40016020	Nagibbuh diyen kinali na ot pakatuggunona didan adida kalkalyon hi udum an hiyah Kristo.
40016021	Kediyen tiempoy nangipainilaan Jesus hanadah disipulosna nah ahi maat ke hiya. Kananay "Mahapul an umeyak ad Jerusalem ya munholholtapak te hay aton nadan mangipangpangulun Judyu ya nadan ap-apun di padi ya nadan muntuttuduh Tugun Moses. Ahiyak pipate, mu hi mikatlun algo ya mamahuwanak."
40016022	Inayagan Pedroh Jesus nah e-elena ot kananan hiyay "Apu, hana ot ta adi iabulut Apu Dios ta adi maat di athina."
40016023	Mu inliggu nan Pedro ot kananay "Mange-ele ka! Umat ka damdaman Satanas. Pinhod mun iadiy mahapul an maat ke ha-on. Hay punnomnom mu ya ugge nalpun Apu Dios, mu nalpuh nomnom di tagu!"
40016024	Ot kanana nadah disipulosnay "Hay tagun pinhod nan mangun-unud ke ha-on ya mahapul an adina ikakaguy nitaguwana tuh luta ya ippol nay punholholtapana gapuh pangun-unudanan ha-on takon di hidiyey lummuh katayana.
40016025	Te hay tagun hay nitaguwana tuh luta ya abuy nonomnomona ya adi midatan hi biyag an maid di poppog na. Mu hay tagun paka-un-unudonak takon di humlun hi katayana ya hiyay midatan hi biyag an maid di poppog na.
40016026	Takon di alan di tagu am-in tun wadah luta ya maid di hilbina hin adi midatan hi biyag an maid poppog na ta mihi-an ke Apu Dios ta inggana. Te hay tagun mihi-an ke Apu Dios ya maid di maat na.
40016027	Ha-on an Panguluwan di tagu ya ahi kami umalin nadah anghel ta matiboy dayaw mi an umat hi dayaw Aman hi Apu Dios. Kediyen aliyak ya humalyaok am-in di tagu ta nadan gaga-ihoy inainat da ya makastigu da ya hanada ken maphod di inainat da ya midatan dah gun-udon da.
40016028	Nomnomon yu tun kalyok an wadadah tun dakayuy adi mate inggana tibonak bo an Panguluwan di tagu ya nan pun-ap-apuwak."
40017001	Nala-uy onom an algo ya ingkuyug Jesus da Pedro ya nadan hintulang an da James ke Juan ot ume da nah natag-en bilid ot ab-abbu dah di.
40017002	Handih wadadah di ya nalumman di ang-ang Jesus an hay angana ya umat nah algo an humili ya hay bulwatina ya numbalin hi makabbayak an humihhili.
40017003	Kal-inadi ya tinibon nadan tulun disipulos da Moses ke Elijah an makihumhummangan dan hiya.
40017004	Ot kumalih Pedron Jesus an kananay "Apu, maphod ta wada takuh tu, ya deket pinhod mu ya miha-ad takuh tu ta mangapyaak hi tulun ab-abbung ta he-ah oha, hi Moses hi oha ya hi Elijah hi oha."
40017005	Handih mungkalih Pedro ya pinghanadi ya waday humilin kulabut an nipottok ke dida ot haniyana dida. Waday kalin nalpun nah kulabut an kananay "Hituwey Imbabalek an impakappinhod ku ya mangipaamlong ke ha-on. Un-unudon yuy kalyona."
40017006	Timmakut da nan tulun disipulos hi nangngolan dan diyen kali ot munlukbub da,
40017007	mu immeh Jesus ot dapaona dida an kananay "Adi kayu tumakut. Tumaddog kayu ot ya abu."
40017008	Mun-ang-aang-ang da ya abunah Jesus an wada.
40017009	Handih mundayyu da ya tinugun Jesus dida an kananay "Adiyu kalkalyon hidiyen tinibo yu ingganay mamahuwanak an Panguluwan di tagu."
40017010	Imbaga dan hiyay "Tipet kanan nadan muntuttuduh Tugun Moses di kah-in di umalih Elijah ta ahi umaliy itud-ak Apu Dios?"
40017011	Kananay "Makulug an kah-in di umalih Elijah ta idadaanay tataguh aliyan diyen itud-ak Apu Dios.
40017012	Mu kalyok ke dakayu an immali mo tuwalih Elijah, mu ugge inimatunan di tatagu ot punholholtapon da ya athidin ha-on an Panguluwan di tagu an punholholtaponak damdaman dida."
40017013	Hay naawatan da ya hi Juan an mumbonyag di kalkalyon Jesus.
40017014	Dimmatong da Jesus hi kad-an nadan tatagun naamung ya imme on ohan taguh kad-ana ot mundukkun ot kananay
40017015	"Apu, homkom anhan nan imbabalek an lalaki ta kaanom di koldana te nahalman di punholholtapana. Nun-ogaogah danum ya apuy.
40017016	In-ek hanadah disipulos mu, mu adida pakakaan."
40017017	Kanan Jesus ke diday "Ag-agam kayun tatagud uwani, antipet gaga-iho kayu ya makudang di pangulug yu? Kon eyak makihkihtun dakayu ta nangamung? Kaatnay pangan-anusak ke dakayu? Iyali yuh tu nan unga."
40017018	Kinalyana nan nihkop ya nakaan ot pumhod nan unga.
40017019	Handih ab-abbu da Jesus ya nadan disipulosna ya kanan dan hiyay "Tipet dakami ke ya adi kami pakakaan kediyen nihkop?"
40017020	Kanana ke diday "Man-uke ya ugge nihamad di pangulug yu. Kalyok ke dakayu, makulug an takon di ittay di pangulug yu umat nah kinaittay di buwan di mustard, mu ta nahamad, damanan deket kanan yuy mit-an nan bilid ya mit-an. Damanan maat di ngannen pinhod yu hin nahamad di pangulug yu.
40017021	Hay umat kediyen nihkop ya kah-in di itpol yun adi mangan nah pundasalan yu ta ahi makaan."
40017022	Handih naamung da Jesus ya nadan disipulos hidid Galilee ya kananan diday "Ha-on an Panguluwan di tagu ya ahiyak alan nadah tatagun
40017023	ahi mamaten ha-on, mu hi katlun di algoh katayak ya mamahuwanak." Handih dingngol nadan disipulosnah tuwe ya u-umyungan da.
40017024	Handih dimmatong dad Kapernaum ya immali da nan mun-amung hi buwis hi kad-an Pedro ot kalyon dan hiyay "Kon oggan mumbayad nan Apu yuh buwis di templo?"
40017025	Hinumang Pedro an kananay "Om." Hinumgop da Pedro nah bale ya namanguluh Jesus an kimmali. Kananay "Simon, dahdiy mumbayad hi buwis hi gubilnu, kon nadan bimmoble weno nadan enakibobleh di?"
40017026	Kanan Pedroy "Hanadan tatagun nakibobleh diy mumbayad." Ya kanan Jesus di "Deket umat hina ya adi mahapul an mumbayad nadan tataguh di hi buwis da. Paddung nan ha-oy an Imbabalen Apu Dios an adi mahapul an mumbayadak hi buwis di templon Apu Dios.
40017027	Mu takon, eka mamunwit ta nan mamangulun bunwitom ya takangom di tokona ot wadah diy pihhu. Alam ta hidiyey ibayad tah buwis di templo ta adida bumoh-ol."
40018001	Kediye ya hinanhanan nadan disipulos Jesus an kanan day "Dahdiy katagtag-ayan hi pun-ap-apuwan Apu Dios?"
40018002	Immayag hi Jesus hi unga ot pataddogonah hinangngab da ot kananay
40018003	"Donglon yu tun kalyok ke dakayu. Kah-in di miummat kayuh u-unga ta ahi nadaman migappat kayuh pun-ap-apuwan Apu Dios.
40018004	Hay tagun ipababa nay adol na an umat tuh unga ya hiyay katagtag-ayan hi pun-ap-apuwan Apu Dios.
40018005	Hanan tagu an mamhod hi u-unga gapun ha-on ya ha-oy di pohdona.
40018006	Hanan tagun hiyay humlun hi punliwatan ya pangiwalongan di ka-kulug na hi pangulug nan ha-oy ya kudukdul nay tayunan di bagang na hi ongal an batu ya inggah baybay.
40018007	Mahmok day tatagu hituh luta te wadaday humauhaul ke dida ta munliwat da. Wada tuwaliy athidi, mu makakkahmok hanan tagun humauhaul hi ibbana te nahalman di kastiguna.
40018008	Deket hay huki weno hay takleyuy humlun hi punliwatan yu ya kudukdul nay putulon yu ta iwele yu. Kudukdul nay maid di ohan takleyu weno hukiyu mu ta waday mikadwah biyag yu mu nan e wadan duway takleyu ya hukiyu, yaden ekayu umen nah apuy an adi mad-op.
40018009	Deket hay matayuy humlun hi punliwatan yu ya kudukdul nay duk-iton yu ta iwele yu. Kudukdul nay maid di ohan matayu mu ta waday mikadwan biyag yu mu nan e wadan duway matayu, yaden ekayu umen nah apuy hi impierno.
40018010	Tibon yu ta adiyu pihulon takon di oha hantudah u-unga te kalyok ke dakayu an nadan anghel dan mangipappaptok ke dida ya wadadat nangamung hi kad-an Apu Dios hi langit.
40018011	[Ha-on an Panguluwan di tagu ya immaliyak hituh luta an mangibaliw hi naliwat.]
40018012	Nganney aton di ohan tagun waday hinggatut hi karnerona ya natalak di oha? Hay atona ya tayanana nan nahiyam ta hiyam an karnerona nah ena nangipattolan ta ena hamakon hidiyen natalak.
40018013	Ya deket hinamak na nan ohan natalak ya ong-ongal di amlong na ketuwen ohan karneron natalak mu hay amlong na hanadah nahiyam ta hiyam an ugge natalak.
40018014	Athidi damdama ke Aman hi Apu Dios hi langit an adina pinhod an waday matalak, takon di ohan taguna.
40018015	Deket waday numbahul ke dakayu ya ume kayuh kad-ana ta deket ab-abbu kayu ya ipainila yun hiyay bahul nan dakayu, ta deket muntutuyuh bahul na ya maphod boy pun-hintulangan yu.
40018016	Mu deket adina abuluton ya umayag kayuh oha weno duwan tatagu ta waday muntistiguh panugunan yun hiyah numbahulana.
40018017	Mu deket kapyanan adina donglon di panugun yu, kalyon yu hanadah ibbayun mangulug ta diday manugun ke hiya ya deket kapyanan adina donglon ya adiyu mo ibilang hidiyen tagu an ibbayun mangulug.
40018018	Kalyok ke dakayu, am-in di adiyu abuluton hituh luta ya adi damdama abuluton Apu Dios hi langit. Hay abuluton yu tuh luta ya abulutona damdamah langit."
40018019	Kanan bon Jesus di "Deket ihummangan di duwan taguy pinhod dan ibagah dasal da ya aton Ama an deh langit.
40018020	Te hanah kad-an di duwa weno tulun naamung an mundayaw ke ha-on te hay pangulug da ya wadaak hi kad-an da."
40018021	Immeh Pedroh kad-an Jesus ot kananay "Apu, mamingkaat an pakomaak di ibbak an mumbahubahul ke ha-on? Mamimpitu?"
40018022	Kananay "Bokon mamimpitu ya abu, mu mamimpitu nan napitu."
40018023	In-ingngon Jesus di pun-ap-apuwan Apu Dios hi ohan ap-apu an kananay "Wada nan ohan ap-apun pinhod nan bayadan nadan muttatyu nay inutang dan hiya.
40018024	Inala na nan nangitudokanah utang ot paayag na nan ohan muttatyuna an linibuy utang na.
40018025	Adi pakabayad te maid pihhuna ot kanan nan apunay `Mahapul an migattang dan am-in an hin-am-a ya am-in di wadan dida ta pamayad nah utang na.'
40018026	Mu nundukkun nan muttatyuh hinangngab nan apuna ot kananay `Homkonak, had-om anhan ta ahik tu bayadan am-in.'
40018027	Himmok nan apuna nan muttatyuna ot ipaena an kananay `Takon di adina kattog bayadan hidiyen utang na!'
40018028	Imme nan muttatyu ot damuwonah dalan nan paddung nan muttatyun impautanganah hinggatut an pihu ot podnona ot hoklona an kananay `Bayadam nan inutang mun ha-oy.'
40018029	Nundukkun hidiyen muttatyu ot kananay `Had-om anhan ta ahik bayadan.'
40018030	Mu adi tobalon nan muttatyu ot ena pikalabut ot ya abu nan ibbanan muttatyu ta ingganay boklaona nan utang na.
40018031	Tinibon nadan ibbanan muttatyuh diyen naat ya adida pinhod, kinali eda idatdatong nah apuda.
40018032	Ipaayag nan apudah diyen muttatyuna ot kananay `Gaga-iho kan muttatyu! Uggek impabayad nan utang mu te numpahpahmok kan ha-on.
40018033	Gulat na ot damdama ya waday homok mu nah ibbam an muttatyu.'
40018034	Ot gapu bungot nan apuda ya impikalabut na ta nangamung di pamoklaanan am-in hi utang na."
40018035	Ot ahi kanan Jesus di "Athidiy aton Apu Dios an deket adiyu pakomaan di bahul di ibbayu ya adina damdama pakomaan di liwat yu."
40019001	Nagibbuh diyen intuttudun Jesus ot taynan dah diyen bobled Galilee ot ume dad Judea an inagwat da nan wangwang an Jordan.
40019002	Nikuyug day dakkodakkol an tatagu ot kaanonay dogon nadan mumpundogo.
40019003	Wadaday immalin Pharisee an mamatnan Jesus hin mihallay panumang na ot kanan day "Kon iabulut di tugun takun Judyu an ibolhen di lalakiy inayana takon di nganney kalyonah gapuna?"
40019004	Kanan Jesus di "Kon uggeyu naawatan nan impitudok Apu Dios an kananay `Handih lappuna ya lintun Apu Dios di ohan lalaki ya ohan babai'?
40019005	Hituwey gapuna an hay lalaki ya taynana da amanan inana ta mun-addum nah inayana ta kay da mo oha."
40019006	Kanan bon Jesus di "Deket mun-addum datuwen duwa ya adida mo duwa, mu kay da oha ta adi mabalin an e punhi-anon di taguy impun-addum Apu Dios."
40019007	Kanan bon nadan Phariseey "Mu tipet kanan Moses nah tugunay damanan ibolhen di lalakiy inayana hin kapyaon nay papel hi pangibolhayana ya ahina intud-ak nan babai?"
40019008	Ya kanan Jesus ke diday "In-abulut Moses te namahig kayu an adi kayu matuttuduwan, mu handih lappunah nunlutuwan Apu Dios hi am-in ya uggena in-abulut di athidi.
40019009	Kalyok ke dakayu an hay lalakin ibolhe nay inayana ta mumbintan ya maliwat te inhuyop nay udum an babai an bokon nan namangulun inayana. Hay ya abu lebbeng nan pumbolhayan di himbale ya hin inhuyop di inayan di bokona inayan."
40019010	Ya kanan nadan disipulos nay "Deket athina, kudukdul nay adi malahin."
40019011	Ya kanan Jesus ke diday "Adinadaman am-in di tagu ya adida malahin te abuna nadan indatan Apu Dios hi gahat an adi malahin.
40019012	Dakol di gapunah adi kalahinan di tagu te wadaday nitungon adinadaman malahin. Hanadan udum ya adida malahin te dinadag di ibbadan tagu dida ya wadaday udum an adida malahin te in-ohha day nomnom da hi ngunuda mipanggep ke Apu Dios. Dakayun adi malahin te hay ngunuyu mipanggep ke Apu Dios ya maphod hin hidiyey un-unudon yu."
40019013	Wadaday tatagun nun-iali day imbabale dah kad-an Jesus ta eda ipadapan hiya ya idasalana bo dida, mu inhong-ak nadan disipulosna dida.
40019014	Mu kanan Jesus di "Adiyu iadiy aliyan di u-ungan ha-on. Hanadan migappat hi pun-ap-apuwan Apu Dios ya hay umat ke datuwen u-ungay pangi-eda."
40019015	Inhakmonay taklenah uluda ot idasalana dida ot ahina taynan dida.
40019016	Indani ya immaliy ohan taguh kad-an Jesus ot kananay "Apu, nganney maphod an atok ta midatanak hi biyag an maid di poppog na?"
40019017	Kanan Jesus ke hiyay "Tipet ha-oy di pangibagaam hi maphod? Hi Apu Dios ya abuy maphod. Deket pinhod muy biyag an maid di poppog na ya un-unudom di tuguna."
40019018	Kanan nan taguy "Nganney tugun Apu Dios an un-unudok?" Kanan Jesus di "Adika pumate, adim ihuyop di bokon mu inayan, adika mangako, adika munlangkak.
40019019	Un-unudom da amam ke inam ya pohdom di ibbam an tagu umat hi pamhod muh adol mu."
40019020	Ya kanan nan taguy "Am-in datuwen tugun ya inun-unud ku. An wada pay di nungkudangak?"
40019021	Kanan Jesus ke hiyay "Deket pinhod mun maid di kudang mu hi hinangngab Apu Dios ya em igattang am-in di limmum ta idat mu nan pihhun nunggattangam hanadah nawotwot ot ongal di kinadangyan muh langit. Hituwey atom ya ahika niunud ke ha-on."
40019022	Hi nangngolan nan tagun diye ya imme an u-umyungan te ongal di kinadangyana.
40019023	Kanan Jesus hanadah disipulos nay "Nomnomon yu tun kalyok. Naligat di kadangyan an migappat hi pun-ap-apuwan Apu Dios.
40019024	Kalyok ke dakayu an naligat di kadangyan an migappat hi pun-ap-apuwan Apu Dios mu hay hogpan di kamel hi tolok di bilat."
40019025	Dingngol nadan disipulos hidiyen kinalina ya masdaaw da ot kanan dan hiyay "Dahdi moy mibaliw?"
40019026	In-ang-ang Jesus ke dida ot kananay "Hay tagu ya adina kabaelan an mangibaliw hi adol na. Hi Apu Dios ya abuy mangibaliw hi tagu te hiya ya makandama an atonan am-in."
40019027	Ya kimmalih Pedro an kananay "Apu, dakami ya-, inwalong min am-in ot miunuunud kamin he-a. Nganney gun-udon mi?"
40019028	Kanan Jesus ke diday "Donglon yu tun kalyok ke dakayu, hantuh kahannotan am-in tun wadad uwani ya ha-oy an Panguluwan di taguy ahi umbun nah ubunan di ap-apu. Ahi kayu makib-un ke ha-on an munhumalyah tanud nadan himpulut duwan imbabalen Israel.
40019029	Hanan tagun tinaynanay balena, tutulang na, aammod na, imbabalena ya payona gapuh pangun-unudan nan ha-oy ya dakol di midat ke hiya ya midatan hi biyag an maid di poppog na.
40019030	Dakol day tatagun mibilang an natag-ed uwani an diday ahi nakababba ya dakol day nakababba ad uwani an diday ahi mibilang an natag-e."
40020001	Nun-ab-abig hi Jesus an kananay "Hay kialigan di pun-ap-apuwan Apu Dios ya nan tagun waday laguntana an himmalaman an e maniboh mungngunuh di.
40020002	Ya wadaday hinamak na ot ihuhummangan day tangdanon di ohan taguh ohan algo ot pungngunuwona dida.
40020003	Nunggaway algo ot umeh malkadu nan tagu ya wadada boy tatagun maid di at-atton da.
40020004	Ot kananan diday `Ume kayu ta ekayu mungngunuh laguntak ta tangdanan dakayuh ustu.'
40020005	Ot ume da nan tatagun e nungngunu. Indait maal-algo ya wadada boy inayaganan mungngunu. Athidi bo dih nahimbatangan.
40020006	Mungkahilong ot ume bo nah malkadu ya wadada boy tinibo nah tatagun muntattaddog ot kananan diday `Tipet pakawaon yuy ohan algo?'
40020007	Ya kanan dan hiyay `Maid di mangayag ke dakamih emi pungngunuwan.' Ot kananan diday `Deket athina ne makayu ta ekayu mungngunuh laguntak.'
40020008	Nahilong mon diye ya impaayag nan kon lagunta nan mumpaptok hi laguntana ot kananay `Ayagam nadan mungngunu ta idat muy tangdan da. Pamanguluwom an idat di tangdan nadan nanguddidin nungngunu ta ahim idat di tangdan nadan namangulu.'
40020009	Immali da nan nanguddidin nungngunu ot idat nay himpipihu an hidiyey tangdan dah hin-algo.
40020010	Immali da nan namangulun nungngunu ya kanan da pe on ong-ongal di tangdan da, mu adi te hin-oh-an pihu damdama.
40020011	Indai ya mundiklamu da an kanan day
40020012	`Hanadan nanguddidi ya hin-olas ya abuy nungngunuwan da ya dakami ke ya inlappu mih biggatna ta napopotangan kami ya antipet nun-iingngoy tangdan mi?'
40020013	Mu kanan nan kon lagunta nah oha ke diday `Ibak, ugge dakayu dinalogat te hidiyey inhuhummangan takun tangdan yuh hin-algo.
40020014	Alan yu ot ya abu ta umanamut kayu. Nangamungak hin kanak di iingngok di tangdan nadan nanguddidi nah tangdan yun namangulu.
40020015	Nangamungak hi pangiatak hi pihhuk. Kon umamo kayu te himmok ku dida?'"
40020016	Ot kanan bon Jesus di "Athinay ahi maat hi udum hi algo an nadan tatagun nakababba ad uwani ya diday ahi mibilang an natag-e, ya nadan mibilang an natag-e ad uwani ya diday ahi nakababba.''
40020017	Handih mange da Jesus ad Jerusalem ya inayagana nadan disipulosna ot handih ab-abbu da ya kananan diday
40020018	"Deyan ume takud Jerusalem an ahik kadpapan an Panguluwan di tagu ta mieyak hi kad-an di ap-apun di padi ya hanadah muntuttuduh Tugun Moses. Kalyon day mahapul an mateyak
40020019	ya ipaboltanak hanadah bokon Judyu ta diday mamaten ha-on. Ahiyak taltalanggaan ya punhoplat ne ahiyak impatak hi krus ta mateyak, mu hi mikatlun algo ya mamahuwanak."
40020020	Hanan inayan Sebedi an ibbana nadan duwan imbabalena ya imme dah kad-an Jesus ot mundukkun an kananay "Wada anhan di ibagak ke he-a."
40020021	Kanan Jesus di "Nganneh diye?" Kananay "Ahim anhan pab-unon tun duwan imbabalek hi winawwan mu ya hi iniggid mu hantuh pun-ap-apuwam."
40020022	Mu kanan Jesus di "Uggeyu kattog inilay pun-ibaga yu. An pakaippol kayun munholtap hi ahik holholtapon?" Ya kanan dan hiyay "Pakaippol kami."
40020023	Ot kanana bon diday "Makulug an ahi kayu munholholtap umat hi punholholtapak, mu hay ke ahi makib-un ke ha-on ya bokonak an mamili, mu hi Aman hi Apu Dios di ahi mangipab-un hanadah pinilina tuwali."
40020024	Dingngol nadan himpulun disipulos hidiye ya bumobboh-ol da hanadah duwan hintulang.
40020025	Ot ayagan Jesus didan am-in ot kananay "Inila yu an hay aap-apu ya mandalan day tatagu ya hay pinhod day maunud te diday ap-apu.
40020026	Mu adi athidin dakayu. Deket waday ohan dakayu an pinhod nan hiyay katagtag-ayan ya mahapul an hiyay kay muttatyun nadan ibbana.
40020027	Ya deket wada nan pinhod nan hiyay mun-ap-apu ya mahapul an mumbalin an kay muttatyu.
40020028	Umat ke ha-oy an Panguluwan di tagu an immaliyak an punmuttatyun am-in di tagu, bokon hay mun-ap-apu. Immaliyak an mangikateh boklan di liwat di tagu ta mibaliw da."
40020029	Puntayanan da Jesus nan bobled Jerico ya niunud day dakol an tatagu.
40020030	Wadaday duwan nakulap an um-umbun nah pingngit di kalata ya dingngol dan mungkala-uh Jesus ot muntukuk da an kanan day "Apu an tanud David, homkon dakami anhan!"
40020031	Pun-ihong-ak nadan tatagu dida ta umop-opya da ot, mu pun-olot da ot ya abuy tukuk da an kanan day "Apu an tanud David, homkon dakami anhan!"
40020032	Immohnong hi Jesus ot ayagana dida ot kananay "Nganney pinhod yun atok ke dakayu?"
40020033	Kanan day "Apu, pinhod min pakatibo kami."
40020034	Himmok na dida ot dapaonay matada ya pinghanadi ya pakatibo da ot miunud dan hiya.
40021001	Manatong da Jesus ad Jerusalem an wadadad Betpage nah bilid an Oliba ya impamangulunay duwah disipulosna.
40021002	Kananan diday "Ekayun dih boble ot waday tibon yun nigakod an hin-inan kabayu. Ubadon yu ta iali yuh tu.
40021003	Deket waday kumalin dakayu ya kanan di `Mahapul Apu taku' ot iabulut na."
40021004	Naat hituwe ta umannung di kinalin din profetas an kananay
40021005	"Kalyom hanadah tatagud Jerusalem an tuwe mo nan Patul da an impababa nay adol na ot muntakke hi ka-ongalna an kabayu."
40021006	Inun-unud nadan duway kinalina.
40021007	Inala da nan kabayu ot iedan Jesus. Ot iap-ap day bulwatidah odog nan ka-ongalna an kabayu ot mitakkeh Jesus.
40021008	Hanadan dakol an tatagu ya kinaan day oddan di bulwati da ot pun-iap-ap da nah kalatan dalanona. Hanadan udum ya eda nangalah tubun di kaiw ot dadiyey nun-iaplag da nah dalanona hi pundayaw dan hiya.
40021009	Hanadan tatagun namangulu ya hanadan mituntun-ud ya pun-itkuk day pundayaw dan hiya an kanan day "Madayaw hantun tanud David. Madayaw hantun intud-ak Apu Dios. Takon nadan wadah langit ya daydayawon da."
40021010	Handih dimmatong da Jesus ad Jerusalem ya namodwong day tataguh di an kanan day "Dahdih tuwen tagu?"
40021011	Kanan nadan dakol an tatagun nikuyug ke hiyay "Hi Jesus an iNasaret ad Galilee an profetas Apu Dios."
40021012	Hinumgop hi Jesus nah templo ot palah-unonan am-in nadan gumatang ya munggattang hanah bohongna. Hinukwangngi nay lamesaan nadan munhannot hi pihhu ya nadan ubunan di munggattang hi paloma
40021013	ot kananan diday "Impitudok Apu Dios an kananay `Hay balek ya pundasalan', mu impumbalin yuh punggattangan yu ta pangakawan yuh pihhun nadan umalin mundasal."
40021014	Imme nadan nakulap ya nadan napilay hi kad-an Jesus nah templo ot kaanonay kulap da ya pilay da.
40021015	Mu hanadan ap-apun di padi ya hanadan muntuttuduh Tugun Moses ya bimmoh-ol da te tinibo da nan maphod an inainat na ya dingngol da nan itukutukuk nadan u-unga an kanan day "Madayaw kan tanud David."
40021016	Ot kanan dan hiyay "An adim donglon di itukutukuk da?" Ya kanan Jesus ke diday "Dongdonglok. Mu kon uggeyu binidbid nan nitudok an kananay `Takon di u-unga ya natuttuduwan dah maphod an pundayaw.'"
40021017	Timmayan ot umed Betania ot mun-iyan dah dih ohan hilong.
40021018	Handih mungkibangngad da Jesus ad Jerusalem hi kabigatana ya naagangan.
40021019	Tinibona nan kaiw an fig nah pingngit di kalata ot ena tibon di bungana mu maid. Abunay tubunan wada ot kanana nah kaiw di "Adika mo bumunga!" Hingkatang ya nakleng di tubun nan kaiw.
40021020	Tinibon nadan disipulos nah diyen naat ya namodwong da. Kanan day "Tipet pinghanadi ya nakleng di tubun tun kaiw?"
40021021	Ya kanan Jesus ke diday "Nomnomon yuh tuwe, deket waday pangulug yun Apu Dios ya hin adi kayu munhalinduwa ya damanan aton yu tun inat ku tuh kaiw. Bokon hidiye ya abu, mu damana bon deket kanan yu nah bilid di `Mit-an ka nah baybay' ya mit-an.
40021022	Takon di nganney ibaga yuh dasal yun Apu Dios ya atona hin waday pangulug yu."
40021023	Nibangngad hi Jesus nah templo ot muntuttudu ya immali nadan ap-apun di padi ya nadan mangipangpangulun Judyu ot kanan dan hiyay "Nganney lebbeng mun mangat am-in nah at-attom? Deket waday lebbeng mu, dahdiy nangidat?"
40021024	Hinumang na dida an kananay "Wada ni-an di hanhanak ke dakayu ta deket humangon yu ya humangok damdama nan ibaga yu mipanggep hi lebbeng ku.
40021025	Dahdiy nangitud-ak ke Juan an e mumbonyag, hi Apu Dios weno hay tagu?" Kinalin Jesus hidiye ya munhuhummangan da an kanan day "Nganney ihumang taku? Deket kalyon takuy `Hi Apu Dios' ya ahina kalyon di `Ya tipet uggeyu kinulug hi Juan?'
40021026	Deke bot kalyon takuy `Hay tagu' ya katatakut bo hantudah tatagu te kulugon dan hi Juan ya profetas Apu Dios."
40021027	Ot kalyon da mon Jesus di "Toan, uggemi inila." Ot kanan Jesus ke diday "Deket athina ya adik bo damdama kalyon ke dakayuy nangidat hi lebbeng ku."
40021028	Waday inab-abig Jesus ke dida an kananay "Nomnomon yu tun ab-abigok. Wada nan tagun duway imbabalenan lalaki. Kanan amada nah panguluwan di `Ume kat eka mungngunud uwani nah lagunta.'
40021029	Mu kanan nan panguluwan di `Adiyak pe.' Mu indani kaya ya imme.
40021030	Kanana bo nah mikadwan imbabalenay `Ume kat eka mungngunuh lagunta.' Ya kananay `Om, umeyak.' Mu ugge kaya imme."
40021031	Ot kanan Jesus ke diday "Dahdiy nangun-unud ke amada?" Kanan nadan ap-apuy "Hanan panguluwan." Kanana ke diday "Makulug an dakayu ya mialig kayu nah mikadwan imbabalen nan tagu. Hanadan gaga-ihon tatagu an dadiye nadan mun-amung hi buwis ya binabain pabpabbayad day adol dah linalaki ya kudkudukdul da mu dakayu ya nalaklaka dan migappat hi pun-ap-apuwan Apu Dios.
40021032	Te immalih Juan an mumbonyag ot ituddunan dakayuy maphod an pangi-en un-unudon, mu uggeyu kinulug. Ot hanada ot ya abun mun-amung hi buwis ya hanadan binabain pabpabbayad day adol day nangulug ke hiya. Ya takon di inila yun kinulug dah diyen intuttudu na ya uggeyu kinulug ya ugge kayu nuntutuyuh liwat yu.
40021033	Donglon yu bo tun ab-abigok ke dakayu. Waday ohan tagun nuntanom hi grapes hi laguntana. Inaladana ot mangapyah pungkopalan ya nangapya boh natag-en pungguwalyaan. Ot piabang na ot ahi umeh udum an boble.
40021034	Handih nadatong nan grapes ya intud-ak na nadan muttatyuna ta eda alan di dowana.
40021035	Mu dimpap nadan mun-abang datuwen binaal nan muttatyu ot pumbakdungan day oha, nuntugmilan day oha ya pinate day oha.
40021036	Immitud-ak boh dakdakol hi muttatyuna, mu athidi boy inat dan dida.
40021037	Indani ya nan imbabalenay intud-ak na te kananay `Agat tun imbabalek di itud-ak ku. Inilak ot lispituhon da.'
40021038	Mu tinibon nadan mun-abang nan imbabalen nan kon luta ya kanan day `Tuwe nan imbabalenan mamoltan tuh lutana. Agat patayon taku ta ditakuy mangibagi tuh boltanona.'
40021039	Dimpap da ot ie dah bah-el nan lagunta ot patayon da."
40021040	Ot kanan Jesus hanadah tataguy "Nganney nin moy aton nan kon luta hanadah mun-abang hin umali?"
40021041	Kanan day "Patayona dida ya ipaabang na nan lagunta hanadah tatagun mangidat hi dowana hin nadatong."
40021042	Kanan Jesus ke diday "Deket athina ya tipet uggeyu naawatan nan nitudok an kananay `Nan batun binalon nadan mangapyah bale ya hidiye ot ahan di nahamad an ikapyah bale an pinilin Apu Dios. Hidiyen inat na ya maphod peman.'"
40021043	Kanana boy "Impaboltan Apu Dios ke dakayun Judyu nan pun-ap-apuwana, mu ahina bangngadon ta ipaboltana hanadah tatagun mangun-unud ke hiya.
40021044	Hay tagun mun-oga kediyen batu ya ahi mungkagi-uy gunit na ya hay tagun kag-ahan diyen batu ya magmik."
40021045	Hanadan ap-apun di padin di Judyu ya hanadan Pharisee ya inila dan diday nangipadngolan Jesus ke datuwen inab-abig na,
40021046	kinali eda ot dopapon, mu tumakut da hanadah tatagun mangulug an hiya ya profetas Apu Dios.
40022001	Wada boy inab-abig Jesus hanadah tatagu an kananay
40022002	"Hay pun-ap-apuwan Apu Dios ya mialig nah patul an indadaanay pungkasalan nan imbabale nan lalaki.
40022003	Intud-ak na nadan muttatyuna ta eda mun-ayag hi tatagun makihamul, mu maid di immali.
40022004	Ot umitud-ak boh muttatyuna ta eda kalyon hanadah naayagan an kanan day `Umali kayu mo ta ekayu makihamul nah kasal. Naklong di nuwang ya baka ya nidadaan am-in di makan.'
40022005	Mu hanadan naayagan ya adida hangudon di kinalin nadan intud-ak nan patul. Waday oha on waday pangayana. Hay oha ya immeh payona. Hay oha ya ena impaptok di igattang na.
40022006	Hanadan udum an naayagan ya dimpap da nadan muttatyun e nangayag ke dida ot pumpadngolan da dida ya pinate da dida.
40022007	Dingngol nan patul hidiyen inat da hanadah muttatyuna ya bimmubbungot ot itud-ak na nadan tindaluna ot eda patayon nadan namate hanadah muttatyuna ot gobhon day babaleda.
40022008	Inayagan bon nan patul nadan udum an muttatyuna ot kananay `Nidadaan di hamulon hi kasal nan imbabalek, mu ugge immali nadan ek impaayag ta deyan muntutuyuwak an nangayag ke dida.
40022009	Kinali ume kayu mo kattog nadah kalata ta am-in di tagun tibon yu ya ayagan yu dida.'
40022010	Ot ume nadan muttatyu ot ayagan dan am-in di tatagu, gaga-iho ya maphod, ta dakkodakkol moy tatagun e nakihamul.
40022011	Imme nan patul ot ena tibon nadan tatagu ya waday ohan ugge numbulwatih bulwatin di e makikasal.
40022012	Ot kanan nan patul ke hiyay `Nganney inat mu an hinumgop hitu yaden uggeka numbulwatih umat nah bulwatin di e makikasal?' Mu adi kumali nan tagu te bimmain.
40022013	Ot kanan nan patul di `Baludon yu tun tagu ta iwele yu nah tapol. Mihdi ta kumogakoga ya kotokotomonay bab-ana.'"
40022014	Ot kanan bon Jesus di "Umat hidiy pun-ap-apuwan Apu Dios an dakol day naayagan, mu o-oha day napilin umeh di."
40022015	Tinaynan nadan Phariseeh Jesus ot eda ihuhummangan di pamatnaan dan hiya, ta deket waday mihallah kalyona ya hidiyey ipabahul dan hiya.
40022016	Intud-ak dah kad-ana nadan udum an mangun-unud hi pangi-eda ya nadan udum an tatagun Herod. Kanan dan hiyay "Apu, inilami an makulug am-in di kalyom ya ituttudum di makulug an pangi-en Apu Dios. Adika mihapitan hi kalin di tatagu ya adim hangudon di kinatagun di dahdih diye.
40022017	Pinhod min mahmahan ke he-a hin miabulut hi Tugun Moses di pumbayadan takun Judyu hi buwis nah ap-apud Roma."
40022018	Mu inilan Jesus an manmannibo dah ipabahul dan hiya. Ot kananan diday "Langkak yu! Antipet eyak patpatnaan ke dakayu?
40022019	Ukaton yu nan kalang an eyu pumbayad hi buwis ta tibok." Tinibon Jesus ya kananay
40022020	"Dahdiy kon anga ya kon ngadan di wada tuh kalang?"
40022021	Ya kanan day "Hi Cesar." Ot kanan Jesus di "Idat yun Cesar di lebbeng nan midat ke hiya ya idat yun Apu Dios di lebbeng nan midat ke hiya."
40022022	Hi nangngolan dan diyen impanumang na ya namodwong da ot mange da.
40022023	Kediyen algo ya wadada boy immalin Saducee hi kad-an Jesus an dadiye nan mangalin adi mamahuwan di nate. Kanan dan hiyay
40022024	"Apu, hay intudok Moses ya kananay deket nalahin di ohan lalaki ya nate an maid di imbabaleda nah inayana ya mahapul an bintanon di ohan tulang nan lalaki nan nabalun babai, ta deket mun-imbabale da ya mibilang an imbabalen nan nate.
40022025	Ot nganney innun tuwe? Wadaday pitun hintutulang an linalaki. Nalahin nan panguluwan ya nate, mu maid di imbabaleda.
40022026	Binoltan nan nikadwa ya nate, mu maid boy imbabaleda. Athidi boy naat nah nikatlu. Numboboltanan dan am-in, mu nate da an maid di imbabale dan am-in.
40022027	Indani ya nate mo nan babai.
40022028	Hantuh kamahuwan di nate, dahdiy moy ahi kon inayan nah babai an deyan am-in da ya in-ine da?"
40022029	Mu kanan Jesus di "Hinaey nihallaan yu. Hinaey kainilaana an adi kayu pakaawat hi impitudok Apu Dios ya hay kandamana.
40022030	Hantuh kamahuwan di nate ya umat da hanadah anghel hi langit an maid di mun-iine.
40022031	Wada boy ohah kalyok mipanggep ketuwe. Kon uggeyu naawatan nan impitudok Apu Dios an kananay
40022032	`Ha-oy di Dios da Abraham, hi Isaac ya hi Jacob.' Hay kibalinan diye ya hiyay Dios di matagu, bokon hay nate."
40022033	Dingngol nadan tataguh diyen intuttuduna ya namodwong da.
40022034	Hanadan Pharisee ya dingngol dan adi pakahumang nadan Saducee nah kinalin Jesus ot maamung dah kad-ana.
40022035	Waday oha hanadah Pharisee an abugadu an pinhod nan patnaan hi Jesus
40022036	ot kananay "Apu, nganney umanhan an tugun Apu Dios?"
40022037	Kanan Jesus ke hiyay "Hi Apu Dios di umanhan an pohdon taku ya am-in di nomnomon ya aton, ya inomnom am-in ke hiya.
40022038	Hituwey umanhan an Tugun Apu Dios.
40022039	Hay mikadwa ya `Pohdon yuy ibbayun tagu umat hi pamhod yuh adol yu.'
40022040	Am-in nan Tugun Moses ya hanadan intuttudun handidan profetas ya nipuun ke datuwen duwan tugun Apu Dios."
40022041	Hanadan Pharisee ya nanongnan naamung dah kad-an Jesus ot kananan diday
40022042	"Nganney pangali yuh mipanggep ke Kristo? Dahdiy nahlagana?" Ya kanan dan hiyay "Hi David."
40022043	Kanan Jesus ke diday "Hin hi David, tipet kanan David di hiyay Apu na? Nan Espiritun Apu Dios di nangipanomnom ke David ketuwen kinali na an kananay
40022044	`Kanan Apu Dios nah Apuk di "He-ay umbun hi winawwan ku ingganay apputok am-in di buhul mu." '
40022045	Nomnomon yu ke, deket kanan David di hi Apunah Kristo, nganney innunan hi Kristo ya tanud David?"
40022046	Ya maid di panumang dan Jesus ot adida mo ipidpidwan bagbaga-an te bumain dah oggana panumang.
40023001	Kanan Jesus hanadah tatagu ya hanadah disipulos nay
40023002	"Hanadan muntuttuduh Tugun Moses ya hanadan Pharisee ya waday kalebbengan dan mangituttuduh Tugun Moses.
40023003	Kinali takon di un-unudon yuy ituttudu da te maphod, mu adiyu un-unudon di aton da te hay aton da ya adi miunnud hi ituttudu da.
40023004	Ya tagan day udum nah tugun ta maligatan di tatagun mangun-unud, mu takon di dida ya adida pakaun-unud yaden maid di homok dah tatagu.
40023005	Am-in di aton da ya patpatibo da ya abu. Ibobod dah uluda weno hi takleda nan nitudok an kalin Apu Dios ya dukkadukkayon day bulwatida ta imatunan di tatagu dida an mittulu da peman.
40023006	Pinhod da bon diday umbun hi ubunan di madayaw an tagu hi simbaan ya nah waday hamul,
40023007	ya pinhod dan abun pitpitbal nah malkadu an kawad-an di dakol an tatagu. Pinhod da bon mingadanan hi mittulu.
40023008	Mu dakayu ya maid di e mingadanan hi mittulu te nun-iingngo kayun am-in ya oha ya abuy mittuluyu.
40023009	Ya maid di eyu ingadanan hi Ama tuh luta te oha ya abuy Ama takun wadah langit.
40023010	Maid bo ke dakayuy mangali an hiyay Apu te oha ya abuy Apu yun hi Kristo an pinilin Apu Dios an mangipaptok am-in hi tagu.
40023011	Nan natag-ey saad nan dakayu ya hiyay muttatyu yu.
40023012	Nan tagun mumpatag-e ya hiyay ahi mipababa, ya nan tagun mumpababa ya hiyay ahi mipatag-e.
40023013	Dakayun Pharisee an muntuttuduh Tugun Moses ya makallangkak kayu. Mahmok kayu. Makastigu kayu te adiyu ituttuduy innun di tagun migappat hi pun-ap-apuwan Apu Dios. Hay kakulugana ya adiyu pinhod an migappat ya iadiyu nadan tuttuduwan yun migappat takon di pinhod da.
40023014	[Dakayun Pharisee ya dakayun muntuttuduh Tugun Moses ya makahmok kayu te makastigu kayu. Makallangkak kayu. Deket mundasal kayu ya dukkadukkayon yu ta kay kayu makakullug an makaphod yaden deman ot an dakayuy munhaul hanadah nabalun binabai ta pun-ala yuy limmuda. Hidiyey gapunan nahalman di ahi pangastigun Apu Dios ke dakayu.]
40023015	Dakayun Pharisee ya dakayun muntuttuduh Tugun Moses ya makallangkak kayu. Mahmok kayu te makastigu kayu. E kayu dumanallanan an e muntuttuduh nungkidadawwin boble, takon di nah bah-el di baybay, mu deket waday nangun-unud hi ituttudu yu ya namam-a ot di kinagaga-iho da ta umat dan dakayu, ta hidiye nan makastigu da damdamah impierno.
40023016	Nahalman di kastiguyu te umat kayu nah nakulap an mangipanguluh ibbanan nakulap te ituttudu yun deket insapatan di taguy kalina nah templo ya takon di adina aton hidiyen insapatana ya adi maliwat. Ya kalyon yu boy mu deket insapatana nah balituk an wadah templo ya mahapul an atonah diye te maliwat hin adina aton.
40023017	Mu hidiyen ituttudu yu ya nihalla ya maid tuwaliy inila yu te umat kayu nah nakulap. Antipet kanan yuy nabalol nan balituk mu nan templo? Nan balituk ya nabalol ya abu ke Apu Dios te wada nah templo.
40023018	Hay intuttudu yu bo ya kanan yuy deket waday insapatan di tagu nah altar ya takon di adina aton hidiyen insapatana ya adi maliwat. Mu deket nan midat ke Apu Dios di pangisapataana ya mahapul an atona nan hinamad nan kali te deket adina aton hidiye ya maliwat.
40023019	Kay kayu tut-uwa nakulap. Adi nabalol nan midat ke Apu Dios mu nan altar. Nan midat ke Apu Dios ya nabalol ya abu te wada nah altar.
40023020	Deket nah altar di pangisapataan di tagu ya bokon hidiye ya abuy nangisapataana, mu insapata na damdama nah wadah di ya hidiye nan mahapul an atona.
40023021	Athidi bo nah templo an deket kediyey pangisapataan di tagu ya hi Apu Dios damdamay nangisapataana te wadah dih Apu Dios.
40023022	Deket hi langit di pangisapataan di tagu ya insapatana damdaman Apu Dios ya nah ubunana.
40023023	Dakayun muntuttuduh Tugun Moses ya dakayun Pharisee ya makallangkak kayu. Mahmok kayu te makastigu kayu. Man-ut umidaidat kayuh intanom yu ke Apu Dios, mu adiyu un-unudon di importante an ituttudun nan tugun. Adiyu homkon di ibbayu ya adiyu aton di maphod hi ibbayu ya adi kayu midinol. Lebbeng na tuwalin umidat kayu hi intanom yu, mu adiyu kuma iwalong nan udum an pohdon Apu Dios an aton yu.
40023024	Kay kayu nakulap! Umat kayu nah tagun nahalman an pakalinniyanay pun-inumana, mu logmonay inum takon di nalugit, te dakayu ya nan adi umanhan an tugun di paka-un-unudon yu, mu adiyu hangudon di umanhan an tugun.
40023025	Dakayun muntuttuduh Tugun Moses ya dakayu damdaman Pharisee ya mahmok kayu te makastigu kayu. Makallangkak kayu. Man-ut ikakagu yuy pangun-unudan yuh pangi-eyu mipanggep hi lini te pangali yu on hidiyey pangun-unud yun Apu Dios, mu adi te pinhod yun ohhaan di nganneh diye ya talamon yuy ibbayu.
40023026	Dakayun Pharisee ya kay kayu nakulap! Iphod yuy pangi-eyu te hidiyey pangun-unud ke Apu Dios.
40023027	Dakayun muntuttuduh Tugun Moses ya dakayun Pharisee ya mahmok kayu te makastigu kayu. Makallangkak kayu! Umat kayu nah lubuk an maphod di ang-ang na, mu nabuluk an adol di wadad dalom.
40023028	Athidi bo an man-u te ipatibo yuy maphod hi tatagu, mu hay kakulugana ya makallangkak kayu te gaga-iho kayu.
40023029	Dakayun muntuttuduh Tugun Moses ya dakayu damdaman Pharisee, mahmok kayu te makastigu kayu. Makallangkak kayu te man-ut manganapya kayu ya ipohopohod yuy lubuk handidan profetas Apu Dios ya handidan maphod an tatagu
40023030	ya kanan yuy gulat nat wada kayu handi ya ugge kayu nid-um handidah aammod yu an namate ke dadiyen profetas Apu Dios, mu langkak hinae."
40023031	Kanan bon Jesus di "Hinaen kinali yuy kitib-anan abuluton yu an handidan aammod yuy namate handidah profetas Apu Dios.
40023032	Ot agayu, gibbuwon yun aton nan adi maphod an inlappun handidan aammod yu dih done.
40023033	Gaga-iho kayu! Kalyok ke dakayu an adi kayu mihwang hi kastiguyuh impierno.
40023034	Itud-ak ku nadan profetas Apu Dios, nadan nanginilah mipanggep ke ha-on ya nadan mangituttuduh pangi-ek, mu ahiyu patayon di udum ya ipipatak yuh krus di udum. Punhoplat yuy udum nadah simbaan yu ya unuunudon yuy udum takon di daanay bobleh pangayan da ta punholholtapon yu dida.
40023035	Ot hidiyey gapunan dakayun tatagud uwaniy kastiguwon Apu Dios te hay namatepateyan handidan aammod yu handidah mungkaphod an tatagu an nipalpun Abel an maid bahul na, ingganah namatayan dan Sakalia an nak Balakia an pinate da nah numbattanan di altar ya templo.
40023036	Kalyok ke dakayu, makulug an am-in dadiyen inainat da ya dakayun tatagud uwaniy kastiguwon Apu Dios.
40023037	Dakayun iJerusalem ya nuntugmilan yu ya numpate yu handidan profetas Apu Dios. Mu homkon dakayu ta namingkaat an pinhod ku ot anhan an amungon dakayu umat hi pangamungan di manuk hi impana, mu adi yu pinhod.
40023038	Mahmok kayu te iwalong Apu Dios nan templo ya nan bobleyu.
40023039	Kalyok ke dakayu, adiyak mo tibon inggana kanan yuy `Maphod nan intud-ak Apu Dios an mangipainila ke hiya.'"
40024001	Puntayanan Jesus nan templo ya immali nadan disipulosna ot pun-ituddu dan hiya nan makaphod an templo
40024002	ot kananan diday "O, maphod tun tibtibbon yu, mu makulug an hi udum an algo ya ahi mapa-in am-in ta maid di ohan batun e munnanong hi niha-adana."
40024003	Indani ya um-umbun hi Jesus nah bilid an Oliba ya immali da nan disipulos nah kad-ana ya ab-abbu da ot kanan dan hiyay "Kalyom ke dakami hin kakon-anay ahi kaatan datuwen kinalim. Ya nganney ahimi pangimatunan hi ahim pumbangngadan ya kakon-anay kapoppogan di luta?"
40024004	Ot humangon Jesus an kananay "Halipat-an yu ta adi kayu mahaul
40024005	te dakol di ahi umalin kanan day didah Kristo ta dakol day ahi mahaul.
40024006	Ya ahiyu donglon di gubat hi kabobboble, nih-up ya nidawwi, mu adi kayu tumakut. Datuwey ahi ma-ma-at, mu bokon hidiyey kapoppogan di luta.
40024007	Am-in di kabobboble ya ahida munggugubat ya ahi waday bitil ya kolyog.
40024008	Datuwey kilappuwan di ligat.
40024009	Ahi waday tatagun mangipaholholtap ya mangipipate ke dakayu. Ya ahi dakayu hihingngitan am-in hi tatagu gapuh pangun-unudan yun ha-on.
40024010	Ta dakol di ahi mangiwalong hi pangulug dan ha-on te hay punholholtapan da. Ahida ipadpap di ibbada ya munhihingngitan da.
40024011	Dakol di ahi munlangkak an kanan day profetas Apu Dios dida ta dakol di haulon dah tagu.
40024012	Kediye ya nahalman di gaga-iho, ta hidiye nan dakol hanadah mangulug ke ha-oy di ahi makaan di naminhod dah ibbada.
40024013	Mu hanan mangippol hi punholholtapana an adina iwalong di pangulug na ya ahi mibaliw.
40024014	Hay mipanggep hi pun-ap-apuwan Apu Dios ya mituttudu ta inilaon am-in di tagu hi kabobboble. Ta deket nagibbuh tuwe ya madatngan moy kapoppogan di luta.
40024015	Ahiyu tibon nan himpappange an balawon Apu Dios an mihaad nah templo. Hituwey inabig din profetas an hi Daniel. (Dakayun mamidbid ketuwe ya importante an maawatan yu.)
40024016	Hantuh ahi mumpatiboh tuwe ya am-in di tataguh kabobobled Judea ya ahida bumtik hi bilid.
40024017	Hanan tagun wadah dolan di balena ya mahapul an adi humgop an e umalah ngunut na, mu bumtik ot ya abu.
40024018	Athidi bo hanah tagun wadah payo an mahapul an adi umanamut an e mangalah bulwatina, mu bumtik ot ya abu.
40024019	Kediye bo ya mahmok nadan binabain himmiga ya nadan waday golang da.
40024020	Ya mundasal kayun Apu Dios ta adi mipaddih ahi kotolan weno nah Sabadun tungo
40024021	te dadiyen ahi maat ya nakahhalman an abu mu nadan nalana-u nipalpun dih nunlutuwan Apu Dios hi luta ingganad uwani, mu nagibbu ke mo kayah diye ya maid moy athidi.
40024022	Mu gapu hanadah tatagun pinilin Apu Dios ya kinaanay algon punligligatan di tagu te gulat nat uggena in-athidi ya maten am-in di tagu.
40024023	Wadaday tatagun ahida kanan di `Tibon yu, deyah Kristo!' weno `Tibon yu, wadah dih Kristo!' mu adiyu kaya kulugon.
40024024	Kalyon da dadiye te wadaday tatagun ahida kanan di didah Kristo weno kanan day profetas da, mu bokon da kaya. Dakol di ahida ipatiboh umipamodwong ta panaul dah tatagu. Takon hanadan pinilin Apu Dios an tataguna ya patnaan dan haulon, mu adinadaman mahaul da.
40024025	Nomnomon yuh tuwen kinalik
40024026	ta takon di waday mangalin kananay `Wadah Kristo nah adi maboblayan!' ya adi kayu kaya umeh di. Deket kananay `Wadah tun nitalu!' ya adiyu kaya kulugon,
40024027	te hay kibangngadak an Panguluwan di tagu ya umat hi kil-at an makattibon pat-alanay luta ya kabunyan."
40024028	Kanan bon Jesus di "Nan kawad-an di nate ya hidiy kawad-an nadan mangan hi nate."
40024029	"Hi kagibbuwan am-in dadiyen ahi ma-ma-at ya tumapol di algo ya bulan. Ya nadan bibittuwon ya mag-a da ta maid di potok na ya makaan di kandaman nadan wadad kabunyan.
40024030	Deket magibbuh tuwe ya waday ahi matibod kabunyan hi pangimatunan hi aliyak tuh luta ya hay nunhihinnatkon an tatagun tuh luta ya ahida kumogakoga. Hantuh ahik aliyan an Panguluwan di tagu ya ahiyak tibon nah kulabut an matiboy ongal an kandamak ya kidayawak.
40024031	Waday ahi gumango an kay tangguyub ya kediyey ahik pangitud-akan hanadah anghel ku ta eda amungon nadan napilin tatagun Apu Dios hi kabobboble tuh luta.
40024032	Inila taku an deket mamuddal di tubun nan kaiw an fig ya nih-up di tialgo.
40024033	Athidi hantuh ahik aliyan an deket ma-ma-at am-in tun kinalik ya inila yu mo an gagala moy aliyak.
40024034	Nomnomon yuh tuwe! Am-in datuwen kinalik an ahi maat ya ahi akhupan di udum ke dakayu te adida ni-an mate yaden maat datuwe.
40024035	Ahi mama-id di kabunyan ya luta, mu hay kalik ya munnanong ta nangamung.
40024036	Maid di ohah nanginilah aliyak takon nadan anghel hi langit ya ha-oy an Imbabalen Apu Dios. Hi Aman hi Apu Dios ya abuy nanginila.
40024037	Hay atoaton di tatagu hantuh ahik aliyan ya umat hi inainat di tatagu handih tiempon Noah an ammunay kakan, hay inum ya hay kalahinan day nonomnomon da. Mu indani ya nalbong di luta ot mungkakate da te uggeda nundadaan ot abuna da Noah an ugge nate te hinumgop da nah bapor.
40024040	Kediyen tiempon aliyak, waday duwan tagun mungngunuh payo ya awitok di oha.
40024041	Athidi bo nadah duwan babain mumbayu an awitok di oha.
40024042	Ta hidiye nan halipat-an yu te ugge nainilay aliyak an Apu yu.
40024043	Nomnomon yuh tuwe, gulat nat inilan nan kon baley aliyan nan mangako ya makulug an adi mahuyop ta mun-adug ta adi humgop nan mangako.
40024044	Athidin dakayu an mahapul an midadaan kayu ta nangamung an munhood ke ha-oy an Panguluwan di tagu te uggeyu inila hin kakon-anay kibangngadak.
40024045	Hay muttatyun nanomnoman ya makangngun-unud ya hiyay piliyon nan apunan pun-ap-apun nadan ibbanan muttatyu ya mangipaptok hi mahapul da.
40024046	Umamlong nan muttatyu hin umali nan apuna ya tibonan maphod di atoatona.
40024047	Nomnomon yu tun kalyok ke dakayu, deket athidiy atona ya ipatag-en nan apunay saad na ta hiyay mangipaptok am-in hi limmun nan apuna.
40024048	Mu deket kanan nan muttatyuh nomnom nay `Takomboy nalgonalgom di atok ot mabayag di aliyan nan apumi.'
40024049	Ta nalgom ot ya abuy at-attona an abunay e makikan ya makiin-innum hanadah tatagun mumbutobutong ya deke on nunhoplat na nadan ibbanan muttatyu.
40024050	Mu indani ot ya abu ya kediyen algoy dinatngan nan apuna ya inakhupanah diyen at-attona
40024051	ot kastiguwona an inid-um na hanadah makallangkak an kumogakoga ya kotokotomon day bab-ada.''
40025001	Kanan bon Jesus di "Hay kialigan di ahik bo aliyan ya umat tuh ab-abigok. Wadada nan himpulun binabain immala dah dilag da ta eda damuwon nan lalakin mungkasal.
40025002	Nakannomnoman nadan lima, mu nadan udum ya ugge.
40025003	Hanadan liman ugge nanomnoman ya uggeda immitabin hi pittololyo an usalon da hin map-uhan da.
40025004	Mu hanadan liman nakannomnoman ya immitabin da.
40025005	Nataktak nan lalakin mungkasal ot hadhad-on da, indai ya potog an abuy hinuyop da, ta loktat ya nahuyop da.
40025006	Gawan di hilong ya waday tinumkuk an kananay `Tuwe nan mungkasal! Makayu ta etaku damuwon!'
40025007	Ot bumangun nadan himpulun binabai ot pun-idadaan day dilag da.
40025008	Ya kanan nadan liman ugge nanomnoman di `Idatan dakami anhan hi pittololyo yu te mad-op moy dilag mi.'
40025009	Ya kanan nadan nanomnoman an binabaiy `Adinadama te deket umidat kami ya makudangan takun am-in. Ekayu gumatang nah tendaan.'
40025010	Ot eda gumatang, mu handi imme da ya dimmatong nan lalakin mungkasal ot makighop nadan liman binabain nanomnoman nah balen panganan ot idakig da.
40025011	Handih dimmatong nadan ugge nanomnoman ya nidakig ot kanan day `Apu, ibughul mu anhan!'
40025012	Mu kanan nan lalakiy `Adinadama te hay kakulugana ya ugge dakayu inilan ha-on.'"
40025013	Hituwey inab-abig Jesus ot ahina kanan di "Halipat-an yu ta mundadaan kayu te uggeyu inilay olas ya algoh pumbangngadak.
40025014	Hay pun-ap-apuwan Apu Dios ya mialig bo tuh ab-abigok. Wada nan tagun umeh nidawwin boble ot ipaayag na nadan muttatyuna ot kananay `Nangamung kayu tuh limmuk.'
40025015	Inohha-ohha na didan indatan hi pihhu an insigun hi kabaelan da. Nan ohan muttatyu ya indatanah limay libun pihhu. Nan nikadwa ya indatanah duway libu ya nan nikatlu ya indatanah hinlibu ot ahi ume.
40025016	Nan nangidatanah limay libu ya hidiyey numpuunana ot ingganay numbalin hi himpuluy libu.
40025017	Umat boh di nan nangidatanah duway libu an hidiyey numpuunana ot mumbalin hi opat di libu.
40025018	Mu nan nangidatanah hinlibu ya ena pe ingka-ut hi lutah diyen pihhun nan apuna.
40025019	Uhup ot ahi mibangngad nan apuda ot ipaayag na dida ot mahmahana hin nganney niatan nan pihhun indat nan dida.
40025020	Immali nan nidatan hi limay libu ot idat na nah apunay himpuluy libu. Kananay `Apu, liman libuy indat mun ha-on ot pumbalinok hi himpuluy libu.'
40025021	Kanan nan apunan hiyay `Maphod kan muttatyu te inun-unud muy tugun ku. Takon di ittay nan indat kun he-a ya impaongal mu, kinali ipatag-e daka ta he-ay mangipaptok nah dakol an limmuk. Makiha-ad kan ha-on ta makiam-amlong kan ha-on.'
40025022	Immali nan ohan nidatan hi duway libun pihu ot kananan apunay `Apu, duway libuy indat mun ha-on ot pumbalinok hi opat di libu.'
40025023	Ya kanan nan apunan hiyay `Maphod kan muttatyu te inun-unud muy tugun ku. Takon di ittay nan indat kun he-a ya impaongal mu, kinali ipatag-e daka ta he-ay mangipaptok nah dakol an limmuk. Makiha-ad kan ha-on ta makiam-amlong kan ha-on.'
40025024	Immali nan nidatan hi hinlibun pihu ot kananan apunay `Apu, inilak an he-a ke ya mabungot ka an pakaippaptok muy pihhum. Oha bo ya pakialam di limmun di udum an tatagun uggem nun-atuwan.
40025025	Kinali timmakutak ot ika-ut ku tun pihhun indat mun ha-on ot dehtu an ugge nauma. Teya tun pihhum.'
40025026	Ya kanan nan apunan hiyay `Mangidlu ka ya gaga-iho kan muttatyu. Inilam tuwalin athidiyak
40025027	ya tipet uggem inha-ad hi bangko ta wada ot ni-moy ittay hi nid-um ad uwanin nibangngadak?
40025028	Ot kanan bo nan apuda hanadah tataguy `Alan yu nan pihhun impabangngad na ta idat yu nah muttatyun waday himpuluy libun pihuna.'
40025029	Ot kanana boy `Hay tagun ipaptok nay nganneh diyen wadan hiya ya mad-uman ta dumakol hidiyen wadan hiya. Mu hay tagun adina ipaptok di wadan hiya, takon di ittay ya mama-id hidiyen wadan hiya.
40025030	Hantun muttatyuk an maid di hilbina ya kudukdulnay dopapon yu ta iwelle yu nah tapol an kad-an nadan kumogakoga ya kotokotomon day bab-ada.'"
40025031	Kanan bon Jesus di "Ha-on an Panguluwan di tagu ya ahiyak mibangngad an ibbak am-in nadan anghel hi langit ya kediye ya mipatiboy dayaw ku ya ahiyak mun-ap-apu.
40025032	Am-in di taguh kabobboble ya maamung dah kad-ak ta appilok dida, umat hi mumpattol an appilonay karnero ya gulding.
40025033	Am-in da nan makaphod an tatagun mangulug ke ha-oy ya appilok didah winawwan ku ta ikuyug ku dida. Mu hanadan gaga-ihon tatagu ya appilok didah iniggid ku ta mihdi da.
40025034	Hantuh mun-ap-apuwak ya ahik kanan hanadah tatagun wadah winawwan kuy `Dakayun hayudutan Amay migappat hi pun-ap-apuwana an indadaana tuwali handih nunlutuwana tuh luta.
40025035	Te naaganganak ya indatanak hi kanok. Nauwoak ya indatanak hi inumok. Immaliyak hi bobleyu ya takon di uggeyak inila ya inayaganak.
40025036	Handih maid di bulwatik ya indatanak. Nundogowak ya impaptokak ke dakayu. Handih nikalabutak ya immali kayun nangidung-on ha-on.'
40025037	Mu ahida kanan di `Apu, kon-anay naagangam ya nauwoam ot panganon daka ya painuman daka
40025038	ya kon-anay immaliyam hi boblemi ot ayagan daka ya kon-anay maid di bulwatim ot idatan daka?
40025039	Maid boy inila mih nundogowam ot ipaptok daka ya maid di inila mih nikalabutam ot umali kamin nangidung-on he-a.'
40025040	Mu ahik kanan ke diday `Hin inat yu dadiye hanadah nakababban tatagun mangulug ke ha-oy ya inat yu damdaman ha-on.'
40025041	Mu hanadah gaga-ihon tataguh iniggid ku an adi mangulug ke ha-oy ya ahik kanan di `Mange-ele kayun ha-on te gaga-iho kayu. Ume kayu nah apuy an munnananong an nidadaan hi kiha-adan Satanas ya nadan ibbanan dimonyo.
40025042	Ume kayuh di te naaganganak ya uggeyak indatan hi kanok ya nauwoak ya uggeyak indatan hi inumok.
40025043	Immaliyak hi bobleyu ya adi kayu maapnga. Maid di bulwatik ya uggeyak indatan. Ya handih nikalabutak ya handi nundogowak ya uggeyak indung-o.'
40025044	Ahida kanan di `Apu, maid ot di em numbagaan hi makan, liting ya bulwati ke dakami. Maid di em nangaliyan ya maid di em numbagaan hi baddang hi nundogowam weno hi nikalabutam.'
40025045	Hituwey ahi kanan nadan gaga-ihon tatagu, mu ahik kanan ke diday `Kay ha-oy di uggeyu binaddangan te uggeyu binaddangan nadan nakababban mangulug ke ha-on.'
40025046	Kinali am-in nadan gaga-ihon tatagu ya mipae da nah kakastiguwan dat inggana. Mu hanadan maphod an tatagu ya ume dah kad-an Apu Dios ta waday nitaguwan dan munnananong ta nangamung."
40026001	Nagibbun intuttudun Jesus am-in dadiye ot kanana hanadah disipulos nay
40026002	"Inila yu an duway algo mo ya madatngan nan kanan dan piyestan di Nala-uwan di Anghel Apu Dios, kediyey ahida pampapan ke ha-oy an Panguluwan di tagu ta ipatakak hi krus."
40026003	Hanadan ap-apun di padi ya hanadan mangipangpangulun Judyu ya naamung dah balen Kaypas an natag-en padi
40026004	ot ihuhummangan da hin nganney innun dan mangidalunun mampap ke Jesus ta pipate da.
40026005	Mu kanan day "Adi taku ipaddid uwanin piyesta te indani ya gumulu day tatagu."
40026006	Handih mangmangngan da Jesus ad Betania hi balen Simon an hiya nan mungkangpu ni-an di adol na
40026007	ya immali on babai an inodnanay ohan butilyan lana an nakangngina ot iduyag nah ulun Jesus.
40026008	Tinibon nadan disipulos hidiye ya bimmobboh-ol da ot kanan day "Ayyokah diyen lana.
40026009	Gulat nat nigattang hidiye ya ongal ot an pihhun midat hanadah nawotwot."
40026010	Inilan Jesus hidiye ot kananan diday "Tipet athinay pangali yun hiya? Hidiyen inat nan ha-oy ya maphod.
40026011	Ha-oy ya adiyak makihkihtun dakayu ta nangamung. Mu hanada ken nawotwot ya wadadat inggana.
40026012	Hidiyen nangiduyaganah lanah adol ku ya kay na indadaan di adol kun milubuk.
40026013	Nomnomon yuh tuwe. Hi am-in an boble an kipainilaan di kalin Apu Dios ya ahi makalkaliy inat nan ha-on an panginomnoman ke hiya."
40026014	Nan oha hanadah himpulut duwan disipulos an hi Judas Iskariote ya immeh kad-an nadan ap-apun di padi
40026015	ot kananay "Nganney idat yun ha-on hin baddangan dakayun mampap ke Jesus?" Ot idatan dah tuluy pulun pihun kalang.
40026016	Nipalpun diye ya hahalipat-anay pangipadpapanan Jesus.
40026017	Hi namangulun algon nan piyestan di Tinapay an ugge naha-adan hi yeast ya immali nadan disipulos hi kad-an Jesus ot kanan dan hiyay "Daanay emi pundadaanan hi panganan taku tuh Piyesta?"
40026018	Kananan diday "Ume kayu nah boble ya kanan yu nah ohan taguh diy `Kanan Apu takuy maid uhup ya waday maat ke ha-on. Kinali umali kamin nadah disipulos ku an mangan hi baleyu tuh Piyesta.'"
40026019	Inun-unud day kinalina ot eda idadaan di kanon da kediyen Piyesta.
40026020	Mungkahilong ya dimmatong da Jesus ya nadan disipulosna. Handih mangan da ya kananay "Hituwey kalyok. Waday ohan dakayu an ahi mangihdul ke ha-on."
40026022	Dingngol dah diye ya mahakit di nomnom da ya waday oha on kananay "Kon ha-on, Apu?"
40026023	Kananay "Hanan makitam-ol hi tinapay na ke ha-on di ahi mangihdul ke ha-on.
40026024	Ha-oy an Panguluwan di tagu ya ahiyak patayon ta umannung nan impitudok Apu Dios, mu mahmok an abu nan tagun mangihdul ke ha-on. Kudukdul nay ugge nitungoh diyen tagu."
40026025	Hi Judas an hiya nan ahi mangihdul ya kananay "Apu, kon ha-oy di ahi mangihdul ke he-a?" Kanan Jesus di "Om, he-a."
40026026	Kediyen mangan da ya inalan Jesus nan tinapay ot mumpasalamat ke Apu Dios. Pinani-ang na ot ikap-ong na hanadah disipulosna ot kananay "Alan yu ta kanon yu, hituwey adol ku."
40026027	Ot alana bo nan basu an natalwan hi baya ot mumpasalamat bon Apu Dios. Indat nan dida ot kananay "Uminum kayun am-in nah basu,
40026028	hituwey dalak an tumodtod ta kipaannungan nan balun planun Apu Dios an kiphodan di tatagu ta kapakomaan di liwat da.
40026029	Kalyok ke dakayu, adiyak mo uminum ketuwen baya ta inggana kediyen algon ahi taku panginuman nah hinnatkon an baya hidih pun-ap- puwan Aman hi Apu Dios."
40026030	Nagibbuh diye ot mungkanta dah pundayaw dan Apu Dios ot ahida umen nah bilid an Oliba.
40026031	Kanan bon Jesus di "Am-in kayu ya ahiyak punhintatayyanan te hay ahi maat ke ha-on ad uwanin hilong. Hidiyey umannungan nan impitudok Apu Dios an kananay `Pipatek nan mumpattol hi karnero ta miwahit nadan karnero.'
40026032	Mu hantuh mamahuwanak ya mamanguluwak an umed Galilee ta ahi kayu miunud."
40026033	Kimmalih Pedro an kananay "Takon di taynan daka hantudah iibbak hin waday maat ke he-a ya adinadaman edaka taynan ke ha-on."
40026034	Mu kanan Jesus ke hiyay "Kalyok ke he-ah tuwe, ad uwanin hilong ya mumpitlun ihaut mu an kanam di uggeyak inilan he-a ta ahi tumalan-uy manuk."
40026035	Kanan Pedro ke hiyay "Takon nin di makikateyak ke he-a ot adinadaman ek kanan di ugge daka inilan ha-on." Ya am-in hanadan disipulos ya athidiy kinali da.
40026036	Imme da Jesus ya nadan disipulosna ad Getsemani ot kananan diday "Mihtu kayu ta umeyak dih e-elena an e mundasal."
40026037	Ot ikuyug na da Pedro ya nadan duwan imbabalen Sebedi. U-umyungan hi Jesus ya mahakit di nomnom na,
40026038	kinali kananan diday "Dehtun namahig di hakit di nomnom ku an kayak mate. Mihtu kayu ni-an ya adi kayu mahuyop ta ib-ibbaanak."
40026039	Imme nah e-elena ot munlukbub ot mundasal an kananay "Ama, daan mo ahan ta adi maat hidiyen ek punholholtapan. Mu nangamung ka, hay pinhod muy maunud, bokon hay pinhod ku."
40026040	Indanit nibangngad hi kad-an nadan disipulosna ya nakahhuyop da, ot kananan Pedroy "Kon adi kayu pakaippol hi hinuyop yu takon di ohan olas ya abu?
40026041	Halipat-an yu ya mundasal kayu ta adi kayu mahaul an munliwat. Inilak an pinhod yun mangun-unud, mu makudang di kabaelan yu."
40026042	Imme bo ot e mundasal an kananay "Ama, deket mahapul an maat hidiyen holholtapok ya nangamung ka, hay pinhod muy maunud."
40026043	Nibangngad boh kad-an nadan disipulosna ya nakahhuyop da ot ya abu. Namahig an adida pakaippol hi hinuyop da.
40026044	Tinaynan bon Jesus dida ot pitlunan e nundasal ot hidiye boy idasal na.
40026045	Nibangngad boh kad-an nadan disipulosna ot kananan diday "Kon itool yuy huyop? Bumangun kayu mo te nadatngan di pamatayan nadan nungkaliwat an tatagun ha-oy an Panguluwan di tagu.
40026046	Makayu ta etaku damuwon dida! Deyan mangali nan mangihdul ke ha-on!"
40026047	Nanongnan mungkalkallih Jesus ya dimmatong hi Judas an oha hanadah himpulut duwan disipulosna an ibbana nadan intud-ak nadan ap-apun di padi ya nadan mangipangpangulun Judyu an numpun-odon dah otak ya bakdung an e mampap ke hiya.
40026048	Hi Judas ya tinuguna tuwali nadan ibbana an kananay "Ahiyu imatunan nan etaku dopapon te ahik awalon. Deket inawal ku ya umali kayu ta alan yu."
40026049	Immeh Judas hi kad-an Jesus ot kananay "Apu, immali kami." Ot awalona.
40026050	Kanan Jesus ke hiyay "Aga, atom nan pinhod mu." Ot ume nadan ibban Judas ot baludon dah Jesus.
40026051	Hanan ohan disipulos ya inuknut nay otak na ot palangonay ingan nan ohan muttatyun nan natag-en padi.
40026052	Mu kanan Jesus ke hiyay "Ipabangngad mu nan otak nah hikot mu te hay tagun hay otak di pamate na ya hay otak damdamay pamate dan hiya.
40026053	Pangalim nin kattog on pamaddang muh naen ha-on, mu gulat nat pinhod kun mabaddangan ya ibagak ke Ama an hi Apu Dios ta ipaali nay kalibulibuh anghel an bumaddang ke ha-on.
40026054	Mu adik aton hidi te adi mo umannung nan impitudok Apu Dios an maat ke ha-on."
40026055	Kanan Jesus hanadah immalin tataguy "Tipet kah-in di ekayu mun-odon hi otak ya bakdung an mampap ke ha-on? Kon nakabahhulanak? Wadaak hi kabigabigat an muntuttudu nah templo ya tipet uggeyak dimpap?
40026056	Mu takon ta maat hituwe ta umannung nan intudok handidan profetas." Am-in da nan disipulosna ya binumtik da an tinaynan dah Jesus.
40026057	Hanadan nampap ke Jesus ya in-e da hiya hi balen Kaypas an natag-en padi te hidiy naamungan nadan muntuttuduh Tugun Moses ya nadan mangipangpangulun Judyu.
40026058	Niunuunud hi Pedro, mu ugge nih-up, ot iohnong na nah dola. Nakib-un hanadah guwalya te pinhod nan tibon hin nganney aton dan Jesus.
40026059	Hanadan ap-apun di padi ya am-in nadan ibba dan konsehal di Judyu ya tagan day mahma hanadah tatagu hin nganney mabalin an ipabahul dan Jesus takon di adi makulug ta pangigadulan dan mamaten hiya. Mu maid di mahamak da takon di dakol day muntistigun nangalih bahulna an adi makulug. Indani ya wadaday duwa an
40026061	kanan day "Hiyah tuwe nan kananay pa-iyon nan templon Apu Dios ya kabaelanan bohwaton hi tulun algo."
40026062	Timmaddog nan natag-en padi ot kananan Jesus di "Kon makulug datuwen ipabahul da? Nganney panumang mu?''
40026063	Mu op-opyah Jesus. Ya kanan bon nan natag-en padi ke hiyay "Adika munlangkak an manumang ketuwe te donglon Apu Dios an nunlutun am-in. Kon he-ah Kristo an Imbabalen Apu Dios?"
40026064	Ya kanan Jesus ke hiyay "Makulug hinaen kinalim. Mu kalyok ke dakayun am-in an ahiyak tibon an Panguluwan di tagu an umbun hi winawwan Apu Dios an makandama. Ya ahiyak bo tibon nah kulabut hantuh ahik kibangngadan."
40026065	Kinalinah tuwe ya binik-in nan natag-en padiy bulwatina hi bungot na ot kananay "Tinaltalanggaanah Apu Dios! Adi mahapul an wadaday udum an muntistigu te dingngol takuy kinalina.
40026066	Nganney punnomnom yu?" Ya kanan day "Mahapul an mate te nabahulan."
40026067	Ot puntuppaan day angana ya nundaw-e da. Ya wadaday nun-apap ke hiya
40026068	an kanan day "Agam ya- tuwali, hin makulug an he-ah Kristo, kalyom hin dahdiy nangapap ke he-a."
40026069	Hi Pedro ya um-umbun nah dola ya immali nan babain muttatyu ot kananay "He-ay ohan ibban Jesus an iGalilee."
40026070	Mu inhaut na an kananay "Bokonak! Uggek inilah naen pungkalim." Ya am-in hanadan tataguh di ya dingngol dah diyen kinalina.
40026071	Timmayan hi Pedro ot umeh kad-an nan hoob ya immali bo nan ohan muttatyun babai ot kanana bo hanadah tataguy "Hituwe ot nan ibban Jesus an iNasaret."
40026072	Mu inhaut na bo an insapatanan kananay "Uggek man inilah diyen tagu."
40026073	Indani ya immali day udum an tataguh kad-ana ot kanan day "He-a ot nan ohan ibban Jesus te nun-ingngoy kaliyu."
40026074	Indani mo ahan ya insapatana an takon di patayon Apu Dios. Kananay "Uggek man inilah naen tagu." Nagibbun kinali nah diye ya timmalan-uy manuk.
40026075	Ya ninomnom na nan kinalin Jesus ke hiya an kananay "Mumpitluy ahim pangalyan an kanam di uggeyak inila ta ahi tumalan-uy manuk." Ot bumah-el nah hoob ot mungkoga.
40027001	Biggabiggat nah nabiggatana ya inhuhummangan nadan ap-apun di padi ya nadan mangipangpangulun Judyuy aton dan mamaten Jesus.
40027002	Binalud dah Jesus ot iedah kad-an Pilatu an gobernador.
40027003	Handih ininnilan Judas an patayon da tut-uwah Jesus ya nuntutuyuh nangihdulanan hiya ot ena ipabangngad nan tuluy pulun pihun kalang hanadah ap-apun di papadi ya hanadah mangipangpangulun Judyu.
40027004	Kananay "Naliwatak te inihdul kuy ohan tagun maid di bahul na." Ya kanan nadan ap-apuy "Nangamung ka pe te maid di bibiyang min nae."
40027005	Inhabuwag Judas nan kalang nah templo ot e mumbitkol.
40027006	Nungkupkup nadan ap-apun di padi nan kalang ot kanan day "Adinadaman e id-um hituwen pihhu nah pihhun di templo te hituwe ya bayad di natayan di ohan tagu."
40027007	Nunhuhummangan da ot eda gatangon nan lutan nan tagun mangapyah banga ot pumbalinon dah lubukan di tatagun e nakibobleh di.
40027008	Ot hidiyey gapunan ingganad uwani ya hay ngadan diyen luta ya lutan nadalaan.
40027009	Hituwey immanungan din kinalin Jeremiah an profetas an kananay "Inala day tuluy puluh pihun kalang an hidiyey inhuhummangan nadan Judyun pamayad dah biyag Kristo
40027010	ya hidiye boy impangattang da nah lutan nan tagun mangapyah banga. Hituwey kinalin Apu takun ha-on."
40027011	In-edah Jesus hi hinangngab Pilatu an gobernador ot kanan Pilatu ke hiyay "Kon he-ay patul di Judyu?" Hinumang na an kananay "Deya ot bon hinaey kanam."
40027012	Am-in da nan ap-apun di padi ya hanadan mangipangpangulun Judyu ya dakol di pungkali dah bahul Jesus, mu op-opya.
40027013	Kanan Pilatu ke hiyay "Kon adim donglon hantudan ipabahul dan he-a?"
40027014	Mu adina humangon nadan ipabahul dan hiya. Kinali namodwong nan gobernador.
40027015	Hanah piyestan di Nala-uwan di Anghel Apu Dios ya waday ohan balud an oggan ipaen nan gobernador, nangamung di pinhod di tatagun mipae.
40027016	Kediye ya wada nan ohan nikalabut an hi Barabbas an nundingngol an pimmate.
40027017	Ta handi naamung da nan tataguh kad-an Pilatu ya kananan diday "Dahdiy pinhod yun ipaek, hi Barabbas weno hi Jesus an kanan dan hi Kristo?"
40027018	Man-uket kinalin Pilatuh diye ya inila nan maid di bahul Jesus, mu gapuh amoda ya impadpap da.
40027019	Handih inumbun hi Pilatu an munhumalya ya impaad nan inayanan kananay "Adi na-ala on inat muy atom nah tagun maid di bahul na te mabulubulunak gapunah inin-inop ku mipanggep ke hiya, kinali deyan kumanol-owak." Hituwey udum hi gapunan pinhod Pilatu an ipaeh Jesus.
40027020	Mu hanadan ap-apun di padi ya hanadan mangipangpangulun Judyu ya inhapitan da nadan tatagu ta ibaga dan Pilatu an hi Barabbas di mipae ta hi Jesus di pipatena.
40027021	Kanan bon Pilatu ke diday "Dahdi ke didan duway pinhod yun ipaek?" Ya kanan day "Hi Barabbas."
40027022	Ot kanana boy "Nganne moy atok ke Jesus an kanan dan hi Kristo?" Kanan nadan tataguy "Ipatak hi krus!"
40027023	Kananay "Tipe-? Kon nganney bahul tuwen tagu?" Ya pun-olot da ot ya abuy tukuk da an kanan day "Ipatak hi krus!"
40027024	Inilan Pilatu an maid di hilbin di kalkalyona te linappuwan nadan tatagun munggugulu ot umalah danum ot ulahanay taklenah hinangngab nadan tatagu ot kananay "Maid di bahul kuh katayan tun tagu. Nangamung kayu pe."
40027025	Ya kanan nadan tataguy "Nangamung kami. Takomboy dakami ya nadan iimbabalemiy kombahul hi katayana!"
40027026	Ot ipaen Pilatu hi Barabbas. Hi Jesus ke ya impahoplat na ot ahina e pipatak hi krus.
40027027	Inihgop nadan tindaluh Jesus hi balen nan gobernador ot ayagan dan am-in nadan ibbadan tindalu.
40027028	Kinaan day bulwatina ot ipabulwati dan hiya nan maingit an umat hi bulwatin di patul.
40027029	Immala dah hubit ot kumapya dah pongot ot ipapngot dan hiya. Immala da boh paul ot ipad-on dah wawwana. Deke on nundukkun dah hinangngab na on tinaltalanggaan da an kanan day "Dayawon taku peman tun Patul di Judyu!"
40027030	Nuntuppaan da ya nunhoplat day uluna hi paul.
40027031	Nagibbun tinaltalanggaan da ot kaanon da nan impabulwati da ot ipabangngad da nan bulwatina ot ieda nah eda pangipatakan ke hiya.
40027032	Handih mange da ya dinamu dah Simon an iCyrene ot ipilit nadan tindalu an pah-onona nan krus Jesus.
40027033	Dimmatong da nah eda pangipatakan ke Jesus an hidiye nan kanan dan Golgota an hay kibalinana ya gunit di ulu.
40027034	Immala dah baya an nad-uman hi mumpait ta ipainum dan Jesus, mu tinamtamana ya adina pinhod.
40027035	Impatak nadan tindaluh krus ot ibubunut da hin nganney alan di hin-oh-an dida nah bulwatina.
40027036	Nagibbuh diye ot um-umbun dan mungguwalya.
40027037	Nah tap-on di uluna ya waday nitudok an kananay "Hituweh Jesus an Patul di Judyu."
40027038	Wadaday duwan mangako an nipatak da damdamah krus an ohah winawwana ya nan ohah iniggid na.
40027039	Am-in nadan mala-u ya munwigwigiwig dah panaltalangga dan Jesus
40027040	an kanan day "Daan bo nan kanam an pa-iyom nan templo ya bohwatom hi tulun algo? Deket makulug an Imbabale dakan Apu Dios ya baddangam di adol mu ta makaan ka nah krus."
40027041	Takon hanadan ap-apun di padi ya hanadan muntuttuduh Tugun Moses ya hanadan mangipangpangulun Judyu ya taltalanggaan da damdamah Jesus an kanan day
40027042	"Tipe nin ta binaddanganay udum ot tumagu da ya adina baddangan di adol na? Tibon taku ya- peman hin makaan dih nipatakana. Hituwe kanun tagu ya patul di Judyu. Deket makaan ya kulugon taku peman.
40027043	Hiya ya mundinol ke Apu Dios ya kananay hiya ya Imbabalen Apu Dios. Ot aga ta tibon taku ya- peman hin baddangan Apu Dios ad uwani."
40027044	Takon hanadan duwan mangako an nipatak ya taltalanggaan da damdamah Jesus.
40027045	Maal-algon diye ya himmilong am-in di boble hi tulun olas.
40027046	Indait himbatangan ya tinumkuk hi Jesus an kananay "Eloi, Eloi, lama sabaktani?" Hay kibalinan tuwe ya "Apu Dios, tipet inwalongak ke he-a?"
40027047	Hanadan tatagun nangngol ke hiya ya kanan day "Deyan pun-ayaganah Elijah."
40027048	Waday ohan dida an nunggagalan ena itam-ol di kapo nah pimmakin baya ot ipalat nah paul ta ipatitip nan Jesus.
40027049	Kanan di udum di "Tibon taku ya- peman hin umalih Elijah an e mamaddang ke hiya ta makaan nah krus."
40027050	Impidwan Jesus an tinumkuk ot mate.
40027051	Kediyen nate ya nakaiddihhan an nahathat hanan kultina nah templo an nipalpuh kayangna ingganah puuna. Ya kimmolyog ot mungkapi-ang di babatu.
40027052	Nalukatan di udum an lubuk ot mamahuwan di dakol hanadah tatagun Apu Dios.
40027053	Tinaynan day lubuk da ot handih namahuwan Jesus ya imme dad Jerusalem ot tibon di dakol an tatagu dida.
40027054	Hanan ap-apun di tindalu ya hanadan ibbanan mungguwalyan Jesus ya tinibo dan am-in nan na-na-at ya inggibok da nan kolyog ot tumakut da. Kanan day "Makulug peman an hiya ya Imbabalen Apu Dios."
40027055	Wadaday dakol an binabai nah nidawdawi an ang-ang-angon day ma-ma-at. Dadiye nan binabain nalpud Galilee an nikuyukuyug ya bimmanaddang ke Jesus.
40027056	Wadah dih Maria Magdalena, hi inan nadan imbabalen Sebedi ya hi Maria an inan da James ke Jose.
40027057	Mungkahilong kediye ya dimmatong nan ohan mangulug ke Jesus an hi Jose an iArimatea an kadangyan.
40027058	Immeh kad-an Pilatu ot ena ibagay adol Jesus ot iabulut Pilatu.
40027059	Lingkan Josey adol Jesus nah krus ot libbutanah malinin luput.
40027060	Ot ena ilubuk nah ka-apyan gungat na hi batu. Inullina on ongal an batu ot itangob na ot ume.
40027061	Wadadah di da Maria Magdalena ya nan oha bon hi Maria an um-umbun dan hanghanggaon da nan gungat.
40027062	Handih nabigat an Sabadu ya naamung nadan ap-apun di padi ya nadan Phariseeh kad-an Pilatu
40027063	ot kanan dan hiyay "Apu, manomnom mi din kinalin nan makallangkak an hi Jesus an kananay mate, mu mamahuwan hi katlun di algoh katayana.
40027064	Kinali ipaguwalyam ot nan lubuk na ingganah katlun di algo te indani ya umeda nan disipulosna ta eda alan di adol na ta ahida kanan di namahuwan. Ot namam-an kulugon di tataguh tuwen langkak nan nahalhalman mu nan udum an langkak na an kananay hiyay intud-ak Apu Dios."
40027065	Kanan Pilatu ke diday "Umawit kayuh tindaluk ta ume kayu ta eyu pakagguwalyaan."
40027066	Ot eda ihamad di tangob nan gungat ot ahida taynan nadan tindalun mungguwalya.
40028001	Nala-u moy Sabadu an tungo ot mungkabigat kediyen Linggu ya imme da Maria Magdalena ya nan ohan hi Maria an eda tibon nan gungat.
40028002	Kal-inadi ya kimmolyog hi nal-ot ya wada nan anghel Apu Dios an nalpuh langit an kinaana nan batun nitangob ot umbun kediyen batu.
40028003	Hanan anghel ya humili an kay kil-at ya hay bulwatina ya makabbayak.
40028004	Hanada ken tindalun mungguwalya ya munggagayonggong dah takut da ot na-ala ya kay da nate.
40028005	Kanan nan anghel hanadah binabaiy "Adi kayu tumakut. Inilak ot eyu hamakon hi Jesus an nipatak hi krus,
40028006	mu maid moh tu te namahuwan an hidiye tuwali din kinalina. Makayu ta tibon yu tun nibakilangana.
40028007	Gal-an yu ta eyu kalyon hanadah disipulosna an hiya ya namahuwan. Kalyon yu bo an mamangulun umed Galilee ya ahiyu tibon hidi. Donglon yu te makulug hituwen pungkalik ke dakayu.
40028008	Hanadan binabai ya timmakut da, mu maka-am-amlong da te nan dingngol da ot galagalaan dan umeh kad-an nadan disipulos ot eda kalyon.
40028009	Indani ya dinamu dah Jesus an kananan diday "Malinggop kayu!" Nundukkun dah hinangngab na ot dapaon day hukina ot dayawon da.
40028010	Ot kanana bon diday "Adi kayu tumakut. Ume kayu hanadah disipulos an iibak ta eyu kalyon an wadaak ya kalyon yu ta ume dad Galilee ta hidiy ahida panib-an ke ha-on."
40028011	Handih tinaynan nadan binabai nan lubuk ya imme da nan udum an tindalun nungguwalya nah lubuk ot eda kalkalyon hanadah ap-apun di padiy mipanggep nah tinibo dan naat.
40028012	Ot maamung nadan ap-apun di papadi ya nadan mangipangpangulun Judyu ot ihuhummangan day aton da. Indatan dah ongal an pihhu nadan tindalun nungguwalya an kanan day
40028013	"Hay kalyon yuh tatagu ya nahuyop kayu handih immali nadan disipulos Jesus ot alan day adol na.
40028014	Deket donglon nan gobernador hituwen naat ya adi kayu madanagan te ahi kami nangamung an manumang ke hiya ta adi kayu mabahulan."
40028015	Ot hanadan tindalu ya inala da nan pihhu an bayad da ot un-unudon day kinalin nadan ap-apun di padi. Ta deyan takon di ad uwani ya hidiyey nundingngol hanadah Judyu.
40028016	Hanadan himpulut ohan disipulos ya immeda nah bilid ad Galilee an hidiy kanan Jesus hi pan-odan dan hiya.
40028017	Handih tinibo da ya dinaydayaw da, mu wada nadan munhalinduwa.
40028018	Immeh Jesus hi kad-an da ot kananay "Ha-oy di nangamung am-in hi langit ya luta te indat Apu Dios di kalebbengak.
40028019	Ta hidiye nan ume kayuh kabobboble tuh luta ta eyu ituttuduh am-in hi tataguy mipanggep ke ha-on ta mangulug da ya bonyagan yu dida hi ngadan Aman hi Apu Dios, nan Imbabalena ya nan Espirituna.
40028020	Ya ituttudu yu an un-unudon dan am-in di intugun kun dakayu. Ya hituwey nomnomon yu an makulug an wadaak ke dakayu ta inggana."
41001001	Hituwey nitudok hi inat Jesu Kristo an Imbabalen Apu Dios hi kiphodan di tagu. Hay lappuna ya nan immannungan din intudok Isaiah an profetas Apu Dios an kananay "Kanan Apu Dios di `Pamanguluwok tun muntuttuduh tatagu hi mipanggep ke he-a ta ahika dumatong.'
41001003	Hiya ya ahi madngol nah adi maboblayan an kananay `Idadaan yu ya iphod yuy dalanon Apu taku.'"
41001004	Indani tut-uwa ya wadah Juan an mumbonyag nah adi maboblayan ot pumbonyaganay tatagu ya tinuttuduwana dida an kananay "Muntutuyu kayuh liwat yu ya mumpabonyag kayu ta pakomaan Apu Dios di liwat yu."
41001005	Immali day katagutagu an nalpud Jerusalem ya nan udum an bobled Judea an e mundongol hi ituttudun Juan. Kinali day liwat da ot bonyagan Juan dida hanah wangwang an Jordan.
41001006	Hi Juan ya naabol an dutdut di kamel di bulwatina ya hay balikisna ya lalat. Hay kanona ya dudun ya danum di iyyukan.
41001007	Hay kanana hanadah tatagu ya "Wada nan ahi umalin natagtag-e mu ha-on ta takon hay mangubad hi gakod di apatut na ya nakababbaak an mangat kediye.
41001008	Ha-oy ya bonyagan dakayuh danum, mu hiya ya ahi dakayu bonyagan hi Espiritun Apu Dios.
41001009	Indani ya wadah Jesus an nalpud Nasaret ad Galilee. Immalih kad-an Juan ot bonyagana nah wangwang an Jordan.
41001010	Handih dimmakal hi Jesus ya tinibonan nabukatan di kabunyan ya immali nan Espiritun Apu Dios an kay palomay ang-angna ot umpan hiya.
41001011	Ya waday kimmalih langit an kananay "He-ay Imbabalek an impakappinhod ku ya mangipaamlong ke ha-on."
41001012	Indani ot ipaen di Espiritun Apu Dios hi Jesus nah adi maboblayan
41001013	ot mihaad hidih nap-at an algo. Kediyey namanatnaan Satanas an manaul ke hiya ta munliwat. Wadadah diy katatakut an aggayam, mu wadada damdamah diy anghel an mangipaptok ke hiya.
41001014	Handih nangikalabutan Herod ke Juan ya immeh Jesus ad Galilee an e muntuttuduh inat Apu Dios an kiphodan di tagu.
41001015	Kananay "Muntutuyu kayuh liwat yu ya kulugon yu nan inat Apu Dios an kiphodan di tagu te immali mo nan intud-ak na an mun-ap-apu."
41001016	Handih mundaldallanan hi Jesus nah pingngit di baybay ad Galilee ya tinibo na da Simon ke tulang nan hi Andres an muntabukul da te hidiyey ngunuda.
41001017	Inayagan Jesus dida ot kananan diday "Mikuyug kayun ha-on ta mipalpud uwani ya adi kayu mo manabukul hi dolog, mu ekayu mangawis hi tatagu ta ha-oy di un-unudon da."
41001018	Pinghanadi ya inwalong day tabukul da ot miunud dan hiya.
41001019	Mangmangnge da ya tinibo bon Jesus on hintulang an da James ke Juan an nak Sebedi nah bangka da an pun-idadaan day tabukul da.
41001020	Inayagana damdama dida ya pinghanadi ya tinaynan dah amada ya nadan muttatyu da ot miunud dan hiya.
41001021	Dimmatong dad Kapernaum, ot kediyen nadatngan an Sabadun tungo ya immeh Jesus nah simbaan di Judyu ot muntuttudu.
41001022	Hanadan tatagun nangngol ke hiya ya namodwong dah ituttuduna te matibo an ongal di kalebbengana mu nadan muntuttuduh Tugun Moses.
41001023	Hidi nah simbaan ya wada on nahikpan an muntukuk an kananay
41001024	"Jesus an iNasaret, nganney pinhod mun aton ke dakami? Kon immali kan manadag ke dakami? Inilak hin dahdi ka. He-a nan maid di liwat na an intud-ak Apu Dios!"
41001025	Mu kinalyan Jesus nan nihkop an kananay "Opya ka ya makaan ka nah tagu!"
41001026	Pinghanadi ya munggagayonggong nan tagu ya tinumkuk nan nihkop ot ahi makaan.
41001027	Namodwong nadan tatagu ot munhimbabaggaan dan kanan day "Nganneh tuwen ma-ma-at? Hinnatkon an abu! Antipeh naen abunay kalina ya maat di pinhod na? Deya peman an takon di dimonyon nihkop ya kaanona!"
41001028	Ot hidiye nan gagala ya nundingngol di mipanggep ke Jesus am-in hi bobled Galilee.
41001029	Limmah-un hi Jesus nah simbaan ot umeh balen da Simon ke Andres an nikuyug ke hiya da James ke Juan.
41001030	Hinumgop ya kinali dan hiya an nan inan nan inayan Simon ya mundogo an mahmahhuyop te nahalman di atung na.
41001031	Immeh Jesus hi kad-ana ot odnanay taklena ot baddanganan tumaddog ya indai ya nakaan di dogona ot ena idadaan di kanon da Jesus.
41001032	Indait mungkalimuy algo ya nun-ialin di tataguh kad-an Jesus nadan mumpundogo ya nungkahikpan hi dimonyo
41001033	ta am-in da nan tatagu nah boble ya naamung dah dolan da Simon.
41001034	Kinaan Jesus di nunhihinnatkon an dogon nadan tatagu ya kinaana bo nadan dimonyon nihkop. Ya adina iabulut an kumali da nadan dimonyo te adina pinhod an diday mangipainilah tatagu hin dahdi hiya.
41001035	Hi nabiggatana ya himmahallaman hi Jesus an bimmangun ot ume nah e-elen di boble an maid di tagu ot mundasal.
41001036	Hi Simon ya hanadan ibbana ya eda hinamahamak hi Jesus.
41001037	Ot handih tinibo da ya kanan dan hiyay "Am-in day tatagu ya edaka hamahamakon."
41001038	Ya kanan Jesus di "O, mu mahapul an ume takuh udum an boble ta eyak damdama muntuttuduh di te hidiyey gapunah immaliyak."
41001039	Ot ume dah kabobbobled Galilee ot muntuttudu hanadah simbaan di Judyu ya kinaanay nihkop hi tatagu.
41001040	Wada nan ohan tagun mungkangpuy adol na an immali ot pihpihmok ke Jesus. Nundukkun hi hinangngab na ot kananay "Kaanom ahan tun dogok te inilak an damanan atom, mu nangamung ka."
41001041	Himmok Jesus ot dapaona an kananay "Damana. Nakaan mo kayah naen dogom."
41001042	Pinghanadi ya nakaan di dogon nan tagu.
41001043	Tinugun Jesus ot ahina itud-ak
41001044	an kananay "Adim ot kalkalyon hituwen inat ku, mu ipayum an umeh kad-an nan padi ta em ipatibon hiya an nakaan di dogom ya iappitam hi Apu Dios an miunnud nah kanan di Tugun Moses ta panginilaan di tatagu an nakaan di dogom."
41001045	Mu imme ot ya abu ot ena kalkalyon hi kabobbobleh diyen inat Jesus. Ta ali-aliyanay dakol an tagun e manibon Jesus ta maid moy atonan e mundallanan hanadah udum an boble. Imme hanadah maid di boble, mu kapyanan ume day tatagun nalpuh kabobboble an e manibon hiya.
41002001	Nala-uy kaatnan algo ya nibangngad da Jesus ad Kapernaum ya nundingngol an wadah di.
41002002	Ta dakol day naamung an tatagu ot makapnu nan balen dinuttuk da, takon nah panto ya maid innun an humgop. Muntuttuduh Jesus hi pangi-en Apu Dios
41002003	ya waday in-ali dah naparalyze an tagu an in-attang di opat an tatagu.
41002004	Mu maid innun dan mangieh kad-ana ot guk-angan da mo nan atop an pottok na ot hidiy pangiuy-uyan da nah niayod an tagu.
41002005	Inilan Jesus di kaongal di pangulug da ot kanana nah mundogoy "Tulang ku, napakomaan di liwat mu."
41002006	Hanadan muntuttuduh Tugun Moses an um-umbun hidi ya kanan dah nomnom day
41002007	"Antipet taltalanggaanah Apu Dios an iingngo nay adol nan hiya? Hay tagu ya adinadaman pakomaanay liwat, abunah Apu Dios."
41002008	Inilan Jesus di nomnomnomon da ot kananan diday "Antipet athinay punnomnom yu?
41002009	Nganney nalaklaka? Hay kalyon di `Napakomaan di liwat mu' weno `Tumaddog kat alam nan ayod mu ta umanamut ka'.
41002010	Agat ipatibok ke dakayu an ha-oy an Panguluwan di tagu ya waday kandamak an mumpakomah liwat di tagu." Ot kanana nah naparalyze an taguy
41002011	"Kalyok ke he-a, tumaddog ka, alam nan ayod mu ta umanamut ka."
41002012	Ya timmaddog nan tagu ot alanay ayod na ot mange. Nakammodwong dan am-in nan tatagu ot dayawon dah Apu Dios an kanan day "Maid di emi tiniboh athitu, abunad uwani."
41002013	Naminghan bo ya imme da Jesus nah pingngit di baybay ad Galilee ya naamung da boy dakol an tataguh kad-ana ot tuttuduwana dida.
41002014	Nagibbun tinuttuduwana dida ot mangmangnge ya tinibona nan mun-amung hi buwis an hay ngadana ya hi Libay an nak Alpheus an um-umbun nah opisinana. Kanana ke hiyay "Maka, miunud kan ha-on." Timmaddog hi Libay ot miunud ke hiya.
41002015	Waday ohan algo an nangan da Jesus ya nadan disipulosna hi balen da Libay. Ya dakol hanadah mapihul an tatagun mun-amung hi buwis ya nadan naliwat di nakikan ke dida te dakol mon diday miun-unud ke Jesus.
41002016	Wadada nan muntuttuduh Tugun Moses an Pharisee an nanibon makikan hi Jesus hanadah naliwat ya hanadah mun-amung hi buwis ot ibaga da hanadah disipulosnay "Antipet makikan hi Jesus hanadah mun-amung hi buwis ya hanadah naliwat?"
41002017	Dingngol Jesus hidiye ot kananay "Hay agahan di doktor ya hay mundogo, bokon hay maid di dogona. Paddung nan ha-on an immaliyak an mamaddang hanadah naliwat, bokon hanadan kanan day maid di liwat da."
41002018	Waday ohan algo an hanadan disipulos Juan an mumbonyag ya hanadan Pharisee ya muntopol dan adida mangan. Immali day udum an tatagu ot kalyon dan Jesus di "Antipet hanada ken disipulos Juan ya hanadan disipulos di Pharisee ya muntopol dan adida mangan, yaden hanadan disipulos mu ke pubo ya mangan da?"
41002019	Hay inhumang Jesus ya kananay "An hay kanan yu ya adida mangan nadan gagayyum nan mungkasal? Mangan da te hanan mungkasal an nikuyugan da ya ipaptok na dida. Athidi damdama hanadah disipulos ku an mangan da te wadaak.
41002020	Mu indanit maidak mo ya adida mangan te hay punnomnom dan ha-oy."
41002021	Kanana boy "An waday tagu an ilkob nay balun luput nah daan an bulwati? Adinadamay athidi, te umittay nan balun luput an nilkob ya madoldol di bik-in nan daan an bulwati.
41002022	Athidi bo an adi ihuduy ka-ikail an baya nah daan an kimmulhin lalat an punhuduwan hi baya, te deket aton hidi ya umina nan baya ya mabughi nan lalat. Ayyo nan baya ya nan lalat an punhuduwan. Mahapul an hay punhuduwan hi ka-ikail ya hay ka-apyan lalat."
41002023	Ohan Sabadu an indalan da Jesus hi payo ya pimmutting nadan disipulosna hi page ot kutkuttimon da.
41002024	Tinibon nadan Phariseeh diye ot kanan dan Jesus di "Tibom ke nadan disipulos mu, antipet pimmutting dah page yaden Sabadun tungo?"
41002025	Kanan Jesus di "Kon uggeyu binidbid di inat da David handih naagangan da?
41002026	Hinumgop nah balen Apu Dios ot kuman nah tinapay an niappit ke Apu Dios, ot idatana nadan ibbana yaden panioy panganan da te abunay padin mangan kediye. Naat hituwe handi hi Abiatar di natag-en padi.
41002027	Hay pinhod kun ipainila ya importantey kiphodan di tagu. Hidiyey gapunan waday Sabadun tungo, bokon gapu te algon tungo.
41002028	Ha-oy an Panguluwan di taguy mangali hin nganney panio weno adi nah Sabadun tungo."
41003001	Oha bon Sabadun tungo ya immeh Jesus nah simbaan di Judyu ya wada on tagun napikluy di ohan taklena.
41003002	Hanadan tatagu ya halipat-an day pangaanan Jesus hi pikluy diyen tagu kediyen Sabadun tungo ta waday ipabahul dan hiya.
41003003	Tinibon Jesus nan tagun napikluy di taklena ot kananay "Makah tuh hinangngab di tatagu."
41003004	Ot ibagana hanadah tataguy "Nganney kanan di Tugun Moses hi damanan aton nah Sabadun tungo? Hay maphod di aton ta bumaddang ta weno hay ad-adiy aton ta dumadag ta? Kon adi hangudon di ibba ta mate weno baddangan ta tumagu?" Mu maid di humumang.
41003005	In-ang-ang na ke dida an bimmoh-ol te mangohe da ya mahakit di nomnom na te hay nihallaan di punnomnom da. Ot kanana nah taguy "Ukyadom di taklem." Inukyad na ya maphod mo.
41003006	Hanada ken Pharisee ya limmah-un da ot punhuhummanganan da hanadah tatagun Herod di aton dan mamaten Jesus.
41003007	Tinaynan da Jesus ya nadan disipulos nah diyen boble ot ume da nah pingngit di baybay ad Galilee ya niunud day dakkodakkol an tatagun nalpuh kabobboble ad Galilee, ad Jerusalem ya nadah udum an bobled Judea,
41003008	ad Idumea, nah binah-el di wangwang an Jordan ya nadan nalpuh kabobbobled Tyre ya ad Sidon. Immali da te dingngol da nan maphod an inainat Jesus.
41003009	Kediye ya kinaanay nunhihinnatkon an dogon di dakol an tatagu ya wadada nadan udum an namahig an mumpupullo dan umeh kad-ana an e manapan hiya ta waday aton da damdaman pumhod. Gapu kediye ya impaalana mo hanadah disipulos nay ohan bangka ta hidiy ubunana ta adi ipiton nadan tatagu.
41003011	Hanada ken nahikpan ya deket inang-ang dah Jesus ya na-ala on nundukkun dah hinangngab na on muntukuk da an kanan day "He-a nan Imbabalen Apu Dios."
41003012	Mu impaop-opyan Jesus dida te adina pinhod an diday mangipainila hin dahdi hiya.
41003013	Indani ya immeh Jesus nah bilid ot ipaayag na nadan pinhod na
41003014	ot piliyonay himpulut duwa an nginadananah apostoles. Datuwey maki-kien hiya ta mitud-ak dan muntuttudu
41003015	ya midatan dah kandaman mangaan hi nihkop.
41003016	Datuwey ngadan nadan himpulut duwan pinilin Jesus: hi Simon an ingngadanan Jesus hi Pedro,
41003017	nadan nak Sebedi an da James ke Juan an ingngadanan Jesus dida hi Boanerges an hay kibalinana ya kidul,
41003018	hi Andres, hi Felipe, hi Bartolome, hi Mateo, hi Tomas, hi James an nak Alfeo, hi Tadeo, hi Simon an Zealot,
41003019	ya hi Judas Iskariote an hiya nan nangihdul ke Jesus.
41003020	Nagibbuh tuwe ot umanamut da Jesus ya dakol da boy naamung an tatagu ta maid di innun Jesus ya nadan disipulosna an mangan.
41003021	Hanadan tutulang Jesus ya dingngol da an kanan di udum an tataguy mun-ango ot ume dan e mangawit ke hiya.
41003022	Ya hay udum an muntuttuduh Tugun Moses an nalpud Jerusalem ya kanan day "Hi Jesus ya nihkop ke hiyah Satanas an ap-apun di dimonyo, kinali waday kandamanan mangaan hi nihkop."
41003023	Ot ayagan Jesus dadiyen muntuttuduh Tugun Moses ot kananan diday "Tipe bot e kaanon Satanas di ibbana?"
41003024	Kanana boy "Hanan boble an dida pen bimmoble on numbubuhhulan da ya madadag dan am-in.
41003025	Umat bo nah hin-am-a an dumanaddama da ke ya loktat ya munhihi-an da.
41003026	Athidi bon Satanas an deket maganodwa nadan ibbana ya matikod di pun-ap-apuwana ta maid moy pumbanagan da."
41003027	Kanana boy "An damanan e hogpon di taguy balen di ohan mahinadol an tagu ta ena akawon di pinhod na? Kah-in di baludona ni-an nan mahinadol an tagu ta ahina akawon di nganneh diyen wada nah bale.
41003028	Nomnomon yu tun kalyok ke dakayu. Hay tagun munliwat weno taltalanggaanay ibbanah tagu ya damanan mapakomaan.
41003029	Mu hanan manaltalanggah Espiritun Apu Dios ya adi mapakomaan te hituwe ya liwat an munnananong."
41003030	Kinalinah tuwe te wadada nan kanan day "Hiya ya nahikpan."
41003031	Indani ya dimmatong da nan tutulang Jesus ya hi inana ot tumaddog da nah dola ot umitud-ak dah e mangayag ke hiya.
41003032	Kanan nadan tataguh kad-anay "Wada da inam ya nadan tutulang mud dola an pun-ibaga daka."
41003033	Hinumang Jesus an kananay "Kon waday napilih inak ya tutulang ku?"
41003034	In-ang-ang na hanadah tatagu ot kananay "Dakayun naamung di inak ya tutulang ku.
41003035	Am-in da nan tatagun mangun-unud hi pinhod Apu Dios ya diday inak ya tutulang ku."
41004001	Oha bon algo ya wadah Jesus nah pingngit di baybay ad Galilee an muntuttudu. Ya dakkodakkol day tatagun naamung hi kad-ana ot ume mo nah bangka ot umbun hidi. Hanada ken tatagu ya wadada nah pingngit nan baybay an mundongdongngol dah ituttuduna.
41004002	Dakol di inab-abig na hi nanuttudu nan dida.
41004003	Kananan diday "Donglon yu tun ab-abigok! Wada nan tagun e nuntanom hi buwa an impahinnabuwag na.
41004004	Handih nangihabuwaganah buwa ya wadaday nag-ah dalan ot umali day hamuti ot kanon da.
41004005	Hay udum ya nag-a dah mabatu an ittay ya abuy lutah di. Man-ut gagala ya tinummol da, mu ugge immed dalom di lamut da.
41004006	Kinali handih pinumtang ya nakleng da te namag-anan nan ittay an lutan tinummolan da.
41004007	Hay udum ya nag-a dah magulun ot mailung da ta adida mo bumunga.
41004008	Mu hanadan buwa an nag-ah maphod an luta ya tinuttummolan da ot bumunga da. Wadaday o-ohay bungana, wadaday mabungbunga ya wadaday makabbunga."
41004009	Ot kanan Jesus di "Pakannomnomon yuh tuwen kinalik."
41004010	Handih nabukal da moy tatagu ya wadada nadan udum an nangngol hi kinalina ya nadan himpulut duwan disipulosna an eda imbagan hiyay kibalinan nan inab-abig na.
41004011	Kanan Jesus ke diday "Dakayu ke ya inna-ud kun ituttuduy ine-en di pun-ap-apuwan Apu Dios an ugge nipainila ingganad uwani, mu deket hanadah udum an tatagu ya painnab-abig kuy puntuttuduk ke dida
41004012	`te takon di tibotibon day atoatok ya donglodonglon day ituttuduk ya adida maawatan. Gulat na ot ta maawatan da ya abuluton dah Apu Dios ya muntutuyu dah liwat da ta pakomaana dida.'"
41004013	Kanan Jesus hanadah disipulos nay "Deyan adiyu maawatan hituwen ab-abig, nganne moy innun yun mun-awat hi udum an ab-abigok?
41004014	Hay kialigan nan tagun e nunhabuwag nah buwa ya hidiye nan e mangipain-inilah kalin Apu Dios.
41004015	Hanadan buwa an nag-ah dalan ya mialig nadah tatagun nangngol hi kalin Apu Dios, mu immalih Satanas ot haulona dida ot kal-iwan da hanan kalina.
41004016	Hanadan buwa an nag-a nah mabatu ya mialig nadah tatagun nangngol hi kalin Apu Dios ot mun-am-amlong dan mangulug,
41004017	mu ugge nihamad di pangulug da ta deket waday ittay hi ligat da gapuh pangulug da ya pinghanadi on inwalong day pangulug da.
41004018	Hanadan buwa an nag-a nah magulun ya mialig nadah tatagun nangngol hi kalin Apu Dios,
41004019	mu adida hangudon te hay ikakagu da ya hay kahapulan dah kitaguwan da, hay kumadangyanan da ya hay pun-an-anlaan da.
41004020	Hanadan buwa an nag-a nah maphod an luta ya mialig nadah tatagun nangngol hi kalin Apu Dios ot abuluton da ot mihamad moy pangulug da ta maphod di pangi-en di udum, mapmaphod hi udum ya makakkaphod hi udum."
41004021	Kanan Jesus ke diday "Kon tolgan di taguy dilag ta haniyana weno ena italu? Adi, te ipattuk nat matibo.
41004022	Hituwey kitib-ana an am-in di mitalu an adi mainilad uwani ya ahi mainilah udum hi algo.
41004023	Pakannomnomon yuh tuwen kinalik."
41004024	Kanana bon diday "Pakaddonglon yuy ituttuduk ya un-unudon yu. Deket athituy aton yu ya mad-uman di inila yu.
41004025	Hay tagun un-unudonay mituttudun hiya ya maudman di inila na. Mu hay tagun adina un-unudon di mituttudun hiya ya takon nan ittay an inilana ya mama-id."
41004026	Kanan Jesus di "Hay kialigan di pun-ap-apuwan Apu Dios ya nan tagun e nunhopnak.
41004027	Nihopnak ya immanamut ot palpal-iwana. Indait ena tibon ya tinummol, mu uggena inila hin nganney innunan tinummol.
41004028	Hanan lutay tummolan ya bumungaan nan nitanom. Mamanguluy hangona ta ahi waday adol na ta ahi nuppey bungana.
41004029	Deket nat-ong ya nadatong moy pun-aniyan nan tagu."
41004030	Ot kanan bon Jesus di "Nganney udum hi kialigan di pun-ap-apuwan Apu Dios?
41004031	Mialig nah buwan di mustard an hidiyey kaittayan am-in hi buwa,
41004032	mu hin tinummol ot maongal ya hidiyey kaongngalan ta dakol di hapang nan pumbuyaan di hamuti."
41004033	Athidiy nuntuttudun Jesus hanadah tatagu an painnab-abig na hanan inilanan maawatan da.
41004034	Am-in di intuttuduna ya painnab-abig na, mu deket abuda nah disipulosna ya pakakkalyonay kibalinan hanan ab-abig na.
41004035	Mungkahilong kediyen algo ya kanan Jesus hanadah disipulos nay "Umagwat takuh bah-el tun baybay."
41004036	Numbangka da nah inumbunanan bangka ot taynan da nadan tatagu. Wadaday udum an bangkah di an numbangkaan nadan udum an tatagun niunud ke dida.
41004037	Wadada Jesus nah gawwan nan baybay ya kal-inadi ya waday nakal-ot an puwok. Namahig di dalluyun ta loktat ya mungkapnu nan bangka hi danum.
41004038	Hi Jesus ke ya wada nah udduuddun di bangka an nahuyop. E binangun nadan disipulosna an kanan day "Apu! Kon adika kumagu an deyan malting taku?"
41004039	Bimmangun ot kananay "Matikod kan puwok ya dumin-ong kayun dalluyun." Ya pinghanadi ya natikod da ot makaddin-ong mo.
41004040	Ot kanana ke diday "Antipe ahan ta nahalman di takut yu? Kon maid di dinol yun ha-on?"
41004041	Nakammodwong da ya waday oha on kananay "Nganne nin di katatagun tuwen takon di puwok ya dalluyun ya un-unudon day kalina?"
41005001	Indani ya dimmatong da Jesus nah bah-el nan baybay nah bobled Gerasene.
41005002	Limmah-un da nah bangka ya mangali on lalakin nahikpan an nalpun nadah lubukan
41005003	te hidiy kiha-ha-adana. Maid di pakaibobod ke hiya
41005004	te banangkilingan day taklena, mu hanipdutona ya pun-ihipag na nan gumok hi hukina. Maid di pakapdon ke hiya te nakal-ot.
41005005	Mapat-al ya hilong on humanawwangan nadah lubukan ya bibilid an tumukutukuk on pun-gandutanay adol nah batu.
41005006	Nidawdawi nan nahikpan ya tinibonah Jesus ot butikona ot mundukkun hi hinangngab na
41005007	ya muntukuk an kananay "Jesus an Imbabalen Apu Dios an katagtag-ayan, nganney atom ke ha-on? Adiyak anhan kastiguwon."
41005008	Kinali nah diye te nan kinalin Jesus an kananay "He-an nihkop, makaan ka nah tagu!"
41005009	Kanan bon Jesus nah nihkop di "Nganney ngadan mu?" Ya kananay "Linibuy ngadan mi te dakol kami."
41005010	Hidiyen nihkop ya namahig an pihpihmok an kananay "Adi dakami anhan dog-alon hi nidawwi."
41005011	Nipaddin diyen wadaday dakol an babuy an munhubang nah e-elen nan bilid
41005012	ot kanan nan nihkop di "Itud-ak dakami kattog hanadah babuy ta diday emi kihkopan."
41005013	Inabulut Jesus ot eda mihkop hanadah babuy an umeh duway libuy uyap da. Kal-inadi ya kahibubutik nadan babuy nah dopla ot pun-iyapa da nah baybay ot malting da.
41005014	Hanadan mumpaptok hi babuy ya bintik dan imme nah boble ya nadah nunlinikkod an boble ot eda kalkalyon hanadah katagutagu. Ot hanadan tatagun nangngol kediye ya immeda ta eda tibon.
41005015	Immali dah kad-an Jesus ya tinibo da nan tagun nahikpan handi an um-umbun an numbulwati ya pinumhod moy nomnom na ya timmattakut da.
41005016	Dadiyen tatagun nanibo nah naat hanadah babuy ya nan naat nah tagun nahikpan ya kinali dan didah diyen naat.
41005017	Ot indani ya kinalin dadiyen tatagu ke Jesus an takon kattog di taynanah diyen bobleda.
41005018	Handih e tumayan da Jesus an manggop da nah bangka ya immali nan tagun nakaan di nihkop ke hiya ot kananay "Daan anhan ta maki-kieyak ke he-a?"
41005019	Mu adi abuluton Jesus an kananan hiyay "Umanamut ka ot ya abu ta em kalyon hanadah iibam di inat Apu Dios te hay homok nan he-a."
41005020	Immeh diyen tagu ot ena kalkalyon hanadah tatagu nah himpulun bobled Decapolis nan inat Jesus ke hiya ya namodwong dan am-in nan tatagun nangngol.
41005021	Immagwat bo da Jesus ot mibangngad da nah bah-el di baybay ya dakkodakkol da boy tatagun naamung hi kad-ana.
41005022	Wada nan ohan immalin ap-apun di simbaan di Judyu an hi Jairo. Tinibo nah Jesus ot e mundukkun hi hinangngab na
41005023	ot pihpihmok an kananay "Mungkatkate nan imbabalek. Umali ka anhan ta em dapaon ta adi mate, mu pumhod."
41005024	Ot maki-eh Jesus ya dakkodakkol da boy tatagun niunud an inalibungbungan da.
41005025	Wada on babain nundogoh himpulut duway toon an adi matikod di malpuh adol na.
41005026	Numpaagah dakol an doktor ta nauman am-in di limmuna yaden ugge naagahan, mu mungkamam-a ot ya abu.
41005027	Gapu te dingngol nay inainat Jesus ya immali ot umeh indoggana ot dapaonay bulwatina
41005028	an kananah nomnom nay "Dapaok ke ot ahan di bulwatina ya makaan di dogok."
41005029	Dinapa nay bulwatin Jesus ya ginibok nan natikod mo nan malpuh adol na.
41005030	Kediyen nanapaan nan babaih bulwatin Jesus ya ginibok Jesus an waday kinaan di kandamana hi dogo. Nunliggu ot kanana hanadah tataguy "Dahdiy nanapah bulwatik?"
41005031	Ya kanan nadan disipulos nay "Inalibungbungan dakah dakol an tatagu, kinali maid di maptok hi nanapan he-a."
41005032	Hi Jesus ya mun-ang-aang-ang ta tibonay nanapan hiya.
41005033	Hanan babai ya inilana an inilan Jesus an hiyay nanapa ke hiya ta munggagayonggong hi takut na ot mundukkun hi hinangngab na ot kalyonay makulug.
41005034	Kanan Jesus ke hiyay "Tulang ku, nakaan moh naen dogom te hay pangulug mun ha-on. Umanamut ka ot malinggop ka mo kaya te adi mo mibangngad hinaen dogom."
41005035	Mungkalkallih Jesus ya dimmatong da nan nalpuh balen da Jairo ot kanan dan Jairoy "Takomboy adim mo awiton nan mittulu te nate nan imbabalem."
41005036	Dingngol Jesus hidiyen kinali da, mu uggena hinangud ot kananan Jairoy "Pakodholom di nomnom mu ya mundinol kan ha-on."
41005037	Imme da Jesus an ammuna da Pedro ya nadan duwan hintulang an da James ke Juan di ingkuyug na te adina pinhod an maki-e nadan udum.
41005038	Dimmatong da Jesus hidih balen da Jairo ya maid di kapotok na te mungkokoga da ya mun-iyo nadan tatagu.
41005039	Hinumgop hi Jesus hi bohongna ot kananan diday "Antipet kahikokoga kayu? Hituwen unga ya ugge nate, mu nahuyop ya abu."
41005040	Hanadan tatagu ya taltalanggaan da, mu impalah-una dida. Inayaganay ammod nan unga ya nadan tulun disipulosna ot humgop da nah kuwaltu an kad-an nan unga.
41005041	Inid-onah taklen nan unga ot kananay "Talita kum" an hay kibalinan diye ya "Unga, tumaddog ka."
41005042	Pinghanadi ya timmaddog nan unga ot mundallanan. Hituwen unga ya himpulut duway toona. Hanadan nangang-ang ketuwe ya nakammodwong da.
41005043	Tinugun Jesus dida an kananay "Adiyu e kalkalyon hituwen naat." Ot mumpaalah kanon nan unga ot panganon da.
41006001	Tinaynan Jesus hidiyen boble ot mibangngad hi bobleda an nikuyug dan hiya nadan disipulosna.
41006002	Nadatngan di Sabadu ot e muntuttuduh Jesus nah simbaan di Judyu. Ya dakol hanadah mangmangngol ke hiyay namodwong an kanan day "Daana ni-boy nun-adalan tun tagu kediyen intuttuduna? Tipet nakala-ing? Takon di milagro ya atona!
41006003	Kon bokon hiya nan karpentero an imbabalen Maria ya tulang da James, Jose, Judas ya Simon? An bokon hituy kiha-adan nadan tutulang nan binabai?" Hidiyey pangali da, kinali kahing dan hiya.
41006004	Kanan Jesus ke diday "Hay profetas ya kulugon ya tobalon di tataguh kabobboble, mu hanadan kaboblayana ya iibana ya adida kulugon."
41006005	Gapu te adi mangulug nadan tatagu ke Jesus ya o-ohay inat nah milagro an dinapa na ya abuy o-oha hanadah mumpundogo ot makaan di dogoda.
41006006	Hi Jesus ya namodwong hi adida pangulugan ke hiya. Ot eda mo muntuttuduh udum an boble an nih-up hidi.
41006007	Ohan algo ya inayagan Jesus nadan himpulut duwan disipulosna ot hindudwa on intud-ak nah kabobboblen e muntuttudu ya indat nay kandama dan mangaan hi nihkop.
41006008	Intugunan dida an kananay "Adi kayu umitabtabin hi nganneh diyen mahapul yuh pangayan yu, umat hi makan, hakbat ya pihhu. Umala kayuh patanong yu ya mun-apatut kayu, mu adi kayu umalah bulwatin punhannotan yu."
41006010	Kanana bon diday "Deket ume kayuh ohan boble, miha-ad kayu nah balen di mangayag ke dakayu ingganay tayanan yuh diyen boble.
41006011	Deket ume kayuh ohan boble ya adi dakayu ayagan ya adi dakayu donglon, pukpukon yuy hupuk hi hukiyu hin tayanan yuh diyen boble ta panginilaan da an naliwat da."
41006012	Ot ume da nan disipulosna hi kabobboble ot ituttudu dah tatagu an muntutuyu dah liwat da.
41006013	Kinaan day dakol an dimonyon nihkop ya inapuwapan dah lana nadan dakol an mundogo ot makaan di dogoda.
41006014	Indani ya dingngol Herod am-in datuwe te nundingngol di inainat Jesus. Kanan di udum an tataguy "Hiya din hi Juan an mumbonyag an namahuwan! Kinali waday kandamanan mangat hi milagro."
41006015	Mu kanan di udum di "Hiyah Elijah." Hanadan udum ya kanan day "Hiya ya profetas an umat handidan profetas handih done."
41006016	Hi Herod ke damdama ya kananay "Hiya din hi Juan an impaputul kuy uluna, mu namahuwan."
41006017	Te handi ya impadpap Herod hi Juan ot pikalabut na. Hituwey inat na te idutin Juan an hiya ya gaga-iho te pinlonah Herodias an inayan nan tulang nan hi Felipe.
41006019	Kinali hihingngitan mon Herodias hi Juan ta pinhod nan ipipaten Herod, mu umagol hi Herod te inila nan maphod an taguh Juan ya maid di bahul na. Hidiyey gapunah ena nangipanaptokan ke hiyah kalabut. Pinhod nan dongdonglon nan itanuttudun Juan takon di hin-uddum on mabulubulun.
41006021	Indani ya nadatngan nan algon panginomnoman dah nitungawan Herod. Naamung nadan ap-apu, nadan ap-apun di tindalu ya nadan kakadangyan kediyen boblen Galilee. Hi Herodias ya hidiyey tiempon nangipipatayanan Juan.
41006022	Athituy naat, handih naamung nadan tatagu ya himmawwang nan babain imbabalen Herodias ot manayo. Hi Herod ya hanadan naamung an tatagu ya immamlong da ot kanan Herod nah babaiy "Nganney pinhod mun idat kun he-a? Takon di nganneh diyen ibagam ya idat kun he-a."
41006023	Hinamad nay kalinan kananan hiyay "Idat kun he-a takon di kagodwan tun pun-ap-apuwak an boble hin hidiyey ibagam."
41006024	Ot ume nan babaih kad-an inana ot kananay "Ina, nganney ibagak hi idat na?" Ya kananan hiyay "Hay ulun Juan an mumbonyag."
41006025	Galagalan nibangngad nah kad-an nadan naamung ot kananan Herod di "Pinhod kun idat mud uwaniy ulun Juan an mumbonyag an mihaad hi duyu."
41006026	Nahalman di tutuyun Herod, mu nil-un hinamad nay kalina ya dingngol nadan tatagu an kananay takon di nganney ibagan nan babai ya idat na, kinali bumain an mangibabawi nah kinalina.
41006027	Ot umitud-ak hi tindalu an mangalah ulun Juan. Imme nan tindalu nah kalabut ot putulonay ulun Juan.
41006028	In-alinan niha-ad hi duyu ot idat na nah babai ot idat nan inana.
41006029	Dingngol nadan disipulos Juan hituwen naat ot eda alan di adol na ot eda ilubuk.
41006030	Nibangngad nadan apostoles Jesus ot kalyon dan am-in ke hiyay inainat da ya hay intuttudu da.
41006031	Namahig an mahanhanot day tatagun maamung ta maid di innun da Jesus ya nadan disipulosna an mangan ot kanan Jesus ke diday "Etaku nah maid di boble ta mun-iyatu taku."
41006032	Ot mumbangka dan imme ot ab-abbu da.
41006033	Mu dakol da damdamay nanibon dida ya inila day pangayan da ot kahibubutik nadan tatagun nalpuh kabobboble ot mamangulu dan imme nah pingngit di baybay an dakalan da.
41006034	Handih manatong da Jesus nah pingngit di baybay ya tinibo nan naamung day dakol an tatagu. Himmok na dida te kay da niwalong an karnero an maid di mangipaptok ke dida ot tuttuduwana dida ya dakol di intuttudu na.
41006035	Mungkahilong ya immali nadan disipulos hi kad-ana ot kanan day "Deyan mungkahilong yaden maid di pangal-an hi kanon hitu.
41006036	Itud-ak mu ot kattog hantudan tatagu ta eda gumatang hi kanon da hanadah nihnih-up an boble."
41006037	Mu kananay "Idatan yu didah kanon da." Ya kanan day "Mu daanay pangal-an mi? Mahapul di ongngal an pihhuh igatang hi kanon da."
41006038	Indani ya kanan Jesus ke diday "Eyu tibon nadah tatagu ten kaatnay tinapay hi wada." Eda nanibo ya wada ot kanan dan hiyay "Wada ya abuy limlimman tinapay ya dudduwwan dolog."
41006039	Ot kananay "Eyu amungon nadan tatagu ta pab-unon yu dida nah maholok."
41006040	Ot umbun nadan tatagu an naganodwa dah hinggagatut ya hinnanalima.
41006041	Inalan Jesus nan liman tinapay ya duwan dolog ot itangad na ot mumpasalamat ke Apu Dios. Pinani-ang na nadan tinapay ya dolog ot idat na hanadah disipulosna ta eda ikap-ong hanadah tatagu.
41006042	Nangan dan am-in ot mabhug da ya dakol di natdaan.
41006043	Inamung nadan disipulos ya napnuy himpulut duwan kaba.
41006044	Hay uyap nadan tatagun nangan ya limay libu.
41006045	Nagibbu dan nangan ot pumbangkaon Jesus nadan disipulosna ta pamanguluwona dida ad Betsaida nah bah-el di baybay ot ahina itud-ak nadan tatagu.
41006046	Imme nadan tatagu ot ahi ume nah bilid an mundasal.
41006047	Nahilong ya wada nadan disipulos nah gawwan di baybay yaden dehdi bo damdamah Jesus nah bilid an oh-ohha nah di.
41006048	Tinibon Jesus an maligligatan nadan disipulosna nah bangka te midamuy nal-ot an dibdib ke dida. Mungkabigat ya immeh kad-an da an nundallan nah tap-on di danum an ena ot la-uwan dida.
41006049	Mu tinibo da ya timmattakut da te pangali da pe on banig ot muntukuk da an kanan day "Deya on banig!"
41006050	Namahig di takut da hi nangang-angan dan hiya, mu kimmalih Jesus an kananay "Adi kayu tumakut, mundinol kayu te ha-on."
41006051	Ot umeh Jesus nah bangka ot makib-un ke dida ya natikod nan puwok. Nakammodwong da nadan disipulosna te adida pakaawat.
41006052	Ya takon nan naat hi nangipadakolanah tinapay ya uggeda naawatan te makulhiy uluda.
41006053	Handih immagwat dad Genesaret ya inggakod dah di nan bangka.
41006054	Limmah-un da ya inimatunan nadan tataguh Jesus
41006055	ot galgal-an dan immeh kaboboblen eda nun-iattang nadan mumpundogo ot iedah kad-ana takon di daanay kawad-ana.
41006056	Am-in nah boblen nangayana ya nun-iunud di tatagu nadan mumpundogo hanah malkadu ta pihpihmok dan hiya an iabulut nat dapaon da ni-moy udun di bulwatina. Ya am-in da nan nanapah bulwatina ya pinumhod da.
41007001	Waday ohan algo an hanadan Pharisee ya hanadan muntuttuduh Tugun Moses an nalpud Jerusalem ya naamung dah kad-an Jesus.
41007002	Tinibo da nadan udum an disipulosna an uggeda nun-ula ot mangan da.
41007003	Hanadan Pharisee ya hanadan udum an Judyu ya paka-un-unudon day pangi-en handidan aammod da an mahapul an mun-ula da on ahida nangan.
41007004	Ya am-in bo nan gattangon dah tendaan ya mahapul an ulahan da on ahida kinan. Dakol nan tugun di aammod da an un-unudon da umat hi pun-ulahan hi basu, banga, buhi ya nadan ubunan.
41007005	Kanan dadiyen Pharisee ya muntuttuduh Tugun Moses ke Jesus di "Tipet adi un-unudon nadan disipulos muy pangi-en di aammod taku? Tipet na-ala on nangan da takon di uggeda nun-ula?"
41007006	Hinumang na an kananay "Dakayun makallangkak, mipanggep ke dakayuy kinalin din profetas an hi Isaiah an kananay `Datuwen tatagu ya kanan day un-unudonak, mu hay kakulugana ya adi te kalida ya abuh diye.
41007007	Maid di hilbin di pundayawan dan ha-on te hay tugun di taguy itanuttudu dan maunud on kanan day ha-on di kon tugun, mu bokon.'
41007008	Inwalong yuy tugun Apu Dios ta hay tugun di taguy un-unudon yu."
41007009	Kanana boy "Natalam kayun mangiwalong hi tugun Apu Dios ta hay tugun di taguy un-unudon yu.
41007010	Kanana nah Tugun Moses di `Un-unudon yu ya ipaptok yu da amayu ke inayu' ya kanana boy `Hay tagun waday gaga-ihon kalyonan amana weno hi inana ya mahapul an patayon.'
41007011	Mu hay ituttudu yu ya kanan yuy `Am-in nan ibaddang hi ammod ya takon di adi idat hin hi Apu Dios di pangidatan kediye.'
41007012	Ta hidiye nan kanan yu moy takon di adi baddangan di ammod ten nidat ke Apu Dios nan ibaddang ot ke dida.
41007013	Hay kakulugana ya iwalong yuy tugun Apu Dios ketuwen ituttudu yu. Dakol di umat ketuwe an atoaton yu."
41007014	Inayagan bon Jesus nadan tataguh kad-ana ot kananan diday "Donglon yu tun kalyok ke dakayun am-in ta maawatan yu.
41007015	Bokon hay kanon di mumpagaga-ihoh tagu, mu hay malpuh nomnom na.
41007016	Pakannomnomon yuh tuwen kinalik."
41007017	Tinaynan Jesus dadiyen tatagun naamung ot humgop nah bale ya niunud da nan disipulosna ot kanan dan hiyay "Nganney kibalinan nan kinalim?"
41007018	Kanana ke diday "Tipet takon di dakayu ya adiyu maawatan? An uggeyu inila an bokon hanan kanon di mumpagaga-ihoh tagu?
41007019	Te adi umeh nomnom, mu umeh putu ne ahi bimmuddu nah budduwana." Ketuwe kinalina ya impainilana an maid di panion makan.
41007020	Intuluy Jesus an kananay "Hay malpuh nomnom di taguy mumpagaga-ihon hiya.
41007021	Hay nomnom di taguy kalpuwan di gaga-iho umat nadah malalaon aton, hay mangako, pumate, ihuyop di bokon inayan, ohhaan am-in di nganneh diye, aton di nalgom an gaga-iho, humaul, aton di pumbongangan, umamoh limmun di ibbah tagu, pumihul, mumpahhiya ya na-ala on inat di aton.
41007023	Am-in datuwen mumpagaga-ihoh tagu ya malpuh nomnom.
41007024	Tinaynan da Jesus hidiyen boble ot ume dad Tyre. Immeh Jesus nah ohan bale ta maoh-ohhah di ta maid di manginilah kad-ana, mu ininnila da damdama.
41007025	Wada on ohan babain nahikpan di imbabalena an dingngol nan wadah Jesus ya imme ot mundukkun hi hinangngab na.
41007026	Hidiyen babai ya bokon Judyu ya iPhoenicia ad Syria. Numpihpihmok ke Jesus ta kaanona ot anhan nan dimonyo an nihkop nah imbabalena.
41007027	Mu in-alig Jesus di impanumang na an kananay "Panganon ni-an di u-unga ta mabhug da. Adi maphod an alan di kanon di u-unga ta ipakan hi ahu."
41007028	Mu kanan nan babaiy "Makulug hinae, Apu, mu miabulut di ahun mangan hi ogahon di u-ungah makan."
41007029	Ot kanan Jesus ke hiyay "Gapu te athinay humang mu ya umanamut ka ot nakaan nan dimonyo an nihkop nah imbabalem."
41007030	Immanamut nan babai ya mibakbakillang nan imbabalena an nakaan mo nan nihkop ke hiya.
41007031	Tinaynan bon da Jesus ad Tyre ot idalan dad Sidon ya nah himpulun bobled Decapolis ot ahida dumatong nah baybay an Galilee.
41007032	Indani ya wadaday nangialih tagun nalulok ya nanganga ke Jesus. Ot pihpihmok dan hiya ta dapaona.
41007033	Ingkuyug Jesus hidiyen tagun nalulok ot eda maappil. Indapanay duwan gamat na nah ingan nan tagu ot tuppaana nan gamat na ot idapanah dilan nan tagu.
41007034	Intangad nah kabunyan ot kananay "Ephphata!" an hay kibalinan tuwe ya "Pumhod ka." Inat nah diye te ongal di homok na.
41007035	Pinghanadi ya nakaan di lulok nan tagu ya mihadak nuppey kalina.
41007036	Intugun Jesus hanadah tatagu an adida kalkalyon hituwen inat na, mu in-al-alana ot ya abu an eda kinalkali.
41007037	Ta am-in di tagun nangngol ketuwe ya namodwong da an kanan day "Maphod peman di atona. Takon di nalulok ya pakadngol ya hay nanganga ya pakaliyona."
41008001	Wada boy naminghan an naamung day dakol an tataguh kad-an Jesus. Nap-uhan dah kanon da ot ayagan Jesus nadan disipulosna ot kananan diday
41008002	"Mahmok da tun tatagu te tulun algon nakihkihtu dan ha-on ya deyan maid moy kanon da.
41008003	Deket paanamutok dida an uggeda nangan ya kal-ina ya mahalangob dah dalan te nidawwiy nalpuwan di udum."
41008004	Kanan nadan disipulos di "Kon daanay pangal-an hi kanon hantudan tatagu an maid di bobleh tu?"
41008005	Kanan Jesus ke diday "Kaatnan tinapay di wada?" Kanan day "Pitu ya abu."
41008006	Ot pab-unon Jesus nadan tatagu. Inalana nan pitun tinapay ot mumpasalamat ke Apu Dios. Pinani-ang na ot idat na hanadah disipulosna ta eda ikap-ong hanadah tatagu.
41008007	Wada boy o-ohan dolog ot alana ot mumpasalamat ke Apu Dios. Ot idat na hanadah disipulosna ta ikap-ong da.
41008008	Nangan am-in nadan tatagu ot mabhug da. Ya takon di immeh opat an libuy tatagun nangan ya dakol di natdaan. Ot amungon nadan disipulos ya napnuy pitun kaba. Hi Jesus ya impaanamut na nadan tatagu
41008010	ot ahida mumbangkan nadah disipulosna ot ume dad Dalmatia.
41008011	Wadaday Pharisee an immen e nakihannu ke Jesus te pinhod dan patnaan. Ot imbaga dan hiyay pangitib-an da hin makulug an hiya ya intud-ak Apu Dios.
41008012	Mu kimmalih Jesus an kananay "Toan kayun tatagud uwani! Tipet kah-in di waday pangimatunan yu? Kalyok ke dakayu an adik aton nan ibaga yun milagro an pangimatunan yu."
41008013	Kinali nah diye ot tumayan da an numbangka da ot umagwat dah dommang na.
41008014	Kinal-iwan nadan disipulosna an numbalun ot hay ya abu wada nah bangka ya nan ohan tinapay an natdaan.
41008015	Kanan Jesus ke diday "Halipat-an yu ot nan yeast di Pharisee ya nadan tatagun Herod."
41008016	Munhuhummangan da nadan disipulos an kanan day "Man-uket kinali nah diye ya kinal-iwan takun numbalun hi tinapay."
41008017	Inilan Jesus di kalkalyon da ot kananay "Tipet hay kamaid di tinapay di ihuhummangan yu? Kon adi kayu pakanomnom ya pakaawat hi pangi-ek?
41008018	Tipet kay maid di ingayu ya matayu?
41008019	Kon kinal-iwan yu handin nami-angak hi liman tinapay ot kanon di limay libun tatagu? Kon kaatnay kabah inamung yuh natdaan?" Kanan day "Himpulut duwa."
41008020	Kanana bon diday "Ya kon kinal-iwan yu bo din pitun tinapay an pinani-ang ku ot kanon di opat an libun tatagu? Kaatnan kabay inamung yun natdaan?" Ya kanan da boy "Pitu."
41008021	Kanan Jesus ke diday "Deya ot an inila yu, mu tipet nanongnan adiyu maawatan nan kinalik mipanggep hi yeast nadan Pharisee ya nadan tatagun Herod?"
41008022	Imme da Jesus ad Betsaida ya wadaday tatagun nangialih nakulap ke Jesus ot pihpihmok dan hiya ta dapaona ta makaan di kulap na.
41008023	Inawit Jesus nan nakulap ot ume da nah e-elen nan boble. Ot tuppaanay matan nan tagu ot dapaona ot ibaganan hiyay "Kon waday matibom?"
41008024	In-ang-ang nan tagu ot kananay "Om, pakatibowak hi tatagu, mu kay da kakaiw an mundallanan."
41008025	Dinapan bon Jesus di matana ot iang-ang bon nan tagu ya maphod moy panibona.
41008026	Ot ipaanamut Jesus an kananan hiyay "Adim ot mo idalan nah boble."
41008027	Imme da Jesus ya nadan disipulosna hanadah kabobbobled Cesarea Philippi. Wadadah dalan ya kanan Jesus ke diday "Dahdiyak pe nin hi pangalin di tatagu?"
41008028	Ya kanan day "Hay udum ya kanan day he-a din hi Juan an mumbonyag. Ya hay udum ya kanan day he-a din hi Elijah. Wadada boy udum an kanan day he-ay oha handidah udum an profetas Apu Dios."
41008029	Ya kanan Jesus ke diday "Dakayu ya-, dahdiyak pe tuwali?" Ya kanan Pedroy "He-ah Kristo an tinuddun Apu Dios an mangipaptok hi tagu."
41008030	Ya intugun Jesus an kananay "Adiyu e kalkalyon hi udum an tatagu."
41008031	Inlappun Jesus an kalyon ke diday mipanggep hi ahi maat ke hiya. Ot kananay "Ha-oy an Panguluwan di tagu ya munholholtapak ya adiyak abuluton an Kristo hanadah mangipangpangulun Judyu, nadan ap-apun di padi ya nadan muntuttuduh Tugun Moses. Ahiyak pipate, mu hi mikatlun algo ya mamahuwanak."
41008032	Hituwey kinalin Jesus ke dida ot ayagan Pedro nah e-elena ot kalyana te adina pinhod an maat di athidin hiya,
41008033	mu nunligguh Jesus ot iang-ang na hanadah disipulosna ot kananan Pedroy "Mange-ele ka! Umat ka damdaman Satanas. Hay punnomnom mu ya ugge nalpun Apu Dios, mu nalpuh nomnom di tagu."
41008034	Inayagan Jesus nadan tatagun naamung ya nadan disipulosna ot kananan diday "Hay tagun pinhod nan mangun-unud ke ha-on ya mahapul an adina ikakaguy nitaguwana tuh luta ya ippol nay punholholtapana gapuh pangun-unudanan ha-on, takon di hidiyey lummuh katayana.
41008035	Te hay tagun hay nitaguwana tuh luta ya abuy nonomnomona ya adi midatan hi biyag an maid poppog na. Mu nan tagun paka-un-unudonak ya ipainilanay pangi-ek takon di humlun hi katayana ya hiyay midatan hi biyag an maid poppog na.
41008036	Takon di alan di tagu am-in tun wadah luta ya maid di hilbina hin adi midatan hi biyag an maid di poppog na ta mihi-an ke Apu Dios ta inggana.
41008037	Te hay tagun mihi-an ke Apu Dios ya maid di maat na.
41008038	Dakol dad uwaniy gaga-ihon tatagun nangiwalong ke Apu Dios. Ta hidiye nan hay tagun mangibain ke ha-oy ya nan ituttuduk ya ha-oy an Panguluwan di tagu ya adik ibilang an taguk hantuh kibangngadak an ibbak nadan anghel hi ahik pangipatib-an hi dayaw min Ama."
41009001	Ot kanana boy "Nomnomon yu tun kalyok an wadadah tun dakayuy adi mate ingganay tibon day pun-ap-apuwan Apu Dios an makandama."
41009002	Nala-uy onom an algo ya ingkuyug Jesus da Pedro ya da James ke Juan ot ume da nah natag-en bilid ot ab-abbu dah di. Kal-inadi ya tinibo dah Jesus an nalumman di ang-ang na.
41009003	Hay bulwatina ya numbalin hi makabbayak an humihhili an maid di kipaddungana tuh luta.
41009004	Kal-inadi ya wadada Elijah ke Moses an makihumhummangan dan Jesus.
41009005	Ot kanan Pedro ke Jesus di "Apu, maphod ta wada takuh tu. Agat mangapya kamih tulun ab-abbung ta he-ah oha, hi Moses hi oha ya hi Elijah oha."
41009006	Kinali nah diye te uggena inilay kalyona te timmattakut da.
41009007	Indai ya waday kulabut an nipottok ke dida ot haniyana dida. Waday kalin nalpun nah kulabut an kananay "Hituwey Imbabalek an impakappinhod ku. Un-unudon yuy kalyona."
41009008	Mun-ang-aang-ang da ya abunah Jesus an wada.
41009009	Handih manayyu da ya tinugun Jesus dida an kananay "Adiyu e kalkalyon hidiyen tinibo yu ingganay mamahuwanak an Panguluwan di tagu."
41009010	Inun-unud da, mu dida pe ya munhimbabaggaan da an kanan day "Nganne nin di pinhod nan kalyon nah kananay ahi mamahuwan?"
41009011	Ot ibaga dan Jesus di "Tipet kanan nadan muntuttuduh Tugun Moses di kah-in di umalih Elijah ta ahi umaliy itud-ak Apu Dios?"
41009012	Kananay "Makulug an kah-in di umalih Elijah ta idadaanay tataguh aliyan diyen itud-ak Apu Dios. Ya wada boy impitudok Apu Dios an kananay hay Panguluwan di tagu ya ahi munholholtap ya adi abuluton di tagu. Mu kalyok ke dakayu an immali mo tuwalih Elijah ot punholholtapon di tagu. Hidiyey immannungan din impitudok Apu Dios."
41009014	Dimmatong da Jesus hi kad-an nadan udum an disipulosna ya tinibo day dakol an tatagun naamung. Wadada nan muntuttuduh Tugun Moses an munhahannu da hanadah disipulosna.
41009015	Handih inang-ang nadan tataguh Jesus ya namodwong da ot eda pundamu.
41009016	Kanan Jesus hanadah disipulos nay "Nganney punhahannuwan yun dida?"
41009017	Waday oha hanadah naamung di kimmali an kananay "Apu, in-alik tun imbabalek an nahikpan ta adi pakakali.
41009018	Deket nahikpan on mumbalbalin hi luta, mun-uupag di tokona, mungngaliyot di bab-ana ya kumodhol. Kanak hantudah disipulos muy ka-anon da nan nihkop, mu adida pakakaan."
41009019	Kanan Jesus ke diday "Ag-agam kayun tatagud uwani, antipet makudang di pangulug yu? Kon eyak makihkihtun dakayu ta nangamung? Kaatnay pangan-anusak ke dakayu? Iyali yuh tu nan unga."
41009020	Ot ieda nan ungah kad-ana. Inang-ang nan nihkop hi Jesus ya pinghanadi ya impagayonggong na nan unga ot matukkad nah luta an mumbalbalin ya mun-uupag di tokona.
41009021	Kanan Jesus nah amanay "Kakon-anay nilappuwana?" Kanan nan amanay "Nilappu tuwali handih kagolang na.
41009022	Nadandani on kay mate te na-ala on natukkad hi apuy ya danum. Homkon dakami anhan ta baddangan dakami hin damana."
41009023	Ya kanan Jesus di "Adiyu e kanan di `hin damana' te kon uggeyu inila an hay tagun mangulug ke Apu Dios ya mabaddangan da hi nganneh diyen mahapul da?"
41009024	Ya inlot nan aman nan ungay kalina an kananay "Mangulugak, mu makudang di pangulug ku. Udmam anhan!"
41009025	Tinibon Jesus an mangali day katagutaguh kad-ana ot kanana nah nihkop di "He-an nihkop an umipalulok ya umipanganga, makaan ka nah unga ya adika mo mibangngad ke hiya."
41009026	Pinghanadi ya impatkuk nan nihkop nan unga ya kimmodhol an kay nate ta waday oha on kanan day nate.
41009027	Mu inodnan Jesus di taklena ot ipataddog na ya timmaddog.
41009028	Imme da Jesus nah ohan bale ot handih ab-abbu da ya kanan nadan disipulos nay "Antipet dakami ke ya adi kami pakakaan kediyen nihkop?"
41009029	Ya kanan Jesus di "Maid di udum hi mabalin an mangaan hi athidin nihkop, abunay dasal."
41009030	Tinaynan dah diyen boble an idalan dad Galilee. Adi pinhod Jesus an wadaday udum hi tatagun manginilah kad-ana
41009031	te waday ituttudu na hanadah disipulosna. Kananan diday "Ha-oy an Panguluwan di tagu ya ahiyak alan nadah tatagun ahi mamaten ha-on, mu hi katlun di algoh katayak ya mamahuwanak."
41009032	Uggeda naawatan hidiyen kinalina, mu mun-ogon dan mummahma.
41009033	Handih dimmatong dad Kapernaum ya hinumgop dah ohan bale ot kanan Jesus hanadah disipulos nay "Nganne nan ihanummangan yuh dalan?"
41009034	Mu maid di humumang te hay inhanummangan da ya hay mipanggep hi dahdiy natagtag-e ke didan am-in.
41009035	Inumbun hi Jesus ot kananan diday "Nan pinhod nan hiyay katagtag-ayan ya mahapul an ipababanay adol na ta hiyay pummuttatyun am-in di tagu."
41009036	Inawit nay ohan unga ot pataddogonah hinangngab da. Inapupuna ot kananan diday
41009037	"Hay tagu an mamhod hi u-unga gapu ke ha-on ya ha-oy di pohdona ya hanan mamhod ke ha-on ya pohdona damdamah Apu Dios an nangitud-ak ke ha-on."
41009038	Kanan Juan ke Jesus "Apu, waday tinibo mih tagun kaanonay nihkop te hay ngadan muy oggana ngadanon ot kalyon min hiya an itikod na te bokon taku ibba."
41009039	Mu kanan Jesus di "Adiyu patikodon te hay tagun damanan atonay milagro gapuh ngadan ku ya adina kalyon di gaga-iho mipanggep ke ha-on,
41009040	te hay tagun adi kumahing ke ditaku ya ibba taku.
41009041	Kalyok ke dakayu an hay tagun umidat hi liting an inumon yu te inilana an dakayu ya kulugonak an Kristo ya midatan hi kiphodana."
41009042	"Hanan tagun hiyay humlun hi punliwatan ya pangiwalongan di ka-kulug na hi pangulug nan ha-oy ya kudukdul nay tayunan di bagang na hi ongal an batu ya inggah baybay.
41009043	Deket hay takle yuy humlun hi punliwatan yu ya kudukdul nay putulon yu. Kudukdul nay maid di ohan takleyu mu ta waday mikadwah biyag yu mu nan e wadan duway takleyu, yaden e kayu ume nah apuy hi impierno an adi mad-op.
41009044	[Hidi ya mabigbiggihan di adol ya adi madmad-op di apuy.]
41009045	Deket hay huki yuy humlun hi punliwatan yu ya kudukdul nay putulon yu. Kudukdul nay maid di ohan hukiyu mu ta waday mikadwah biyag yu mu nan e wadan duway hukiyu yaden ekayu ume nah apuy hi impierno an adi mad-op.
41009046	[Hidi ya mabigbiggihan di adol ya adi madmad-op di apuy.]
41009047	Ya deket hay mata yuy humlun hi punliwatan yu ya kudukdul nay duk-iton yu. Kudukdul nay maid di ohan matayu mu ta migappat kayu hi pun-ap-apuwan Apu Dios mu nan e duway matayu yaden ekayu umen nah apuy hi impierno an adi mad-op.
41009048	Hidi ya mabigbiggihan di adol ya adi madmad-op di apuy.
41009049	Am-in di tagu ya hiktaman day ligat, mu hay ligat ya damanan ihamad nay pangulug. Umat hi ahin an waday kihilbiyana, an hidiye nan kialigan di pangulug.
41009050	Maphod di ahin, mu deket nakaan di kinaahina ya maid moy hilbina ya adinadaman pabangngadon di kinaahina. Athidi bon dakayun mangulug an ongal di punhilbiyan yuh tatagu, mu deket iwalong yuy pangulug yu ya maid moy hilbi yuh tatagu. Kinali munhimbabaddang kayu ta malinggop kayu."
41010001	Tinaynan da Jesus di Kapernaum ot ume dad Judea ot umagwat da nah wangwang an Jordan. Naamung da boy dakol an tatagu ot umat nah atoatona an tinuttuduwana dida.
41010002	Wadaday immalih Pharisee an mamatnan Jesus hin mihallay panumang na ot kanan day "Kon iabulut di tugun takun Judyu an ibolhen di lalakiy inayana?"
41010003	Kanan Jesus di "Kon nganney kanan di Tugun Moses?"
41010004	Kanan day "Kananay damana hin waday kapyaon di lalakih papel hi pangibolhayanah inayana ya ahina intud-ak."
41010005	Ya kanana ke diday "In-abulut Moses te namahig kayu an adi kayu matuttuduwan.
41010006	Mu handih lappunah nunlutuwan Apu Dios am-in hi wada tuh luta ya lintunay ohan lalaki ya ohan babai an mun-ine.
41010007	Hituwey gapunan hay lalaki ya taynana da amanan inana ta mun-addum da nah inayana
41010008	ta deket mun-addum datuwen duwa ya adida mo duwa, mu kay da oha.
41010009	Kinali adi mabalin an e punhi-anon di taguy impun-addum Apu Dios."
41010010	Nibangngad da Jesus nah bale ya punmahmahan nadan disipulosna nan kinali na mipanggep hi bolhe.
41010011	Hay inhumang Jesus ya kananay "Hay lalakin ibolhe nay inayana ta mumbintan ya maliwat te inhuyop nay udum an babai an bokon nan namangulun inayana.
41010012	Paddung na damdama nah babai an deket ibolhe nay inayana ta mumbintan ya maliwat te inhuyop nay udum an lalaki an bokon nan namangulun inayana."
41010013	Wadaday tatagun nun-iali day imbabale dan eda ipadapan Jesus ta idasalana dida, mu inhong-ak nadan disipulosna dida.
41010014	Tinibon Jesus hidiye ya bimmoh-ol ot kananay "Adiyu iadiy aliyan di u-ungan ha-on. Hanadan migappat hi pun-ap-apuwan Apu Dios ya hay umat ke datuwen u-ungay pangi-eda.
41010015	Nomnomon yuh tuwe. Mahapul an idinol di tagun Apu Dios an umat hi pangidinol di u-unga hi pamaptok di aammod da ta ahi migappat hi pun-ap-apuwan Apu Dios."
41010016	Ot ohhaohhaon Jesus an apupuwon nadan u-unga on inhakmonay taklenah uluda ta idasalana dida.
41010017	Mange da Jesus ya nipdug on ohan tagu ot mundukkun hi hinangngab na ot kananay "Maphod an Apu, nganney atok ta midatanak hi biyag an maid di poppog na?"
41010018	Kanan Jesus ke hiyay "Tipet kanam di maphodak? Maid di udum hi maphod hin bokon hi Apu Dios ya abu.
41010019	Inilam nadan tugun Apu Dios an kananay adika pumate, adika makihuyop hi bokon mu inayan, adika mangako, adika munlangkak, adika humaul hi ibbam ya un-unudom da amam ke inam."
41010020	Kanan nan taguy "Man-u da nae Apu, te nipalpu tuwalih kaungak ya inun-unud ku."
41010021	In-ang-ang Jesus ke hiya an matibon waday pamhod nan hiya ot kananay "Oha mo ya abuy mahapul an atom. Eka ni-an ta em igattang am-in di limmum ya idat mu nan pihhun nunggattangam hanadah nawotwot ot ongal di kinadangyan muh langit. Hituwey atom ne ahika niunud ke ha-on."
41010022	Dingngol nan taguh diye ya inu-umyungan an mahakit di nomnom na ot na-ala ot mange te ongal di kinadangyana.
41010023	Nunligguh Jesus ot kanana hanadah disipulos nay "Naligat di kadangyan an migappat hi pun-ap-apuwan Apu Dios."
41010024	Dingngol nadan disipulos nah diye ya namam-an namodwong da. Kanan bon Jesus di "Makulug an naligat tuwaliy kigappatan hi pun-ap-apuwan Apu Dios.
41010025	Naligligat di kadangyan an migappat hi pun-ap-apuwan Apu Dios mu hay hogpan di kamel hi tolok di bilat."
41010026	Dingngol bon nadan disipulos nah diye ya namammam-an namodwong da ot waday ohan dida on kananay "Dahdi nin moy mibaliw?"
41010027	In-ang-ang Jesus ke dida ot kananay "Hay tagu ya adina kabaelan an mangibaliw hi adol na. Hi Apu Dios ya abuy mangibaliw hi tagu te hiya ya makandama an atonan am-in."
41010028	Kimmalih Pedro an kananay "Apu, dakami ya-, inwalong min am-in ot miunud kamin he-a."
41010029	Kanan Jesus di "Nomnomon yu tun kalyok. Hanan tagun tinayananay balena, tutulang na, aammod na, imbabalena ya payona gapuh pangun-unudanan ha-oy ya hay kalin Apu Dios
41010030	ya ongal di midat ke hiya ad uwani. Dumakol di imbabalena, tutulang na, aammod na, balena ya payona, mu waday ahina punholholtapan ya hi kapoppogan di luta ya ahi midatan hi biyag an maid di poppog na.
41010031	Dakol day tatagun mibilang an natag-e ad uwani an diday ahi nakababba ya dakol day nakababba ad uwani an diday ahi mibilang an natag-e."
41010032	Handih wadada Jesus hi dalan an mange dad Jerusalem ya hiyay namangulu. Hanadan disipulosna ya tumattakut da ya takon hanadan tatagun mituntun-ud ya tumattakut da damdama te umeh Jesus hidi. Inayagana nadan himpulut duwan disipulosna ot handih ab-abbu da ya kinalina bon diday ahi maat ke hiya.
41010033	Kananay "Deyan ume takud Jerusalem an ahik kadpapan an Panguluwan di tagu ta mieyak hi kad-an di aap-apun di padi ya hanadah muntuttuduh Tugun Moses. Kalyon day mahapul an mateyak ya ipaboltanak hanadah bokon Judyu ta diday mamaten ha-on.
41010034	Ahiyak taltalanggaan ya tuppaan ya hoplaton ta ahiyak pipate, mu hi mikatlun algoh katayak ya mamahuwanak."
41010035	Indani ya immali da nan nak Sebedi an da James ke Juan ot kanan dan Jesus di "Apu, wada anhan di pinhod min ibagan he-a."
41010036	Kanan Jesus di "Nganneh diye?"
41010037	Kanan day "Pinhod mi ot an hantuh umbunam hi pun-ap-apuwam ya ahi dakami pakib-unon hi paldang mu, ohah winawwan mu ya hay ohah iniggid mu."
41010038	Mu kananan diday "Uggeyu kattog inilay pun-ibaga yu. An pakaippol kayun munholtap hi ahik holholtapon?"
41010039	Kanan day "Pakaippol kami." Ot kanana bo ke diday "Makulug an ahi kayu munholholtap an umat ke ha-on gapu te hay pangun-unudan yun ha-on,
41010040	mu hay ke ahi makib-un ke ha-on ya bokonak an mamili, mu hi Ama an hi Apu Dios di ahi mangipab-un hanadah pinili na tuwali."
41010041	Dingngol nadan himpulun disipulos hidiye ya bumobboh-ol da ke da James ke Juan.
41010042	Ot ayagan Jesus didan am-in ot kananay "Inila yu an hay aap-apu ya diday mumbaal hi tatagu ya hay pinhod day maunud te diday ap-apu.
41010043	Mu adi athidin dakayu. Deket waday ohan dakayu an pinhod nan hiyay katagtag-ayan ya mahapul an hiyay kay muttatyun nadan ibbana.
41010044	Ya deket wada nan pinhod nan hiyay mun-ap-apu ya mahapul an mumbalin an kay muttatyu.
41010045	Te ha-oy an Panguluwan di tagu ya immaliyak an punmuttatyun am-in di tagu, bokon hay mun-ap-apu. Immaliyak an e mangikateh boklan di liwat di tagu ta mibaliw da."
41010046	Indani ya dimmatong da Jesus ya nadan disipulosna ad Jerico. Handih eda tayanan hidiyen boble ya niunud day dakol an tatagu. Wada on tagun nakulap an um-umbun nah pingngit di kalata an mungkodkoddon nadah mala-u. Hay ngadana ya hi Bartimeo an nak Timeo.
41010047	Handih dingngol nan mungkala-uh Jesus an iNasaret ya muntukuk an kananay "Apu Jesus an tanud David! Homkonak anhan!"
41010048	Dakol day nangihong-ak ke hiya ta umop-opya ot, mu pun-olot na ot ya abuy tukuk na an kananay "Tanud David, homkonak anhan!"
41010049	Immohnong hi Jesus ot kananay "Iali yuh tu." Ot ayagan da nan nakulap. Kanan dan hiyay "Maphod kaya! Maka tedeyan pun-ayagan daka."
41010050	Impamaganay wagiddih bulwatina ot mangintataddog ot umeh kad-an Jesus.
41010051	Kanan Jesus ke hiyay "Nganney pinhod mun atok ke he-a?" Ya kananay "Apu, pinhod kun kaanom di kulap ku."
41010052	Ot kanana ke hiyay "Ume ka mo. Hay pangulug mun ha-on di nangaan hi kulap mu." Pinghanadi ya pakatibo nan tagu, ot miunud ke hiya.
41011001	Manatong da Jesus ad Jerusalem an wadadah nangappit ad Betpage ya Betania nah bilid an Oliba ya impamangulunay duwan disipulosna.
41011002	Kananan diday "Ekayun dih boble ot waday tibon yun nigakod an ka-ongalna an kabayu an ugge ni-an natakkayan. Ubadon yu ta iali yuh tu.
41011003	Deket waday mangibagan dakayu an kananay `Tipet pun-ubad yu?' Ya kanan yun hiyay `Mahapul Apu taku. Maid uhup ya ibangngad mi.'"
41011004	Ot ume da nan duwan impamangulun Jesus ya tinibo da nan ka-ongalna an kabayu an nigakod hi panton di ohan bale. Handih pun-ubad da ya
41011005	kimmali nadan nangang-ang ke dida an kanan day "Nganney aton yu? Tipet pun-ubad yu?"
41011006	Inhumang da nan kinalin Jesus ot iabulut da.
41011007	In-eda nan kabayuh kad-an Jesus ot iap-ap day bulwati dah odog nan kabayu ot mitakkeh Jesus.
41011008	Hanadan dakol an tatagu ya kinaan day oddan di bubulwatida ot pun-iap-ap da nah kalatan dalanona. Hanadan udum ya eda nangalah tubun di kaiw ot dadiyey nun-iaplag da te hidiyey pundayaw dan hiya.
41011009	Hanadan tatagun namangulu ya nadan mituntun-ud ya itukutukuk day pundayaw dan hiya an kanan day "Madayaw hi Apu Dios! Madayaw hantun intud-ak na!
41011010	Madayaw kan immali te dandanin madatngan di pun-ap-apuwam an ningadan nah ammod takun hi David. Madayaw hi Apu Dios!"
41011011	Dimmatong da Jesus ad Jerusalem ot humgop nah templo ot mun-ang-ang-ang. Mu mungkahilong ot ikuyug na nadan himpulut duwan disipulosna ot ume dad Betania.
41011012	Kabigatanan diye an nalpu dad Betania ya naagangan hi Jesus.
41011013	Tinibona nan kaiw an fig an dakkodakkol di tubuna ot umen e maniboh bungana, mu maid te bokon hidiyey tiempon bungaana.
41011014	Kanan Jesus hanah kaiw di "Adika mo bumunga!" Hanadan disipulosna ya dingngol dah diyen kinali na.
41011015	Handih dimmatong dad Jerusalem ya imme boh Jesus nah templo ot pun-ipalah-una nadan gumatang ya munggattang hanah bohongnan di templo. Hinukwangngi nay lamesaan nadan munhannot hi pihhu ya nadan ubunan di munggattang hi paloma.
41011016	Iadina boy pangidalanan di tatagun waday inodnan dan igattang da nah dolan di templo.
41011017	Kanana hanadah tataguy "Impitudok Apu Dios an kananay `Hay balek ya pundasalan di tatagu.' Mu impumbalin yuh punggattangan yu ta pangakawan yuh pihhun nadan umalin mundasal."
41011018	Dingngol nadan ap-apun di padi ya nadan muntuttuduh Tugun Moses ot munnomnomnom dah aton dan mamaten Jesus. Man-uke ya tumakut da te inila da an dakol day tatagun namodwong hi ituttudu na ya atoatona.
41011019	Mungkahilong kediye ot tayanan da Jesus hidiyen boble.
41011020	Kabigatana ya indalan da bo nah kad-an nan kaiw an fig ya inang-ang da an namag-anan.
41011021	Ninomnom Pedroy kinalin Jesus nah kaiw ot kananay "Apu, ang-angom ke din tinomyom an kaiw, deyan nakatte!"
41011022	Ya kanan Jesus ke diday "Nomnomon yuh tuwe, deket waday pangulug yun Apu Dios
41011023	ya damanan deket kanan yu nah bilid di `Mit-an ka nah baybay' ya mit-an. Am-in nan nomnomnomon yun aton ya maat hin adi kayu munhalinduwa, mu kulugon yun maat.
41011024	Takon di nganney ibaga yuh dasal yun Apu Dios ya atona hin kulugon yu.
41011025	Ya deket mundasal kayu ya pakomaan yuy nganneh diyen ad-adin inat di ibbayun dakayu ta pakomaan damdaman Ama takun hi Apu Dios di liwat yu.
41011026	[Mu deket adiyu pakomaan di ibbayu ya adina damdama pakomaan di liwat yu."]
41011027	Nibangngad bo da Jesus ad Jerusalem ot handih mundaldallanan da nah bohongnan di templo ya immali nadan ap-apun di padi, nadan muntuttuduh Tugun Moses ya nada bon mangipangpangulun Judyu hi kad-ana.
41011028	Ot kanan dan hiyay "Nganney lebbeng mun mangat am-in nah at-atom? Deket waday lebbeng mu, dahdiy nangidat?"
41011029	Hinumang na dida an kananay "Wada ni-an di hanhanak ke dakayu ta deket humangon yu ya humangok damdama nan ibaga yu mipanggep hi lebbeng ku.
41011030	Dahdiy nangitud-ak ke Juan an e mumbonyag, hi Apu Dios weno hay tagu?"
41011031	Kinalin Jesus hidiye ya munhuhummangan da an kanan day "Nganney ihumang taku? Deket kalyon takuy `Hi Apu Dios' ya ahina kalyon di `Ya tipet uggeyu kinulug hi Juan?'
41011032	Deke bot kalyon takuy `Hay tagu' ya katatakut bo." Tumakut da hanadah tatagu te datuwen tatagu ya kulugon da an hi Juan ya profetas an intud-ak Apu Dios.
41011033	Ot kalyon da mon Jesus di "Toan. Uggemi inila." Ot kanan Jesus ke diday "Deket athina ya adik bo damdama kalyon ke dakayuy nangidat hi lebbeng ku."
41012001	Nuntuttuduh Jesus hanadah tatagu an impainnab-abig na. Kananay "Waday ohan tagun nuntanom hi grapes hi laguntana. Inaladana ot mangapyah pungkopalan ya nangapya boh natag-en pungguwalyaan ot ahina piabang ot ahi umeh udum an boble.
41012002	Handih nadatong nan grapes ya intud-ak nay ohan muttatyuna ta ena alan di dowana.
41012003	Mu hanadan mun-abang ya dimpap dah tuwen muttatyu ot banakdungan da ot ahida itud-ak an maid di indat da.
41012004	Immitud-ak boh ohan muttatyuna, mu binanakdungan bon nadan mun-abang ya numba-inan da.
41012005	Intud-ak bon nan kon lutay ohan muttatyuna ot patayon nadan mun-abang. Athidiy boy impangat da nadah udum bon muttatyun intud-ak nan kon luta an binanakdungan da dida ya pinate day udum.
41012006	Maid moy udum hi ena itud-ak ot itud-ak na mo nan impakappinhod nan imbabalena. Kanan nan kon lutay `Agat tun imbabalek di itud-ak ku. Inilak ot lispituhon da.'
41012007	Mu imme nan imbabalen nan kon luta ya kanan nadan mun-abang di `Tuwe nan imbabalenan mamoltan tuh lutana. Agat patayon taku ta ditakuy mangibagi tuh boltanona.'
41012008	Dimpap da tut-uwa ot patayon da ot eda iwele."
41012009	Ot kanan Jesus hanadah tataguy "Nganne nin moy aton nan kon luta hanadah mun-abang? Kon adina e pumpate dida ta ipaabang nah udum nan laguntana?"
41012010	Kanana boy "Wadan binidbid yu nan nitudok an kananay `Nan batun binalon nadan mangapyah bale ya hidiye ot ahan di nahamad an ikapyah bale an pinilin Apu Dios. Hidiyen inat na ya maphod peman.'"
41012012	Hanadan ap-apun di Judyu ya ihik dan dopapon hi Jesus te inila dan diday nangipadngolana kediyen ab-abig na, mu tumakut da hanadah tatagu ot tumayan da.
41012013	Indani ya immali da nan Pharisee ya nadan tatagun Herod an intud-ak nadan ap-apun di Judyu ta eda patnaan hi Jesus. Kanan day
41012014	"Apu, inila mi an makulug am-in di kalyom ya ituttudum nan makulug an pangi-en Apu Dios. Adika mihapitan hi kalin di tatagu ya adim hangudon di kinatagun di dahdih diye. Kalyom ke dakami, kon miabulut hi Tugun Moses di pumbayadan takun Judyu hi buwis nah ap-apud Roma? Mumbayad kami weno adi?"
41012015	Mu inilan Jesus an manmannibo dah ipabahul dan hiya. Ot kananan diday "Antipet eyak patpatnaan ke dakayu? Iali yu on kalang ta tibok."
41012016	Ot idat da ya kanan Jesus di "Dahdiy kon-anga ya kon ngadan di wada tuh kalang?" Ya kanan day "Hi Cesar."
41012017	Ot kanan Jesus ke diday "Idat yun Cesar di lebbeng nan midat ke hiya ya idat yun Apu Dios di lebbeng nan midat ke hiya." Ya namodwong dah kinali na.
41012018	Wadada boy immalih Saducee hi kad-an Jesus an dadiye nan mangalin adi mamahuwan di nate.
41012019	Kanan dan hiyay "Apu, hay intudok Moses ya kananay deket nalahin di ohan lalaki ya nate an maid di imbabaleda nah inayana ya mahapul an bintanon di ohan tulang nan lalaki nan nabalun babai, ta deket mun-imbabaleda ya mibilang an imbabalen nan nate.
41012020	Ot nganney innun tuwe? Wadaday pitun hintutulang an linalaki. Nalahin nan panguluwan, mu indani ya nate an maid di imbabalena.
41012021	Binoltan nan nikadwa ya nate an maid boy imbabalena. Athidi boy naat nah nikatlu.
41012022	Numboboltanan dan am-in an hintutulang, mu nate da an maid di imbabale dan am-in. Indani ya nate mo nan babai.
41012023	Hantuh kamahuwan di nate, dahdi moy ahi kon inayan nah babai an deyan am-in da ya in-ine da?"
41012024	Kanan Jesus di "Hinaey nihallaan yu. Hinaey kainilaana an adi kayu pakaawat hi impitudok Apu Dios ya hay kandamana.
41012025	Hantuh ahi kamahuwan di nate ya umat da hanadah anghel hi langit an maid di mun-iine.
41012026	Wada boy ohah kalyok mipanggep ketuwe. Kon uggeyu naawatan nan intudok Moses an kinalin Apu Dios handih nakihummangan ke hiya nah mundadalang an ka-ka-iw? Hay kinalin Apu Dios ya `Ha-oy di Dios da Abraham, hi Isaac ya hi Jacob.'
41012027	Hay kibalinan diye ya hiyay Dios di matagu, bokon hay nate. Hinae mo nan kanak di nakaihhalla kayu."
41012028	Wada nan ohan muntuttuduh Tugun Moses an dingngol nah diyen kinalin Jesus ya inilana an maphod hidiyen impanumang na hanadah Saducee. Kinali kananan hiyay "Nganney umanhan an tugun?"
41012029	Kanan Jesus di "Hay umanhan an tugun ya hituwe: `Pakaddonglon yun tatagun iIsrael, hi Apu takun hi Apu Dios ya hiya ya abuy Apu.
41012030	Hiya ya abuy umanhan an pohdon taku ya am-in di nomnomon ya aton, ya inomnom am-in ke hiya.'
41012031	Hay mikadwa ya `Pohdon yuy ibba yun tagu umat hi pamhod yuh adol yu.' Datuwen duway umanhan am-in nah Tugun Apu Dios."
41012032	Kanan nan muntuttuduh Tugun Moses di "Makulug hinaen kinalim Apu. Maid di udum hi Apu taku hin bokon hi Apu Dios ya abu ya maid di udum an Dios mu hiya ya abu.
41012033	Mahapul an hiyay pakappohdon taku ya pohdon taku damdamay ibba takun tagu umat hi pamhod takuh adol taku. Datuwey umanhan mu nadan nganne dadiyen iappit ke Apu Dios."
41012034	Inilan Jesus an naawatan nan tagu ot kananan hiyay "Tuwen inilaom di ine-en di pun-ap-apuwan Apu Dios." Nagibbuh tuwe ya waday oha on bumaba-in an mamagbagan Jesus.
41012035	Handih muntuttuduh Jesus nah templo ya kanana nadah tataguy "Nganney kibalinan nan kanan nadan muntuttuduh Tugun Moses an hi Kristo ya tanud din hi David?
41012036	Handi ya impanomnom nan Espiritun Apu Dios ke David hituwen kinalina `Kanan Apu Dios nah Apuk di "He-ay umbun hi winawwan ku ingganay apputok am-in di buhul mu." '
41012037	Nomnomon yu ke, deket kanan David di hi Apunah Kristo, nganney innunan hi Kristo ya tanud David?" Am-in da nan tatagun naamung an mangmangngol ya pinhod dah diyen kalkalyon Jesus.
41012038	Kanan bon Jesus ke diday "Nomnomon yu tun kalyok ta adiyu iun-unud hanadah muntuttuduh Tugun Moses. Dida ke ya mumbulwati dah andukke ta imatunan di tatagu dida an mittulu da peman. Ya pinhod dan abun pitpitbal nah malkadu an kawad-an di dakol an tatagu.
41012039	Ya pinhod da bon umbun hi ubunan di madayaw an tagu hi simbaan ya nah waday hamul.
41012040	Ya deke bot mundasal da ya dukkadukkayon da ta hay panibon di tatagun dida ya kay makakullug an makaphod da yaden deman ot an diday munhaul nadah nabalun binabai ta pun-ala day limmuda. Hidiyey gapunan nahalman di ahi pangastigun Apu Dios ke dida."
41012041	Inumbun hi Jesus hanah dommang di pangiamungan dah pihhu nah templo ot ang-ang-angona nadan tatagun pun-ihaad day pihhu dah di ya dakol day kakadangyan an ongal an pihhuy pun-ihaad da.
41012042	Immali nan ohan nakawwotwot an nabalun babai ya dudduwan hepeng di inhaad na.
41012043	Inayagan Jesus nadan disipulosna ot kananan diday "Nomnomon yu tun kalyok an hanan duwan hepeng an inhaad nan babai ya nabalbalol mu nan inhaad nadan udum
41012044	te nan inhaad da ya hidiyey hinawwal da. Mu nan nawotwot an babai ya am-ammunah diyen pihhuna mu inhanakul nan inhaad."
41013001	Handih puntayanan da Jesus nan templo ya kanan nan ohan disipulos nay "Apu, tibom ke, maphod hantun templo ya hantudan batun ingkapya da."
41013002	Kanan Jesus di "O, maphod tun tibtibbon yu, mu udum hi algo ya ahi mapa-in am-in ta maid di ohan batun munnanong hi niha-adana."
41013003	Indani ya um-umbun hi Jesus nah bilid an Oliba nah dommang nan templo ya imme da Pedro, hi James, hi Juan ya hi Andres hi kad-ana ot ab-abbu dah di ya kanan dan hiyay
41013004	"Kalyom ke dakami hin kakon-anay ahi kaatan datuwen kinalim. Ya hin nganney ahimi pangimatunan hi kaatan tuwe ya nadan udum an maat."
41013005	Ot ituttudunay mipanggep kediye an kananay "Halipat-an yu ta adi kayu mahaul
41013006	te dakol di ahi umalin kanan day didah Kristo ta dakol day ahi mahaul.
41013007	Ya ahiyu donglon di gubat hi kabobboble, nih-up ya nidawwi, mu adi kayu tumakut. Datuwey ahi ma-ma-at, mu bokon hidiyey kapoppogan di luta.
41013008	Am-in di kabobboble ya ahida munggugubat, ahi wadaday kolyog ya bitil. Datuwey ahi kilappuwan di ligat.
41013009	Halipat-an yu bo te ahi dakayu dopapon ta ie dakayuh punhumalyaan di Judyu ya edakayu punhoplat hanadah simbaan. Ahi dakayu bo ipataddog hi hinangngab di gobernador ya nadan udum an ap-apu gapuh pangulug yun ha-on, kediyey ahiyu pangipainilaan ke dida hi mipanggep ke ha-on.
41013010	Mahapul an mipainilah kabobbobleh tuwen pangi-en Apu Dios ta ahi madatngan di kapoppogan di luta.
41013011	Deket dopapon dakayu ta edakayu humalyaon ya adi kayu madanagan hi ihumang yu te hay ahiyu kalyon kediye ya malpuh Espiritun Apu Dios, bokon hi nomnom yu.
41013012	Kediyen tiempo, ya hay tulangna ya hiyay mangipipateh tulangna, hay ammod ya hiyay mangipipateh imbabalena ya athidi boy imbabale an hiyay mangipipateh ammod na.
41013013	Ahi dakayu hihingngitan am-in hi tatagu gapuh pangulug yun ha-on. Mu hanan mangippol hi punholholtapana ya adina iwalong di pangulug nan ha-on ingganay magibbun am-in datuwe ya ahi mibaliw."
41013014	Kanan bon Jesus di "Ahiyu tibon nan himpappangen balawon Apu Dios an mihaad nah bokona kiha-adan. (Dakayun mamidbid ketuwe ya mahapul an maawatan yu.) Hantuh ahi mumpatiboh tuwe ya am-in di tataguh kabobbobled Judea ya ahida bumtik nadah bilid.
41013015	Hanan tagun wadah dolan di balena ya mahapul an adi humgop an e umalah ngunut na, mu bumtik ot ya abu.
41013016	Athidi bo hanah tagun wadah payo an mahapul an adi umanamut an e mangalah bulwatina, mu bumtik ot ya abu.
41013017	Kediye bo ya mahmok nadan binabain himmiga ya nadan waday golang da.
41013018	Mundasal kayun Apu Dios ta adi mipaddih ahi kotolan
41013019	te dadiyen ahi maat ya nakahhalman an abu mu nadan nalana-u nipalpun dih nunlutuwan Apu Dios hi luta ingganad uwani, mu nagibbu ke mo kayah diye ya maid moy athidi.
41013020	Mu gapu hanadah tatagun pinilin Apu Dios ya kinaanay algon punligligatan di tagu te gulat nat uggena in-athidi ya maten am-in di tagu.
41013021	Wadaday tatagun ahida kanan di `Tibon yu, deyah Kristo!' weno `Tibon yuh di, wadah dih Kristo!' mu adiyu kaya kulugon.
41013022	Kalyon da dadiye te wadaday tatagun ahida kanan di didah Kristo weno kanan day profetas da, mu bokon da kaya. Dakol di ahida ipatibon umipamodwong ta patnaan dan haulon nadan tatagun Apu Dios, mu adinadaman mahaul da.
41013023	Kinali halipat-an yu ot deyan kinalik ke dakayu.
41013024	Hantuh kagibbuwan am-in datuwen ahi maat ya tumapol di algo ya bulan.
41013025	Ya mag-a nadan bibittuwon ta maid di potok na.
41013026	Deket magibbuh tuwe ya hantuh ahik aliyan an Panguluwan di tagu ya ahiyak tibon nah kulabut an matiboy ongal an kandamak ya kidayawak.
41013027	Ahik itud-ak nadan anghel ku ta eda amungon nadan napilin tatagun Apu Dios hi kabobboble tuh luta.
41013028	Inila taku an deket mamuddal di tubun nan kaiw an fig ya nih-up di tialgo.
41013029	Athidi hantuh ahik aliyan an deket ma-ma-at am-in tun kinalik ya inila yu mo an gagala moy aliyak.
41013030	Nomnomon yuh tuwe! Am-in datuwen kinalik an ahi maat ya ahi akhupan di udum ke dakayu te adida ni-an mate yaden maat datuwe.
41013031	Ahi mama-id di kabunyan ya luta, mu hay kalik ya munnanong ta nangamung.
41013032	Maid di ohan nanginilah aliyak takon nadan anghel hi langit ya ha-oy an Imbabalen Apu Dios. Hi Aman hi Apu Dios ya abuy nanginila.
41013033	Kinali halipat-an yu ta mundadaan kayu te ugge nainilay aliyak.
41013034	Umat nah ohan tagu an e mumbaat an iukod nay balena hanadah muttatyuna. Waday oha on midatan hi ngununa. Kalyona nah mun-adug hi panto an ihamad nan mungguwalya."
41013035	Kanan bon Jesus di "Halipat-an yu te maid di maptok hi kibangngadak umat kediyen tagu an adi mainila hin hi mahmahdom, hi gawan di hilong, hi talan-uwan di manuk weno hi biggatnay kibangngadana.
41013036	Athidi bon ha-on an maid di maptok di ahik kibangngadan. Nganne nin hin akhupan dakayun ugge nundadaan?
41013037	Hituwen pungkalik ya bokon dakayu ya abuy pangalyak, mu am-in di tagu, kinali halipat-an yu."
41014001	Duway algo mo ya madatngan nan piyestan di Nala-uwan di Anghel Apu Dios ya piyestan di Tinapay an ugge naha-adan hi yeast. Hanadan ap-apun di padi ya nadan muntuttuduh Tugun Moses ya ihuhummangan da hin nganney innun dan mangidalunun mampap ke Jesus ta pipate da.
41014002	Mu kanan day "Adi taku ipaddid uwanin piyesta te indani ya gumulu day tatagu."
41014003	Handih mangmangngan da Jesus ad Betania hi balen da Simon an hiya nan mungkangpu ni-an di adol na ya immali on babai an inodnanay ohan butilyan naha-adan hi nakangnginan lana an kanan dan nard. Linukatana ot iduyag na nah ulun Jesus.
41014004	Hanadan udum an tatagun wadah di ya adin abuy boh-ol da nah babai an kanan day "Ayyokah diyen lana.
41014005	Gulat nat nigattang ya ongal ot an pihhun midat hanadah nawotwot." Namahig di pangali dan hiya.
41014006	Mu kanan Jesus ke diday "Nangamung pen hiya. Tipet athinay pangali yun hiya? Hidiyen inat nan ha-on ya maphod.
41014007	Hanadan nawotwot ya wadadat nangamung an damanan baddangan yu dida takon di ngannen tiempo. Mu ha-oy ke ya adiyak makihkihtun dakayu ta nangamung.
41014008	Hantun babai ya inat nay maat na. Hidiyen nangiduyaganah lanah adol ku ya kay na indadaan di adol kun milubuk.
41014009	Nomnomon yuh tuwe. Am-in nadah boblen kipainilaan di kalin Apu Dios ya ahi makalkaliy inat nan ha-on an panginomnoman ke hiya."
41014010	Indani ya immeh Judas Iskariote an oha hanadah himpulut duwan disipulos Jesus hi kad-an nadan ap-apun di padi ot e makihummangan mipanggep hi pangipadpapana ke Jesus.
41014011	Ya maan-anla da ot kalyon dan hiya an idatan dah pihhu. Nipalpun diye ya hahalipat-anay pangipadpapanan Jesus.
41014012	Handih namangulun algon di piyestan di Tinapay an ugge naha-adan hi yeast an kediyen algoy panglongan da nah karnero an hamulon dah panginomnoman da nah Nala-uwan di Anghel Apu Dios ya imbagan nadan disipulos Jesus di "Daanay emi pundadaanan hi etaku panganan tuh piyesta?"
41014013	Kanan Jesus nah duwan disipulos nay "Ume kayu nah boble ta deket tibon yu nan tagun nun-agtuh buwod ya unudon yu inggana nah balen hogpana.
41014014	Kanan yu nah kon baley `Kanan Apu takuy daanay panganan min nadah disipulos ku hantuh piyesta?'
41014015	Ya ituddu nan dakayu nan ongal an kuwaltu nah mikadwan gladu an dehdin am-in di mahapul taku. Hidiy eyu pangidadaanan hi kanon taku."
41014016	Ot ume da nan duwan disipulosna ya makulug peman nan kanan Jesus ot eda idadaan di kanon da kediyen piyesta.
41014017	Mungkahilong kediye ya dimmatong da Jesus ya nadan disipulosna.
41014018	Handih mangan da ya kananay "Hituwey kalyok, waday ohan dakayu an ahi mangihdul ke ha-on. Dehtud uwani an makikan ke ditaku."
41014019	Dingngol dah diye ya mahakit di nomnom da ya waday oha on kananay "Kon ha-on?"
41014020	Himmumang hi Jesus an kananay "Hay ohan dakayun himpulut duwan makikan ke ha-on an pakitam-ol nay tinapay na tuh duyu.
41014021	Ha-oy an Panguluwan di tagu ya ahiyak patayon ta umannung nan impitudok Apu Dios, mu mahmok an abu nan tagun mangihdul ke ha-on. Kudukdul nay ugge nitungoh diyen tagu."
41014022	Kediyen mangan da ya inalan Jesus nan tinapay ot mumpasalamat ke Apu Dios. Pinani-ang na ot ikap-ong nan dida ot kananay "Alan yu ta kanon yu, hituwey adol ku."
41014023	Nagibbuh diye ya inala na bo nan basu an natalwan hi baya ot mumpasalamat bon Apu Dios. Indat nan dida ot kananay "Hituwey dalak an tumodtod ta kipaannungan nan balun planun Apu Dios an kiphodan di tagu." Ot uminum dan am-in.
41014025	Ya kanana boy "Kalyok ke dakayu, adiyak mo uminum ketuwen baya ingganan diyen algo an ahik panginuman nah hinnatkon hidih pun-ap-apuwan Apu Dios."
41014026	Nagibbuh diye ot mungkanta dah pundayaw dan Apu Dios ot ahida umen nah bilid an Oliba.
41014027	Indani ya kanan Jesus ke diday "Am-in kayu ya ahiyak punhintatayyanan. Hidiyey umannungan nan impitudok Apu Dios an kananay `Pipatek nan mumpattol hi karnero ta miwahit nadan karnero.'
41014028	Mu hantuh mamahuwanak ya mamanguluwak an umed Galilee ta ahi kayu miunud."
41014029	Mu kanan Pedroy "Takon di taynan daka hantudah iibbak ya adi daka taynan ke ha-on."
41014030	Mu kanan Jesus ke hiyay "Kalyok ke he-ah tuwe, ad uwanin hilong ya mumpitlun iha-ut mu an kanam di uggeyak inilan he-a ta ahi pumidway talan-un di manuk."
41014031	Mu kanana ot ya abuy "Takon nin di makikateyak ke he-a ot adinadaman ek kanan di ugge daka inilan ha-on." Ya am-in nadan disipulos ya athidiy kinali da.
41014032	Imme dad Getsemani ot kanan Jesus ke diday "Mihtu kayu ta eyak mundasal."
41014033	Ammuna da Pedro, hi James ya hi Juan an ingkuyug na. Hi Jesus ya u-umyungan ya mahakit di nomnom na.
41014034	Kananan diday "Dehtun namahig di hakit di nomnom ku an kayak mate. Mihtu kayu ni-an ya adi kayu mahuyop ta ib-ibbaanak."
41014035	Imme nah e-elena ot munlukbub an mundasal ta adi maat hidiyen punholholtapana.
41014036	Mundasal an kananay "Ama, he-a ya makandama ka an damanan atom am-in. Daan mo anhan ta adi maat hidiyen ek punholholtapan. Mu nangamung ka, hay pinhod muy maunud, bokon hay pinhod ku."
41014037	Ot mibangngad hi kad-an nadan disipulosna ya nakahhuyop da, ot kananan Pedroy "An nahuyop ka, Simon? Kon adi kayu pakaippol hi hinuyop yu takon di ohan olas ya abu?"
41014038	Kanana bon diday "Halipat-an yu ya mundasal kayu ta adi kayu mahaul an munliwat. Inilak an pinhod yun mangun-unud, mu makudang di kabaelan yu."
41014039	Imme bo ot e mundasal an hidiye boy indasal na.
41014040	Nibangngad boh kad-an nadan disipulosna, mu nakahhuyop da bo. Namahig an adida pakaippol hi hinuyop da. Binanguna dida, mu uggeda inilay kalyon dan hiya.
41014041	Handih pitlunan nibangngadana ya kananan diday "Kon itool yuy huyop? Bumangun kayu mo te nadatngan di pamatayan nadan nungkaliwat an tatagun ha-on an Panguluwan di tagu.
41014042	Makayu ta etaku damuwon dida. Deyan mangali nan nangihdul ke ha-on!"
41014043	Nanongnan mungkalkallih Jesus ya dimmatong hi Judas an oha hanadah himpulut duwan disipulosna an ibbana nadan intud-ak nadan ap-apun di padi ya nadan muntuttuduh Tugun Moses ya nadan mangipangpangulun Judyu an numpun-odon dah otak ya bakdung an e mampap ke hiya.
41014044	Hi Judas ya tinuguna tuwali nadan ibbana an kananay "Ahiyu imatunan nan etaku dopapon te ahik awalon. Deket inawal ku ya umali kayu ta alan yu ya pakagguwalyaan yuh eyu pangieyan."
41014045	Immeh Judas hi kad-an Jesus ot kananay "Apu, immali kami." Ya inawal na.
41014046	Ot ume nadan ibban Judas ot baludon dah Jesus.
41014047	Hanan ohan muntattaddog an disipulosna ya inuknut nay otak na ot palangonay ingan nan ohan muttatyun di natag-en padi.
41014048	Kimmalih Jesus an kananan diday "Tipet kah-in di ekayu mun-odon hi otak ya bakdung an mampap ke ha-on? Kon nakabahhulanak?
41014049	Kabigabigat on wadaak nah templo an muntuttudun dakayu ya tipet uggeyak dimpap? Mu takombo, te mahapul an umannung nan impitudok Apu Dios."
41014050	Am-in da nan disipulosna ya binumtik da an tinaynan dah Jesus.
41014051	Wada on ohan kat-agun lalaki an in-awakona ya abuy ulo an miun-unud ke Jesus an eda ot dopapon,
41014052	mu binumtik an maid di nihanih adol na te linapdit dah diyen ulona.
41014053	Ot iedah Jesus nah balen nan natag-en padi. Wadadah din am-in nadan ap-apun di padi ya nadan mangipangpangulun Judyu ya nadan muntuttuduh Tugun Moses.
41014054	Niunuunud hi Pedro, mu ugge nih-up ot iohnong na nah dola. Nakib-un hanadah guwalya ot makianidu.
41014055	Hanadan ap-apun di padi ya am-in nadan ibbadan konsehal di Judyu ya tagan day mahma nadah tatagu hi mabalin an ipabahul dan Jesus ta pangigadulan dan mamaten hiya. Mu maid di mahamak da.
41014056	Dakol day nuntistiguh langkak mipanggep hi inat na, mu adi mun-uunnud di kalyon da.
41014057	Wadada nan nunlangkak an kanan day "Dingngol miy kinalin Jesus an kananay pa-iyona nan templo, mu mala-uy tulun algo ya hannotana kanuh oha bon templo an ugge kinapyan di tagu."
41014059	Mu takon di datuwen nuntistigu ya adi mun-uunnud di kalyon da.
41014060	Timmaddog nan natag-en padi ot kananan Jesus di "Kon makulug datuwen ipabahul da? Nganney panumang mu?"
41014061	Mu op-opyah Jesus an adi kumali. Ya kanan bon nan natag-en padiy "Kon he-ah Kristo an Imbabalen Apu Dios?"
41014062	Kanan Jesus di "Om, ha-oy, ya am-in kayu ya ahiyak tibon an Panguluwan di tagu an umbun hi winawwan Apu Dios an makandama. Ahiyak bo tibon nah kulabut hantuh ahik kibangngadan."
41014063	Kinalinah tuwe ya binik-in nan natag-en padiy bulwatina hi bungot na ot kananay "Adi mahapul an waday udum an muntistigu te dingngol takuy kinalina.
41014064	Deyan dingngol yuy puntaltalanggaanan Apu Dios. Nganney punnomnom yu?" Ya kanan dan am-in di "Mahapul an mate te nabahulan."
41014065	Wadaday udum an tinuppaan dah Jesus ya hinaniyan day matana on dinuntuk da an kanan day "Dahdiy nanuntuk ke he-a?" Ya dinaw-en damdaman nadan guwalya.
41014066	Nanongnah Pedro nah dola an makian-annidu hanadah guwalya ya immali on ohan babain muttatyun nan natag-en padi ya inimatunanah Pedro ot kananay "He-ay ohan ibban Jesus an iNasaret."
41014068	Mu inhaut Pedro an kananay "Bokonak! Uggek inilah naen pungkalim." Bimmah-el hi Pedro nah alad ya timmalan-uy manuk.
41014069	Tinibo bon nan babain muttatyu ot kanana nadah tataguy "Hiya kaya nan ohan ibban Jesus."
41014070	Mu inhaut na bo an kananay bokona ibbah Jesus. Indani bo ya kanan nadan tatagu ke hiyay "Adinadaman ihaut mu te takon he-a ya nalpu kad Galilee."
41014071	Indani mo ahan ya insapatana an takon di patayon Apu Dios ot kananay "Uggek man inilah naen tagun kalkalyon yu."
41014072	Nagibbun kinali nah diye ya pimmidwan timmalan-uy manuk ya ninomnom na nan kinalin Jesus ke hiya an kananay "Mumpitluy ahim pangalyan an kanam di uggeyak inila ta ahi pumidwan tumalan-uy manuk." Ot mungkoga te hidiyen inat na.
41015001	Biggabiggat nah nabiggatana ya naamung da bo nadan ap-apun di padi ya nadan mangipangpangulun Judyu ya nadan muntuttuduh Tugun Moses ya nadan konsehal. Inhuhummangan day aton dan Jesus ot baludon da ot iedah kad-an Pilatu an gobernador.
41015002	Imbagan Pilatu an kananay "Kon he-ay patul di Judyu?" Kanan Jesus di "Deya ot bon hinaey kanam."
41015003	Dakol di ipabahul nadan ap-apun di padi ke hiya.
41015004	Ot kalyon Pilatu ke hiyay "Nganney panumang mu? Deyan dakol di ipabahul dan he-a."
41015005	Mu hi Jesus ya adi humumang ya namodwong hi Pilatu.
41015006	Hanah piyestan di Nala-uwan di Anghel Apu Dios ya waday ohan oggan ipaen nan gobernador hi nikalabut, nangamung di pinhod di tatagun mipae.
41015007	Kediye ya wada on nikalabut an hi Barabbas an pimmate handih nakilaban dah gubilnun di Roma.
41015008	Handih naamung day tatagu an eda ibagan Pilatu di pinhod dan mipae
41015009	ya kalyonan diday "An pinhod yun ipaek hantun patul di Judyu?"
41015010	Man-uket kinalin Pilatuh diye ya inila nan maid di bahul Jesus, mu gapuh amon nadan ap-apun di padi ya impadpap da.
41015011	Mu inhapitan nadan ap-apun di padi nadan tatagu ta hi Barabbas di ibaga dan ipaen Pilatu ta bokon hi Jesus.
41015012	Imbagan Pilatu hin nganney atonan Jesus an kananay "Nganne moy atok hantuh kanan yun patul di Judyu?"
41015013	Ya muntukuk am-in nadan tatagu an kanan day "Ipatak hi krus!"
41015014	Mu kanan Pilatu di "Tipe-? Kon nganney bahul tuwen tagu?" Mu pun-olot da ot ya abuy tukuk da an kanan day "Ipatak hi krus!"
41015015	Hi Pilatu ya in-unnud nah pinhod di tatagu, ot hi mo Barabbas di ipaena. Hi Jesus ke ya impahoplat na ot ahina ipaboltan nadah tindalu ta e mipatak hi krus.
41015016	Inihgop nadan tindaluh Jesus hi balen nan gobernador ot ayagan dan am-in nadan ibbadan tindalu.
41015017	Immala dah maingit an bulwati an umat hi bulwatin di patul ot ipabulwati dan Jesus ya nangapya dah pongot an hubit ot ipapngot dan hiya.
41015018	Tinaltalanggaan da an kanan day "Dayawon taku peman tun Patul di Judyu!"
41015019	Nunhoplat day uluna ya nuntuppaan da. Deke on nundukkun da ya nunyuung dan hiya.
41015020	Nagibbun tinaltalanggaan da ot kaanon da nan maingit an impabulwati dan hiya ot ipabangngad da nan bulwatina, ot ieda nah eda pangipatakan ke hiya.
41015021	Wadadah dalan ya dinamu dah Simon an iCyrene an aman da Alexander ke Rufus ot ipilit nadan tindalu an pah-onona nan krus Jesus.
41015022	In-e dah Jesus nah kanan dan Golgota an hay kibalinana ya gunit di ulu.
41015023	Handih dimmatong dah di ya e ot painuman nadan tindaluh Jesus hi baya an nad-uman hi mira an aga, mu adina pinhod.
41015024	Ot handih nunggaway algo ya impatak da nah krus an nitudkan nan impabahul dan hiya an kananay "Hituwey Patul di Judyu." Nagibbun impatak da ot ibubunut da hin nganney alan di hin-oh-an dida nah bulwatina.
41015027	Wadaday duwan mangako an nipatak da damdamah krus, ohah winawwana ya hanan ohah iniggid na.
41015028	(Hituwey immannungan din kinalin Apu Dios an nitudok an kananay "Imbilang da an nabahulan.")
41015029	Am-in nadan munla-u ya munwigwigiwig dah panaltalangga dan Jesus an kanan day "Daan bo nan kanam an pa-iyom nan templo ya bohwatom hi tulun algo?
41015030	Deya ot an adim baddangan di adol mu ta makaan ka nah krus."
41015031	Takon nadan ap-apun di padi ya nadan muntuttuduh Tugun Moses ya taltalanggaan da damdamah Jesus an kanan day "Tipe nin ta binaddanganay udum ot tumagu da ya adina baddangan di adol na?
41015032	Tibon taku ya- peman hin makaan dih nipatakana. Hituwe kanun tagu ya patul di Judyu an pinilin Apu Dios an Kristo an mangipaptok hi tagun Israel. Deket makaan ya kulugon taku peman." Takon nadan duwan nipatak ya taltalanggaan da damdamah Jesus.
41015033	Maal-algon diye ya himmilong am-in di boble hi tulun olas.
41015034	Indait himbatangan ya tinumkuk hi Jesus an kananay "Eloi, Eloi, lama sabaktani?" Hay kibalinan tuwe ya "Apu Dios, tipet inwalongak ke he-a?"
41015035	Hanadan tatagun nangngol ke hiya ya kanan day "Donglon yu, deyan pun-ayaganah Elijah."
41015036	Waday ohan dida an nunggagalan ena itam-ol di kapo nah pimmakin baya ot ipalat nah paul ta ipatitip nan Jesus. Kananay "Tibon taku ya- peman hin umalih Elijah an e mamaddang ke hiya ta makaan nah krus!"
41015037	Indani ya tinumkuk boh Jesus ot mate.
41015038	Kediyen nate ya nakaiddihhan an nahathat hanan kultina nah templo an nipalpuh kayangna ta inggana puuna.
41015039	Hanan ap-apun di tindalu an muntattaddog hi kad-an nan krus Jesus ya dingngol nay tukuk na ya tinibonay ine-en di natayana ot kananay "Makulug peman an Imbabalen Apu Dios hituwen tagu."
41015040	Wadada boy binabai nah nidawdawi an ang-ang-angon day ma-ma-at. Wadah dih Maria Magdalena, hi Maria an inan da Joses ke James an ung-unga mu nan oha bon James ya hi Salome.
41015041	Niunuunud dan Jesus ya binanaddangan da handih kawadanad Galilee. Wadada boh diy udum an binabai an nakialin hiya ad Jerusalem.
41015042	Hidiyen algoy pundadaanan di Judyu te hi kabigatana ya Sabadu an tungo. Mungkahilong kediye ya immalih Jose an iArimatea. Hiya ya ap-apun di Judyu an konsehal ya lispituwon di tatagu. Hiyay oha hanadah munho-ho-od hi kadatngan di pun-ap-apuwan Apu Dios. Intulid na an immen Pilatu ot ena ibagay adol Jesus.
41015044	Namodwong hi Pilatu an nate moh Jesus. Inayagana nan ohan ap-apun di tindalu ot ibaga na hin makulug an nate moh Jesus.
41015045	Dingngol nan makulug an nate ot iabulut nan alan Jose.
41015046	Gimmatang hi Jose hi luput ot ena lokahon nan adol Jesus. Linibbutanah luput ot ena ilubuk hanah ka-apyan gungat hi batu. Inullina on ongal an batu ot itangob na.
41015047	Wadadah di da Maria Magdalena ya nan oha bon hi Maria an hi inan Joses an inang-ang day nilubukan Jesus.
41016001	Nala-u moy Sabadu an tungo ot e umala da Maria Magdalena ya hi Salome ya hi Maria an hi inan James nah mihaad hi adol di nate an eda iapuwap hi adol Jesus.
41016002	Kediyen biggatnan di Linggu an timmimil di algo ya imme da nah gungat.
41016003	Wadadah dalan ya kanan di ohan diday "Dahdi nin tut-uway ahi mangaan nah nitangob nah gungat?"
41016004	Mu eda tibon ya nakaan nan nitangob yaden ongngaongngal hidiyen batu.
41016005	Na-ala mo ot pamaga day hogop nah gungat ya timmakut da te waday inang-ang dah lalakin numbulwatih mumbobola an inumbun hi winawwan da.
41016006	Mu kanan nan lalakiy "Adi kayu tumakut te inilak an hi Jesus an iNasaret an nipatak hi krus di eyu hamakon mu maid moh tu te namahuwan. Tibon yu tun nibakilangana.
41016007	Ekayu ot ya abu ta eyu kalyon nadah disipulosna, namam-a ke Pedro an `Mamanguluh Jesus an umed Galilee ya ahiyu tibon hidi an hidiye tuwali nan kinalinan dakayu handi.'"
41016008	Pinghanadi ya nangimbubutik da an munggagayonggong dah takut da. Uggeda kinalih tataguh diye te hay takut da.
41016009	Handih namahuwan hi Jesus hi biggabiggatnan di Linggu ya hay namangulun numpatib-ana ya hi Maria Magdalena. Hiya nan nahikpan an kina-an Jesus di pitun dimonyo an nihkop ke hiya.
41016010	Imme ot ena kalkalyon nadah u-umyungan an disipulos Jesus.
41016011	Kinalin Maria an namahuwan hi Jesus ya tinibona, mu adida kulugon.
41016012	Handih mundaldallan boy duwan disipulos Jesus hi pangayan dah udum hi boble ya numpatiboh Jesus ke dida, mu uggeda ni-an inimatunan.
41016013	Nibangngad datuwen disipulos ot eda kalyon nadah udum, mu adida kulugon.
41016014	Indani ya numpatiboh Jesus nadah himpulut ohan disipulosna handih mangan da. Binoh-olana dida te maid di pangulug da ya uggeda kinulug di kalin nadan nanibo an hiya ya matagu.
41016015	Ot kananan diday "Ume kayuh kabobboble ta eyu ituttuduh katagutaguy mipanggep hi inat ku an kiphodan di tagu.
41016016	Hay tagun mangulug ya mumpabonyag ya mibaliw. Mu nan adi mangulug ya makastigu.
41016017	Hay pangimatunan nadah mangulug ya kabaelan dan mangaan hi nihkop gapuh pangulug dan ha-on ya kabaelan dan mangikali hi nunhihinnatkon an kali.
41016018	Takon di odnan day ulog ya adida makalat ya takon di waday inumon dah kodot ya adida mate. Deket dapaon day mumpundogo ya makaan di dogoda."
41016019	Ginibbun Apu Jesus an kinalih diye ot tumalakdang hi langit ot umbun hi winawwan Apu Dios.
41016020	Hanada ken disipulosna ya eda nuntuttuduh kabobboble ot baddangan Apu Dios dida an mangat hi pangimatunan hi kandamana ta kitib-anan makulug di ituttudu da.
42001001	Teofilo, inilak an dakol day nangitudok hi mipanggep ke Jesus ya nan pangi-ena. Ya hay intudok da ya hanadan dingngodingngol min itanuttudun nadan tatagun naniboh inainat Jesus nipalpu handih lappunan nuntuttuduwana. Gapu te takon di ha-oy ya impakammahmahak ot pakainillaok am-in di makulug mipanggep ketuwe ya ninomnom kun itudok ke he-a ta inilaom di makulug an nituttudu.
42001005	Handih tiempon di numpatulan Herod ad Judea ya wada din padin di Judyu an nungngadan hi Sakalia. Hanadan padin di Judyu ya nunhihinnatkon di ngadan di kapadi da. Hi Sakalia ke ya nid-um hanadah kanan dan Abihah. Takon nan inayanan hi Elisabet ya tanud din hi Aaron an padin dih done.
42001006	Didan himbale ya makangngun-unud dah tugun Apu Dios, kinali makaphod dah hinangngab na.
42001007	Mu maid di imbabaleda te adi pakaimbabaleh Elisabet. Oha bo ya nain-ina ya naam-ama damdamah Sakalia.
42001008	Ohan algo ya mungngunuh Sakalia nah templo te nadatngan di tiempon di pungngunuwan nadan padin nid-umana.
42001009	Hanah pangi-eda ya ibubunut da hin dahdiy muntolog nah insenso ya hi Sakaliay nabunut. Hinumgop nah templo ot tolgana nan insenso yaden mundasal damdama nadan tatagu nah dola.
42001011	Ot kediye ya numpatibo on anghel Apu Dios ke Sakalia an timmaddog nah winawwan di altar an niha-adan di insenso.
42001012	Handih tinibona nan anghel ya timmakut ya uggena inilay atona.
42001013	Mu kanan nan anghel ke hiyay "Adika tumakut, Sakalia. Immaliyak ta kalyok ke he-a an dingngol Apu Dios di dasal mu. Hi Elisabet an inayam ya mun-imbabaleh lalaki ta ahiyu ngadanan hi Juan.
42001014	Mun-am-amlong kayu hi kitungawana ya athidi bo hanadan udum an tatagu an mun-am-amlong da.
42001015	Hiya ya ahi makatbal ke Apu Dios, adi uminum hi baya ya nadan udum an bumutong ya mipalpuh kitungawana ya wada tuwali nan Espiritun Apu Dios ke hiya.
42001016	Nan ahina ituttuduy gumapuh pumbangngadan di dakol an tanud Israel ke Apu Dios.
42001017	Te hiyay ahi mangidadaan hi tatagun ahi mangabulut nah itud-ak Apu Dios. Hiya ya ahi umat handin profetas an hi Elijah te waday kabaelan di Espiritun Apu Dios ke hiya. Ahina tuttuduwan nadan aammod ta mumbangngad di pamhod dah imbabale da ya ahina tugunon nadan mangohe ta iphod day pangi-eda." Hituwey kinalin nan anghel ke Sakalia mipanggep nah ahi iimbabalen Elisabet.
42001018	Mu kanan Sakaliay "Nganney innuk an mangulug ketuwe an deyan naam-amaak ya nain-ina nan inayak?"
42001019	Ya hinumang nan anghel an kananay "Ha-oy hi Gabriel an muttatyun Apu Dios. Intud-akak ke hiya ta kalyok ke he-a tun maphod an maat ke dakayu.
42001020	Mipalpud uwani ya adika pakakali inggana mitungo nan imbabaleyu te uggem kinulug nan kinalik. Hituwe ya umannung hantuh algon gintud Apu Dios."
42001021	Hanadan tatagu nah dola ya hahad-on dah Sakalia an kanan day "Tipet mihahaad hi Sakalia nah bohongna?"
42001022	Indanit limmah-un ya adi pakakali an abunay isinyas nay pinhod nan kalyon. Kediye ya naawatan nadan tatagun waday numpatibon hiya nah bohongnan di templo.
42001023	Nagibbuy ngununa nah templo ot umanamut hi baleda.
42001024	Indai ya immannung an nawadaan hi Elisabet ot mitmittaluh baledah liman bulan.
42001025	Kananah nomnom nay "Maphod ahan ta athituy inat Apu Dios ta maid moy gumapuh ek kibabainan."
42001026	Nala-uy onom an bulan nipalpu handih numpatib-an nan anghel ke Sakalia ya intud-ak bon Apu Dios hidiyen anghel an hi Gabriel hidid Nasaret ad Galilee
42001027	ta waday ena kalyon nah babain hi Maria an nitbin Joseph an tanud din hi David.
42001028	Imme nan anghel hi kad-ana ot kananay "Maria, immaliyak an mangalin hayudutan dakan Apu Dios te hiya ya wada ke he-a."
42001029	Namodwong ya nabulun hi Maria ot numanomnom hi kibalinan nan kinalin nan anghel.
42001030	Ot kanan nan anghel ke hiyay "Adika tumattakut, Maria, te makahayyudut hi Apu Dios ke he-a.
42001031	Ahika mawadaan ta mun-imbabale kah lalaki ya ahiyu ngadanan hi Jesus.
42001032	Hiya ya ahi madayaw ya ahi mangadanan an Imbabalen Apu Dios. Ya nan kinapatul din ammod nan hi David ya ahi ipaboltan Apu Dios ke hiya
42001033	ta ahi pumpatul hanadah tanud Jacob ta inggana."
42001034	Kanan Maria nah anghel di "Nganney innuk an mawadaan an maid di inayak?"
42001035	Hinumang nan anghel an kananay "Ipaalin Apu Dios nan Espirituna ta hay kandamanay mangat ta mawadaan ka. Hituwey gapunan hidiyen unga an maid di liwat na ya ahida kalyon di Imbabalen Apu Dios.
42001036	Nan ibam an hi Elisabet an kanan day adi pakaimbabale ya nawadaan mo takon di nain-ina ya mikan-om adwaniy bulana.
42001037	Hituwey kitib-anan hi Apu Dios ya makandama an damanan atonan am-in."
42001038	Ot kanan Mariay "Takombo, abulutok hinaen kinalim te muttatyuwak ya abun Apu Dios. Hana ot ta umannung hinaen kinalim." Kinali nah tuwe ot tayanan nan anghel.
42001039	Madandanin diye ya nundadaan hi Maria ot gal-anan ume nah mabilid an bobled Judea.
42001040	Immeh balen da Sakalia ke Elisabet ot kananan Elisabet di "Immaliyak an mangidung-on he-a."
42001041	Kediyen nangngolan Elisabet hi kalin Maria ya kimmobol nan golang hi putuna. Ya waday Espiritun Apu Dios ke Elisabet
42001042	ot oltonay kalina an kananan Mariay "Hi am-in an binabai ya he-ay pakahayuddutan Apu Dios ya athidi bo nah ahim iimbabale.
42001043	Maka-an-anlaak te immali ka. Mu kon dahdiyak ahan an em idung-o, yaden he-ay ahi mangitungon Apu taku?
42001044	Hanah nangngolak hi kalim ya kimmobol tun golang hi putuk hi analana.
42001045	Inilak an maka-an-anla kan mangulug an umannung nan kinalin Apu Dios."
42001046	Kanan Mariay "Dayawok hi Apu Dios.
42001047	Maka-an-anlaak te hi Apu Dios di mangibaliw ke ha-on.
42001048	Takon di nababaak an tagu ya ninomnomak ni-mon muttatyuna kinali mipalpud uwani ya kalyon di tataguy nidatanak hi pun-amlongak
42001049	gapu ketuwen inat Apu Dios an makandama ya maid di liwat na.
42001050	Hiya ya homkonan am-in hanadan mangun-unud ke hiya ya hanadan tanud dan mangun-unud.
42001051	Impatibo nay kandamana nah inainat na ya nun-iwahit na nadan mumpahhiyan tatagu an gaga-ihoy nomnom da.
42001052	Kinaana nadan ap-apu hi pun-ap-apuwan da ot hanadan maid di nitaguwanay impatag-e na.
42001053	Ya hanadah maagangan an tatagu ya indat nay mahapul da, mu hanada ken kakadangyan ya intud-ak na didan maid di indat na.
42001054	Ditakun tanud Israel an muttatyuna ya binaddangan ditaku.
42001055	Ya himmok nat nangamung hi Abraham ya ditakun tanud na ot ipaannung na nan kinalina handidah aammod taku."
42001056	Tulun bulan di nakiha-adan Maria ke Elisabet ot ahi umanamut hi baleda.
42001057	Nadatngan di puntungawan Elisabet ya lalakiy intungona.
42001058	Am-in hanadan hinag-on da ya iibada ya inila da an ongal di homok Apu Dios ke Elisabet ot makiam-amlong dan hiya.
42001059	Handih mikawalun algon nan golang ya kinugit da. Kanan nadan naamung di ipangadan day Sakalia an ngadan amana.
42001060	Mu kanan inanay "Bokon! Hay ngadana ya hi Juan."
42001061	Kanan dan hiyay "Mu maid di tutulang yuh nungngadan hi Juan."
42001062	Ot isinyas dan Sakalia an hi amana hin nganney pinhod nan ipangadan.
42001063	Nunsinyas an idatan dah puntudokana ot itudok nah tuwe "Hay ngadana ya hi Juan" ya namodwong da.
42001064	Pinghanadi ya pakakali boh Sakalia ot dayawonah Apu Dios.
42001065	Ya namodwong nadan hinag-on da. Am-in datuwen naat hi balen Sakalia ya nundingngol hi kabobbobled Judea.
42001066	Ya am-in nadan nangngol ya nonomnomon dah tuwe an kanan day "Nganne nin di ahi pumbalinan diyen golang?" Nainila an waday kandaman Apu Dios ke hiya.
42001067	Waday Espiritun Apu Dios ke Sakalia ot abigonay ahi maat an kananay
42001068	"Dayawon takuh Apu Dios an kon tagu ke ditakun tanud Israel te ugge ditaku kinal-iwan, mu ipaali nay mamoklah liwat taku.
42001069	Hidiyen ipaalina ya ohan tanud David an ongal di kandamanan mangibaliw ke ditaku.
42001070	Hituwey kitib-anan umannung din impaabig Apu Dios hanadah profetas handih done
42001071	an ahi ditaku ihwang hanadah buhul taku ya hanadah tatagun humihhingit ke ditaku.
42001072	Hituwey pangipatib-anan immannung din kinali na handidah aammod taku an homkona dida.
42001073	Datuwey hinamad nan kinali ke Abraham an ammod taku.
42001074	Kananay ihwang ditaku hanadah buhul taku ta adi taku tumakut an mangun-unud ke hiya
42001075	ta adi taku maliwat ya maphod di pangi-e takut nangamung.
42001076	Ya he-a ken imbabale ya ahida kanan di profetas daka nah katagtag-ayan an Apu te he-ay mangipainila hanadah tatagu an waday Apu takun ahi umali.
42001077	Ahim ituttudu hanadah tatagu an hay kapakomaan di liwat day kibaliwan da.
42001078	Gapuh ongal an homok Apu Dios ya itud-ak na nan mangibaliw ke ditaku. Hantuh aliyan diyen itud-ak na ya umat nah manimil an algo
42001079	an pat-alanay muntatapol te ahina ipainilah tataguy maphod an un-unudon da ta adida mihi-an ke Apu Dios. Ipainila na bo nan pangi-e an pangiun-unudan di tatagu ta luminggop da."
42001080	Handih naongal ya nanomnoman hi Juan ya e nihaad nah adi maboblayan ingganay nadatngan di ena puntuttuduwan hanadah iIsrael.
42002001	Handih hi Agustus di ap-apud Roma ya in-oldena an mumpalistan am-in di tatagu hanadah boblen sinakup di Roma.
42002002	Hay gobernador ad Syria ketuwen namangulun nunlistaan dah tatagu ya hi Quirinius.
42002003	Am-in di tagu ya hanah boblen nalpuwan di aammod day eda pumpalistaan.
42002004	Hay numboblayan da Joseph kediye ya ad Nasaret hidid Galilee, mu imme dad Betlehem ad Judea an e numpalista te hidiy boblen din ammod dan hi David. Hi Maria an nitbin hiya ya naki-e yaden ongal di putuna
42002006	ot handih wadadad Betlehem ya hidiyey tiempon puntungawana.
42002007	Maid di eda kiha-adan te am-in di baled Betlehem ya napnu. Ot mihaad dah allung. Nuntungoh Maria ya lalaki an hidiyey panguluwan ot libbutana ot ipahuyop na nah panganan di baka.
42002008	Wadaday mumpattol nah pangngel diyen boble an iadug day karnero da nah hilong.
42002009	Indani ya numpatibo on anghel Apu Dios ke dida ya pinat-alan di dayaw Apu takuy kad-an da ta namahig an timmattakut da.
42002010	Mu kanan nan anghel ke diday "Adi kayu tumakut. Hay kalyok ke dakayu ya maphod an mangipaamlong am-in hi tagu.
42002011	Ad uwani ya nitungo nah boblen David nan mangibaliw ke dakayun am-in. Hiyah Kristo an Ap-apun am-in di tagu.
42002012	Hituwey panginilaan yu, hanan golang an eyu tibon ya nalibbutan hi luput an nipahuyop nah panganan di baka."
42002013	Maid maptok ya wadaday dakkodakkol an anghel an nid-um nah ohan anghel ya pun-ikanta day panaydayaw dan Apu Dios. Kanan day
42002014	"Madayaw hi Apu Dios hi langit ya malinggop nadan pangipatib-anah hayudut na tuh luta."
42002015	Tinaynan nadan anghel dida ot mibangngad dah langit. Nunhuhummangan da nadan mumpattol an kanan day "Ume takunna ped Betlehem ta etaku tibon hituwen impainilan Apu Dios ke ditaku."
42002016	Ginalagalaan dan immeh di ya tiniboda da Maria ke Joseph, takon golang an nahuyop nah panganan di baka.
42002017	Ot kalkalyon day kinalin nan anghel mipanggep nah golang.
42002018	Namodwong da Joseph an nangngol kediyen kinalin nadan mumpattol.
42002019	Hi ke Maria ya nomnomnomona datuwen dingngol na.
42002020	Hanada ken mumpattol ya nibangngad da nah pun-adugan da an daydayawon dah Apu Dios te nan dingngol da ya tinibo da ya hidiyey immannungan nan kinalin nan anghel ke dida.
42002021	Waluy algon nan golang ot kugiton da ot ngadanan dah Jesus. Hituwey ngadan an kinalin nan anghel ot ahi mawadaan hi Maria.
42002022	Nadatngan di tiempon pangun-unudan da Joseph ke Maria nah intugun Moses ot ume dad Jerusalem. In-e dah Jesus ta idawat dan Apu Dios
42002023	te nitudok nah tuguna an kalyonay "Am-in di panguluwan an lalaki ya midawat ke Apu Dios."
42002024	Eda damdama iappit di duwan paloma, bokon ke ya duwan nagapad an balug te hituwey tugun Apu Dios an aton di babain ka-tungona.
42002025	Hidid Jerusalem ya wada on tagun hi Simeon an maphod di pangi-ena ya makangngun-unud ke Apu Dios an hadhad-onay kibaliwan di tanud Israel. Wada ke hiyay Espiritun Apu Dios
42002026	an nangipainila an hiya ya adi mate inggana tibonay annungan nan kinalin Apu Dios an kananay ahi umali nan mangibaliw hi tanud Israel.
42002027	Impangulun nan Espiritun Apu Dios hi Simeon nah templo ya wadada Joseph ke Maria an in-edah Jesus hidi ta aton da nan intugun Moses.
42002028	Inapupun Simeon hi Jesus ot mumpasalamat ke Apu Dios an kananay
42002029	"Apu, ad uwanin immannung nan kinalim ya takon nuppey mateyak an muttatyum ot malinggop di nomnom ku
42002030	te tinibok mo tun intud-ak mun mangibaliw hi tanud Israel
42002031	an hituwe tuwali din ninomnom mu an mipainilan am-in hi tagu.
42002032	Hiya ya kay dilag an pat-alanay nomnom nadan bokon Judyu ta he-ay un-unudon da ya hanadan tatagum an tanud Israel ya midayaw da."
42002033	Namodwong nadan ammod Jesus kediyen kinalin Simeon mipanggep ke hiya.
42002034	Kanan Simeon ke diday "Hi Apu Dios di mangipaamlong ke dakayu." Ya kananan Mariay "Hituwen ungan tinuddun Apu Dios di humlun hi kakastiguwan di udum an tanud Israel te kahingon da. Hiya boy humlun hi kibaliwan di udum te kulugon da. Mainila an hiya ya intud-ak Apu Dios te hiyay mangipainilah mipanggep ke Apu Dios. Mu dakol day tatagun mamihul ke hiya an hidiyey kainilaan di kinagaga-ihon di nomnom da. He-an hi inana ya ahi makahakkit di nomnom mu mipanggep hi ahi maat ke hiya."
42002036	Wada damdama on naka-in-inan profetas an hi Ana an nak Panuel an tanud din hi Asher. Nalahin ot mala-uy pituy toon ya natey inayana.
42002037	Hiya ya nawalut opat moy toona ya nipalpuh nabaluwana ya ug-uggena tinaynan nan templo. Mapat-al ya hilong ya daydayawonah Apu Dios ya deke on adi mangan te hay dasal di atoatona.
42002038	Makihumhummangan hi Simeon ke da Joseph ke Maria ya dimmatong hi Ana ot mumpasalamat ke Apu Dios mipanggep ke Jesus ya pungkali nay mipanggep ke hiya an hiyay hadhad-on dan umalin mamaddang ke didan tanud Israel.
42002039	Inat da Joseph ke Maria nan Tugun Moses mipanggep hi nuntungon babai ya hay panguluwan an lalaki ot umanamut dad Nasaret ad Galilee.
42002040	Mungkaong-ongal hi Jesus an nal-ot ya nakannomnoman te hi Apu Dios di mangipaptok ke hiya.
42002041	Katootoon on imme da nan ammod Jesus ad Jerusalem hin nadatngan nan kanan dan piyestan di Nala-uwan di Anghel Apu Dios.
42002042	Hi Jesus ya himpulut duway toona ot maki-en da amana an e makipiyesta.
42002043	Nagibbuh diyen piyesta ot umanamut nadan tatagu, takon nadan ammod Jesus. Mu uggeda inila an natayanan hi Jesus ad Jerusalem
42002044	te pangali da on naki-kien dida. Nala-uy ohan algo hi nundallanan da ot mahmahan da hanadah ibbada ya ininnila dan maid hi Jesus.
42002045	Adida pakahamak ke hiya ot mibangngad dad Jerusalem ta eda tibon hidi.
42002046	Nala-uy tulun algo ya hinamak da nah templo an um-umbun nah gawwan nadan naamung an muntuttuduh pangi-en di Judyu an mundongdongngol on taganay mahman dida.
42002047	Am-in da nan mangmangngol ya namodwong da te kabaelanan mun-awat ya nalaing an humumang.
42002048	Namodwong damdama nadan ammod na hi nanib-an dan hiya ot kanan inanan hiyay "Antipet uggeka naki-en dakami? Makadannagan kamin nanamahamak ke he-a."
42002049	Hinumang Jesus an kananay "Tipet hamahamakonak ke dakayu, kon uggeyu inilan hituh balen Amay mahapul an kiha-adak?"
42002050	Mu ugge naawatan nadan ammod nah diyen inhumang na.
42002051	Ot makibangngad mod Nasaret hi Jesus an nanongnan makangngun-unud hi tugun di ammod na. Hi inana ya nonomnomonan am-in nadan na-na-at.
42002052	Mungkaong-ongal hi Jesus ya mungkaudman di inila na ya athidi bon matbal ke Apu Dios ya hi tagu.
42003001	Handih mikahimpulut limay toon hi nun-ap-apuwan Tiberius ya hi Pontius Pilatu di gobernador ad Judea. Hay ap-apud Galilee ya hi Herod. Hi Felipe an tulang Herod di ap-apu damdamad Itule ya ad Telakonitis. Hay ap-apud Abilene ya hi Lisanias.
42003002	Da Annas ke Kaypas di natag-en padin di Judyu kediye. Ketuwen tiempoy nuntuttuduwan Apu Dios ke Juan an imbabalen Sakalia nah adi maboblayan.
42003003	Ot ume Juan hanadah kabobboblen nungkih-up nah wangwang an Jordan. E nuntuttudu an kananay "Muntutuyu kayuh liwat yu ya mumpabonyag kayu ta pakomaan Apu Dios di liwat yu."
42003004	Ketuwen inat Juan ya immannung di intudok din hi Isaiah an profetas Apu Dios. Kananay "Waday ahi madngol nah adi maboblayan an kananay `Idadaan yu ya iphod yuy dalanon Apu Taku.
42003005	Am-in nan nalukungan ya tababon yu ya pundotalon yu nadan bilid. Am-in nan ad-adin dalanon ya iphod yu ya pun-andongon yu nadan ugge nun-andong an dalan.
42003006	Ya am-in di tatagu ya ahida tibon nan itud-ak Apu Dios an mangibaliw hi tagu.'"
42003007	Dakol day tatagun mumpabonyag ke Juan, mu kananan diday "Gaga- iho kayu! Kon pangali yu on deket mabonyagan kayu ya adi dakayu kastiguwon ke Apu Dios?
42003008	Mahapul an itikod yun mangat hi gaga-iho ya hay maphod di aton yu ta kitib-anan makulug an nuntutuyu kayuh liwat yu. Adi kayu mundinol an adi dakayu kastiguwon ke Apu Dios gapu te tanud dakayun Abraham. Kalyok ke dakayu, hi Apu Dios ya damanan pumbalinona hantudan batu hi tanud Abraham.
42003009	Hiya ya nundadaan an mangastigu hi gaga-ihon tatagu. Dida nan tatagun umat nah kaiw an adi maphod di bungana an malngo ya maapuyan."
42003010	Kanan nadan tataguy "Nganne moy aton mi?"
42003011	Hinumang Juan dida an kananay "Dakayun hindudway bulwatina ya idat yuy oha hanadah maid di bulwatina. Dakayun waday kanona ya idatan yu nadan maid di kanon da."
42003012	Immali nadan mun-amung hi buwis an e mumpabonyag ot kanan dan hiyay "Apu, nganne damdamay aton mi?"
42003013	Kanan Juan ke diday "Dakayu ken mun-amung hi buwis ya adiyu hawwalan di ibagayu."
42003014	Immali damdama nadan tindalu ya kanan day "Nganne poy aton mi?" Kanan Juan ke diday "Adiyu tanaktakuton di tatagu on nun-ala yuy pihhuda. Ya adi na-ala on kanan yuy nabahulan di ohan tagu hin adi makulug ya adi kayu mun-unguh boklaon yu."
42003015	Kediyen nangngolan nadan tataguh ituttudun Juan ya namam-an nonomnomon day aliyan nan kinalin Apu Dios an mangibaliw hi tagu ya waday udum ke dida an kanan da on hi Juan hidiye.
42003016	Mu kanan Juan di "Ha-oy ya bonyagan dakayuh danum, mu nan ahi umali ya natagtag-e mu ha-on ta takon di hay mangubad hi gakod di apatut na ya nakababbaak an mangat kediye. Ya hiya ke ya bonyagan dakayuh Espiritun Apu Dios ya hay apuy.
42003017	Hantuh aliyana ya appilonay tatagu, umat nah tagun muntaop an taopanay boga ta ikulbung na, mu nan dugi ya gobhona nah apuy an adi mad-op."
42003018	Bokon hidiye ya abuy intuttudun Juan hanadah tatagu, mu dakol damdamay intugunan dida.
42003019	Takon hi Herod an gobernador ya tinuguna te hay gaga-ihon inainat na umat hi namlowanan Herodias an inayan tulang na.
42003020	Ot pikalabut Herod hi Juan an hidiyey kagaga-ihawan an inat na.
42003021	Dakol day tatagun numpabonyag ya takon damdamah Jesus ya numpabonyag. Handih numpabonyagana ya nundasal ya nabukatan di kabunyan
42003022	ot umali nan Espiritun Apu Dios an kay palomay ang-angna ot umpan hiya. Indai ya waday kimmalih langit an kananay "He-ay Imbabalek an impakappinhod ku ya mangipaamlong ke ha-on."
42003023	Tulun puluy toon Jesus ot ilappunay ngununan muntuttudu. Hay tonton di aammod na ya athitu: Hay namangulu ya hi Adam an lintun Apu Dios. Nuntanud hi Adam ot wadah Seth an aman Enos. Nuntanud hi Enos ot wadah Cainan an aman Mahalaleel. Nuntanud hi Mahalaleel ot wadah Jared ot muntanud damdamah Jared ot wadah Enoch an aman Methusela. Nuntanud hi Methusela ot wadah Lameh ot muntanud damdamah Lameh ot wadah Noah an aman Shem. Nuntanud hi Shem ot wadah Arpachshad an aman Cainan. Nuntanud hi Cainan ot wadah Shela. Nuntanud hi Shela ot wadah Eber ot muntanud damdamah Eber ot wadah Peleg an aman Reu. Nuntanud hi Reu ot wadah Serug. Nuntanud hi Serug ot wadah Nahor an aman Terah. Nuntanud hi Terah ot wadah Abraham an aman Isaac. Nuntanud hi Isaac ot wadah Jacob. Nuntanud hi Jacob ot wadah Judah an aman Peres. Nuntanud hi Peres ot wadah Hesron ot muntanud hi Hesron ot wadah Arni an aman Admin. Nuntanud hi Admin ot wadah Amminadab ot muntanud hi Amminadab ot wadah Nashon an aman Salmon. Nuntanud hi Salmon ot wadah Boaz. Nuntanud damdamah Boaz ot wadah Obed. Nuntanud hi Obed ot wadah Jesse an aman David. Nuntanud hi David ot wadah Nathan ot muntanud hi Nathan ot wadah Mattatha an nahlagan Menna an hi aman Melea. Nuntanud hi Melea ot wadah Eliakim. Nuntanud hi Eliakim ot wadah Jonam an nahlagan Jose an hi aman Judah. Nuntanud hi Judah ot wadah Simeon ot muntanud damdamah Simeon ot wadah Libay an nahlagan Matthat an aman Jorim. Nuntanud hi Jorim ot wadah Eliezer. Nuntanud hi Eliezer ot wadah Joshua. Nuntanud hi Joshua ot wada Er an aman Elmadan. Nuntanud hi Elmadan ot wadah Cosam. Nuntanud hi Cosam ot wadah Addi. Nuntanud hi Addi ot wadah Melchi an aman Neri. Nuntanud hi Neri ot wadah Shealtiel. Nuntanud hi Shealtiel ot wadah Sorubabel an aman Rhesa. Nuntanud hi Rhesa ot wadah Johanan an nahlagan Joda an aman Josech. Nuntanud hi Josech ot wadah Semein. Nuntanud hi Semein ot wadah Mattatias an aman Maath. Nuntanud hi Maath ot wadah Naggai. Nuntanud hi Naggai ot wadah Esli ot muntanud damdama ot wadah Nahum an nahlagan Amos an aman Mattatias. Nuntanud hi Mattatias ot wadah Jose. Nuntanud hi Jose ot wadah Jannai an nahlagan Melchi an aman Libay. Nuntanud hi Libay ot wadah Mathat an aman Heli. Nuntanud hi Heli ot wadah Joseph an impun-ammod Jesus. Datuwey nuntutun-ud an aammod Jesus.
42004001	Hi Jesus ya waday Espiritun Apu Dios ke hiya handih nalpu nah wangwang an Jordan. Impangulun nan Espiritu hi Jesus nah adi maboblayan ot mihmihdih nap-at an algo. Hidiy nangipatnaan Satanas an munhaul ke hiya ta munliwat. Kediye ya nakaaggangan hi Jesus te ug-ugge nangan.
42004003	Kanan Satanas ke hiyay "Deket Imbabale dakan Apu Dios ya pumbalinom tun batu hi makan."
42004004	Hinumang Jesus an kananay "Mu hay nitudok hi kalin Apu Dios ya kananay `Bokon hay makan ya abuy kitaguwan di tagu.'"
42004005	In-en Satanas hi Jesus nah natag-en bilid ot pinghanadi ya impatibonan am-in ke hiya nadan pun-ap-apuwan tuh luta
42004006	ot kananan hiyay "Damanan he-ay mun-ap-apu ke datuwen am-in ta madayaw ka te nidat ke ha-on datuwe ta nangamungak an mangidat nah pinhod kun mun-ap-apu.
42004007	Kinali deket ha-oy di dayawom ya idat kun am-in ke he-a."
42004008	Mu hinumang Jesus an kananay "Hay nitudok an kalin Apu Dios ya kananay `Hi Apu Dios ya abuy dayawon yu ya unudon yu.'"
42004009	In-en bon Satanas hi Jesus ad Jerusalem nah katagtag-ayan an bubung nan templo ot kananan hiyay "Deket Imbabale dakan Apu Dios ya dumop-a ka
42004010	ot deyan impitudok Apu Dios an kananay `Baalona nadan anghel ta ipaptok daka ta takon di mag-a ka ya tippaon daka ta adika maliputan.'"
42004012	Hinumang Jesus an kananay "Mu wada boy nitudok hi kalin Apu Dios an kananay `Adiyu patnaan hi Apu Dios.'"
42004013	Impatnan Satanas am-in di kabaelanan munhaul ke Jesus, mu adi pakahaul ot taynana ta nangamung boy ahina panaulan ke hiya.
42004014	Nibangngad hi Jesus ad Galilee an waday kandamanan nalpuh Espiritun Apu Dios ta nundingngol hi kabobbobleh di te nadan intuttudu na ya inainat na.
42004015	Nuntanuttudu hanadah simbaan hidi ya tobalon am-in nadan tatagu.
42004016	Indani ya immeh Jesus hi bobledad Nasaret an naongalana. Sabadun tungo kediye ya immen nah simbaan te hituwe tuwaliy oggana aton ot tumaddog ta mumbidbid hi kalin Apu Dios.
42004017	Ya indat dan hiya nan papel an naluddun an nitudokan nan kinalin din profetas an hi Isaiah. Binokyag na ot potkonan bidbidon nan kananay
42004018	"Hay Espiritun Apu Dios ya wadan ha-on te ha-oy di pinili nan mangipainila hanadah nungkawotwot nah maphod an ahi maat. Intud-akak bon mangipainila an mibukaan nadan nibalud ya makaan di kulap nadan adi pakatibo ya mamaddang hanadah maligatan.
42004019	Ya intud-akak bon mangipainilah datngan di tiempon pangibaliwan Apu Dios hi tagu."
42004020	Binidbid Jesus hituwe ot luddunona ot ibangngad na nah tagun bumadbaddang nah bohongnan di simbaan ot umbun an muntuttudu. Am-in nadan tatagu nah simbaan ya totokkolon da
42004021	ot kananan diday "Hinaen kalin Apu Dios an dingngol yun binidbid ku ya immannung ad uwani."
42004022	Am-in nadan nangngol ke hiya ya tobalon da ya nakammodwong da nah makaphod an puntuttudu na. Ot kanan day "Kon bokon hiya nan imbabalen Joseph?"
42004023	Kanan Jesus ke diday "Makulug man ahan an ahiyu kalyon ke ha-oy nan ab-abig an kananay `He-an mun-aga, agaham di adol mu. Atom hantuh numboblayam di umat nah dingngol min inat mud Kapernaum.'"
42004024	Kanan bon Jesus di "Hituwey kalyok ke dakayu, makulug an hanan profetas ya adi kulugon nadan kaboblayana.
42004025	Umat ke Elijah an profetas Apu Dios handih kawadana tuh luta an waday bitil hi kabobbobled Israel te ug-ugge immudan hi tulun toon ta kagodwa. Ta dakol day kaboblayanan binabain nungkabalu an munhapul hi baddang, mu bokon diday binaddangana te nan nabalun babain bokon Judyud Salepta ad Sidon di nangitud-akan Apu Dios ke hiya an e baddangan.
42004027	Athidi bo dih tiempon Elisha an ohan profetas Apu Dios an dakol day ibbanan Judyu an mundogon mungkangpuy adol da, mu bokon diday nangitud-akan Apu Dios ke hiya te nan bokon Judyu an hi Naaman ad Syria an athidiy dogonay nangitud-akan Apu Dios ke hiya ot kaanonah diyen dogona."
42004028	Handih dingngol nadan tatagu nah simbaan dadiyen kinalin Jesus ya nahalman di boh-ol dan hiya
42004029	ot lapditon da ot ieda nah tap-on diyen bilid an numboblayan da ta eda ogahon nah dopla.
42004030	Mu na-ala ya mangeh Jesus an indalanah gawwan nadan naamung an tatagu.
42004031	Immeh Jesus ad Kapernaum ad Galilee ot kediyen Sabadu ya nuntuttudu nah simbaan.
42004032	Ya namodwong nadan tataguh panuttudu na te waday kalebbengana.
42004033	Hidi nah simbaan ya wada on nahikpan an muntukuk. Kananay
42004034	"Jesus an iNasaret, nganney pinhod mun aton ke dakami? Kon immali kan manadag ke dakami? Inilak hin dahdi ka. He-a nan maid di liwat na an intud-ak Apu Dios!"
42004035	Mu kinalyan Jesus nan nihkop an kananay "Opya ka ya makaan ka nah tagu!" Impalin nan nihkop nan tagu hi hinangngab nadan naamung an tatagu ot ahi makaan, mu maid udot di naliputan nah tagu.
42004036	Namodwong nadan tatagu ot munhimbabaggaan dan kanan day "Nganneh tuwen ma-ma-at? Hinnatkon an abu! Antipeh naen ongal di kabaelan di kalina? Deya peman an takon di dimonyon nihkop ya kaanona!"
42004037	Ot mundingngol di mipanggep ke Jesus am-in nadah nunlinikkod an bobled Kapernaum.
42004038	Limmah-un hi Jesus nah simbaan ot umeh balen da Simon. Hinumgop ya kinali dan hiya an mundogo hanan inan nan inayan Simon an nahalman di atung na ot ibaga dan hiya an paphodona.
42004039	Immeh Jesus hi kad-ana ot kalyonan makaan nan atung na ya nakaan. Ot umina ot ena idadaan di kanon da Jesus.
42004040	Mungkalimuy algo kediye ya nun-ialin di tataguy mumpundogoh kad-ana ot dapaona dida ot makaan di dogoda.
42004041	Takon nadan nahikpan ya kinaanay nihkop ke dida ya deket e makaan nadan nihkop on tinumkuk da an kanan day "He-a nan Imbabalen Apu Dios!" Mu adi iabulut Jesus an kumali da te adina pinhod an diday mangipainila an hiyah Kristo.
42004042	Mungkabigat kediye ot umeh Jesus nah e-elen di boble an maid di tagu ot e maoh-ohhah di. Indani ya punhamak nadan tatagu ot handih hinamak da ya iadi dan tayanana dida.
42004043	Mu kananan diday "Mahapul an umeyak hi udum an boble ta eyak mun-tuttudu damdamah di hi mipanggep hi pun-ap-apuwan Apu Dios te hituwey nangitud-akanan ha-on."
42004044	Ot umed Judea an e muntuttudu hanadah simbaan di Judyu.
42005001	Ohan algon muntattaddog hi Jesus nah pingngit di baybay an Genesaret ya namahig an dakol day tatagun umeh kad-ana an e mangngol hi ituttudunan kalin Apu Dios.
42005002	Tinibon Jesus di duwan bangka nah pingngit di baybay, mu maid da hanadan numbangka te eda inwahway tabukul da.
42005003	Gapu te dakkodakkol di tagu ya e inumbun hi Jesus nah bangkan Simon Pedro ot kalyonan hiya ta ipae-ele nah ittay ta waday atonan muntuttudu hanadah tatagu.
42005004	Ginibbu nan nuntuttudu ot kananan Simon Pedro "Iem tun bangka nah adalom ta hidiy em pangibkahan hi tabukul mu."
42005005	Ya kanan Pedro ke hiyay "Apu, impalpu mid nakugab hi mungkahilong ot inggana dih mungkabigat ya maid di tinabukul mi, mu hinae key kanam ya ek ibkah di."
42005006	Ot ibka da nan tabukul ya dakkodakkol peman di naknah dolog ya maid bo kayan mungkabik-i nan tabukul.
42005007	Hay mo inat da ya inayagan da nadan wada nah ohan bangka ot mumbabaddang da ot punuwon dah dolog nan duwan bangka ta mungkalimu.
42005008	Tinibon Simon Pedroh tuwen kadakol di tinabukul da ya nundukkun hi hinangngab Jesus ot kananay "Tayananak Apu, te ha-oy ya naliwatak an tagu."
42005009	Kinalinah tuwe te hiya ya hanadan ibbana ya nakammodwong da hin nganney innunat dakol di tinabukul da.
42005010	Da James ke Juan an nak-Sebedi an ibbanan muntabukul ya nakammodwong da damdama. Kanan Jesus ke Pedroy "Adika umagol an miunud ke ha-on. Mipalpud uwani ya eka mangawis hi tatagu ta ha-oy di un-unudon da."
42005011	Impadakal day bangka da ot iwalong dan am-in di nganneh diye ot miunud dan Jesus.
42005012	Ohan algo an immeh Jesus hi ohan boble ya wadah di on tagun mungkangpuy adol na. Tinibo nah Jesus ya nundukkun hi hinangngab na ot kananay "Apu, kaanom ahan tun dogok te inilak an kabaelam an aton, mu nangamung ka."
42005013	Dinapan Jesus nan mundogo ot kananay "Damana. Nakaan mo kayah naen dogom." Pinghanadi ya nakaan di dogon nan tagu.
42005014	Tinuguna nan tagu an kananay "Adim ot kalkalyon hituwen inat ku, mu ipayum an umeh kad-an nan padi ta em ipatibon hiya an nakaan di dogom ya iappitam hi Apu Dios an miunnud nah kanan di Tugun Moses ta panginilaan di tatagu an nakaan di dogom."
42005015	Kinalin Jesus nah tagu an adina kalkalyon nan inat na, mu nundingngol damdamah kabobboble. Kinali immali day dakol an tataguh kad-ana an mangngol hi ituttuduna ya ipakaan day dogodan hiya.
42005016	Mu oggan umeh Jesus hanadah maid di numboble ta e maoh-ohhah din mundasal.
42005017	Ohan algon muntuttuduh Jesus ya wadada nadan Pharisee ya nadan muntuttuduh Tugun Moses an nalpuh kabobbobled Galilee, ad Jerusalem ya udum an bobled Judea an nakib-un ta makidngol dah ituttuduna. Ya waday kandaman Apu Dios ke hiya ta kabaelanan mangaan hi dogo.
42005018	Indani ya in-ali da on niayod an tagun naparalyze. Eda tumibotiboh dalanon dan mangieh kad-ana,
42005019	mu maid te dakkodakkol day tatagu. Kinali ingkayat da mo nah atop ot gumukwang da ot uy-uyon da nan niayod hi hinangngab Jesus nah gawwan nadan naamung an tatagu.
42005020	Inilan Jesus di kaongal di pangulug dan hiya ot kanana nah mundogoy "Tulang ku, napakomaan di liwat mu."
42005021	Hanadan Pharisee ya hanadan muntuttuduh Tugun Moses ya kanan dah nomnom day "Dahdi ni-boh tuwen tagun taltalanggaanah Apu Dios an iingngonay adol na ke hiya? Hay tagu ya adinadaman pakomaanay liwat, abunah Apu Dios."
42005022	Inilan Jesus di nomnomnomon da ot kananan diday "Antipet athinay punnomnom yu?
42005023	Nganney nalaklaka? Hay kalyon di `Napakomaan di liwat mu' weno `Tumaddog kat alam nan ayod mu ta umanamut ka'.
42005024	Agat ipatibok ke dakayu an ha-oy an Panguluwan di tagu ya waday kandamak an mumpakomah liwat di tagu." Ot kanana nah naparalyze an taguy "Kalyok ke he-a, tumaddog ka, alam nan ayod mu ta umanamut ka."
42005025	Pinghanadi ya timmaddog nan naparalyze an tagu ot alana nan ayod na ot umanamut an daydayawonah Apu Dios. Am-in nadan tatagu ya tinibo da
42005026	ya nakammodwong da ya kanan day "Anakkaya bo peman hituwen etaku tinibod uwani!" Ot dayawon dah Apu Dios.
42005027	Nagibbuh tuwe ot lumah-un hi Jesus. Handih mangmangnge ya tinibo na on mun-amung hi buwis an hi Libay di ngadana an um-umbun nah opisinana ot kananan hiyay "Maka, miunud kan ha-on."
42005028	Timmaddog hi Libay ot tayanana nan opisinana ot miunud ke hiya.
42005029	Ohan algo ya immayag hi Libay hi tatagun makihamul hi baleda te impaltiyanah Jesus. Dakol nadan ibba nan mun-amung hi bayad di buwis ya nadan udum an tatagun nakikan ke dida.
42005030	Hanadan Pharisee ya hanadan udum ke dida an muntuttuduh Tugun Moses ya imbaag da nadan disipulosna an kanan day "Antipet makikan kayu hanadah mun-amung hi buwis ya nadan naliwat an tatagu?"
42005031	Mu hi Jesus di himmumang ot kananan diday "Hay agahan di doktor ya hay mundogo, bokon hay maid di dogona.
42005032	Paddung nan ha-oy an immaliyak an mamaddang hanadah naliwat, bokon nadan kanan day maid di liwat da."
42005033	Ohan algo ya wadada nadan tatagun kanan dan Jesus di "Hanada ke ot an disipulos Juan ya muntopol dan adida mangan nah pundasalan da, athidi bo hanadah disipulos nadan Pharisee. Mu hanada ken disipulos mu ya mangamangan da ya uminum da."
42005034	Hinumang Jesus an kananay "An hay kanan yu ya adida mangan nadan gagayyum nan mungkasal? Mangan da te hanan mungkasal an nikuyugan da ya ipaptok na dida. Athidi damdama hanadah disipulos ku an mangan da te wadaak. Mu indanit maidak mo ya adida mangan te hay punnomnom dan ha-on.
42005036	Kon waday tagun e bumik-ih balun luput ta ilkob na nah daan an bulwati? Deket iathidi na ya ayyo nan balun luput, oha bo ya ad-adiy balun luput an milkob hi daan."
42005037	Hay oha boh inab-abig na ya kananay "Maid di tagun ena iha-ad di ka-ikail nah daan an kimmulhin lalat an pangihuduwan hi baya te adi mainat. Te deket umina nan ka-ikail an baya ya mabughi nan lalat. Ayyo nan baya ya nan lalat an punhuduwan.
42005038	Ta hidiye nan hanan ka-ikail an baya ya mahapul an nah ka-apyan bolat di pangiha-adan."
42005039	Kanana boy "Maid di ohan tagun naminhod hi ka-ihudun baya hin hay napgot di impainghanan inumon te hay inilana ya mapmaphod nan napgot."
42006001	Ohan Sabadu an indalan da Jesus hi payo ya pimmutting nadan disipulosna hi page ot kutkuttimon da.
42006002	Tinibon nadan Phariseeh diye ot kanan dan Jesus di "Antipet ekayu pimmutting hi page yaden Sabadun tungo?"
42006003	Kanan Jesus di "An uggeyu binidbid di inat da David handih naagangan da?
42006004	Hinumgop nah balen Apu Dios ot kuman nah tinapay an niappit ke Apu Dios ot idatana nadan ibbana yaden panioy panganan da te abunay padin mangan kediye."
42006005	Ot kanana boy "Ha-oy an Panguluwan di taguy mangali hin nganney panio weno adi nah Sabadun tungo."
42006006	Wada boy ohan Sabadu an hinumgop hi Jesus nah simbaan di Judyu ot muntuttudu ya wadah di on tagun napikluy di wawwan an taklena.
42006007	Hanada ken muntuttuduh Tugun Moses ya hanadan Pharisee ya hahalipat-an day pangaanan Jesus hi pikluy diyen tagu kediyen Sabadun tungo ta waday ipabahul dan hiya.
42006008	Mu inilanay wadah nomnom da ot kanana nah tagun napikluy di takle nay "Maka, tumaddog kah tuh hinangngab di tatagu." Imme nan tagun napikluy di taklenah kad-an Jesus ot tumaddog
42006009	ya kanan Jesus hanadah naamung di "Waday ibagak ke dakayu. Nganney kanan di Tugun Moses hi damanan aton nah Sabadun tungo? Hay maphod di aton ta bumaddang ta weno hay ad-adiy aton ta dumadag ta? Kon adi hangudon di ibba ta mate weno baddangan ta tumagu?" Mu maid di humumang.
42006010	Kinali nah tuwe ot i-ang-ang na hanadah tatagu ot ahina kanan nah tagun napikluy di takle nay "Ukyadom di taklem." Inukyad na ya maphod mo.
42006011	Mu hanadan Pharisee ya bimmobboh-ol da ot punhuhummanganan day aton dan mamaten Jesus.
42006012	Waday ohan algo an immeh Jesus nah bilid ta e mundasal ot miha-ad hidih ohan hilong.
42006013	Mabigat kediye ot ayagana nadan miunuunud ke hiya ot piliyonay himpulut duwa ot ngadanana didah apostoles.
42006014	Dadiyen pinilina ya hi Simon an ingngadana nah Pedro, hi Andres an tulang Simon, hi James, hi Juan, hi Felipe, hi Bartolome, hi Mateo, hi Tomas, hi James an nak Alfeo, hi Simon an oha hanadah Zealot, hi Judas an nak James, ya hi Judas Iskariote an nangihdul ke Jesus.
42006017	Dimmayyu da Jesus nah nundotal ot umohnong da. Ya naamung nadan dakol an miunuunud ke hiya. Immali da boy dakol an tatagun e mumpakaan hi dogo ya mundongol hi ituttuduna. Nalpu dad Jerusalem, nadah udum an bobled Judea ya nadah bobleh pingngit di baybay ad Tyre ya Sidon. Immali da damdamay nungkahikpan ot kaanonay nihkop ke dida.
42006019	Am-in nadan mundogo ya pinhod dan dapaon hi Jesus ta makaan di dogoda te inila dan waday kandamanan mangaan hi dogo.
42006020	In-ang-ang Jesus hanadah miunuunud ke hiya ot kananay "Dakayun nungkawotwot ya umamlong kayu te dakayuy migappat hi pun-ap-apuwan Apu Dios.
42006021	Dakayun maagangan ad uwani ya umamlong kayu te ahi kayu mabhug. Dakayun lumuwaluwad uwani ya umamlong kayu te ahi kayu tumatawa.
42006022	Mun-am-amlong kayun hihingngitan di tatagu ya adida pakihayyupon, panadngolan da ya pihulon da te hay pangulugan yun ha-on an Panguluwan di tagu.
42006023	Maphod di mun-am-amlong kayu hin athidiy aton di tatagu ke dakayu te waday ongal an indadaan Apu Dios hi kiphodan yuh langit te athidi damdamay inainat nadan aammod da handidah profetas Apu Dios.
42006024	Dakayun kakadangyan an nalam-ay di nitaguwan yud uwani ya mahmok kayu te ahiyu talakon am-in di kinadangyan yu.
42006025	Dakayun wadwada-an ad uwani ya mahmok kayu te ahi kayu makakudangngan. Dakayun matattatawad uwani ya mahmok kayu te ahi kayu lumuwaluwa.
42006026	Mahmok kayun kanan di tataguy maphod te hay kakulugana ya umat kayu handidah adi makulug an profetas an gagamgaman day katbalan dah tatagu an bokon ke Apu Dios.
42006027	Dakayun mangngol hi kalik, pohdon yuy buhul yu ya aton yuy maphod hanadah tatagun humihhingit ke dakayu.
42006028	Ya takon nadan mun-idut ya nadan mumpaholholtap ke dakayu ya idasal yun Apu Dios di kiphodan da.
42006029	Takon di ampingon day tamel yu ya adiyu ibalo. Deket waday mangalah oddan di bulwatiyu ya pakidat yu bo nan nioddahana.
42006030	Hin waday mumbagan dakayuh baddang ya idat yuy ibagana. Ya kal-ina ket waday inalan di tagun dakayu ya adiyu piliton an bangngadon.
42006031	Hay pinhod yun aton di ibbayun dakayu ya hidiye damdamay aton yuh ibbayu.
42006032	Deket abuna nadan tatagun naminhod ke dakayuy pohdon yu, ya kon matbal kayu? Adi, te takon nadan naliwat ya athidiy aton da.
42006033	Deket abuna nadah maphod di aton dan dakayuy pangatan yuh maphod, ya kon matbal kayu? Adi, te takon nadan naliwat ya athidiy aton da.
42006034	Deket ammuna nadan tatagun inila yun pakabayyadan day gawat day pagawatan yu, ya kon matbal kayu? Adi, te athidi damdamay aton nadan naliwat.
42006035	Adiyu iathidi, mu pohdon yu nadan buhul yu ya aton yuy maphod ke dida ya pagawatan yu nadan adi gumlan mumbayad hi gawat da. Deket aton yuh diye ya ongal di gun-udon yu ya nan pangatan yun diyey kitib-anan imbabale dakayun Apu Dios an katagtag-ayan te hiya ya idat nay kiphodan nadan naliwat ya nadan tatagun adi mumpasalamat ke hiya.
42006036	Homkon yuy ibbayun tagu umat hi pammok Apu Dios an hi Amayu.
42006037	Adiyu pumbalinon di adol yu hi huwes ta bokon dakayuy mangali hin gaga-iho weno maphod di atoaton di ibbayu te nangamung hi Apu Dios. Deket aton yuy athidi ya makastigu kayu. Homkon yu nadan ibbayun numbahul ke dakayu ta adi na-ala on kanan yuy makastigu da, ta homkon dakayu damdaman Apu Dios hin mumbahul kayu. Pakomaan yu hanadan numbahul ke dakayu ta pakomaan damdaman Apu Dios di liwat yu.
42006038	Adiyu ukuhon an bumaddang hi ibbayun tagu hin waday mahapul da, te hi Apu Dios ya maid ukunan bumaddang ke dakayu te ongal di ibaddang na. Hin dakol di idat yu ya dakol damdamay midat ke dakayu. Hin ittay di idat yu ya ittay damdamay midat ke dakayu."
42006039	Ot mun-ab-abig hi Jesus an kananay "Hay nakulap an tagu ya adina ipanguluy ibbanan nakulap te kon adida mag-an duwa tedeyan nakulap da?"
42006040	Kanana boy "Hay tagun mun-ad-adal ni-an ya ugge niingngoh mittuluna. Kah-in di gibbuwonay adal na ta ahi nadaman kanan di niingngo nah mittuluna.
42006041	Hay nabutan tagu ya adinadaman tibona ta kaanonay butan di ibbana. Ongal an langkak hin takon di waday ongal an butah matam ya kanam di kaanom di ittay an butah matan di ibbam. Kaanom di butah matam ta ahim kaanon di butah matan di ibbam."
42006043	Kanan bon Jesus di "Hay maphod an kaiw ya maphod boy bungana. Hay ad-adin kaiw ya ad-adi boy bungana te athidiy niatana.
42006044	Kinali nan bungay panginilaan hin maphod nan kaiw weno adi. Inila taku bo an hay pagit ya gulun ya adida bumungah makan te athidiy niatan da.
42006045	Niingngoh tagu te hay tagun maphod di nomnom na ya maphod damdamay atona. Mu hay tagun gaga-ihoy nomnom na ya gaga-iho damdamay atona. Mainila hin maphod weno gaga-ihoy wadah nomnom di tagu te hidiyey atona ya kalyona.
42006046	Antipet kanan yuy ha-oy di Apuyu yaden adiyu un-unudon di itugun ku?
42006047	Hay kalyok ke dakayu ya mipanggep hi tagun umalin mundongol hi kalik ot un-unudona.
42006048	Hidiyen tagu ya miingngo nah tagun nangapyah bale an impakaihammad nay tukud na. Immaliy puwok ya nal-ot an udan ot lumakbiy dinluh wangwang ot datngana nan bale, mu ugge natu-i te nahamad.
42006049	Mu hanan tagun donglona ya abuy kalik, mu adina un-unudon ya miingngo nah tagun nangapyah bale an impupule nay tukud na. Immaliy puwok ya pinghanadi ya natu-i ot makappa-i nan bale."
42007001	Ginibbun Jesus dadiyen intuttudu na ot mibangngad ad Kapernaum.
42007002	Wadah di nan bokon Judyu an ap-apun di hinggatut an tindalu an nan pinpinhod nan muttatyuna ya mundogon mungkatkate.
42007003	Handih dingngol nay mipanggep ke Jesus ya immitud-ak hi ap-apun di Judyun e mangayag ke hiya ta paphodona nan muttatyuna.
42007004	Imme da diyen binaal nah kad-an Jesus ot kalyon dan hiyay mipanggep nah ap-apu ya nan muttatyuna. Kanan day "Maka kanu anhan an kanan nan ap-apun di tindalu ta em paphodon nan muttatyuna. Baddangam anhan hidiyen ap-apu te maphod di pangi-ena.
42007005	Hiya ya takon di bokon Judyu ya pinhod ditaku ya numpakapya peman hi simbaan taku."
42007006	Ot maki-eh Jesus. Handih manatong da ya immitud-ak bo nan ap-apu hi e mangali ke hiya an kanan day "Hituwey kanan nan apumi `Takon di adika maki-ali ta adika mataktak. Oha bo ya bumainak hi aliyam hi balemi
42007007	ya bumainak an umalih kad-am. Takon di ammunay kalyom ot makaan di dogon tun muttatyuk.
42007008	Inilak an waday kabaelan di kalin di ap-apu te ha-oy ya un-unudok di kalyon di ap-apuk. Ya un-unudon damdaman di tindaluk di kalyok. Deket kanak nah tindaluk di `Eka', on imme. Deket kanak di `Maka', on immali. Deket kanak nah muttatyuk di `Atom hituwe', on inat na. Ot namam-ay kalim an kabaelanan mangaan hi dogon nan muttatyuk."
42007009	Handih dingngol Jesus hituwe ya namodwong nah pangulug nan ap-apu ot iang-ang na hanadah naamung an niunud ke hiya ot kananan diday "Kalyok ke dakayu an maid di ohan Judyu hi ek tinibon athidiy pangulug na."
42007010	Nibangngad nadan binaal nan ap-apu ya tinibo dan pinumhod nan muttatyu.
42007011	Indani ya immeh Jesus ad Nain ya naki-e nadan disipulosna ya nadan dakkodakkol an tatagu.
42007012	Manatong da nah boble ya dinamu da hanadan tatagun e mangilubuk nah naten binugtung an imbabalen nan nabalun babai ya dakol day kaboblayana an nikuyug.
42007013	Handih tinibon Jesus nan nabalu ya ongal di homok nan hiya ot kananay "Adika kumga."
42007014	Immeh kad-an nan nate ya immohnong dan am-in nan tatagu ot dapaona nan lungun an kananay "Bumangun ka."
42007015	Bimmangun nan nate ya kimmali ot itud-ak Jesus hi kad-an inana.
42007016	Nakammodwong dan am-in nan tataguh di ot dayawon dah Apu Dios an kanan day "Dehtun ditaku on makandaman profetas Apu Dios. Himmok ditakun Apu Dios ot itud-ak nay mangibaliw ke ditaku."
42007017	Hituwen inat Jesus ya nundingngol hi kabobbobled Judea ya am-in hanadah nunlinikkod an boble.
42007018	Hanadan disipulos Juan ya imme dah kad-ana nah baludan ot kalkalyon dan am-in ke hiyay inainat Jesus
42007019	ot itud-ak Juan di duwa hi kad-an Apu Jesus an kananan diday "Eyu ibagan Apu takuy `Kon he-a kanu nan intud-ak Apu Dios weno waday udum an had-on mi?'"
42007020	Imme da nan intud-ak Juan ot kanan dan Jesus di "Intud-ak dakamin Juan an mumbonyag ta emi ibagan he-ah tuwe `Kon he-a kanu nan intud-ak Apu Dios weno waday udum hi had-on mi?'"
42007021	Kediyey nangaana nah dogo, hay nungkihkop ya hay kulap nadan tatagu.
42007022	Hinumang na dida an kananay "Mibangngad kayuh kad-an Juan ta eyu kalyon ke hiyan am-in di dingngol yu ya tinibo yu. Deyan pakatibo day nakulap, pakadallan day napilay, pinumhod nadan mungkangpuy adol da, pakadngol day nalulok, namahuwan day nate ya nipainila hanadah nawotwot di mipanggep hi ongal an impaminhod Apu Dios ke dida."
42007023	Kanan bon Jesus di "Hanan tagun adi munhalinduwa mipanggep ke ha- on ya hiyay ongal di amlong na."
42007024	Handih nibangngad nadan intud-ak Juan ya kanan Jesus hanadah naamung di "Nganney ninomnom yun e tibon handih imme kayuh kad-an Juan nah adi maboblayan? Kon hanan tagun humalihalinduwa an umat nah bilaun ib-ibbuyong di dibdib
42007025	weno nan tagun numbulwatih makakkaphod? Bokon, te hay kakulugana ya hanada ken tatagun numbulwatih makakkaphod ya mihaad dah makakkaphod an bale ya nalam-ay di biyag na ya adida mihaad hi adi maboblayan.
42007026	Dahdi mo? Hay profetas? Om, hituwey kalyok ke dakayu, hidiyen eyu tinibo ya makulug an profetas ya hiya ya waday niong-ongana
42007027	te athituy nitudok mipanggep ke hiya an kananay `Kanan Apu Dios di "Pamanguluwok tun muntuttuduh tatagu hi mipanggep ke he-a ta ahika dumatong." '
42007028	Hituwey kalyok ke dakayu, pinilin Apu Dios tuwalih Juan an katagtag-ayan am-in hi tatagu, mu takon di athidi ya hanan nakababban tagun nigappat hi pun-ap-apuwan Apu Dios ya natagtag-e mu hiya."
42007029	Wadadah di nadan tatagun numpabonyag ke Juan ya hanadan mun-amung hi buwis an numpabonyag damdama. Handih dingngol dah diyen kinalin Jesus ya inabulut da an maphod di aton Apu Dios.
42007030	Hanada pe tuwalin Pharisee ya hanadan muntuttuduh Tugun Moses an ugge numpabonyag di adi mangabulut.
42007031	Kanan bon Jesus di "Nganne nin di pangiingngowak hi pangi-eyun tatagud uwani?
42007032	Umat kayu hanadah u-ungan maamu-amung an umanay-ayyam nah malkadu an kalyon nadan udum nah ibbaday `Namnambab kami ya nungganggangha kami ta kanan mi ot on manayo kayu, mu ugge kayu. Ya impatna mi bon mun-iyo-iyo, mu adi kayu kumga!' Umat kayu ke datuwen u-unga te adi mainilay pinhod yu.
42007033	Te immalih Juan an mumbonyag ya hinnatkon di kanona ya adi manginum, ya kanan yuy nahikpan.
42007034	Yaden ha-oy ken Panguluwan di tagu ya gapu te manganak ya uminumak, ya kanan yu boy `Ag-agam! Nakahhalman di pangana ya panginum na ya makihayhayyup hanadah mapihul an tatagun mun-amung hi buwis ya nadah naliwat!'
42007035	Mu hituwey nomnomon yu, hay kaphod ya kinalaing Apu Dios ya mipatibo hanadah tatagun mangabulut hi pangi-emin duwa ke Juan."
42007036	Waday ohan algo an nan Pharisee an hi Simon ya inayaganah Jesus ta e makikan hi baleda ot umeh Jesus.
42007037	Kediyen boble ya wada nan babain nundingngol an makilalaki. Dingngol nan e mangan da Jesus hi balen nan Pharisee ot umeh din waday inal-alanah ohan butilyan lanan nakangngina.
42007038	Hinumgop ot tumaddog hi pottok di hukin Jesus. Mungkoga ya tininan di luwanay hukin Jesus ot mundukkun ot dan-iyanah buuk na. Inungngu na nan hukin Jesus ot duyaganah lana.
42007039	Handih tinibon tun Phariseen nangayag ke Jesus hituwen inat nan babai ya kananah nomnom nay "Gulat nat makulug an profetas hituwen tagu ya wada ot an inilanan nakaliwwat tun babain mangid-id-on ke hiya."
42007040	Inilan Jesus hidiyen wadah nomnom na ot kananay "Simon, waday ab- abigok ke he-a." Kanan Simon di "Nganneh diye, Apu?"
42007041	Kananay "Waday duwan tagun gimmawat hi pihhu hi ohan tagu. Hay ginawat di oha ya liman gatut. Nan oha ya nalima.
42007042	Gapu te adida pakabayad ya ugge mo impabayad nan nangipagawat hidiyen ginawat da." Ot kanan Jesus ke Simon di "Dahdi ke didan duway ong-ongal di pamhod na nah nangipagawat?"
42007043	Hinumang Simon an kananay "Hanan gimmawat hi liman gatut." Ya kanan Jesus ke hiyay "Niptok hinaen inhumang mu."
42007044	In-ang-ang Jesus nah babai ot kananan Simon di "Tinibom di inat tuwen babai? He-a ke ya hinumgopak hi balem ya uggeyak indatan hi danum an pangulak hi hukik yaden hidiyey pangi-e taku, mu hituwen babai ya inulahanay hukik hi luwana ot dan-iyanah buuk na.
42007045	Hinumgopak hi balem ya uggeyak inawal yaden hidiyey pangi-e taku, mu tun babai ya tibom an ad-addina ipaey hukik.
42007046	Uggeyak linanaan ke he-a yaden hidiyey pangi-e taku, mu hiya ke ya linanaanay hukik.
42007047	Kalyok ke he-a an takon di ongal di liwat tun babai ya napakomaan gapuh ongal an naminhod nan ha-on, mu hanadan tatagun kalyon day ittay di liwat da ya ittay boy pamhod da."
42007048	Ot kanan Jesus nah babaiy "Napakomaan di liwat mu."
42007049	Dingngol nadan udum an nakikan hituwe ya waday oha on kananay "Dahdih tuwen tagun damanan pakomaanay liwat di tagu?"
42007050	Kanan Jesus nah babaiy "Hay pangulug muy nangibaliw ke he-a. Eka ot malinggop ka mo kaya."
42008001	Indani ya immeh Jesus hi kabobboblen e muntuttuduh mipanggep hi pun-ap-uwan Apu Dios. Naki-e nadan himpulut duwan disipulosna
42008002	ya nadan udum an binabain kinaanay dogoda ya hay nihkop ke dida. Datuwen binabain naki-e ya da Maria Magdalena an hiya din kinaan Jesus di pitun dimonyon nihkop,
42008003	hi Juana an inayan Kusah an ap-apun nadan mumpaptok hi balen Herod, hi Susana ya nadan udum. Datuwen binabaiy bumanaddang ke da Jesus ya nadan himpulut duwan disipulosna hi mahapul da.
42008004	Ohan algo ya naamung day dakkodakkol an tatagun nalpuh kabobboble. Nun-ab-abig hi Jesus an kananay
42008005	"Wada nan tagun e nuntanom hi buwa an impahinnabuwag na. Handih nangihabuwaganah buwa ya nag-ay udum hi dalan ot igatin di tatagu ya kinan di hamutiy udum.
42008006	Hay udum ya nag-a dah mabatu ya man-ut tinummol da, mu gagala ya nakleng da te ittay di luta an ittay boy itmog nah danum.
42008007	Hay udum ya nag-a dah magulun ot mailung da.
42008008	Hay udum ya nag-ah maphod an luta ot tuttummolan da ot bumubbunga da." Ginibbu nah tuwen ab-abig ya kananay "Pakannomnomon yuh tuwen kinalik."
42008009	Kanan nadan disipulos nay "Nganney kibalinan tuwen inab-abig mu?"
42008010	Ya kananay "Dakayu ken disipulos ku ya ina-ud kun ituttuduy ine-en di pun-ap-apuwan Apu Dios an ugge nipainila ingganad uwani, mu deket hi udum an tatagu ya painnab-abig kuy puntuttuduk ke dida. Takon di tibotibon day atoatok ya donglodonglon day ituttuduk ya adida maawatan."
42008011	Kanana boy "Hituwey kibalinan nan ab-abig ku. Hanadan buwa an inhabuwag nan tagu ya mialig nah kalin Apu Dios.
42008012	Hanadan buwa an nag-ah dalan ya mialig hanadah tatagun nangngol hi kalin Apu Dios, mu immalih Satanas ot haulona dida ta adida kulugon ta adida mibaliw.
42008013	Hanadan buwa an nag-a nah mabatu ya mialig hanadah tatagun nangngol hi kalin Apu Dios ot mun-am-amlong dan nangulug, mu ugge nihamad di pangulug da ta deket waday ittay hi ligat da ya pinghanadi on inwalong day pangulug da.
42008014	Hanadan buwa an nag-a nah magulun ya mialig hanadah tatagun nangngol hi kalin Apu Dios, mu adida hangudon te hay kahapulan dah kitaguwan day ipapaptok da, hay kumadangyanan da ya hay pun-an-anlaan day nonomnomon da.
42008015	Hanadan buwa an nag-a nah maphod an luta ya mialig hanadah tatagun nangngol hi kalin Apu Dios ot mihamad di pangulug da ta maphod di nomnom da ya halipotpotan dan mangat hi maphod."
42008016	Wada boy in-alig na an kananay "Kon tolgan di taguy dilag ta ena haniyan weno ena italu? Adi, te ipattuk nat pakatibo nadan humgop.
42008017	Hituwey kitib-anan am-in di mitalu an adi mainilad uwani ya ahi mainilah udum hi algo.
42008018	Kinali pakaddonglon yu nan maphod an tugun ya un-unudon yu te hay tagun un-unudonay mituttudun hiya ya maudman di inilana. Mu hay adi mangun-unud hi mituttudun hiya ya takon nan ittay an inilana ya mama-id.
42008019	Immalih inan Jesus ya nadan tutulang na, mu maid di innun dan umeh kad-ana te dakol day tatagu.
42008020	Kanan nadan udum an tatagu ke Jesus di "Immali da inam ya nadan tutulang mu, dehdi dah dola an pun-ibaga daka."
42008021	Mu kananay "Hanadan tatagun mangngol ya mangun-unud hi kalin Apu Dios ya dadiyey inak ya tutulang ku."
42008022	Ohan algo ya kanan Jesus hanadah disipulos nay "Umagwat takuh bah-el tun baybay." Ot mumbangka da.
42008023	Indait mange da ya nahuyop hi Jesus. Kal-inadi ya pimmuwok hi nal-ot ya mungkapnu nan bangkah danum ta katatakut an kal-ina ya malting da.
42008024	Ot bangunon nadan disipulos hi Jesus an kanan day "Apu! Apu! Deyan malting taku!" Bimmangun hi Jesus ot kumali nah puwok ya nah namahig an dalluyun. Pinghanadi ya natikod da ot makaddin-ong mo.
42008025	Kananan diday "Daan moy dinol yun ha-on?" Timmattakut da ya namodwong da ot munhuhummangan da an kanan day "Nganne nin di katatagun tuwe, takon di puwok ya dalluyun ya un-unudon day kalina?"
42008026	Indani ya dimmatong da nah boblen nadan tatagun Gerasene an dommang di Galilee.
42008027	Nalpuh Jesus nah bangka ya dinamun nan tagun nahikpan an nalpun nah boble. Hidiyen nahikpan ya nabayag an ug-ugge numbulwati ya ad- addi umanamut ta hanadah lubukan di kihaha-adana.
42008028	Takon di bangkilingan da ta iadug da ya bohatonay bangkiling na ya ipabtik nan nihkop nah adi maboblayan. Handih inang-ang nah Jesus ya tinumkuk ot mundukkun hi hinangngab na ya inlot nay kalina an kananay "Jesus, an Imbabalen Apu Dios an katagtag-ayan, nganney atom ke ha-on? Adiyak anhan kastiguwon." Man-uket kinalinah tuwe ya hay nangalyan Jesus hi makaan nah tagu.
42008030	Kanan Jesus nah nihkop di "Nganney ngadan mu?" Ya kananay "Linibuy ngadan mi." Athituy inhumang na te dakkodakkol dan nihkop.
42008031	Dadiyen nihkop ya pihpihmok dan hiya ta adina ipae dida hanah punholholtapan ta inggana.
42008032	Nipaddin diye an wadaday dakol an babuy an munhubang nah e-elen nan bilid. Ot pihpihmok da bon hiya ta mit-an da hanadah babuy ya inabulut na.
42008033	Nakaan nadan nihkop ot mit-an da hanadah babuy. Kal-inadi ya kahibubutik nadan babuy nah dopla ot pun-iyapa da nah baybay ot malting da.
42008034	Tinibon nadan mumpaptok hi babuy hidiyen naat ot butikon dan imme nah boble ya hanadah nunlinikkod an boble ot eda kalkalyon hanadah tatagu.
42008035	Ot hanadan tatagun nangngol kediye ya imme da ta eda tibon. Immali dah kad-an Jesus ya tinibo da nan tagu an numbulwati ya pinumhod moy nomnomna an dongdonglonay ituttudun Jesus ya timmattakut da.
42008036	Hanadan nanibo ya kinalkali da ke datuwen tataguy nakaanan nadan nihkop.
42008037	Gapu te hay takut datuwen Gerasene ya imbaga dan Jesus an taynanah hidiyen bobleda. Ot mumbangka mo da Jesus ot tumayan da.
42008038	Handih e ume da Jesus ya kinalin nan tagun nakaan di nihkop ke hiyay "Daan anhan ta maki-kieyak ke he-a?" Mu kanan Jesus di
42008039	"Umanamut ka ot ya abu ta em kalkalyon di inat Apu Dios ke he-a." Ot umeh diyen tagu ot ena kalkalyon di inat Jesus ke hiya hanadah tatagu kediyen boble.
42008040	Nibangngad da Jesus ad Galilee ya mun-am-amlong nadan tatagun manman-od ke hiya.
42008041	Wadah dih Jairo an ohan ap-apuh simbaan di Judyu an immali ot mundukkun hi hinangngab Jesus ot pihpihmok ta maki-eh Jesus hi baleda.
42008042	Pinhod Jairo an maki-eh Jesus te mungkatkate nan binugtung an imbabalenan babain himpulut duway toona. Immeda Jesus an inalibungbungan di tatagu.
42008043	Wada on babain nundogoh himpulut duway toon an adi matikod di malpuh adol na ya maid di pakakaan hi dogona.
42008044	Immeh diyen babaih indoggan Jesus ot dapaonay udun di bulwatin Jesus ya natikod nan malpuh adol na.
42008045	Kanan Jesus di "Dahdiy nanapah bulwatik?" Ya kanan dan am-in di "Toan." Kimmalih Pedro an kananay "Apu, nganney atom an manginila hin dahdiy nanapah bulwatim an deyan dakkodakkol day tatagun inalibungbungan daka?"
42008046	Mu kanan Jesus di "Waday nanapan ha-on te ginibok kun waday kinaan di kandamak hi dogo."
42008047	Handih ininnilan nan babai an inilan Jesus di naat ya munggagayonggong hi takut na ot mundukkun hi hinangngab na ot kalyonay gapun di nanapaanah bulwatina ya hay nakaanan di dogona. Am-in nan tatagu ya dingngol dah diyen kinalina.
42008048	Kanan Jesus ke hiyay "Tulang ku, nakaan moh naen dogom te hay pangulug mun ha-on. Umanamut ka ot malinggop ka mo kaya."
42008049	Mungkalkallih Jesus ya wada on dimmatong an nalpuh balen da Jairo ot kananan hiyay "Takomboy adim mo awiton nan mittulu te nate nan imbabalem."
42008050	Dingngol Jesus hidiyen kinali da ot kananan Jairo di "Pakodholom di nomnom mu ya mundinol kan ha-on."
42008051	Dimmatong dah balen da Jairo ya kahikokoga nadan tatagu te nate nan imbabalena, mu kanan Jesus di "Adi kayu kumga te ugge nate nan unga, nahuyop ya abu." Hanadan tatagu ya taltalanggaan dah Jesus te inila dan nate nan unga. Hinumgop hi Jesus, mu maid di udum hi impaghop na, abuna da Pedro, hi Juan, hi James ya nadan ammod nan unga.
42008054	Inodnanay taklen nan unga ot kananay "Unga, tumaddog ka."
42008055	Ot tumaddog nan unga. Numpaalah Jesus hi kanon nan unga ot panganon da.
42008056	Namodwong nadan ammod na, mu tinugun Jesus dida an kananay "Adi yu e kalkalyon hituwen naat."
42009001	Ohan algo ya inayagan Jesus nadan himpulut duwan disipulosna ot idatana didah kandamadan mangaan hi nihkop ya dogo.
42009002	Ot ahina itud-ak didan e mangat kediye ya muntuttuduh mipanggep hi pun-ap-apuwan Apu Dios.
42009003	Kananan diday "Adi kayu umitabtabin hi nganneh diyen mahapul yuh pangayan yu, umat hi patanong, hakbat, makan, pihhu ya bulwati.
42009004	Takon di daanay pangayan yu ya mihaad kayu nah balen di mangayag ke dakayu inggana tayanan yuh diyen boble.
42009005	Hanada keh boblen maid di umayag ke dakayu ya deket tayanan yu ya pukpukon yuy hupuk hi hukiyu ta panginilaan dan gaga-iho da.
42009006	Ot ume nadan himpulut duwan disipulos hi kabobboblen e muntuttuduh kalin Apu Dios an mipanggep ke Jesu Kristo ya kinaan day dogon di tatagu.
42009007	Dingngol Herod an ap-apud Galilee datuwen inainat Jesus an kanalkalyon di tatagu ya mabulubulun te kanan di udum di hiya din hi Juan an mumbonyag an namahuwan.
42009008	Hay udum ya kanan day hiya din hi Elijah ya hay udum bo ya kanan day hiyay ohan profetas Apu Dios handih done an namahuwan.
42009009	Hi Herod ke ya kananay "Hi Juan ke ot ya impaputul kuy uluna, mu dahdih diyen tagun dakol di danongdonglok hi mipanggep ke hiya?" Hidiye nan ihik nan abun e tibon hidiyen tagun kalkalyon da.
42009010	Nibangngad dadiyen disipulos an apostoles ot kalkalyon dan am-in ke Jesus di inainat da. Ingkuyug Jesus didad Betsaida ot ab-abbudah di.
42009011	Mu waday nangngolan nadan tataguh kabobboble an hidiy nangayan da ot miunud da. Inayagana mo dida ot tuttuduwana didah mipanggep hi pun- ap-apuwan Apu Dios ya kinaanay dogon nadan mundogo.
42009012	Mungkahilong ya imme da nan himpulut duwan disipulosna hi kad-ana ot kanan day "Itud-ak mu ot kattog hantudan katagutagu hanadah nihnih-up an boble ta eda maniboh pangal-an dah kanon da ya pun-iyanan da te maid di pangal-an hi kanon hitu."
42009013	Mu kananan diday "Idatan yu didah kanon da." Kanan day "Mu limlimman tinapay ya dudduwwan dolog ya abuy dehtu. Kon ekami gumatang hi kanon am-in datuwen katagutagu?"
42009014	Hay uyap nadan tatagun naamung ya umeh limay libu. Kanan Jesus hanadah disipulos nay "Pab-unon yu didah hinnanalima."
42009015	Inun-unud day kalina ot pab-unon da nadan tatagu.
42009016	Inalana nan liman tinapay ya duwan dolog ot itangad na ot mumpasalamat ke Apu Dios. Pinani-ang na ot idat na hanadah disipulosna ta eda ikap-ong hanadah tatagu.
42009017	Nangan dan am-in ot mabhug da ya dakol di natdaan. Inamung nadan disipulosna ya napnuy himpulut duwan kaba.
42009018	Waday naminghan an mundasal hi Jesus ya wadadah di nadan disipulosna. Nagibbun nundasal ya hinanhananan diday "Dahdiyak pe nin hi pangalin di tatagu?"
42009019	Ya kanan day "Hay udum ya kanan day he-a din hi Juan an mumbonyag. Ya hay udum ya kanan day he-a din hi Elijah. Wadada boy udum an kanan day he-ay oha handidah profetas Apu Dios an namahuwan."
42009020	Kananan diday "Dakayu ya-, dahdiyak pe tuwali?" Himmumang hi Pedro ot kananay "He-ah Kristo an tinuddun Apu Dios an mangipaptok hi tagu."
42009021	Handih kinalin Pedroh tuwe ya impakaittugun Jesus ke dida an kananay "Adiyu e kalkalyon hi udum an tatagu."
42009022	Kanana boy "Ha-oy an Panguluwan di tagu ya munholholtapak ya adiyak abuluton an Kristo hanadah mangipangpangulun Judyu, nadan ap-apun di padi ya nadan muntuttuduh Tugun Moses. Ahiyak pipate, mu hi katlun di algo ya mamahuwanak."
42009023	Ot kalyonan didan am-in di "Hay tagun pinhod nan mangun-unud ke ha-on ya mahapul an adina ikakaguy nitaguwana tuh luta ya ippol nay punholholtapana gapuh pangun-unudanan ha-on takon di hidiyey lummuh katayana.
42009024	Te hay tagun hay nitaguwana tuh luta ya abuy nonomnomona ya adi midatan hi biyag an maid di poppog na. Mu nan tagun paka-un-unudonak takon di humlun hi katayana ya hiyay midatan hi biyag an maid di poppog na.
42009025	Takon di alan di tagun am-in tun wadah luta ya maid di hilbina hin adi midatan hi biyag an maid di poppog na ta mihi-an ke Apu Dios ta inggana.
42009026	Ya hanan tagun mangibain ke ha-on ya nan ituttuduk ya ha-oy an Panguluwan di tagu ya adik ibilang an taguk hantuh kibangngadak hi ahik pangipatib-an hi dayaw min Ama ya nadan anghel na.
42009027	Nomnomon yu tun kalyok an wadadah tun dakayuy adi mate ingganay tibon day pun-ap-apuwan Apu Dios."
42009028	Umeh hinlingguwan di nala-uh nangalyan Jesus ketuwe ot ikuyug na da Pedro, hi James ya hi Juan ta eda mundasal nah bilid.
42009029	Kediyen mundasdasal hi Jesus ya nalumman di ang-ang di angana. Hay bulwatina ya numbalin hi makabbayak an humihhili.
42009030	Kal-inan di ya wadaday duwan tagun makihumhummangan ke hiya an da Moses ke Elijah.
42009031	Makaphod an abuy ang-ang da te impadayaw Apu Dios dida. Hay ihuhummangan da ya hay ahi katayan Jesus ad Jerusalem.
42009032	Nakahhuyop da Pedro ya nadan ibbana, mu inggibok da ya tinibo dan humihhilih Jesus ya tinibo da dadiyen duwan tagun muntadtaddog hi kad- ana.
42009033	Indait e ume datuwen duwan tagu an tayanan da moh Jesus ya kanan Pedro ke Jesus di "Maphod ta wada takuh tu. Agat mangapya kamih tulun ab-abbung ta he-ah oha, hi Moses hi oha ya hi Elijah oha." Hituwey kinalin Pedro te nakammodwong ot uggena inilay kalyona.
42009034	Kediyen mungkali ya pinghanadi ya waday kulabut an nipottok ke dida ot haniyana dida ta timmakut da.
42009035	Waday kalin nalpun nah kulabut an kananay "Hituwey Imbabalek an pinilik an mangipaptok am-in hi tagu. Un-unudon yuy kalyona."
42009036	Intikod nan mungkali ya tinibo dan abunah Jesus an wadah di. Datuwen tulun disipulosna ya uggeda impainilah udum an tataguh diyen tinibo da.
42009037	Nabigat kediye ot mundayyu da Jesus ya dakol day tatagun e nanamun dida.
42009038	Indai ya waday oha hanadah naamung di muntukuk an kananay "Apu, tibom ke ahan tun binugtung an imbabalek
42009039	an nadandani on nahikpan on muntukuk ya kumodhol di adol na ya mun-uupag di tokona. Deke on pun-ipakpak nay adol na ya mabayag bo udot on ahi imme nan nihkop ke hiya.
42009040	Numpahpahmokak hanadah disipulos mu ta kaanon da, mu adida pakakaan."
42009041	Ya kanan Jesus ke diday "Ag-agam kayun tatagud uwani, antipet gaga-iho kayu ya makudang di pangulug yu? Kon eyak makihkihtun dakayu ta nangamung? Kaatnay pangan-anusak ke dakayu? Ialim hitu nan imbabalem."
42009042	Pun-ie da nan lalakin ungah kad-an Jesus ya tinu-in nan nihkop ot munggagayonggong ya kimmodhol. Mu kinalyana nan nihkop ot makaan. Pinumhod nuppe nan unga ot ahina piawit ke amana.
42009043	Namodwong dan am-in nan tatagu hi nanib-an dah kandaman Apu Dios. Hanada ken tatagu ya nakammodwong dan am-in hi inainat Jesus. Kanan Jesus hanadah disipulos nay
42009044	"Pakaddonglon yu tun kalyok ke dakayu. Ha-oy an Panguluwan di tagu ya ahiyak alan nadah tatagun mamaten ha-on."
42009045	Uggeda naawatan hidiyen kinalina, mu umogon dan munmahma.
42009046	Hanadan disipulosna ya ihanuhummangan da hin dahdiy ahi katagtag-ayan ke didan am-in.
42009047	Hi Jesus ya inilanah diyen ihanuhummangan da ot umawit hi ohan unga ot ipataddog nah kad-ana
42009048	ot ahina kanan ke diday "Hay tagun mamhod hi nababan tagu an umat ketuwen unga gapu ke ha-on ya ha-oy di pohdona ya hanan mamhod ke ha-on ya pohdona damdamah Apu Dios an nangitud-ak ke ha-on. Hanan kababbabaan ke dakayu ya hiyay katagtag-ayan."
42009049	Kanan Juan ke Jesus di "Apu, waday tinibo mih tagun kaanonay nihkop te hay ngadan muy oggana ngadanon ot kalyon min hiya an itikod na te bokon taku ibba."
42009050	Mu kanan Jesus di "Adiyu patikodon te hay tagun adi kumahing ke ditaku ya ibba taku."
42009051	Handih tuwen madatngan nan algon kibangngadan Jesus hi langit ya ninomnom nan umed Jerusalem.
42009052	Impamangulunan intud-ak nah ohan bobled Samaria nadan e mangidadaan hi pun-iyanan da.
42009053	Mu hanadan bimmoble ya adida pinhod an idalan Jesus hidi te inila dan ad Jerusalem di pangayana.
42009054	Handih dingngol nadan disipulos an da James ke Juan hituwe ya kanan dan hiyay "Apu, kon pinhod mu ta ibaga min Apu Dios ta apuyanah diyen boble ta maghob da?"
42009055	Mu inliggun Jesus ot boh-olana dida
42009056	ot mumpae da nah ohan boble.
42009057	Kediyen mange da ya wada on tagun kanana ke Jesus di "Maki-eyak ke he-a, takon di daanay pangayam."
42009058	Mu kanan Jesus ke hiyay "O, mu naligat di miunud ke ha-on te maid di umanamutak. Kudukdul di amayyu ya hamuti te waday kiha-adan da, mu ha-oy an Panguluwan di tagu ya maid takon di hay ek pangiipingan hi uluk."
42009059	Ya kanana nah ohan taguy "Miunud kan ha-on." Mu hay inhumang nan Jesus ya kananay "Indani ni-an ta ek ilubuk hi ama."
42009060	Ya kanan Jesus ke hiyay "Nangamung nadan adi mangulug an mangilubuk hi ibbada. Mu he-a ke ya eka muntuttuduh mipanggep hi pun- ap-apuwan Apu Dios."
42009061	Kanan damdaman nan ohan taguy "Miunudak ke he-a, mu kah-in di ek ipainila ni-an hanadah ammod ku ya tutulang ku."
42009062	Ya kanan Jesus ke hiyay "Hanan tagun adina iohhay nomnom na nah ipangunun Apu Dios an inlappuna ya maid di kiatanah pun-ap-apuwan Apu Dios. Umat nah mun-aladdu, nganney atonan mangip-iphod an mun-aladdu hin munwingiwingi?"
42010001	Indani ya pinilin bon Jesus di napitut duwan tatagu ot hindudwaona didan impamangulun intud-ak hanadah kabobboblen nomnomnomonan pangayan.
42010002	Kananan diday "Dakol day tatagun ugge nanginilan ha-on, mu makudang di umen e muntuttudun dida. Mialig nah dakol an maani, mu makudang di mun-ani. Kinali mundasal kayun Apu Dios an mialig an kon payo ta wadaday e mangituttuduh mipanggep ke ha-on.
42010003	Itud-ak dakayun kay impan di karnero an maayup an e muntuttudu hanadah kay aggayam an katatakut.
42010004	Deket ume kayu ya adi kayu umal-alah pihhu, hakbat ya apatut. Ya adi kayu makihanummangan hanadah damuwon yuh dalan.
42010005	Am-in di balen duttukon yu ya hay mamangulun kalyon yu ya `Hana ot ta malinggop kayu tuh nunhituwan yu.'
42010006	Deket waday mangabulut hi kalyon yu ya umannung hidiye, mu deket waday adi mangabulut ya adi umannung.
42010007	Hanah balen dinuttuk yuy kiha-adan yu ya pakikanan yu. Hidiyey kay yu tangdan te hay mungngunu ya mahapul an matangdanan. Adi kayu e mun-ottaottan hi udum an babale.
42010008	Deket nah boblen pangayan yu ya maapnga dah dinatngan yu ya takon nganney idadaan da ya kanon yu.
42010009	Kaanon yuy dogon nadan mumpundogon diyen boble ya kalyon yu hanadah tataguh diy `Immali mo nan intud-ak Apu Dios an mun-ap-apu.'
42010010	Mu wada key bobleh pangayan yun adida maapngan dakayu ya ume kayun nah kalatat kanan yuy
42010011	`Pukpukon miy inhulut di huki mih hupuk tuh bobleyu ta panginilaan yun naliwat kayu. Nomnomon yuh tuwe an gulat na ya migappat kayu nah pun-ap-apuwan Apu Dios, mu adiyu pinhod.'"
42010012	Ya kanan bon Jesus di "Hantuh punhumalyaan Apu Dios ya nahalhalman di kastigun dadiyen tatagu mu handidan tatagud Sodom dih done.
42010013	Indani bo ya kanan Jesus di "Mahmok kayun iKorasin ya iBetsaida te tinibotibo yuy milagro, mu ugge kayu nuntutuyuh liwat yu. Gulat nat hanadan gaga-ihon tatagud Tyre ya ad Sidon di nanibon dadiyen milagro ya wadan numbulwati dah nabikbik-i ya dinap-ulan day adol da ta pangipatib-an dah nuntutuyuwan dah liwat da.
42010014	Nahalman di kastiguyu hantuh punhumalyaan Apu Dios mu nadan tatagud Tyre ya ad Sidon.
42010015	Dakayun iKapernaum, pangali yu on dakayuy katagtag-ayan an datngan yuy kabunyan, mu adi, te mipada-ul kayu ingganay datngan yud dalom."
42010016	Kanan Jesus hanadah itud-ak nay "Hay tagun mangabulut hi ituttudu yu ya abulutonay ituttuduk ya hanan mangahing ke dakayu ya kahingonak ya athidi bon kahingona nan nangitud-ak ke ha-on." Datuwey tuguna hanadah intud-ak na.
42010017	Nala-uy kaatnan algo ya nibangngad da nan napitut duwan intud-ak Jesus an maka-an-anla da. Kanan dan Jesus di "Apu, takon nadan nihkop ya inun-unud dakami ot makaan da handi nginadan miy ngadan mu."
42010018	Himmumang hi Jesus an kananay "Om, inilak te tinibok hi Satanas an mungkakag-an nalpuh langit an kay kil-at te naapput.
42010019	Oha bo ya indat kuy kandamayu ta takon di igatin yuy ulog ya gayyaman ya maid di maat ke dakayu. Ya idat kuy kandamayun mangapput hi buhul yu an hi Satanas.
42010020	Takon di athinan waday kandamayu ya bokon nan nangun-unudan di dimonyon dakayuy eyu pun-an-anlaan, mu gapu nah nitudokan di ngadan yuh langit an kad-an Apu Dios di pun-an-anlaan yu."
42010021	Kediye ya maka-an-anlah Jesus te impaanlan nan Espiritun Apu Dios ot mundasal an kananay "Ama, an Ap-apuh langit ya luta, mumpasalamatak ke he-a te uggem impainilay mipanggep hi pun-ap-apuwam hanadah nungkanomnoman ya numpun-adal, mu impainilam hanadah ugge nun-adal ya ugge nanomnoman te hidiyey pinhod mu."
42010022	Ot kanan Jesus di "Hi Aman hi Apu Dios ya indinol nan am-in ke ha-on. Hiya ya abuy nanginilan ha-on ya maid di udum hi nanginilan hiya hin bokon ha-oy ya abu ya nadan pinhod kun pangipainilaan mipanggep ke hiya."
42010023	Ot iang-ang na hanadah disipulosna ot dida ya abuy kumaliyana. Kananay "Kudukdul kayu te tibotibon yuy atoatok.
42010024	Handidan dakol an profetas Apu Dios ya handidan patul handih done ya pinhod dan abun tibon hantudan tinibo yu ya donglon nadan dingngol yu, mu ugge da."
42010025	Waday naminghan an immali on ohan muntuttuduh Tugun Moses ta patnaanah Jesus. Kananay "Apu, nganney atok ta ahiyak midatan hi biyag an munnananong hi kad-an Apu Dios?"
42010026	Kanan Jesus di "Nganney kanana nah nitudok an Tugun? Nganney pun-awat mun diye?"
42010027	Hinumang nan tagu an kananay "Hay pun-awat ku nah nitudok ya hi Apu Dios di umanhan an pohdon taku ta am-in di nomnomon ya aton, ya inomnom am-in ke hiya. Ya pohdon takuy ibba takun tagu umat hi pamhod takuh adol taku."
42010028	Kanan Jesus di "Niptok hinaen kinalim. Atom datuwe ta waday biyag mun maid di poppog na hi kad-an Apu Dios."
42010029	Mu hidiyen tagu ya inilana an uggena impaka-un-unud hidiyen tugun ot kahimbagga-ona an kananay "Dahdiy kanan di tugun an ibbak an mahapul an pohdok?"
42010030	Hinumang Jesus hi ab-abig. Kananay "Wada on ohan ibba takun Judyu an nalpud Jerusalem an umed Jerico. Hidin nah dalan ya wadaday mangakoh dinamuna ot alan dan am-in di wadan hiya. Takon di bulwatina ya nakiala da. Pinanat-uwan da ingganay mungkatkate ot ahida taynan.
42010031	Nakaippaddin hidi damdamay nangidalanan hanan ohan padi an ibbanan Judyu. Mu tinibo nah diyen tagu ya indalana ot ya abuh pangngel na ot mala-u.
42010032	Indani ya immali bo nan ohan tanud Libay an ibbanan Judyu, mu athidi bon tinibo nah diyen tagu ya inliglig na damdama ot la-uwana.
42010033	Mu indait hanan ohan iSamaria an bokona ibban Judyuy immali ot tibona ya himmok na
42010034	ot ulahana nadan liput na, inagahana ot ahina itakken nah kabayuna ot iena nah mabayadan an pun-iyanan ot ipaptok nah di.
42010035	Nabigat kediye ot mumbayad nah kon balen diyen nun-iyanan da ot kananay "Ipaptok mu tun tagu ta ahik bayadan di pangipaptokam ke hiya hantuh kibangngadak."
42010036	Ot kanan Jesus nah tagun muntuttuduh Tugun Moses di "Dahdin dadiyen tuluy makalih ibban nan liniputan di mangako?"
42010037	Ya kanan nan muntuttuduh Tugun Moses di "Nan nammok ke hiya." Ot kanan Jesus di "O, ne eka ta hay athidi damdamay atom."
42010038	Handih mange da Jesus ya nadan disipulosna ya dinatngan da on boble an wada on ohan babain nungngadan hi Marta an maka-apngah nanib- anan dida ot ayagana didah baleda.
42010039	Waday tulang na an hi Maria. Kediyen muntuttuduh Jesus hi baleda ya immeh Mariah kad-ana ot e umbun te pinpinhod nan dongdonglon di ituttuduna.
42010040	Mu hi ke Marta ya mabulun te dakol di mingunuh pundadaanan dah kanon ot umeh kad-an Jesus ot kananay "Tibom keh Maria an tinayananak ta oh-ohhaak di ngunu. Kalyom ke hiya ta baddanganak."
42010041	Ya kinalin Jesus ke hiyay "He-a ke pubo Marta ya bokon hanan dakol an ingunuy kabulubulunam,
42010042	te hay makahhapul an abu ya hantun kalkalyok. Tibom tun ibam an hiya ke peman ya hantun kalkalyok di pakudukdulonan dongdonglon te hituwey makahhapul ya adi matalak."
42011001	Waday ohan algon mundasal hi Jesus, handih ginibbuna ya kanan nan ohan disipulos nay "Apu, tuttuduwan dakami pubon mundasal, umat ke Juan an tinuttuduwana handi nadan disipulosna."
42011002	Ot kalyona ke diday "Hituwe tuwaliy idasal yu. `Ama, hana ot ta he-ay midayaw ya he-ay mun-ap-apu.
42011003	Hana ot ta idatan dakamih itanud mi hi kaalgoalgo.
42011004	Pakomaam di liwat mi, umat ke dakami an pakomaan miy numbahul ke dakami ya baddangan dakami ta adi kami maliwat.'"
42011005	Indani ya kanan bon Jesus di "Dahdi ke dakayuy umeh balen di ohan ibbana hi gawan di hilong ta e mungkugkug an kananay `Idatanak anhan hi makan
42011006	te deyan waday kad-atong nan ibbak yaden maid di ek idadaan.'
42011007	Ya himmumang nan ibbana an kananay `Adi kan di manukal. Nidakig di panto an mahuyop kami mo. Humigaak an bumangun an mangidat nah ibagam.'
42011008	Kalyok ke dakayu an takon di humigan bumangun ya bumangun kaya ta idat nah diyen mahapul nan ibbana, bokon gapu te ibbana, mu gapu te adi manghop an mangibagabaga.
42011009	Ta athidin dakayu an deyan kalyok di ibaga yun Apu Dios di mahapul yu ot idat na, eyu hamakon nan mahapul yu ot wada, mungkugkug kayu ot mibughulan kayu.
42011010	Te hanan mumbaga ya midatan, nan e manamak ya hamakona nan ena hamakon ya nan mungkugkug ya mibughulan.
42011011	Dakayun waday imbabalena, kon mumbaga key imbabale yuh dolog ya hay ulog di idat yu?
42011012	Ya kon mumbaga keh itlug ya gayyaman di idat yu?
42011013	Tibon yu, dakayu ya gaga-iho kayu, mu inila yun umidat hi maphod hanadah imbabaleyu ot namam-an mon Ama takuh langit te hiya ke ya nan Espiritunay idat na hanadah mumbaga ke hiya."
42011014	Wada nan tagun nanganga te waday nihkop ke hiya. Mu kinaan Jesus nan nihkop ya pakakali mo nan tagu ot makammodwong nadan tatagu.
42011015	Mu wadaday udum hanadah nangang-ang an kanan day "Man-uket kabaelanan mangaan hi nihkop ya gapuh kandaman Satanas an ap-apun di dimonyo."
42011016	Hanada bo damdaman udum ya kahing dan hiya an kanan day "Umipatibo kah ohan milagro ta kitib-anan hi Apu Dios di nalpuwam."
42011017	Mu hi Jesus ya inila nay wadah nomnom da ot kananan diday "Donglon yu ke, takon di daanan boble ya madadag hin maganodwa ya mumbubuhhulan nadan bimmobleh di, umat bon nah hin-am-a ya hin-in-a an deket athidiy aton da ya loktat ta nunhihi-an da.
42011018	Athidi damdamah pun-ap-apuwan Satanas an maganodwa hin mumbubuhhulan nadan tataguna. Kanan yuy hiyay kalpuwan di kandamak an mangaan hi nihkop,
42011019	mu deket makulug hidiyen kanan yu, dahdi moy kanan yuh kalpuwan di kabaelan nadan ibbayun mangaan hi nihkop? Kon hi Satanas? Hituwey kitib-anan nakaihhalla kayu.
42011020	Ha-oy ke ya hay kandaman Apu Dios di bumaddang ke ha-on an mangaan hi nihkop, hituwey kitib-anan dehtuh kad-an yu nan intud-ak Apu Dios an mun-ap-apu."
42011021	Pinhod Jesus an ipainilan dida an hiya ya nalnal-ot mu hi Satanas ot athituy kanana "Deket waday ohan mahinadol an tagun nakadaddaan an mungguwalyah balena ya maid di e maako hi nganneh diyen wadan hiya.
42011022	Mu deket waday ohan nalnal-ot mu hiya an umali ya pulhona nan otak ya pahul na an pundinolana ne inalanan am-in di wadah balen diyen tagu ta ikap-ong na hanadah ibbana."
42011023	Kanana boy "Hay tagun adi mangun-unud ke ha-on ya makibuhul ke ha-on, ya nan tagun adi mangawis hi tatagun mangun-unud ke ha-on ya hiya ot ya abuy umabul hanadah e ot mangun-unud ke ha-on."
42011024	Wada boy ohah inab-abig na an kananay "Wada on dimonyo an nakaan nah tagun nihkopana ot e dumanallanan nah adi maboblayan an e manibotiboh kihkopana, mu maid di hinamak na. Ot kananay `Mibangngadak ot kattog nah tagun nihkopak ni-an.'
42011025	Nibangngad ot tibona ya maid di nihkop ta daydayuna bon kihkopan.
42011026	Ot ume nan dimonyo ot umawit hi pitun ibbanan dimonyo an nahalman di kinagaga-iho da mu hiya ot eda mihkop kediyen tagu ta nakammam-a mo mu handi."
42011027	Handih kinalinah tuwe ya wada on ohan babai hanadah naamung an kananay "Ongal di amlong nan babain nangiimbabale ya nangipainu-inum ke he-a."
42011028	Mu kanan Jesus di "Hiya, mu ong-ongal di amlong nadan tatagun mangngol ya mangun-unud hi kalin Apu Dios."
42011029	Handih mungkadakol da nan tatagun naamung ya kanan Jesus di "Gaga-iho kayun tatagud uwani te kudangon yuy tinibotibo yun inainat ku an mangipainilan intud-akak ke Apu Dios ta deyan mumbaga kayu boh milagro. Mu maid di ipatibok hi pangimatunan yu, abuna nan umat hi naat ke Jonah.
42011030	Handidan tatagud Nineveh handih done ya nan naat ke Jonah di nangimatunan da an hiya ya ohan profetas an intud-ak Apu Dios. Ya athidin ha-oy an Panguluwan di tagu an nan ahi maat ke ha-on di ahiyu pangimatunan an ha-oy ya intud-akak ke Apu Dios.
42011031	Hay kitib-anan gaga-iho kayu ya athitu: wada din babain ap-apud Sheba ad Arabia an nakaiddawwin boble. Hiya ya inhanakul na ot umalin mundongol ke Solomon hi ituttudunan malpun Apu Dios. Ad uwani ya dehtuwak an natagtag-e mu hi Solomon, yaden adiyak kulugon ke dakayu, ta hinae mo nan ahi kayu makastigu hantuh kahumalyaan am-in di tagu.
42011032	Hay oha boh kitib-anan gaga-iho kayu ya handidan tatagud Nineveh an nuntutuyu dah liwat da te inidngol dah tugun Apu Dios an intuttudun din hi Jonah, mu dakayu ya adi kayu muntutuyu yaden dehtuwak an natagtag-e mu hi Jonah, ta hinae nan hantuh kahumalyaan am-in di tagu ya makastigu kayu.
42011033	Kon tolgan di taguy dilag ta haniyana weno ena italu? Adi te ipattuk na ta pakatibo nadan humgop.
42011034	Hay dilag di adol ya hay mata te hidiyey panibo, ta deket maphod di mata ya maphod boy panibo. Athidih nomnom te hidiyey panginilaan di tagu hi maphod ya gaga-iho. Deket maphod di nomnom ya maphod boy pangi-e. Mu deket gaga-ihoy nomnom ya gaga-iho boy pangi-e.
42011035	Deket athidi ya halipat-an yu ta adi mahannotan nan maphod an nomnom yu hi gaga-iho.
42011036	Deket maphod di nomnom yu ya maphod di pangi-e yu damdama. Hituwey kialigan nan dilag an pat-alanan am-in."
42011037	Nagibbun kimmalih Jesus ya inayagan nan ohan Pharisee an makikan hi baleda. Naki-e ot indait eda mangan
42011038	ya namodwong nan Pharisee te ugge nun-ula yaden hidiyey pangi-en di Judyu.
42011039	Ot kanan Jesus ke hiyay "Man dakayu ken Pharisee ya man-ut ikakagu yuy pangun-unudan yuh pangi-eyu mipanggep hi lini te pangali yu on hidiyey pangun-unud yun Apu Dios, mu adi te gaga-ihoy nomnom yu ya talamon yuy ibbayu.
42011040	Maid di nomnom yu. Kon uggeyu inilan hi Apu Dios ya inilanay wadah nomnom di tagu te kon bokon hiyay nunlutun am-in, hay matibo ya hay adi matibo?
42011041	Bokon nan pangi-e yuh mipanggep hi liniy ikakagu yu, mu hay ot ya abu pamaddangan yu hanadah mahmok an tatagu te hidiyey kitib-an di pangun-unudan ke Apu Dios. Aton yuh di ta abuluton dakayun hiya.
42011042	Dakayun Pharisee ya mahmok kayu te makastigu kayu. Man-ut umidaidat kayuh intanom yu ke Apu Dios, mu adiyu aton di maphod hi ibbayun tagu ya hay kakulugana ya adiyu pinhod hi Apu Dios. Lebbeng na tuwalin umidat kayu hi intanom yu, mu adiyu iwalong nan udum an pinhod Apu Dios an aton yu.
42011043	Mahmok kayun Pharisee te atoaton yuy ad-adi. Pinhod yun umbun hi ubunan di madayaw an tagu nah simbaan. Ya pinhod yun abun pitpitbal nah malkadu an kawad-an di dakol an tatagu.
42011044	Makulug an mahmok kayu, takon di adi mainila an gaga-iho kayu ya nunna-ud an gaga-iho kayu. Kinali mialig kayu nah ugge nangadanan an lubuk an punhinggagattinan di tatagu te uggeda inila, mu hiya damdaman lubuk."
42011045	Kimmali nan ohan muntuttuduh Tugun Moses ke Jesus ot kananay "Apu, takon di dakami ya nakabba-inan kami nah kinalim."
42011046	Kanan Jesus di "O, makulug an takon di dakayun muntuttuduh Tugun Moses ya mahmok kayu damdama te dakol nadan naligat an tugun an ipapilit yun un-unudon di tatagu, mu takon di dakayu ya adiyu un-unudon yaden maid di homok yuh tatagu.
42011047	Oha bo ya mahmok kayu te man-ut manganapya kayuh makakkaphod an lubuk handidan profetas an pinatepaten handidan aammod yu
42011048	ta ipatibo yu an dayawon yu nadan profetas, mu hay kakulugana ya umat kayu handidah aammod yu an uggeda dinayaw dida, mu pinate da dida ta deyan mangapya kayuh lubuk da.
42011049	Hi Apu Dios ya inilana tuwalih tuwe, kinali kananay `Itud-ak ku hanadan mangituttuduh pangi-ek ya hanadan profetas, mu patayon day udum ya punholholtapon day udum.'
42011050	Ta hidiye nan dakayun tatagud uwaniy kastiguwon Apu Dios te hay namatepateyan handidan aammod yu handidah profetas nipalpun dih lappuna ingganad uwani,
42011051	an nipalpun Abel ot ingganah namatayan da ke Sakalia nah numbattanan di altar ya templo. Pidwaok an kalyon an dakayun tatagud uwaniy kastiguwon Apu Dios.
42011052	Mahmok kayun muntuttuduh Tugun Moses te hay adiyu pangipainilaan hi makulug an kibalinan diyen Tugun, ta hidiye nan maid di ohah pakaawat takon di dakayu. Takon di dakayu ya adiyu pinhod an un-unudon, ta hidiye nan dakayuy manandi hi pangun-unudan nadan tatagun naminhod."
42011053	Handih e umeh Jesus ya niunud nadan Pharisee ya nadan muntuttuduh Tugun Moses ot dakol di manahmahan dan hiya
42011054	an hahalipat-an day kihallaan di ihumang na ta waday pangigadulan dah ipabahul dan hiya.
42012001	Kediye ya dakkodakkol day tatagun naamung ta mungkigagatin day udum. Inlappun Jesus an kumali hanadah disipulosna an kananay "Halipat-an yu ta adiyu iun-unud hantudah Pharisee te man-ut kay da makakkaphod, mu gaga-ihoy nomnom da.
42012002	Maid di mitaluh nganneh diye te takon di adi mainilad uwani ya ahi mainilah udum hi algo.
42012003	Hanan kalkalyon yu nah hilong an ab-abbu kayu ya mabigat ta nundingngol ya hana bon ikutkutyam yuh ibbayu, ya loktat ta, nundingngol."
42012004	Kalyon bon Jesus hanadah disipulos nay "Kalyok ke dakayun iibbak, adiyu takutan nadan mamaten dakayu te deket nate kayu ya maid moy eda aton ke dakayu.
42012005	Mu hay takutan yu ya hi Apu Dios te damanan patayon dakayu ya damana bon ipaenay linnawa yu hi impierno. Hiyay kalyok hi takutan yu.
42012006	Hituwey nomnomon yu, hanadan buding ya maid di balol da te hay bayad di lima ya duway hepeng, mu takon di athidi ya ipaptok Apu Dios dida.
42012007	Ot immam-anan dakayu te inila nay bilang di buuk yu. Hinaey kitib- anan paka-ippaptok dakayun Apu Dios, kinali adi kayu tumakut te dakayu ya nakaballol kayun Apu Dios mu nadan buding."
42012008	Kanan bon Jesus di "Hay tagun mangipainilah tataguh pangulug nan ha-oy ya ahik ibilang an taguk hi hinangngab nadan anghel Apu Dios.
42012009	Mu hay tagun mangali an uggeyak inila ya adik ibilang an taguk hi hinangngab nadan anghel Apu Dios.
42012010	Hay tagun taltalanggaanay Panguluwan di tagu ya damanan pakomaan Apu Dios, mu hay tagun taltalanggaanay Espiritun Apu Dios ya adinadaman mapakomaan.
42012011	Mu kal-ina ket hay pangulugan yun ha-oy di humlun hi pangiayan dan dakayuh simbaan di Judyu weno nadan ap-apun di gubilnu ta e dakayu humalyaon, ya adi kayu madanagan hi ihumang yu
42012012	te nan Espiritun Apu Dios di ahi mangituttuduh kalyon yu."
42012013	Waday oha hanadah tatagun naamung di kimmali ot kananan Jesus di "Apu, kalyom ke tulang ku ta godwaon mi nan impaboltan di ammod min dakami."
42012014	Mu hinumang Jesus an kananay "Hinae ke ya nangamung kayu. Uggeyak immalin mangipanuh binoltan yu."
42012015	Ot kanana hanadah naamung di "Halipat-an yu ta bokon hantudan dakol an wada tuh lutay gagamgaman yu te takon di kaatnay kinadangyan di ohan tagu ya bokon hidiyey nangdon hi nitaguwana."
42012016	Wada boy ohan inab-abig na ke dida. Kananay "Wada nan kadangyan an pinumhod di inliyak na.
42012017	Ot numanomnom an kananay `Nganne nin moy atok an deyan makudang di pangialangak?'
42012018	Indai ya kananay `Ah, hay atok ya pa-iyok nadan alang ku ta mangapyaak hi o-ongal ta pangiha-adak nah page ya nan udum an limmuk
42012019	ta takon mo nuppey um-umbunak ta hay inum ya hay an-anlay at- attok ya adiyak maagangan te dakol tun inliyak ku.'
42012020	Mu kanan Apu Dios ke hiyay `Nakaihhallah naen punnomnom mu! Ad uwanin hilong ya mapoppog di biyag mu ta maid di hilbin dadiyen kinadangyan mu.'"
42012021	Ot kanan Jesus di "Athituy maat hanadah tatagun abunay kinadangyan day ipapaptok da ya nonomnomon da, yaden adida nomnomon di punhilbiyan dan Apu Dios."
42012022	Kanan bon Jesus hanadah disipulos nay "Hituwey gapunan kanak di adi kayu madanagan mipanggep hi makan ya bulwati.
42012023	Mahapul an nomnomon di tagu hin nganney gapunan waday biyag na, bokon hay makan ya hay bulwati ya abuy nomnomona.
42012024	Nomnomon yu nadan hamuti, adida muntanom ya adida mun-ani. Maid di alang da, mu mangan da te hi Apu Dios di nangamung hi kanon da. Ot namam-an dakayun tatagu an ongal di pangibilang na ke dakayu mu hay hamuti.
42012025	Oha bo ya hin madanadanagan kayu, kon madukdukey biyag yu?
42012026	Deket adiyu kabaelan hituwe ya tipet ekayu madanagan hin daanay eyu pangalaan hi kanon yu ya hay ibulwati yu?
42012027	Nomnomon yu nadan humabung, kon mungngunu da ya mun-abol dah ibulwati da? Adi da, mu kalyok ke dakayu, mapmaphod di ang-ang da mu nan nakangnginan bulwatin din hi Solomon an kadangyan an patul.
42012028	Kinali hin athidiy pamaptok Apu Dios ke dadiyen humabung ad uwani, mu hi bigat ya maghob, ya namammam-ay pamaptok nan dakayu. Yaden tipet adi kayu madinol ke Apu Dios?
42012029	Adiyu nomnomon ya adi kayu madanagan hi mahapul yu, kanon yu ya inumon yu.
42012030	Hay munnomnom ya mundanag ke datuwe ya nadan adi mangulug ke Apu Dios, mu dakayu ke ya wadah Amayun hi Apu Dios an nanginilan datuwen mahapul yu.
42012031	Hay ot ya abu kigappatan yuh pun-ap-apuwan Apu Dios di ipaanhan yun nomnomon ot idat nan am-in di mahapul yu.
42012032	Dakayun mangulug ke ha-on ya adi kayu madanadanagan te maka-amlong hi Apu Dios an mangigappat ke dakayu nah pun-ap-apuwana.
42012033	Kinali umigattang kayuh limmuyu ta ibaddang yu hanadah nawotwot te gapu kenaen aton yu ya ahi waday ikadangyan yuh langit an adi map-u ya adinadaman maako ya madadag.
42012034	Ya hanah kawad-an di kinadangyan yu ya hidi damdamay kawad-an di nomnom yu.
42012035	Tibon yu ta midadaan kayu hantuh ahik kibangngadan, umat hi pundadaanan nadan muttatyuh punhoodan dah kibangngadan nan apu dan e nakihamul ta deket immalit mungkugkug ya galagala dan mangibughul.
42012037	Maan-anla nadan muttatyu hin akhupan di ap-apuda didan munho-ho-od ke hiya. Kalyok ke dakayu, nan ap-apuda ya idadaanana dida ta panganona dida.
42012038	Takon di gawan di hilong weno mungkabigat di kibangngadan nan apuda ya maan-anla da hin nundadaan dan manamun hiya.
42012039	Nomnomon yuh tuwe, gulat nat inilan nan kon baley aliyan di mangako ya makulug an adina taynan di balena, mu adugana ta adi humgop nan mangako.
42012040	Athidin dakayu an mahapul an midadaan kayu ta nangamung an munhood ke ha-oy an Panguluwan di tagu te uggeyu inila hin kakon-anay kibangngadak."
42012041	Kimmalih Pedro an kananan Jesus di "Kon dakamiy pumpangitugunam ke danae weno dakamin am-in hantudah tatagu?"
42012042	Hinumang Jesus an kananay "Hay muttatyun nanomnoman ya makangngun-unud ya hiyay piliyon nan apunan pun-ap-apun nadan ibbanan muttatyu ya mangipaptok hi mahapul da.
42012043	Umamlong nan muttatyu hin umali nan apuna ya tibonan maphod di atoatona.
42012044	Nomnomon yu tun kalyok ke dakayu, deket athidiy atona ya ipatag-en nan apunay saad na ta hiyay mangipaptok am-in hi limmun nan apuna.
42012045	Mu deket kanan nan muttatyuh nomnom nay `Takomboy nalgonalgom di atok ot mabayag di ahi aliyan nan apumi.' Ta hay ot ya abu atoatona ya mangmangngan ya mumbutobutong ya deke on nunhoplat na nadan ibbanan muttatyu,
42012046	mu indai ot ya abu ya kediyen algoy dinatngan nan apuna ot akhupanah diyen atoatona ot kastiguwona an inid-um na hanadah adi mangun-unud.
42012047	Hay muttatyun inilanay pinhod di apunan ipangunun hiya, mu ugge na inat ya ongal di kastiguna.
42012048	Mu hay muttatyun uggena inun-unud di apuna te uggena inilay ipangunun nan apuna ya ittay di kastiguna. Deket ong-ongal di nidinol hi tagu ya mahapul an dakdakol boy atona. Hin dakol di midat hi ohan tagu ya dakol boy ipaptok na.
42012049	Immaliyak tuh luta ta mainilay mangulug ya hay adi mangulug ke ha-oy ya hana ot ta hituwey maat ad uwani.
42012050	Ongngal di ahik holholtapon an deyan takon di ad uwani ya mahakit di nomnom ku ta ingganay magibbuh diyen ligat ku.
42012051	Kon pangali yu on immaliyak an mangipalinggop am-in hi tagu tuh luta? Adi, te gapun ha-oy ya dakol day mun-aawwit.
42012052	Mipalpud uwani ya mun-aawwit day hin-am-a ya hin-in-a te deket lima da nah bale ya humi-an day tulu. Takon di nan nangapu ya nan inapu ya mun-aawwit da."
42012054	Kanan bon Jesus nadah naamung di "Deket itangad yu ya himmilong di kabunyan ya kanan yuy mangaliy udan, ya makulug an umudan.
42012055	Deket itangad yuh kabunyan ta makappat-al ya kanan yuy maugo ya makulug an maugo.
42012056	Makallangkak kayu. Nalaing kayun mangimatun ke dadiye, mu matama kayun mangimatun hi ma-ma-at ad uwani.
42012057	Antipet adi kayu pakanomnom hi maphod an aton yu?
42012058	Umat nah deyan deket inila yun waday e mangidiklamun dakayu ya ipatna yun ihuhummangan te adiyu ke iathidi ya makulug an ie dakayu nah huwes ot nan huwes di mangipakalabut ke dakayu.
42012059	Kalyok ke dakayu an makulug an deket nikalabut kayu ya mahapul an pakabboklaon yuy molta yu, takon di ohan hepeng, ta ahi kayu mipae."
42013001	Kediyen muntuttuduh Jesus ya wadada hanadah naamung di nangipainilan hiya hi naat hanadah udum an iGalilee an impipaten Pilatu dida ot mid-um nan dalada hanah dalan di kinlong da an iappit dan Apu Dios.
42013002	Hinumang Jesus an kananay "Kon gaput athidiy natayan da ya pangali yu on nahalman di liwat da mu nadan udum an iGalilee?
42013003	Adi. Te kalyok ke dakayu an deket adi kayu muntutuyuh liwat yu ya ahi kayu damdama mate.
42013004	Athidi bo handidah himpulut walun tatagun nate te natu-i nan nakattag-en bale ad Siloam ot mat-onan da, kon pangali yu on gaput athidiy natayan da ya nahalman di liwat da mu nadan kaboblayan dad Jerusalem?
42013005	Adi. Te kalyok ke dakayu an deket adi kayu muntutuyuh liwat yu ya ahi kayu damdama mate."
42013006	Indai ya inab-abig Jesus di mipanggep nah kaiw an fig. Kananay "Wada on tagun nuntanom hi fig hi laguntana. Deket nah tiempon di pumbungaana on immet ena tibon hin bimmunga, mu ma-ma-idan di bungana.
42013007	Ot kanana nah pungngunuwonay `Em kattog longhon din kaiw te deyan tuluy toon an halipat-ak di bungaana yaden ad-addi bumunga. Abunadi ya mun-oonan.'
42013008	Mu kanan diyen mumpaptok nah laguntay `Apu, takon di mihdi ni-an hi hintoon ta ka-utak di puunat ha-adak hi abono
42013009	ta deket kapyanan adi bumunga ne ahim impalngo.'"
42013010	Ohan Sabadu an algon di tungo ya muntuttuduh Jesus nah simbaan di Judyu
42013011	ya wada on babain impunligligat di nihkop ke hiya hi himpulut waluy toon ta loktat ya nabakug an adi maandong di odog na.
42013012	Handih tinibon Jesus ya inayagana ot kananan hiyay "Nakaan moy dogom."
42013013	Dinapan Jesus di adol nan babai ya pinghanadi ya naandong di odog na ot dayawonah Apu Dios.
42013014	Mu nan ap-apu kediyen simbaan ya bimmobboh-ol te hay nangaanan Jesus hi dogon nan babai yaden Sabadun tungo. Ot kanana hanadah tatagun naamung di "Waday onom an algon pungngunuwan. Deket pinhod yun mumpakaan hi dogoyu ya hi udum an algoy aliyan yu ta bokon nah Sabadu."
42013015	Hinumang Jesus an kananay "Makallangkak kayu. Am-in kayu ya oggan yu ubadon di nigakod an nuwang yu weno kabayu yu ta eyu painuman takon di Sabadu.
42013016	Dehtu tun babain tanud Abraham an impundogon Satanas hi himpulut waluy toon. Kon gaga-ihoy nangaanak hi dogonad uwanin Sabadu?"
42013017	Kinalinah tuwe ya bimmain bo kaya nadan tatagun bumobboh-ol ke hiya ya hanada ken udum ya maka-an-anla da te nan maphod an inat na.
42013018	Indai ya kanan Jesus di "Nganney kialigan di pun-ap-apuwan Apu Dios?
42013019	Mialig nah buwan di mustard an kaiw an intanom di ohan tagu hi habal na. Tinummol ot umongngal an pumbuyaan di hamutiy hapang na."
42013020	Ot kanan bon Jesus di "Nganne boy ohan kialigan nan pun-ap-puwan Apu Dios?
42013021	Mialig nah yeast an inalan nan ohan babai ot ikamonah alina ot hidiyey nangipalbag nah kinapyanan tinapay."
42013022	Handih mange da Jesus ad Jerusalem ya nundag-u da hanadah boblen nangidalanan da ot muntuttudu.
42013023	Indai ya wada on tagun nangibagan hiya an kananay "Kon o-oha day mibaliw an midatan hi biyag an munnananong hi kad-an Apu Dios?"
42013024	Ya kanan Jesus di "O, te nan pangi-en Apu Dios ya naligat an un- unudon. Hituwe ya mialig hi nahkit an panton naligat an hogpan. Kinali aton yuy kabaelan yun mangun-unud ke Apu Dios takon di naligat te dakkodakkol day naminhod an umeh kad-ana, mu o-ohha day pakaeh di.
42013025	Umat nah bale an deket indakig nan kon bale ya adi mo pakaghop di tagu takon di tagan day pagpag an kanan day `Apu, paghopon dakami ahan!' Mu kanan ot ya abun nan kon baley `Adinadama te ugge dakayu inila.'
42013026	Ya kanan nadan tataguy `Mu nakikakikan kamin he-a ya nuntuttudu kah boblemi.'
42013027	Mu kimmali bo nan kon bale an kananay `Makulug ot ugge dakayu inila ya uggek inila hin ibba dakayu. Mange kayu te gaga-iho kayun tatagu.'
42013028	Umat hituy aton Apu Dios ke dakayu hin adi kayu muntutuyuh liwat yu ya makahakkit di nomnom yu hin tibon yun dehdi dah kad-an Apu Dios nadan aammod taku an da Abraham, hi Isaac, hi Jacob, ya nadan profetas ya nadan udum an tatagun bokon Judyun malpuh kabobboblen tuh luta an makihamul hidih pun-ap-apuwana. Yaden dakayu ke ya adi dakayu ipaghop ke hiya. Kinali ahi kayu kumogakoga ya ahiyu kotokotomon di bab-ayu.
42013030	Hituwey nomnomon yu an hanadan tatagun nakababba ad uwani ya diday ahi mibilang an natag-e, ya hanadan mibilang an natag-e ad uwani ya diday ahi nakababba."
42013031	Indani ya wadaday udum an Phariseen immali ot kanan dan Jesus di "Kudukdul nay taynam tun boble te hi Apu Herod ya pinhod dakan patayon."
42013032	Hinumang Jesus dida an kananay "Ekayuh kad-an diyen hi Herod an nakatallam ta eyu kalyon ke hiya an adik iwalong hituwen ngunuk an mangaan hi nihkop ya dogo ingganay magibbu.
42013033	Takon di daanay pangayak ad uwani, hi bigat weno hi ohhandi, ya maid di e mangiadin ha-on. Mahapul an umeyak ad Jerusalem an boblen namatepateyan da handidah profetas Apu Dios te hidi damdamay pamatayan dan ha-on.
42013034	Dakayun iJerusalem ya nuntugmilan yu ya numpate yu handidan profetas, mu homkon dakayu ta namingkaat an pinhod ku ot ahan an amungon dakayu umat hi pangamungan di manuk hi impana, mu adiyu pinhod.
42013035	Mahmok kayu te iwalong Apu Dios nan templo ya nan bobleyu. Kalyok ke dakayu, adiyak mo tibon ingganay kanan yuy `Maphod nan intud-ak Apu Dios an mangipainilan hiya.'"
42014001	Ohan Sabadun tungo ya immeh Jesus an e nakikan hi balen di oha hanadah ap-apun di Pharisee. Ya hanadan tatagun wadah di ya halipat-an day atona
42014002	te wadah hinangngab na on tagun linumbag di hukina ya taklena.
42014003	Ot kanan Jesus hanadah muntuttuduh Tugun Moses ya hanadah Phariseey "Kon panioy pangaanan hi dogo nah Sabadun tungo weno adi?"
42014004	Ya op-opya-an da an maid di himmumang ot dapaona nan mundogo ya pinumhod ot ipaanamut na.
42014005	In-ang-ang Jesus nadah tatagu ot kananan diday "Kon deket waday kabayu yu weno nuwang yun nag-ah bitu nah Sabadun tungo, ya kon adiyu e alan gapu te Sabadu?"
42014006	Maid di panumang dan diye, kinali waday oha on op-opya-an.
42014007	Kediyen dehdih Jesus nah balen ena nakikanan ya tibtibbona nadan tatagun manggop an mumpupullo dan e umbun nah ubunan di madayaw an tagu. Ot kanana hanadah naayagan di
42014008	"Deket waday eyu pakihamulan nah kasal ya adi kayu e umbun nah ubunan di madayaw an tagu. Te deket umali nan tagun madayaw mu dakayu
42014009	ya kaanon dakayu nah nangayag ke dakayu ta nan madayaw an taguy pab-unona. Kababain di eyu kakaanan nah ubunan di madayaw an tagu ta ekayu mit-an nah ubunan di kumpulnan tagu.
42014010	Hay maphod ya deket waday nangayagan dan dakayu ya kudukdul nay umbun kayu nah ubunan di kumpulnan tagu ta deke tuwalit umali nan kon bale ya kananay `Tulang ku, eka umbun nah ubunan di madayaw.' Ne ahi kayu nuppe inumbun hidi. Te deket athidin edakayu pab-unon nah ubunan di madayaw an tagu ya tobalon dakayu hanadah ibbayun tatagun e makihamul.
42014011	Hay kalyok ke dakayu ya nan tagun mumpatag-e ya hiyay ahi mipababa, ya nan tagun mumpababa ya hiyay ahi mipatag-e."
42014012	Kanan Jesus nah nangayag ke hiyay "Deket mumpahamul ka ya bokon nadan gagayyum mu, tutulang mu ya hay kakadangyan di ayagam te dida ya waday kabaelan da ta ahi daka damdama ayagan ke dida ot mumballo an kay mo nabayadan.
42014013	Mu deket mumpahamul ka ya nadan nawotwot, napikluy, napilay ya nadan nakulap di ayagam.
42014014	Ot umamlong ka te takon di adida pakabayad ke he-a ya waday kiphodam an ahi malpun Apu Dios hantuh ahina pummahuwan hanadah naten ibilang nan maphod."
42014015	Waday ohan tagun nakikan kediyen hamul ya dingngol na nan kinalin Jesus ot kananan hiyay "Mun-am-amlong nan tagun ahi makihamul hi pun- ap-apuwan Apu Dios."
42014016	Nun-ab-abig hi Jesus an kananay "Wada nan tagun ninomnom nan mumpahamul ot ipaayag nay dakkodakkol an tatagu.
42014017	Ot handih nidadaan am-in di makan ya intud-ak na nan muttatyunan e mun-ayag. Kananan hiyay `Hay kalyom ya kanam di, makayu mo, deyan nidadaan di makan.'
42014018	Mu am-in da nan naayagan ya kanan day maid innun dan ume. Nan oha ya kananay `Nganney innun, adiyak umali te waday ginatang kuh payo an mahapul an ek tibon.'
42014019	Nan oha bo ya kananay `Nganney innun, adiyak umali te ek ohhaohhaon an ipatnan pun-aladuwon nadan himpulun nuwang an ginatang ku.'
42014020	Nan bon oha ya kananay `Nganney innun, adiyak umali te ad uwanin algoy nalahinak.'
42014021	Nibangngad nan muttatyuh kad-an di apuna ot kalyonay kinalin nadan naayagan ya bimmoh-ol nan apuna ot kananay `Eka nah dalan ya nah malkadu ta em pun-ayagan nadan nawotwot, napikluy, nakulap ya nadan napilay.'
42014022	Indani ya nibangngad bo nan muttatyu ot kanana nah apunay `Eyak nun-ayag, mu dakkodakkol pay di makan.'
42014023	Ot kanan nan apunay `Ume ka nah nungkidawdawin boble ta eka umayag hi dakol an tatagu te pinhod kun dakkodakkol di umalin makihamul.
42014024	Mu hituwey kalyok, maid di oha hanadah namangulun naayagan di makikan nah ipahamul ku.'"
42014025	Ohan algo ya dakol day tatagun niunud ke Jesus. Nunliggu ot kananan diday
42014026	"Mahapul an ong-ongal di pamhod di tagun ha-on mu hay aammod na, inayana, imbabalena, tutulang na ya hay adolna ta ahi pakaun-unud ke ha-on.
42014027	Ya hanan tagun adi pakaippol hi pakiholholtapanan ha-oy ya adi pakaun-unud ke ha-on.
42014028	Deket pinhod yun miunud ke ha-on ya mahapul an pakannomnomon yu. Umat nah tagun mangapyah ongal an bale an mahapul an ib-una ta pakannomnomona hin wadan am-in di mahapul na.
42014029	Te deket adina iathidi ta na-ala ya hinammang na on bale, kal-ina ya adi pakagibbu ya katataw-an di tatagu.
42014030	Pangali day `Deya on tagun hinammang nay balena, mu adi gumlan mangibbu.'"
42014031	Kanan bon Jesus di "Umat bon nah patul an e makigubat, mahapul an pakannomnomona hin damanan apputon nan himpulun libun tindaluna hanan duwan pulun libun tindalun nan buhul na.
42014032	Mu deket nomnomnomona ya adi mabalin ya umitud-ak hi e makihummangan ta adida ot ya abu munggugubat.
42014033	Athidi boy aton di tagun pinhod nan mangun-unud ke ha-on an mahapul an iohha nay nomnom na te deket waday udum hi gagamgamana ya adinadaman e pakaun-unud ke ha-on."
42014034	Kanan bon Jesus di "Dakayun naminhod an mangun-unud ke ha-on ya pakannomnomon yu te deket adi kayu paka-un-unud hi pangi-ek te waday udum hi pinhod yun un-unudon ya adinadaman e kayu pakaun-unud ke ha-on te maid di hilbinah eyu pangipatnaan an mangun-unud ke ha-on. Umat nah ahin an man-ut maphod di kiusalana, mu deket nakaan di kinaahina ya maid moy hilbina ya adinadaman pabangngadon di kinaahina. Ta hidiye nan iwele ot kattog."
42015001	Ohan algo ya immali day dakol hanadah mun-amung hi buwis ya hanadan tatagun kanan di Judyu an naliwat an e mundongol hi ituttudun Jesus.
42015002	Ya hanada ken Pharisee ya hanadan muntuttuduh Tugun Moses ya mungngungudu da an kanan day "Teya on tagun pakahangngudona hantudan nungkaliwat an tatagu ya makikan pay ahan ke dida."
42015003	Ot mun-ab-abig hi Jesus mipanggep hi pamaptok hi karnero.
42015004	Kananay "Nungay ta waday ohan dakayu an waday hinggatut an karnerona ya natalak di oha, kon adina e hamakon? Tayanana nan nahiyam ta hiyam an karnerona nah ena nangipattolan ta ena punhamak inggana hamakona.
42015005	Indai mo nuppet hinamak na ya nahalman di anlana ot ipah-onan in-anamut ot ayagana nadan hinag-ona ya gagayyum na an kananay `Agat maamung takut mun-an-anla taku te hinamak ku nan natalak an karnerok.'
42015007	Athidiy tagu an kay natalak gapuh liwat na, mu indait muntutuyu ya kay nahamak. Kalyok ke dakayu an nahalman di anlan da Apu Dios hi langit nah ohan nuntutuyuh liwat na mu nan nahiyam ta hiyam an tatagun kanan day maphod da an adi mahapul an muntutuyu da."
42015008	Kanan bon Jesus di "Umat bon nah babain waday himpulun kalang na ya natalak di oha. Kon adina tolgan di dilag ta manigid ya tibonan am-in nah bale ingganay hamakona?
42015009	Deket hinamak na, ya makulug ot ayagana nadan gagayyum na ya nadan hinag-ona ta kananay `Mun-an-anla taku te hinamak ku nan natalak an kalang ku.'"
42015010	Ot kanan Jesus di "Kalyok ke dakayu an umat hidi hanadah anghel Apu Dios an maka-an-anla da hin waday ohan naliwat an muntutuyu."
42015011	Inab-abig bon Jesus di mipanggep nah nuntalak an tagun kananay "Wada on tagun waday duwan linalakin imbabalena.
42015012	Nan udidiyan ya kananan amanay `Idat mun ha-on ad uwani nan boltanok.' Ot godwaon mon amana hanan ipaboltana nadah duwan hintulang.
42015013	Nala-uy kaatnan algo ya inggattang nan udidiyan am-in nan binoltana ot taynanay balen amana ot umeh nidaddawwin boble ot nalgom di nangiataatanah pihhuna ot map-un am-in.
42015014	Indai ya waday bitil kediyen boble ta maagangan yaden ma-ma-idan moy pihhuna.
42015015	Hay mo inat na ya nakimuttatyu hi ohan taguh di ot hay ngununa ya mumpaptok hi babuy.
42015016	Namahig di inagang na an takon nin nan kanon di babuy ya kanona, yaden maid ahan di umidat ke hiya.
42015017	Indai nuppe ya nomnomnomonah tuwen punligligatana ot kananah nomnom nay `Dakol di muttatyun ama ya mahawwahawwal di kanon da, yaden deyak hitun mateh inagang ku.
42015018	Mibangngadak kattog hi kad-an Ama ta kanak ke hiyay `Ama, muntutuyuwak hi numbahulak ke he-a ya hay nunliwatak ke Apu Dios.
42015019	Takon di adiyak mo mibilang an imbabalem, mu ibilangak an muttatyum.' Hituwe moy ninomnom nan aton
42015020	ot mibangngad hi baleda. Handih nidawwi pay yaden inimatunan amana ya maka-an-anlan nanibon hiya. Bintik amanan e dinamu ot awalona.
42015021	Kanan nan imbabale nay `Ama, muntutuyuwak hi numbahulak ke he-a ya hay nunliwatak ke Apu Dios. Takon di adiyak mo mibilang an imbabalem.'
42015022	Mu hi amana ya inayagana nadan muttatyuna ot kananan diday `Galgal-an yu ta eyu alan nan makakkaphod an bulwati ta ipabulwati yu tuh imbabalek. Ha-adan yuh takkalang di gamat na ya pun-apatuton yu.
42015023	Alan yu bo nan katabtabaan an baka ta paltiyon yu ta munhahamul taku ya mun-an-anla taku.
42015024	Te tun imbabalek ya kay nate, mu timmagu, nuntalak, mu deyan immanamut.' Ot munhahamul da.
42015025	Hana ken panguluwan ya wadah payo kediye. Handih anamutana an manatong hi baleda ya dingngol na an munggangha da ya tinibonan manmannayo da.
42015026	Inayaganay ohan muttatyu ot mahmahana hin nganney gapuna.
42015027	Kanan nan muttatyuy `Man-uke ya immanamut nan udidiyam ot deyan impipaltin amam nan katabtabaan an baka ta pun-an-anlaan taku te mataguh tulang mu.'
42015028	Bimmobboh-ol nan panguluwan ya adina pinhod an humgop. Tinibon amana ot lumah-un ot ena al-alukon ta humgop.
42015029	Mu hinumang nah amana an kananay `Nabayag an ingngunungunuwan daka ya maid di ek kinahing hi tugun mu, ya nganney indat mun ha-on? Maid, takon ot ni-moy impan di gulding ta hinamul min nadah gagayyum ku.
42015030	Mu ad uwanin immanamut tun imbabalem an nangumah impaboltan mu te ena imbabbabai ya impaltiyam bo udot hi makatabban baka.'
42015031	Ya kanan amanay `He-an imbabalek ya man-un he-a te wada kah tuh kad-ak ta nangamung ya am-in di limmuk ya bagim.
42015032	Maphod di mun-an-anla taku te tun tulang mu ya kay nate, mu timmagu, nuntalak, mu deyan immanamut.'"
42016001	Wada boy ohan inab-abig Jesus hanadah disipulosna an kananay "Wada on kadangyan an wada on muttatyu nan nangidinolanah kinadangyana. Indai ya waday nangidatdatong nah kadangyan an um-ummahon diyen muttatyuy udum nah pihhuna.
42016002	Inayagan nan kadangyan hidiyen muttatyuna ot kananay `Nganneh tuwen dingngol kun at-attom? Idat mun ha-on nan nitudkan am-in di limmuk te bokon mo he-ay pangidinolak ketuwen ngunu.'
42016003	Kanan nan muttatyuh nomnom nay `Nganne nin di atok an deyan kaanonak hi ngunuk? Adiyak gumlan munggaud ya bumainak an mungkodkoddoh mahapul ku.
42016004	Ah, inilak di atok. Deket makaanak ya wadadan tuy gagayyum kun mangayag ke ha-on hi nunhituwan da.'
42016005	Inayagana hanadan immutang nah apuna ot hummanganona dida. Kanana nah namanguluy `Kaatnay utang mu nah apuk?'
42016006	Ya kalyon diyen immutang di `Hinggatut an latan manteka.' Ya kanan nan muttatyu ke hiyay `Teya tun nitudokan di utang mu. Umbun kat gal-am an hannotan ta hay nalima ya abuy itudok mu.'
42016007	Kanana bo nah nikadwan immutang di `Kaatnay inutang mu nah apuk?' Ya kanan nan nikadwan immutang di `Hinggatut an sakun boga.' Ya kanan bon nan muttatyu ke hiyay `Hay nawalun saku ya abuy itudok mu.'
42016008	Nainilaan nan apunah diyen am-in an inat na ot kananay `Hiya bo peman an nakatallam.'" Nagibbun inab-abig Jesus hituwe ot ahina kanan di "Nalaing day adi mangulug an munnomnom hi aton da hin waday ligat da mu nadan mangulug.
42016009	Mu hay kalyok ke dakayu ya deket waday pihhuyu ya baddangan yu nadan nungkawotwot te udum hi algo ya maid di hilbin di pihhuyu. Deket athituy aton yu ya ongal di kiphodan yun munnananong hi kad-an Apu Dios.
42016010	Hanan tagun damanan pangidinolan hi takon di ittay di balol na ya damana bon hiyay pangidinolan hi nakaballol. Ya athidi bo hanah tagun inlappunah ittay di akowona an loktat ta hay ongal mo ahan di akowona.
42016011	Ot deket athinan adi midinol ke dakayuy kinadangyan hi luta an mauma ya immam-ana mon adi kayu midinol hi kinadangyan hi langit an munnananong.
42016012	Adi ke mabalin an idinol ke dakayu nadan wada tuh lutan indat Apu Dios ya kon ena idat ke dakayu nan kiphodan hantuh mikadwan nitaguwan hi kad-ana?
42016013	Adinadaman hay tagu ya un-unudonay duwan ap-apu te hingitanay oha ya pohdonay oha, un-unudonay oha ya pihulonay oha. Niingngon tuwey kinadangyan ya hi Apu Dios an adinadaman eyu paka-un-unudon hi Apu Dios hin hay kinadangyan di gagamgaman yu."
42016014	Hanada ken Pharisee an hay pihhuy gagamgaman da ya pun-ibaag dah Jesus.
42016015	Mu kanan Jesus ke diday "Dakayu ya ipatpatibo yuh tatagun makaphod kayu ta pangali yu ta matbal kayu, mu hi Apu Dios ya inilana damdamay wadah nomnom yu. Hay pangamgaman hi katbalan hi tagu ya adi pinhod Apu Dios."
42016016	Kanan bon Jesus di "Hanan Tugun Moses ya nan intudok handidan profetas ya nituttudu inggana dih wadah Juan an mumbonyag. Kediyey nilappuwan nan maphod an mituttudu mipanggep hi pun-ap-apuwan Apu Dios ya ihik di tatagun migappat.
42016017	Mu adiyu nomnomon an niwalong di Tugun Moses te takon di mama-id tun luta ya kabunyan ya munnanong hidiyen Tugun an takon di ohan kali ya adi miwalong.
42016018	Hay lalakin ibolhe nay inayana ta mumbintan ya maliwat te ihuyop nay udum an babai an bokon nan namangulun inayana. Ya nan lalakin mangiine nah babain tinaynan di inayana ya maliwat bo damdama."
42016019	Waday inab-abig Jesus an kananay "Wada on kadangyan an nungkanginginan am-in di bulwatina ya wadan am-in di mahapul na ya mahawwahawwal di makan hi balena.
42016020	Ya wada on tagun hi Lasarus di ngadana an makakkahmok te nakaggulid am-in di adol na an oggan da ie nah hoob nan balen diyen kadangyan ta e mibakbakilang hidi.
42016021	Ta pangali dat wada key iwellen nan kadangyan hi hinawwal na ya hayudona ta kanona ten naagangan. Ya deke peyan pubo on imme da nan aahu ta himhimmutan day gugulid na.
42016022	Indait nate tun makakkahmok an tagu ya inalan nadan anghel di linnawana ot ie dah kad-an Abraham. Nate damdama nan kadangyan ot ilubuk da.
42016023	Hituwen kadangyan ya nahalman di punholholtapanah impierno an nangayana. Intangad na ya tinibo nah Abraham ya hi Lasarus an nipaldang.
42016024	Tinumkuk ot kananan Abraham di `Ama, homkonak. Itud-ak mu ahan hi Lasarus ta takon kattog di nan udun di gamat nay itam-ol nah liting ta itottod na tuh dilak tedeyan munholholtapak hi atung di apuy hitu.'
42016025	Mu kanan Abraham di `He-an imbabalek ya nomnomom an handih wada kah luta ya immanan-anla ka te wadan am-in di mahapul mu, yaden hi ke kattog Lasarus ya makakkahmok. Mu ad uwani ya hi Lasarus ya maka-an-anla ya munholholtap kah na.
42016026	Oha bo ya nakaiddawwiy numbattanan taku ta adinadaman e waday malpuh tun umalih na ya athidi bon adinadaman e waday malpuh nan umalih tu.'
42016027	Ot kanan nan kadangyan di `Takon ama, mu ta itud-ak mu ni-moh Lasarus hi balen da ama
42016028	te wadaday limah tutulang kuh di ta ena tugunon dida ta adida umalih tu te nahalman di punholholtapan hitu.'
42016029	Mu kanan Abraham di `Adi mahapul te inila da nan Tugun Moses ya nan intuttudun handidan profetas an dadiyey un-unudon da.'
42016030	Kanan bon nan kadangyan di `Ama Abraham, adida kulugon dadiye, mu deke nin ot ta waday nate ya timmagu ta hiyay e mangipainilan dida ya makulug an kulugon da ya muntutuyu dah liwat da.'
42016031	Mu kanan Abraham ke hiyay `Adi, te deket kahing dah Tugun Moses ya handidan profetas Apu Dios ya kahing da damdama nah ituttudun di tagun namahuwan.'"
42017001	Kanan Jesus hanadah disipulosnay "Dakol di humlun hi punliwatan di tagu, mu makakkahmok hanan tagun hiyay humlun hi punliwatan di ibbana te nahalhalman di kastiguna.
42017002	Kinali kudukdul nay tayunan di bagang na hi ongal an batu ya inggah baybay, mu nan e hiyay humlun hi punliwatan ya pangiwalongan di ka-kulug na hi pangulug na.
42017003	Kinali halipat-an yu ta nangamung di aton yu. Deket waday numbahul ke dakayu ya tugunon yu ta deket muntutuyu ya pakomaan yu.
42017004	Takon di mamimpitu nan tagun mumbahul ke dakayu hi hin-algo, mu mamimpitu an muntutuyuh ena numbahulan ya mahapul an pakomaan yu."
42017005	Kanan nadan disipulos ke Apu takuy "Paong-ongalom di pangulug mi."
42017006	Hinumang Jesus ot kananay "Bokon nan kinaongal di pangulug yuy mahapul, mu ta wada takon di ittay an umat hi kinaittay di buwan nan mustard muden ta nihamad. Ya damanan deket kanan yu nah kaiw di `Mabagut kat mit-an ka dih gawwan di baybay', ya un-unudonah diyen kalyon yu."
42017007	Kanana boy "Nungay ta waday oha ke dakayu an waday muttatyunan hay ngununa ya munggaud weno mumpaptok hi karnero, kon immanamut ken nalpuh ngununa ya kon kanan yuy `Aga, maka ot ta mangan ka.'
42017008	Inilak ot adiyu iathidi, mu kon ot ya abu kalyon yuy `Munhannot kah bulwatim ta idadaan muy kanok ta deket nagibbuwak ya ahika nangan.'
42017009	Inila yu bo an adi mahapul an mumpasalamat kayu nah muttatyu te hidiye tuwaliy ngununa.
42017010	Umat boh din dakayu an bokon hay kidayawan yuy nonomnomon yu hi pangun-unudan yun Apu Dios te hay pangun-unudan ke hiya ya hidiye tuwaliy mahapul an aton."
42017011	Handih nangayan da Jesus ad Jerusalem ya indalan dah numbattanan di probinsian di Samaria ya Galilee.
42017012	Handih manatong da nah boble ya dinamu day himpulun tatagun mungkangpuy adol da an nibata-an dan immohnong
42017013	ot itkuk day "Apu Jesus, homkon dakami ahan."
42017014	Handih tinibona dida ya kananay "Ume kayu ta eyu ipatiboy adol yu hanadah papadi." Ya handih mange da ya nakaan hidiyen dogoda.
42017015	Handih tinibon nan ohan dida an pinumhod di adolna ya nibangngad hi kad-an Jesus an pun-itkuk nay pundayaw nan Apu Dios.
42017016	Ot mundukkun hi hinangngab Jesus ot mumpasalamat ke hiya. Hidiyen tagu ya iSamaria an bokon Judyu.
42017017	Ya kanan Jesus di "Kon bokon da himpulu nan tatagun nakaan di dogoda, daan da mo nan hiyam?
42017018	Tipet tun bokon Judyu ya abuy immalin mumpasalamat ke Apu Dios?"
42017019	Ot kanana nah taguy "Tumaddog kat ume ka. Hay pangulug muy nangaan hi dogom."
42017020	Waday naminghan an hinanhanan nadan Pharisee ke Jesus di "Kakon-anay kilappuwan di pun-ap-apuwan Apu Dios?" Kanan Jesus di "Hay pun-ap-apuwan Apu Dios ya maid di panginilaan hi kilappuwana.
42017021	Kinali adinadaman kanan di `Deyah tuy pun-ap-apuwan Apu Dios' weno `Wadah diy pun-ap-apuwana.' Te hay pun-ap-apuwana ya wadan dakayu."
42017022	Ot kanan Jesus hanadah disipulos nay "Inilak an wadan tuy algon ahi kayu umaptuh pun-ap-apuwak takon ni-moy hin-algo, mu adi mabalin.
42017023	Kediye ya wadaday mangalin kanan day `Wadah dih Kristo'. Ya kanan di udum di `Wadah tu'. Mu adiyu kulugon dadiye
42017024	te hay kibangngadak an Panguluwan di tagu ya umat hi kil-at an makattibon pat-alanay luta ya kabunyan.
42017025	Mu hay maat ya mahapul ni-an an kahingonak ya punholholtaponak hantudah tatagud uwani.
42017026	Hay atoaton di tatagu hantuh ahik aliyan ya umat hi inainat di tatagu handih tiempon Noah an abunay kakan, inum ya hay lahin di nonomnomon da. Mu indani ya nalbongan di luta ot mungkakate da te ugge da nundadaan ot abuna da Noah an ugge nate te hinumgop da nah bapor.
42017028	Athidi boy tatagu handih kawadan Lot an abunay kakan, hay inum, hay gattang, hay tanotanom ya hay mangapyah baley nonomnomon da.
42017029	Mu handih tinaynan Lot ad Sodom ya impaalin Apu Dios di apuy ot maghob dan am-in di tataguh di ot abuna da Lot an timmagu.
42017030	Athidi bo damdamay atoaton di tatagu hantuh ahik aliyan.
42017031	Ta deyan kalyok ke dakayu an deket kediye ya nipaddin waday taguh dola ya mahapul an adi humgop an e mangalah ngunut na, mu bumtik ot ya abu. Athidi bo hanah tagun wadah payo an mahapul an adi umanamut hi baleda, mu bumtik ot ya abu.
42017032	Nomnomon yu ta adi kayu umat nah inayan Lot an numbalin hi ahin te nunhalinduwa an mangun-unud hi kinalin Apu Dios.
42017033	Te hay tagun abunay nitaguwan tuh lutay nonomnomona ya adi midatan hi biyag an maid di poppog na, mu nan tagun paka-un-unudonak takon di humlun hi katayana ya hiyay midatan hi biyag an maid di poppog na.
42017034	Kalyok bon dakayu an nipaddi ken hilong di aliyak ya waday duwan tagun nahuyop hi ohan abok ya awitok di oha.
42017035	Athidi bo nadah duwan babain mumbayu an awitok di oha.
42017036	Ya athidi bon nadah duwan tagun wadah payo an awitok di oha."
42017037	Handih dingngol dah tuwe ya kanan day "Apu, daanay ahi kaatan tuwe?" Ya kanan Jesus di "Nah kawad-an di nate ya hidiy kawad-an nadan mangan hi nate."
42018001	Hituwey intuttudun Jesus nadah disipulosna ta adida uminglen mundasal ta adi kumapuy di pangulug da ke Apu Dios ot mun-ab-abig an
42018002	kananay "Nah ohan boble ya wada nan huwes an adi tumakut ke Apu Dios ya maid di pangibilang nah tagu.
42018003	Kediyen boble ya wadah di on nabalun babai an nadandani on immen hiya ta ena ibaga an kananay `Baddanganak ahan te nabahulan hantun ek indiklamu.'
42018004	Nakabayyag an ug-ugge hinangud nan huwes nan ibagabagan nan babai, mu kay ahan ya kananah nomnom nay `Adiyak tumakut ke Apu Dios ya maid di pangibilang kuh tagu,
42018005	mu gapu te deyan namahig an mangipaingle tun babain nadandani on immalin e mumbagah baddang ya agan di ahan ta baddangak.'"
42018006	Indai ya kanan Apu Jesus di "Dingngol yuh naen inat nan adi maphod an huwes, tibon yun takon di adi tumakut ke Apu Dios ya maid di pangibilang nah tatagu ya binaddangana nan babai.
42018007	Ta hidiye nan namammam-an Apu Dios an ongal di homok na ya donglona ta nangamung di dasal. Makulug an baddangana ya takdogana nadan pinilinan tataguna an dumasadasal ke hiyah mapat-al ya hilong.
42018008	Kalyok ke dakayu an pakabbaddangana nadan tataguna. Mu kon nanongna nin an ahi wada day mangulug ke ha-on hantuh ahik aliyan an Panguluwan di tagu?"
42018009	Waday inab-abig Jesus hanadah tatagun dayawon day adol da an kanan day maphod da, mu pihulon day ibbada.
42018010	Kananay "Wadada nan duwan tagun e nundasal nah templo. Nan oha ya Pharisee, nan oha ya mun-amung hi buwis an dadiye nan mapihul an tatagu.
42018011	Hanan Pharisee ya timmaddog ot mundasal hi nomnomna an kananay `Apu Dios, mumpasalamatak ke he-a te maphodak an adiyak umat nadah udum an tatagu an natalam da ya gaga-ihoy pangi-eda ya ihuyop day bokon da inayan. Mumpasalamatak bo ta maphodak an adiyak umat tuh tagun mun-amung hi buwis,
42018012	ya duway algo nah hinlingguwan di adik panganan an abunay dumasadasalak ya am-in di lumuwok ya iappitan daka.'
42018013	Hana ke damdaman mun-amung hi buwis ya e naappil ot iyuung na gapuh baina ot mundasal. Pungkulpig nay pagona hi puntutuyu nah liwat na an kananay `Apu Dios, homkonak te naliwatak.'"
42018014	Kanan bon Jesus di `Kalyok ke dakayu an nan mun-amung hi buwis ya immanamut an timbal Apu Dios di dasal na, mu nan Pharisee ya ugge timbal Apu Dios di dasal na. Te nan tagun mumpatag-e ya hiyay ahi mipababa, mu nan tagun mumpababa ya hiyay ahi mipatag-e."
42018015	Wadaday tatagun nun-iali day imbabale dan eda ipadapan Jesus ta idasalana dida, mu handih tinibon nadan disipulos ya inhong-ak da dida.
42018016	Mu inayagan Jesus dadiyen tatagu ya nadan imbabaleda ot kanana hanadah disipulos nay "Adiyu iadiy aliyan di u-ungan ha-on. Hanadan migappat hi pun-ap-apuwan Apu Dios ya hay umat ke datuwen u-ungay pangi-eda.
42018017	Nomnomon yuh tuwe. Mahapul an idinol di tagun Apu Dios an umat hi pangidinol di u-unga hi pamaptok di ammod da ta ahi migappat hi pun- ap-apuwana."
42018018	Wada on ap-apu an kananan Jesus di "Maphod an apu, nganney atok ta midatanak hi biyag an maid di poppog na?"
42018019	Ya kanan Jesus di "Tipet kanam di maphodak? Maid di udum hi maphod hin bokon hi Apu Dios ya abu.
42018020	Inilam nan intugun Apu Dios an kananay `Adim ihuyop di bokon mu inayan, adika pumate, adika mangako, adika munlangkak ya un-unudom da amam ke inam.'"
42018021	Kananay "Man-u da nae te mipalpu tuwalih kaungak ya inun-unud ku."
42018022	Dingngol Jesus hituwen kinalina ot kananan hiyay "Mu waday ohah kudang mu. Ume ka ta em igattang am-in di limmum ta idat mu nan pihhun nunggattangam hanadah nawotwot ot ongal di kinadangyan muh langit. Hituwey atom ya ahika niunud ke ha-on."
42018023	Dingngol nan taguh diye ya u-umyungan te kaddakaddangyan.
42018024	In-ang-ang Jesus ot kananay "Naligat di kadangyan an migappat hi pun-ap-apuwan Apu Dios.
42018025	Ipidwak an kalyon ke dakayu an naligat di kadangyan an migappat hi pun-ap-apuwan Apu Dios mu hay hogpan di kamel hi tolok di bilat."
42018026	Kanan nadan nangngol di "Dahdi nin moy mibaliw?"
42018027	Kanan Jesus di "Hay tagu ya adina kabaelan an mangibaliw hi adol na. Hi Apu Dios ya abuy mangibaliw hi tagu te hiya ya makandama."
42018028	Ya kanan Pedroy "Apu, dakami ya-? Tinaynan miy nunhituwan mi ot miunund kamin he-a."
42018029	Kanan Jesus di "Nomnomon yu tun kalyok. Hanan tagun tinaynanay balena, inayana, tutulang na, aammod na ya imbabalena gapuh pangipainilaanah pun-ap-apuwan Apu Dios
42018030	ya dakol di midat ke hiya ad uwani ya hantuh kapoppogan di luta ya midatan hi biyag an maid di poppog na."
42018031	Inayagan Jesus nadan himpulut duwan disipulosna ot handih ab-abu da ya kananan diday "Deyan ume takud Jerusalem te hidiy umannungan am- in di intudok handidan profetas mipanggep ke ha-oy an Panguluwan di tagu.
42018032	Ahiyak alan nadah tatagun bokon Judyu ta ahiyak taltalanggaan, panadngolan ya ahiyak punhintutuppaan ke dida. Ahiyak punhoplat ya ipipateyak,
42018033	mu mamahuwanak hi mikatlun algo."
42018034	Mu maid di maawatan da ketuwen kinalin Jesus te uggeda inilay kibalinana ya hin nganney kalkalyona.
42018035	Handih manatong da Jesus ad Jerico ya wada on nakulap an um-umbun nah pingngit di kalata an mungkodkoddo hanadah mala-u.
42018036	Dingngol nan nakulap an mungkala-uy dakol an tatagu ya kananay "Kon tipe-, nganney ma-ma-at?"
42018037	Kanan day "Mungkala-uh Jesus an iNasaret."
42018038	Indai ya tinumkuk an kananay "Apu Jesus an tanud David, homkonak anhan!"
42018039	Ya inhong-ak nadan namangulun tatagu ta kanan dat umop-opya. Mu muntukuk ot ya abu an kananay "Apu an tanud David, homkonak anhan!"
42018040	Immohnong hi Jesus ot kalyana dida ta iali da nan nakulap hi kad-ana. Handih nih-up ya kanan Jesus ke hiyay
42018041	"Nganney pinhod mun atok ke he-a?" Ya kananay "Apu, pinhod kun pakatibowak."
42018042	Ya kanan Jesus di "Nakaan moy kulap mu te hay pangulug mun ha-oy."
42018043	Pinghanadi ya pakatibo ot miunud ke hiya an daydayawonah Apu Dios. Ya am-in da nan nanibon diye ya dinayaw da damdamah Apu Dios.
42019001	Mungkala-u da Jesus ad Jerico
42019002	ya wada on tagun hi Sakeyus di ngadana an kadangyan te hiyay ap-apun hanadan mun-amung hi buwis.
42019003	Pinhod nan abun tibon hi Jesus, mu dakol di tagu yaden hiya ya naakhop bo udot, ta maid di innunan manibon hiya.
42019004	Kinali hay mo inat na ya bintik na ot e kumayat nah kaiw an kanan dan sycamore ta waday atonan manibon hiya hin mala-uh di.
42019005	Handih nipottok hi Jesus hi kad-an Sakeyus ya intangad na ot kananay "Sakeyus, gal-am, duma-ul ka te umeyak ad uwanih baleyu."
42019006	Hi Sakeyus ya ginalgal-anan dimma-ul nah kaiw an maan-anlan mangikuyug ke Jesus hi baleda.
42019007	Am-in da nan tatagun nanibon Jesus an immeh balen da Sakeyus ya tumtumbukon dah Jesus an kanan day "Tipe mo ahan ta e umeh balen di naliwat an tagu?"
42019008	Hidi nah bale ya timmaddog hi Sakeyus ot kananan Apu Jesus di "Apu, ad uwani ya idat kuy godwan di limmuk hanadah nawotwot ya deket waday inalak hi tatagu te tinalam ku ya mamin-opat di kadakolnay bayadak ke dida."
42019009	Kanan Jesus ke hiyay "Ad uwani ya mibaliw am-in di tagu tuh nunhituwam te he-a ya tanud daka tuwalin Abraham te hay pangulug mu.
42019010	Te ha-oy an Panguluwan di tagu ya immaliyak hituh luta an mangibaliw hi tatagun nihi-an ke Apu Dios ta mihayyup dan hiya."
42019011	Kediyen mundongdongngol da nan tatagu ya nun-ab-abig boh Jesus hi mipanggep hi datngan di pun-ap-apuwan Apu Dios. Gapu te nih-up dad Jerusalem ya kanan da nin on deket dumatong hi Jesus hidi ya tibon da moy kilappuwan di pun-ap-apuwan Apu Dios.
42019012	Ot kanan Jesus di "Wada on kadangyan an ap-apu an immeh nidawwin boble ta ena dawaton di kalebbenganan mun-ap-apu ya ahi nibangngad.
42019013	Handih e ume ya inayagana nadan himpulun muttatyuna ot ikap-ongana didah pihhu ot kananan diday `Hituwey pumpuunnan yu ta wada key limmuyun tuwe ya nangamung hantuh ahik kibangngadan.'
42019014	Mu wadaday kaboblayana an humihhingit ke hiya ot umitud-ak da hi e mangali an adida pinhod an hiyay mun-ap-apu.
42019015	Mu takon di athidi ya hiya damdamay nun-ap-apu. Immanamut hi baleda ot ayagana nadan muttatyunan nangidatanah pihhu ta mahmahana hin kaatnay ganansiya da.
42019016	Nan namangulun immalih kad-ana ya kananay `Apu, nan pihhun indat mun ha-oy ya nungkapulun dimmakol.'
42019017	Ya kanan nan apuday `Maphod kan muttatyu, maan-anlaak ke naen inat mu an takon di ittay nan indat kun he-a ya impaongal mu. Ot gaput athina ya he-ay pumbalinok hi ap-apun di himpulun boble.'
42019018	Immali nan nikadwa ya kananay `Apu, nan pihhun indat mun ha-oy ya nungkaliman dimmakol.'
42019019	Kanan nan apuda ke hiyay `He-ay mun-ap-apu hi liman boble.'
42019020	Immali nan mikatlu ot kananay `Dehtu nan pihhun indat mun ha-on. Handih nangidatam ya linibbutak ot italuk.
42019021	Timmakutak te inilak an he-a ke ya mabungot ka an pakaippaptok muy pihhum, kinali abunay intaluk. Oha bo ya pakialam di limmun di udum an tatagun uggem nun-atuwan.
42019022	Kanan nan apuda ke hiyay `Gaga-iho kan muttatyu. Adi daka mabalin an pundinlan. Nan kinalim di pangastiguwak ke he-a. Inilam tuwalin athidiyak
42019023	ya tipet em intattalu tun pihhuk? Kudukdul nay inha-ad muh bangko ta wada ot ni-moy ittay hi nid-um ad uwanin nibangngadak.'
42019024	Ot kanana hanadah udum an muttatyunan muntattaddog di `Alan yu nan pihhun impabangngad na ta idat yu nah dakdakol di pihhuna.'
42019025	Mu kanan nadan muttatyuy `Apu, dakol bo tuwaliy pihhuna ya tipe bot e idat ke hiya?'
42019026	Kanan nan apuday `Kalyok ke dakayu an hay tagun ipaptok nay wadan hiya ya mad-uman. Mu hay tagun adina ipaptok di wadan hiya takon di ittay ya mama-id hidiyen wadan hiya.
42019027	Hanada ken tatagun adida pinhod an ha-oy di pun-ap-apu da ya iali yu ta patayon yu didah hinangngab ku.'"
42019028	Inab-abig Jesus hituwe ot ipangpangulu nan umed Jerusalem.
42019029	Manatong dad Betpage ya Betania an wadada nah bilid an Oliba ya impamangulunay duwan disipulosna.
42019030	Kananan diday "Ekayun dih boble. Dumatong kayu keh di ya tibon yu on ka-ongalna an kabayu an ugge ni-an natakkayan. Ubadon yu ta iali yuh tu.
42019031	Deket waday kumalin kananay `Antipet pun-ubad yu?' Ya kanan yuy `Mahapul Apu taku.'"
42019032	Imme da nan duwan intud-ak Jesus ya makulug nan kinalina.
42019033	Handih pun-ubad day gakod nan kabayu ya kanan nan kon kabayuy "Antipet pun-ubad yu?"
42019034	Kanan day "Mahapul Apu taku."
42019035	In-eda nan kabayuh kad-an Jesus ot iap-ap day bulwati dah odog nan kabayu ot mitakkeh Jesus.
42019036	Handih mange da Jesus an nalpu da nah bilid an Oliba ya kinaan nadan tataguy oddan di bulwati da ot pun-iap-ap da nah kalatan dalanona hi pundayaw dan hiya.
42019037	Am-in nadan tatagu an miunuunud ke hiya ya maka-an-anla dan itukutukuk day pundayaw dan Apu Dios te nan tinibo dan inainat nan milagro.
42019038	Kanan day "Madayaw nan ap-apun intud-ak Apu Dios. In-ali nay linggop Apu Dios. Madayaw hi Apu Dios an katagtag-ayan."
42019039	Wadada nadan udum an Pharisee an kanan dan Jesus di "Apu, kaliyam hantudan niunud ke he-a ta umop-opya da."
42019040	Himmumang ot kananay "Kalyok ke dakayun deket umop-opya da ya hantudan batuy mangitkuk hi pundayaw dan Apu Dios."
42019041	Manatong da Jesus ad Jerusalem ot iang-ang nah di ya munluluwa te hay homok na hanadah bimmobleh di.
42019042	Kananay "Gulat na ke ot ahan ta nangulug kayun ha-oy an kalpuwan di linggop ya wada ot di linggop ke dakayu. Mu adi mo mabalin.
42019043	Mahmok kayu te ahi dumatong di algon ahi aladan di buhul yuy bobleyu ya likkubon dakayu ta adinadaman ekayu bumtik.
42019044	Ahida dadagon tun boble yun Jerusalem ya pumpate dakayu ya nadan imbabaleyu. Dadagon dan am-in, takon nadan binattun babaleyu ya ahida pumpai. Athituy ahi maat te ha-oy an intud-ak Apu Dios an mangibaliw ke dakayu ya uggeyak inabulut."
42019045	Hinumgop hi Jesus nah templo ot pun-ipalah-una nadan munggattang nah bohongna
42019046	ot kananay "Impitudok Apu Dios an kananay `Hay balek ya pundasalan.' Mu deyan impumbalin yuh punggattangan ta pangakawan yuh pihhun nadan umalin mundasal."
42019047	Ot nipalpun diye ya kabigabigat on hidin nah temploy puntuttuduwan Jesus. Hanadan ap-apun di padi, hanadan muntuttuduh Tugun Moses ya hanadan ap-apun di Judyu ya numanomnom dah aton dan mamaten hiya.
42019048	Mu maid di innun da te am-in da nan tatagu ya pakaddonglon day ituttuduna.
42020001	Ohan algo ya muntuttuduh Jesus hanadah tatagun naamung nah dolan nan templo. Hay intuttudu na ya mipanggep hi ongal an pamhod Apu Dios. Indani ya immalih kad-ana nadan ap-apun di padi, nadan muntuttuduh Tugun Moses ya nadan mangipangpangulun Judyu.
42020002	Ot kanan dan hiyay "Nganney lebbeng mun mangat am-in nah at-attom? Deket waday lebbeng mu, dahdiy nangidat?"
42020003	Hinumang na an kananay "Wada ni-an di ibagak ke dakayu.
42020004	Dahdiy nangitud-ak ke Juan an e mumbonyag, hi Apu Dios weno hay tagu?"
42020005	Kinalin Jesus hidiye ya munhuhummangan da an kanan day "Nganney ihumang taku? Deket kalyon takuy `Hi Apu Dios' ya ahina kalyon di `Ya tipet uggeyu kinulug hi Juan?'
42020006	Deket bot kalyon takuy `Hay tagu' ya bumnal da bo tudan tatagu te kulugon dan hi Juan ya profetas."
42020007	Ot kalyon da mon hiyay "Toan. Uggemi inila."
42020008	Ot kanan Jesus ke diday "Deket athina ya adik bo damdama kalyon ke dakayuy nangidat hi lebbeng ku."
42020009	Nuntuttudu boh Jesus hanadah tatagu an impainnab-abig na. Kananay "Waday ohan tagun nuntanom hi grapes hi laguntana. Impiabang na ot ahi umeh udum an boble ot mabayag hidi.
42020010	Handih nadatong nan grapes ya intud-ak nay ohan muttatyunan e mangalah dowana. Mu hanadan mun-abang ya binakdungan da nan muttatyu ot itud-ak da an maid di indat da.
42020011	Immitud-ak boh ohan muttatyuna, mu binanakdungan da bo ot pumba- inan da ot itud-ak da an maid boy indat da.
42020012	Intud-ak bon nan kon lutay mikatlun muttatyuna ya liniputan da ot iwele da.
42020013	Indani ya kanan nan kon lutay `Nganne nin moy atok? Agat tun impakappinhod kun imbabalek di itud-ak ku. Wadan lispituhon da.'
42020014	Mu tinibon nadan mun-abang nan imbabalen nan kon luta ya kanan day `Tuwe nan imbabalenan mamoltan tuh lutana. Agat patayon taku ta ditakuy mangibagi tuh boltanona.'
42020015	Dimpap da ot iedah bah-el nan lagunta ot patayon da." Ot kanan Jesus hanadah tataguy "Nganne nin moy aton nan kon luta hanadah mun-abang?
42020016	Kon adina e pumpate dida ta paabang nah udum nan laguntana?" Ya kanan nadan mundongdongngol di "Hana ot ahan ta adi maat."
42020017	Intokkol Jesus ke dida ot kananay "Nganne moy kibalinan nan nitudok an kananay `Nan batun binalon nadan mangapyah bale ya hidiye ot ahan di nahamad an ikapyah bale.'
42020018	Am-in nadan tatagun mun-oga kediyen batu ya ahi mungkagi-uy gunit da ya nadan kag-ahan diyen batu ya magmik da."
42020019	Hanadan muntuttuduh Tugun Moses ya hanadan ap-apun di padi ya inila dan diday nangipadngolan Jesus nah ab-abig na, kinali eda ot dopapon kediye, mu tumakut da hanadah tatagu.
42020020	Indai ya halipat-an da moh Jesus ot umitud-ak dah e mundongdongngol hi kihallaan di kalyona ta waday pangigadulan dah ipabahul dan hiya ta eda ipahumalya nah gobernador.
42020021	Hanadan nitud-ak ya kahimbagbaga-on da an kanan day "Apu, inilami an makulug am-in di kalyom ya ituttudum nan makulug an pangi-en Apu Dios. Adika mihapitan hi kalin di tatagu ya adim hangudon di kinatagun di dahdih diye.
42020022	Kalyom ke dakami, kon miabulut hi Tugun Moses di pumbayadan takun Judyu hi buwis nah ap-apud Roma?"
42020023	Mu inilan Jesus an manmannibo dah ipabahul dan hiya. Ot kananan diday
42020024	"Ipatibo yun ha-oy on kalang." Impatibo da ot kanan Jesus ke diday "Dahdiy kon anga ya kon ngadan hi wada tuh kalang?" Kanan day "Hi Cesar."
42020025	Ot kananay "Idat yun Cesar di lebbeng nan midat ke hiya ya idat yun Apu Dios di lebbeng nan midat ke hiya."
42020026	Maid di eda pangigadulan hi eda pampapan ke hiya te maid di dingngol dah nihallan kinalinah hinangngab nadan tatagu. Oha bo ya namodwong dah inhumang na ot na-ala mo ot op-opya da.
42020027	Wadada boy immalih Saducee hi kad-an Jesus an dadiye nan mangalin adi mamahuwan di nate.
42020028	Kanan dan hiyay "Apu, hay intudok Moses ya kananay deket nalahin di ohan lalaki ya nate an maid di imbabaleda nah inayana ya mahapul an bintanon di ohan tulang nan lalaki nan nabalun babai, ta deket mun-imbabale da ya mibilang an imbabalen nan nate.
42020029	Ot nganney innun tuwe? Wadaday pitun hintutulang an linalaki. Nalahin nan panguluwan ya nate, mu maid di imbabaleda.
42020030	Binoltan nan nikadwa ya nate, mu maid boy imbabaleda. Athidiy naat nah nikatlu. Numboboltanan dan am-in, mu nate dan maid di imbabale dan am-in. Indani ya nate mo nan babai.
42020033	Hantuh kamahuwan di nate, dahdi moy ahi kon inayan nah babai an deyan am-in da ya in-ine da?"
42020034	Kanan Jesus di "Hituh luta ya mun-iine day tatagu,
42020035	mu hanadan mamahuwan an midatan hi biyag an maid di poppog na ya adida mun-iine
42020036	ya adida mo mate te umat dah anghel ya diday imbabalen Apu Dios an mamahuwan.
42020037	Hay kamahuwan di nate ya makulug. Takon di hi Moses handih done ya inilanan makulug hidiye. Hay kitib-ana ya nan intudok na mipanggep hi nunhummanganan dan Apu Dios nah mundadalang an ka-ka-iw an hay kinalin Apu Dios ya hiyay Dios da Abraham, hi Isaac ya hi Jacob."
42020038	Kinali hituwey panginilaan taku an dadiyen aammod ya matagu da te hay mataguy mundayaw ke Apu Dios an bokon hay nate. Hi Apu Dios ya ibilang na an matagun am-in di mangulug takon nadan nate.
42020039	Hanada ke damdaman udum an muntuttuduh Tugun Moses ya kanan day "Apu, niptok kayah naen inhumang mu."
42020040	Waday oha mo on mun-ogon an mamagbagan hiya te bumain da.
42020041	Kanan bon Jesus ke diday "Hay nituttudu ya malpuh tanud David nan Kristo, mu tipet hi David ya kalyonay Apu nah Kristo?
42020042	Te hay kalyon David nah intudok nan liblu an Psalms ya kananay `Kanan Apu Dios nah Apuk di "He-ay umbun hi winawwan ku ta ingganay apputok am-in di buhul mu." '
42020044	Nomnomon yu ke, deket kanan David di hi Apunah Kristo, nganney innunan hi Kristo ya tanud David?"
42020045	Mundongdongngol nadan tatagu ya kanan Jesus hanadah disipulos nay
42020046	"Nomnomon yu tun kalyok ta adiyu iun-unud hanadah muntuttuduh Tugun Moses. Dida ya mumbulwati dah andukke ta imatunan di tatagu dida an mittulu da peman. Ya pinhod dan abun pitpitbal nah malkadu an kawad-an di dakol an tatagu. Ya pinhod da bon umbun hi ubunan di madayaw an tagu hi simbaan ya nah waday hamul.
42020047	Ya deke bot mundasal da ya dukkadukkayon dat hay panibon di tatagun dida ya kay makakullug an makaphod da yaden deman ot an diday munhaul hanadah nabalun binabai ta pun-ala day limmuda. Hidiyey gapunan nahalman di ahi pangastigun Apu Dios ke dida."
42021001	Ot mun-ang-ang-ang hi Jesus ya tinibona nadan kakadangyan an pun-ihaad day pihhuda nah pangiamungan hi pihhun idat di tataguh templo.
42021002	Immali on nakawwotwot an nabalun babai ya dudduwan hepeng di inha-ad na.
42021003	Kanan Jesus di "Nomnomon yu tun kalyok an hanan duwan hepeng an inha-ad nan babaiy nabalbalol mu nan inha-ad nadan kakadangyan.
42021004	Te nan inha-ad da ya hidiyey hinawwal da. Mu nan nawotwot an babai ya am-ammunah diyen pihhuna, mu inhanakul nan inha-ad."
42021005	Wada nadan udum an disipulos an nan kaphod nan temploy punhuhummanganan da, te maphod nadan nikapyan batu ya nadan udum an nun-idat di tatagun in-appit dan Apu Dios.
42021006	Dingngol Jesus ya kananay "Man-ut maphod tun tibtibbon yu, mu udum hi algo ya mapa-in am-in danae ta maid di ohan batun e munnanong hi niha-adana."
42021007	Ya kanan dan hiyay "Apu, kakon-anay ahi kaatan datuwen kinalim ya nganney ahimi pangimatunan?"
42021008	Ot ituttudun Jesus di mipanggep kediye. Kananay "Halipat-an yu ta adi kayu mahaul te dakol di ahi umalin kanan day didah Kristo ya ahi da bo kanan di nih-up di kapoppogan di luta, mu adiyu kaya kulugon.
42021009	Ya ahiyu donglon di gubat ya guluh kabobboble, mu adi kayu tumakut. Datuwey ahi ma-ma-at, mu bokon hidiyey kapoppogan di luta.
42021010	Am-in di kabobboble ya ahida munggugubat
42021011	ya waday nakakkal-ot an kolyog. Waday bitil ya dogo hi kabobboble, ya wadaday ahi maat an katatakut ya wadaday pangimatunan hi kabunyan an umipamodwong.
42021012	Mu hay mamangulun maat ta ahi danae ya ahi kayu munholholtap. Ahi dakayu dopapon ta humalyaon dakayu nadah ap-apun di simbaan di Judyu ta edakayu ikalabut. Ya hay udum ke dakayu ya humalyaon dakayuh gobernador ya nadan natag-en ap-apu te hay pangulug yun ha-on.
42021013	Kediyey ahiyu pangipainilaan hi mipanggep ke ha-on.
42021014	Mu adi kayu madanagan hi ahiyu ihumang
42021015	te ha-oy di ahi nangamung an mangipanomnom hi ihumang yu ta adida pakaapput ke dakayu.
42021016	Waday udum ke dakayu an ahi ipadpap di ammod yu, tutulang yu ya hay ibbayu ya ahida pipatey udum ke dakayu.
42021017	Ahi dakayu hihingngitan am-in hi tatagu gapuh pangulug yun ha-on.
42021018	Mu takon di athidi ya adinadaman ekayu miwalong te ipaptok dakayun Apu Dios.
42021019	Hanan mangippol hi punholholtapana ya adina iwalong di pangulug nan ha-oy ya mibaliw.
42021020	Deket tibon yu an linikkub di tindaluy Jerusalem, ya hidiyey ahi yu pangimatunan an nih-up moy kadadagan diyen boble.
42021021	Kediye ya hanadan tataguh kabobbobled Judea ya ahida bumtik hi bilid. Takon nadan tatagud Jerusalem ya ahida bumtik. Ya hanada ken tatagun nibata-an ya adida umeh di.
42021022	Te hantuh algon kadadagan nan boblen Jerusalem ya hidiyey ahi umannungan di kalin handidan profetas Apu Dios mipanggep hi pangastiguwana hanadah tatagun adi mangulug ke hiya.
42021023	Kediye ya mahmok da nadan binabain himmiga ya nadan waday golang na. Ahi nahalman di punholholtapan nadan tataguh di te hidiyey kastiguda.
42021024	Hanadan udum an tataguh di ya ahi patayon nadan bokon Judyu ya hanadan udum ya ibtik da didah udum an boble ta miwahit dah kabobboble tuh luta, ta hanadan bokon Judyuy mihannot ta diday mun-ap-apud Jerusalem ingganay madatngan di tiempon gintud Apu Dios an kapoppogan di pun-ap-apuwan da.
42021025	Wadaday ahiyu tibon hi kabunyan. Ahi malumman di algo, bulan, ya nadan bittuwon. Am-in di tataguh kabobboble tuh luta ya tumattakut da ya kumanol-o dah pangngolan da nah bungug di nakal-ot an dalluyun hi baybay.
42021026	Ahida mungkahalangob di tatagu hi takut da te hay ma-ma-at tuh luta ya ad kabunyan te maid di potok na.
42021027	Deket magibbuh tuwe ya hantuh ahik aliyan an Panguluwan di tagu ya ahiyak tibon nah kulabut an matiboy ongal an kandamak ya kidayawak.
42021028	Hantuh ahi kaatan datuwe ya adi kayu tumakut, mu mun-am-amlong kayu te nih-up moy kapoppogan di ligat yu."
42021029	Impainnab-abig Jesus an nuntuddu mipanggep hi ahina kibangngadan an kananay "Nomnomon yu ke nan kaiw an fig ya nadan udum an kaiw an deket mamuddal di tubuda ya nih-up di tialgo.
42021031	Ahi athidih pun-ap-apuwan Apu Dios an deket ma-ma-at am-in tun kinalik ya inilayu mo an nih-up di pun-ap-apuwan Apu Dios.
42021032	Nomnomon yuh tuwe! Am-in datuwen kinalik an ahi maat ya ahi akhupan di udum ke dakayu te adida ni-an mate yaden maat datuwe.
42021033	Ahi mama-id di kabunyan ya luta, mu hay kalik ya munnanong ta nangamung."
42021034	Ya kanan bon Jesus di "Halipat-an yu ta bokon hay hamul ya butobutong di nonomnomon yu ya bokon ya abu hay kahapulan yud uwanin katagu yuy ikakagu yu te hingkakattang ya umaliyak an munhumalyah tatagu tuh luta ya maakhupan kayu.
42021036	Hay maphod ya mundadaan kayu ta nangamung. Mundasal kayun Apu Dios ta baddangan dakayun mangippol ke dadiyen holholtapon yu ta madinol kayun ahi tumaddog hi hinangngab ku an Panguluwan di tagu."
42021037	Kabigabigat on nuntuttuduh Jesus nah templo ta dakol da hanadan tatagun humalaman an e mundongol hi ituttuduna. Mu deket nahilong on immen nah bilid an Oliba ta e mun-iyan hidi.
42022001	Mungkadatngan nan piyestan di Tinapay an ugge naha-adan hi yeast ya kediye boy piyestan di Nala-uwan di anghel Apu Dios.
42022002	Hanadan ap-apun di padi ya nadan muntuttuduh Tugun Moses ya ihuhummangan da hin nganney innun dan mangidalunun mampap ke Jesus ta pipate da. Man-u ke idalunu da ya tumakut da nadah tatagu.
42022003	Indani ya hi Judas Iskariote an oha hanadah himpulut duwan disipulos Jesus ya nihkop hi Satanas ke hiya
42022004	ot umeh kad-an dadiyen ap-apun di padi ya nadan ap-apun di tindalun mungguwalya nah templo ot e makihummangan mipanggep hi pangipadpapana ke Jesus.
42022005	Ya immamlong da ot kalyon day idatan dah pihhu.
42022006	Katobatobal hi Judas ot nipalpun diye ya hahalipat-anay pangipadpapanan Jesus an maid di manginila.
42022007	Nadatngan nan piyestan di Tinapay an ugge naha-adan hi yeast. Kediyen algoy panglongan da nah karnero an hamulon dah panginomnoman da nah Nala-uwan di anghel Apu Dios.
42022008	Ot itud-ak Jesus da Pedro ke Juan an kananay "Ume kayu ta eyu idadaan di panganan taku tuh piyesta."
42022009	Kanan day "Daanay emi pundadaanan?"
42022010	Kanan Jesus di "Ume kayuh di nah boble ta deket tibon yu nan tagun nun-agtuh buwod ya unudon yu nah balen hogpana
42022011	ta kanan yu nah kon baley `Kanan Apu takuy daanay panganan min nadah disipulos ku hantuh piyesta?'
42022012	Ot ituddu nan dakayu nan ongal an kuwaltu nah mikadwan gladu an dehdin am-in di mahapul taku. Hidiy eyu pangidadaanan hi kanon taku."
42022013	Ot umeda nan duwa ad Jerusalem ya makulug peman nan kinalin Jesus ot idadaan day kanon da kediyen piyesta.
42022014	Kediyen panganan da ya inumbun da Jesus ya nadan disipulosna.
42022015	Ya kanan Jesus di "Nabayag an pinhod kun abun makikan ke dakayu ketuwen piyesta ta ahiyak munholholtap.
42022016	Adiyak mo makikan ketuwen piyesta ingganay umannung am-in di pinhod Apu Dios nah pun-ap-apuwana."
42022017	Indani ya inalan Jesus nan basu an natalwan hi baya ot mumpasalamat ke Apu Dios ot kananay "Alan yu tun basu ta umimun kayun am-in.
42022018	Kalyok ke dakayu an mipalpud uwani ya adiyak mo uminum ketuwen baya ta inggana hantuh ahi kadatngan di pun-ap-apuwan Apu Dios tuh luta."
42022019	Inalana bo nan tinapay ot mumpasalamat ke Apu Dios. Pinani-ang na ot ikap-ong nan dida an kananay "Hituwey adol kun miappit hi kiphodan yu. Athituy aton yu ta panginomnoman yun ha-on."
42022020	Nagibbu dan nangan ya inalana bo nan basu ot kananay "Hituwen inumon yuy kipaannungan nan balun planun Apu Dios an kiphodan yu an boklaok hi katayak.
42022021	Ha-oy an Panguluwan di tagu ya mateyak tuwali te hidiyey ninomnom Apu Dios an maat, mu mahmok an abu nan tagun mangihdul ke ha-on an oha ke dakayun wadah tud uwani."
42022023	Kinalin Jesus hituwe ya waday ohan dida on munhin-aang-ang da ya munhimbabaggaan da hin dahdin diday ahi mangiat kediye.
42022024	Indani ya munhahannu nadan disipulos hin dahdin diday natagtag-ey saad na.
42022025	Ot kanan Jesus ke diday "Hay pangi-en nadan ap-apu ya diday mumbaal hi tatagu on kanan day makabbaddang da.
42022026	Mu adi umat hidin dakayu. Hanadan natag-en umat hi panguluwan ya adida ipatag-ey adol da, mu miingngo dah udidiyan. Athidi bo nah ap-apu an adina ipatag-ey adol na, mu miingngoh muttatyu.
42022027	Dahdiy natagtag-ey saad na? Hanan inumbun an idadaanan hi kanona weno nan mangidadaan. Man-u te makulug an hanan idadaanan hi kanonay natagtag-ey saad na, mu adi umat hidin ha-on te muttatyuwak ke dakayu takon di ha-oy di Apuyu.
42022028	Dakayu ya uggeyak inwalong takon handih nunholholtapak.
42022029	Kinali deyan kalyok an ahi dakayu pun-ap-apuwon umat ke ha-on an impun-ap-apuwak ke Ama.
42022030	Ahi kayu makikan ya makin-um ke ha-on hantuh ahik pun-ap-apuwan. Ya dakayu boy ahi pun-ap-apun nadan tanud di himpulut duwan imbabalen Israel."
42022031	Kimmalih Jesus ot kananay "Simon Pedro, donglom tun kalyok. Imbagan Satanas ke Apu Dios an punholholtapon dakayu ta iwalong yuy pangulug yun ha-on.
42022032	Mu idasalan dakayu, namam-a ke he-a Simon, ta adim iwalong di pangulug mun ha-on. Ahi kumapuy di pangulug mu, mu deket muntutuyu ka ya mahapul an baddangam nadan ibbam ta mihamad di pangulug da."
42022033	Mu kanan Pedro ke hiyay "Apu, adik iwalong di pangulug kun he-a. Takon di makikalabutak ke he-a weno makikateyak ke he-a ya makakullug an adik iwalong di pangulug ku."
42022034	Kanan Jesus di "Kalyok hituwen he-a Pedro, an mumpitlun ihaut mu an kanam di uggeyak inilan he-a ta ahi tumalan-uy manuk."
42022035	Kanan Jesus ke diday "Handih nangitud-akak ke dakayuh eyu pangipainilaan hi mipanggep ke ha-oy ya in-adik di pangitabinan yuh apatut yu ya hakbat yu ya in-adik di pumbalunan yuh pihhu, ot kon waday nungkudangan yuh mahapul yu?" Ya kanan day "Maid."
42022036	Ya kanan Jesus di "Mu ad uwani ya adi athidi. Dakayun waday pihhu na ya hakbat na ya mahapul an al-alan yu. Deket maid di otak yu ya umigattang kayuh bulwatiyu ta gumatang kayu.
42022037	Aton yu te umannung nan nitudok mipanggep ke ha-on an kananay `Ahida id-um hanadah nabahulan.'"
42022038	Handih nangalyana ke dida an mahapul day otak ya kanan dan hiyay "Apu, dehtu moy duwan otak." Ot kananay "Damanah nae."
42022039	Limmah-un hi Jesus ot ume nah bilid an Oliba an oggana tuwali pangayan ya niunud nadan disipulosna.
42022040	Dimmatong dah di ya kananan diday "Mundasal kayu ta adi kayu mahaul an munliwat."
42022041	Kinalinah tuwe ot ume-elen e mundasal. Kananan Apu Dios di
42022042	"Ama, daan mo ahan ta adi maat hidiyen ek punholholtapan. Mu nangamung ka, hay pinhod muy maunud bokon hay pinhod ku."
42022043	Indani ya waday anghel Apu Dios an numpatibon nalpuh langit an mangipal-ot ke hiya.
42022044	Hi Jesus ya kumanol-o, ta hidiye nan namahig di lingot na an kay dala an muntottod, mu taganay dasal.
42022045	Indani ya timmaddog ot umeh kad-an nadan disipulosna ya nakahhuyop da te naatu da ya u-umyungan da gapuh maat ke Jesus.
42022046	Kanan Jesus ke diday "Tipe bot nahuyop kayu? Bumangun kayu ta mundasal kayu ta adi kayu mahaul an munliwat."
42022047	Pungkali nah tuwe ya immali day dakol an ingkuyug Judas an oha hanadah himpulut duwan disipulosna. Immeh Judas ot ena awalon hi Jesus.
42022048	Ot kanan Jesus di "Judas, kon inawalak ta ihdulak hi katayak an Panguluwan di tagu?"
42022049	Handih tinibon nadan disipulos hidiyen ma-ma-at ya kanan day "Apu, pinhod mu an pumpalang mi dida?"
42022050	Ot nan ohan dida ya inuknut nay otak na ot palangonay wawwan an ingan nan muttatyun nan natag-en padi.
42022051	Mu kanan Jesus di "Ammuna." Ot ipabangngad nay ingan nan muttatyu ot mapoy-an.
42022052	Kanan Jesus hanadah ap-apun di padi ya hanadah ap-apun di guwalyan nan templo ya hanadah mangipangpangulun Judyuy "Tipet kah-in di ekayu mun-odon hi otak ya bakdung an mampap ke ha-on? Kon nakabahhulanak?
42022053	Tipet kabigabigat an wadaak nah templon muntuttudu ya uggeyak dimpap? Mu ad uwaniy pangiatan yu nah pinhod Satanas."
42022054	Kediyen dimpap dah Jesus ot iedah balen nan natag-en padi ya niunud hi Pedro, mu ugge nih-up.
42022055	Tinibona an nun-apuy da nah dola ot makianidu.
42022056	Indai ya totokkolon nan ohan babain muttatyuh Pedro ot kananay "Hituwe ot di ohan ibban Jesus."
42022057	Mu inhaut Pedro an kananay "Bokonak! Uggek inilah diyen tagu."
42022058	Inda-dai bo ya waday ohan tagun nanibon hiya ot kananay "He-a ot di ohan ibban Jesus!" Mu kanana boy "Bokonak."
42022059	Nada-dai ya wada boy immalih ohan tagu ya kanana bo damdamay "Takon ahan ot hituwey ohan ibban Jesus te iGalilee."
42022060	Mu athidi bon kananay "Toan, uggek pe inilah naen pungkalim." Pungkalinah tuwe ya timmalan-uy manuk.
42022061	Nunwingih Apu Jesus ot iang-ang nan Pedro ya ninomnom Pedro nan kinalina an kananay "Mumpitluy ahim pangalyan an kanam di uggeyak inila ta ahi tumalan-uy manuk."
42022062	Ot lumah-un hi Pedro ot mungkoga te hay tutuyu nah nangihautana ke Jesus.
42022063	Hanadan mungguwalyan hiya ya tinaltalanggaan da on nun-inhohoplatan da.
42022064	Hinaniyan day matanah luput ot punhindadaw-eyan da on kanan day "Dahdi tuwaliy nundaw-en he-a?"
42022065	Ya pinanadngolan da.
42022066	Biggabiggat nah nabiggatana ya naamung dan am-in nadan mangipangpangulun Judyu, nadan ap-apun di padi, ya nadan muntuttuduh Tugun Moses ot iedah Jesus ke dida. Ot kanan dan hiyay
42022067	"Humangom tun ibagami. An he-ah Kristo an mangipaptok am-in hi tagu?" Kanana ke diday "Takon di kanak di om, ya adiyu damdama kulugon.
42022068	Ya hin waday ibagak ke dakayu ya adiyu humangon.
42022069	Mu mipalpud uwani ya ha-oy an Panguluwan di tagu ya umbunak hi winawwan Apu Dios an makandama."
42022070	Am-in nadan tatagun wadah di ya kanan dan hiyay "Ot he-a mo nan Imbabalen Apu Dios?" Hinumang na didan kananay "Om, makulug hinaen kinaliyu."
42022071	Ya kanan nadan ap-apuy "Deyan dingngol takun am-in hinaen kinalina, kon kah-in pay di waday udum an muntistigu?"
42023001	Ot tumaddog dan am-in nan munhumalya ot iedah Jesus hi kad-an Pilatu an gobernador ot kanan day
42023002	"Hituwen tagu ya itanuttuduna hanadah ibbamin Judyuy pangahingan dah linteg di gubilnu. Iadi nay pumbayadan hi buwis nah gubilnun di Roma. Ya kanana boy hiyay Kristo an pinilin Apu Dios an mumpatul."
42023003	Ot kanan Pilatu ke Jesus di "Kon he-ay patul di Judyu?" Hinumang na an kananay "Deya ot bon hinaey kanam."
42023004	Kanan Pilatu hanadah ap-apun di padi ya hanadah udum an naamung di "Maid di mahamak kuh bahul tuwen tagu."
42023005	Mu ipapilit dan kanan day "Huhhumlun hanan ena intanuttudu hi pun-aawwitan am-in di tatagud Galilee ta deyan dimmatong hitud Judea."
42023006	Handih dingngol Pilatuh tuwe ya minahmahana hin nalpuh Jesus ad Galilee.
42023007	Handi ininnilan Pilatu an iGalileeh Jesus ya impaenah kad-an Herod an ap-apud Galilee ta hiyay munhumalyan Jesus te kediye ya nipaddin wadah Herod ad Jerusalem.
42023008	Immamlong hi Herod hi nanib-anan Jesus te nabayag an pinhod nan tibon. Dakol di dingngol nan inainat nah milagro ta pinhod na ot an tibon di udum an milagron atona, mu maid.
42023009	Dakol di minahmahan Herod ke hiya, mu adi humumang.
42023010	Ot hanadan ap-apun di padi ya nadan muntuttuduh Tugun Moses an muntattaddog hidi ya namahig an pun-itkuk da nan kanan dan bahul na.
42023011	Hi Herod damdama ya nadan tindaluna ya tinaltalanggaan da ya nunpadngolan da. Ot ipabulwati dan hiya nan bulwatin di patul ot pabangngadon dah kad-an Pilatu.
42023012	Nipalpun diye ya nunggayyum uppe da Herod ke Pilatu yaden mumbuhul da handi.
42023013	Impaayag Pilatu nadan ap-apun di padi, ya nadan ap-apun di Judyu ya nadan udum an tatagu ot
42023014	kananan diday "Kanan yuy ituttudun tuwen taguy pangahingan yuh linteg, mu dingngol kuy kalinah nunhumalyaak ke hiya ya maid di ena numbahulan ke danaen eyu ipabahul ke hiya.
42023015	Takon hi Herod an nunhumalyan hiya ya kananay maid peman di bahul tuwen tagu ot pabangngadonah tu. Ta nganne moy gapunah e pamatayan ke hiya?
42023016	Hay ke ot pe kanak ya ipahoplat ku ya ahik impae."
42023017	[Katootoon on mahapul an waday ohan ipaen Pilatuh balud hin nadatngan nan kanan dan Piyestan di Nala-uwan di Anghel Apu Dios.]
42023018	Mu am-in da nan tatagu ya muntukuk da an kanan day "Patayon yuh naen tagu ta hi Barabbas di ipae yu."
42023019	Hi Barabbas an nibalud ya hiyay oha hanadah nakigulu ad Jerusalem ya pimmate.
42023020	Impatnan bon Pilatu an kumali hanadah tatagu ta hi Jesus ot di mipae,
42023021	mu tagan day tukuk an kanan day "Ipatak hi krus! Ipatak hi krus!"
42023022	Impitlun Pilatu an kimmali hanadah tatagu an kananay "Tipe-? Kon nganney bahul tuwen tagu? Maid di gapunah e pamatayan ke hiya. Kinali abunay ipahoplat ku ta ahik ipae."
42023023	Mu namam-a ot ya abun pun-itkuk dan mipatak hi krus. Nahalman nadan tatagu
42023024	ot iunnud mon Pilatu nah pinhod dan maat.
42023025	Hi Barabbas moy impaena yaden nabahulan te nakigulu ya pimmate ot hi Jesus moy ipipate na te hidiyey pinhod nadan tatagu.
42023026	Pun-ie dah Jesus nah eda pangipatakan ke hiya ya dinamu dah Simon an iCyrene an manganamut. Impapilit nadan tindalun ipipah-on ke hiya nan krus an pinah-on Jesus ot pah-onona ot mituntun-ud ke hiya.
42023027	Kediyen pun-ie dah Jesus ya dakkodakkol day tatagun miun-unnud ke hiya ya wadada nadan binabain kumogakoga te nan eda pamatayan ke hiya.
42023028	Inliggun Jesus ke dida ot kananay "Dakayun binabain iJerusalem ya bokon ha-oy di kog-an yu, mu hay adol yu ya nadan imbabaleyu
42023029	te ahi madatngan nan algon nahalman di ahiyu punholholtapan, ta hidiye nan wadaday tatagun ahida kanan di `Kudukdul hanadah binabain maid di imbabaledan painuman da.'
42023030	Ya ahida bo kanan hanadah bilid di `Magde kayu ta matab-unan kami.'
42023031	Te kediyen tiempo ya nahalman di holholtapon di tatagu. Tibon yun ha-oy an maid di bahul ku yaden athituy aton dan ha-on an punholholtaponak, ot namam-a moy ahida aton hanadah tatagun waday bahul da."
42023032	Wadada damdamay duwan balud an in-eda ta eda pakipate.
42023033	Dimmatong da nah nangadanan hi gunit di ulu ot ipatak dah Jesus nah krus. Takon nadan duwan balud ya impatak da damdama dida. Hanan oha ya wadah winawwan Jesus ya na bon oha ya wadah iniggid na.
42023034	Kanan Jesus di "Ama, pakomaam di liwat nadan mangipipaten ha-on te uggeda inilay at-atton da." Hanadan tindalu ya imbubunut da ten nganney alan di hin-oh-an dida nah bulwatin Jesus.
42023035	Hanadan tatagu ya dehdi dan mun-ang-ang-ang yaden hanada ken ap-apuda ya taltalanggaan da an kanan day "Binaddanganay udum ot tumagu da ya agat tibon taku hin baddanganay adol na ta kitib-anan hiyay pinilin Apu Dios an Kristo an mangipaptok hi tagu."
42023036	Takon nadan tindalu ya taltalanggaan da damdama ot idatan dah pimmakin baya
42023037	ot kanan dan hiyay "Deket he-ay patul di Judyu ya baddangam di adol mu ta adika mate."
42023038	Kanan dah di te nan nitudok hi tap-on di uluna ya kananay "Hituwey Patul di Judyu."
42023039	Takon damdama nan ohan nipatak ya taltalanggaanah Jesus an kananay "Kon bokon he-a nan pinilin Apu Dios an mangipaptok hi tagu? Daan bot baddangam di adol mu ya dakami?"
42023040	Mu kanan nan ohan nipatak di "Antipet iathinam di kalim ke hiya? Kon adika tumakut ke Apu Dios yaden inilam an mate ka?
42023041	Dita ke ya mate ta te hidiyey kastigu tah numbahulan ta, mu hiya ke ya maid gapunay pamatayan dan hiya te maid di bahul na."
42023042	Ot kananan Jesus di "Apu Jesus, ahiyak ahan nomnomon hantuh ahim pumpatulan."
42023043	Ya kanan Jesus ke hiyay "O, takon ad uwani ya maki-e kan ha-on nah kawad-an di linggop ya an-anla."
42023044	Indanit maal-algo ya himmilong am-in di boble hi tulun olas
42023045	an nama-id di potang. Hanan kultina nah templo ya nahathat ot magodwa.
42023046	Indani ya tinumkuk hi Jesus an kananay "Ama, nangamung ka hi linnawak. Kinali nah tuwe ot mate.
42023047	Hanan ap-apun di tindalu ya tinibonan am-in nan na-na-at ot dayawonah Apu Dios an kananay "Makulug peman tuwalin maid di bahul tuwen tagu."
42023048	Hanada ke damdaman tatagun nanibon diyen naat ya u-umyungan da nuppen mumpanganamut.
42023049	Am-in da nan nun-ib-ibban Jesus takon nadan binabain niunuunud ke hiya an nalpudad Galilee ya nibata-an dan mun-ang-ang-ang nah ma-ma- at.
42023050	Indai ya wada on ohan Judyu an hi Jose di ngadana an iArimatea. Hiya ya madayaw te maphod di pangi-ena, kinali takon di hiyay oha hanadah ap-apun di Judyu ya ad-adiyonah diyen eda inat ke Jesus. Hiyay oha hanadah munho-ho-od hi datngan di pun-ap-apuwan Apu Dios.
42023052	Handih nateh Jesus ya immeh kad-an Pilatu ot ena ibagay adol Jesus.
42023053	In-abulut Pilatu ot ena lokahon ot libbutanah luput ot ena ilubuk nah gungat hi batu an maid ni-an di nilubuk hidi.
42023054	Ginalaanan e inlubuk te kediyey kilappuwan di ngilinon dan algo.
42023055	Hanadan binabain niunud ke Jesus an iGalilee ya naki-e dan Jose ot tibon da nan lubuk ya hay inat nan nangilubuk.
42023056	Handih immanamut da ya indadaan day lana ya nadan udum an mihaad hi adol di nate. Mu kabigatanan diye ya Sabadun tungo ot mun-iyatu da an miunnud nah Tugun Moses.
42024001	Mungkabigat kediyen Linggu ya himmalaman da nan binabain immen nah gungat an in-eda nan indadaan dan mihaad hi adol di nate.
42024002	Dimmatong da nah gungat ya tinibo dan nakaan nan batun nitangob
42024003	ot humgop da, mu maid nan adol Apu Jesus.
42024004	Numanomnom da hin nganney naat nah adol na ya kal-inadi ya waday duwan anghel an timmaddog nah paldang da an humihhiliy bulwatida.
42024005	Timmattakut da ot iyuyuung da, mu kanan nadan anghel ke diday "Tipet hituy eyu panamakan nah matagu?
42024006	Maid hitu te timmagu. Kon adiyu manomnom an hituwe din kinalinan dakayu handih kawada nad Galilee?
42024007	Kananay, `Nan Panguluwan di tagu ya ahi alan di gaga-ihon tatagu ta ipatak dah krus ta mate, mu hi mikatlun algo ya mamahuwan.'"
42024008	Ya ninomnom dah diyen kinalina.
42024009	Ot taynan da nan gungat ot ume dah kad-an nadan himpulut ohan disipulos ya nadan udum an mangulug ot ipainila dan dida an maid nan adol Jesus nah gungat.
42024010	Dadiyen binabai ya da Maria Magdalena, hi Juana, hi Maria an hi inan James ya nadan udum.
42024011	Mu adi kulugon nadan disipulos te pangali da on adi makulug.
42024012	Mu hi ke Pedro ya bintik nan immeh di nah nilubukan Jesus. Ot idung-o na ya hiya peman an abuna nan libbut di adol Jesus an tinibo na, mu maid nan adol na. Ot handih mungkibangngad ya numanomnom.
42024013	Kediye bo damdaman algo ya hanadan duwan niun-unud ke Jesus ya mange dad Emaus an himpulut duway kilometroy kadawwinad Jerusalem.
42024014	Mangmangnge da yaden ihumhummangan da nan na-na-at.
42024015	Ya kal-inadi ya inakhupan Jesus dida ot maki-ki-en dida.
42024016	Tinibo da, mu ugge ni-an numpaimatun ke dida.
42024017	Kanan Jesus ke diday "Kon nganneh diyen ihumhummangan yu yaden mangmangnge kayu?" Immohnong da ya matiboh angada an u-umyungan da.
42024018	Nan oha an hi Cleophus ya kananay "Dahdi ka? Ya- oha ka nin an iJerusalem an ugge nanginilah na-na-at hantuh nala-un kaatnay algo an hiyah tuwe nan ihumhummangan mi."
42024019	Kananan diday "Nganney naat?" Kanan day "Nan naat ke Jesus an iNasaret. Hidiye ya profetas Apu Dios ya tobalon min ongal di kandamanan mangat hi milagro. Ya nalaing hi am-in takon nah puntuttuduna. Maid di udum hi umat ke hiya hi hinangngab Apu Dios ya hi tagu.
42024020	Mu hanada boppon aap-apun di padi ya nadan ap-apu taku ya eda impadpap ot iedah kad-an Pilatu ta mahumalya ot ahida pipatak hi krus ot mate,
42024021	yaden pangali mi on hiyay mangibaliw ke ditakun Judyu ta bokon mo hanadan tatagud Roma di pun-ap-apu taku. Ot deyan ad uwaniy mikatlun algoh natayana.
42024022	Mu dih biggatna ya himmalaman da nan udum an ibbamin binabaih di nah nilubukana ya maid kanu nan adol na ot mibangngad dan kanan day tinibo da on duwan anghel an kanan da kanuy namahuwan hi Jesus, kinali namodwong kami.
42024024	Ta hanada ke bo damdaman udum an ibbami ya imme da ot tibon da ya makulug peman nan kinalin nadan binabai, mu ugge dah tiniboh Jesus."
42024025	Kanan Jesus ke diday "Tipe anhan ta makakuddang di nomnom yu! Tipet nakalligat di pangulugan yuh kinalin handidan profetas mipanggep ke Kristo?
42024026	Kon ugge tuwali nitudok an kananay `Hi Kristo an pinilin Apu Dios an mangipaptok hi tagu ya mahapul an mate ta ahi mun-ap-apu.'"
42024027	Ot ipainilana bon diday kibalinan am-in nan nitudok mipanggep ke hiya, impalpuna nah nitudok an Tugun Moses ya nan intudok handidan profetas.
42024028	Loktat ya tuwen dumatong da nah boblen pangayan da ya e ot madaggah Jesus,
42024029	mu kalyon dan hiyay "Mun-iyan takuh tu te mahilngan kah dalan." Ot tobalon Jesus.
42024030	Handih eda mangan ya inalana nan tinapay ot mundasal ke Apu Dios ot pani-angona nan tinapay ot idatana didan duwa.
42024031	Kediyen in-athidina ya kay nadiyat di mata da ot imatunan da an hiya, mu pinghanadi ya nama-id.
42024032	Nuntinnokkolan da nan duwa ya waday oha on kananay "Kinali tuwali ahan athidin makakkaphod di punggibok ku handih makihumhummangan ke dita nah dalan ya nah pangituttuduwana nah intudok handidan profetas."
42024033	Pinghanadi ya inumga da ot mibabangngad dad Jerusalem ya wadada nan himpulut ohan disipulos ya nadan udum an mangulug an naamung da ya
42024034	hay namahuwan Jesus di anab-abigon da an kanan day "Makulug an namahuwan hi Apu taku te numpatibon Pedro."
42024035	Ot kalkalyon mo damdaman nadan duway nangakhupan Jesus ke didan nah dalan ya hay nuppe nangimatunan dan hiya ya hay namani-angana nah tinapay handi eda mangan.
42024036	Hituwey kalkalyon da ya numpatibo ot boh Jesus an timmaddog hi kad-an da an kananan diday "Malinggop kayu kaya."
42024037	Ya kimmaynit da ya timmattakut da te kanan da pe on bokon hiya.
42024038	Kananan diday "Antipet tumattakut kayu? Kon adi kayu mangulug an ha-on?
42024039	Tibon yu tun liput hi taklek ya hukik handih nipatakak. Makulug an ha-on. Makayu ta dapaonak ta pangulugan yun bokonak banig te nan bokon tagu ya maid di adolna, mu tibon yun ha-on ke ya waday adol ku."
42024040	Pungkali nah tuwe ya pun-ipatibo nay taklena ya hukinan dida.
42024041	Man-ut imma-anla da, mu munhalinduwa da te nanongnan adida kulugon. Ta hidiye mo nan kanana bon diday "An waday makan?"
42024042	Ya wada udot on dolog ot idat da ot mangan.
42024044	Ot kanan bon Jesus di "Immannung din kinalik handih kawada takun am-in an kanak di `Mahapul an maat am-in nan nitudok mipanggep ke ha-on nah Tugun Moses ya nah Psalms an intudok handidan profetas Apu Dios.'"
42024045	Kinali nah tuwe ot ahina pat-alan di nomnom dan manginilah kibalinan nan nitudok an kalin Apu Dios.
42024046	Kananan diday "Nitudok tuwali an hi Kristo ya ahi munholholtap ya mate, mu mamahuwan hi mikatlun algo.
42024047	Hay natayak di gapunan pakomaan Apu Dios di liwat di tagu hin muntutuyu da. Hituwey mahapul an mituttuduh kabobboble mipalpud Jerusalem."
42024048	Kanan bon Jesus di "Dakayuy intud-ak kun muntuttudu te dakayuy naniboh immannungan nan nitudok an kalin Apu Dios mipanggep ke ha-on.
42024049	Mu mahapul an mihaad kayu ni-an ketuwen boble ta had-on yu nan ahik itud-ak an Espiritun Apu Dios an mamaddang ke dakayu te hituwe tuwali din kinalin Ama."
42024050	Indai ya impanguluna dida ot ume dad Betania. Handih dimmatong dah di ya intagge nay taklena ta idasalana dida.
42024051	Indasalana dida hi kipaphodan da ot ipayunan tumalakdang hi langit.
42024052	Am-in da ya dinaydayaw dah Jesus ya maka-an-anla dan nibangngad ad Jerusalem.
42024053	Ot nipalpun diye ya umeume da nah templo an mundaydayaw ke Apu Dios.
43001001	Handih maid ni-an am-in hantudan wadad uwani ya wada tuwali nan Kali an mangipainilan Apu Dios. Hiya ya wada ke Apu Dios te Dios tuwali.
43001002	Wada tuwali ke Apu Dios ot ahi mawadan am-in tun wadad uwani.
43001003	Ot gapu ke hiya ya naltun am-in ya maid di oha an uggena lintu.
43001004	Hiyay nalpuwan di biyag ya hiyay dilag an mamat-al hi nomnom di tagu ta maawatan day pangi-en Apu Dios.
43001005	Hiyay mamat-al hi tapol an punnomnom taku. Ya hiya ya adinadaman mama-id, mu munnananong ta nangamung.
43001006	Wada nan tagun hi Juan di ngadana an pinilin Apu Dios an mangipainila mipanggep kediyen dilag ta kal-ina ot ya kulugon am-in di tagu.
43001008	Bokon hi Juan hidiyen dilag, mu immali ya abun mangipainila kediyen kanan dan dilag.
43001009	Hidiyen dilag ya immali tuh luta te hiya ya abuy mamat-al hi nomnom di tagu.
43001010	Hiyay gapunah naltuwan am-in tun wadah luta, mu handih immali ya ugge inimatunan di tatagu.
43001011	Immali ot makiha-ad hi tataguna, mu dakol ke diday ugge nangabulut ke hiya.
43001012	Wadaday nangabulut ke hiya ot diday indatanah kalebbengan an mibilang an imbabalen Apu Dios te hay nangulugan dan hiya.
43001013	Hidiyen nibilangan dan imbabalen Apu Dios ya adi umat hi pangibilang di taguh imbabalenan mitungo, te hay nibilangan da ya gapuh kandaman Apu Dios, ta hidiye nan hiya moy Ama da.
43001014	Hidiyen Kali an mangipainilan Apu Dios ya numbalin hi tagu ot makiha-ad ni-an ke ditaku tuh luta. Tinibotibo mi ot inilaon mi an hiya nan binugtung an Imbabalen Apu Dios an kitib-an di dayaw Amana te ongal ya nana-ud di hayudut nan ditakun tatagu ya makulug am-in di kalyona.
43001015	Hiyay impainilan Juan an kananay "Hiyah tuwe nan madayaw an tagun kinalik ke dakayun ahi umali an natag-en abu mu ha-on te hiya ya wada tuwali ot ahiyak mawada."
43001016	Gapuh ongal an hayudut nan ditakun tatagu ya dakkodakkol di kiphodan an dawaton taku.
43001017	Hanan Tugun Apu Dios ya hi Moses di nangipainila, mu nan ongal an hayudut Apu Dios ya nan makulug an mipanggep ke hiya ya hi Jesu Kristoy nangipainila.
43001018	Maid di tagun nanibon Apu Dios, te abunah diyen binugtung an Imbabalena an wada ta nangamung ke hiya. Ot hiyay nangipainila ke Apu Dios.
43001019	Hanadan ap-apun di Judyu an Pharisee ad Jerusalem ya intud-ak da nadan padi ya nadan bumadbaddang ke didah simbaan hi kad-an Juan ta eda mahmahan hin dahdi hiya.
43001020	Ya makulug di inhumang Juan an kananay "Bokon ha-oy hi Kristo an tinuddun Apu Dios an mangipaptok hi taguna."
43001021	Kanan dan hiyay "Kon he-a moh Elijah an timmagu?" Kanan Juan di "Bokonak." Ot kanan da boy "Kon he-a mo nan kanan Apu Dios an ahi umalin profetas?" Kanan bon Juan di "Bokonak."
43001022	Indai ya kanan dan hiyay "Ot dahdi ka mo? Mahapul an humangom ta waday kalyon min mipanggep ke he-a hanadah nangitud-ak ke dakami. Nganney kalyom mipanggep hi adol mu?"
43001023	Kanan Juan di "Ha-oy nan inabig din hi Isaiah an profetas handih done an kananay `Wada nan tagun ahi muntuttudu nah adi maboblayan an kananay "Iphod yuy dalanon Apu taku." '"
43001024	Indani ya kanan bon nadan intud-ak di Phariseey "Deket bokon he-ah Kristo weno hi Elijah ya bokon he-a nan profetas Apu Dios an umali, antipet bonyagam di tatagu?"
43001026	Ya hinumang Juan an kananay "Om, mumbonyagak hi tatagu, mu danum ya abuy pamonyag ku. Mu waday ohah tuh kad-an takud uwani an uggeyu inila.
43001027	Hiya nan kanak an ahi umalin mihannot ke ha-on. Hiya ya natagtag-e mu ha-on, ta takon di hay mangubad hi gakod di apatut na ya nakababbaak an mangat kediye."
43001028	Hituwey naat ad Betania an dommang nan wangwang an Jordan an numbonyagan Juan hi tatagu.
43001029	Handih nabiggatana ya tinibon Juan hi Jesus an mangalih kad-ana ot kanana nadah tataguy "Deyan mangali nan intud-ak Apu Dios an mamakomah liwat di tagu. Hiya nan kanan dan karneron miappit ke Apu Dios ta mapakomaan di liwat di tagu.
43001030	Hituwe nan kanak an umalin mihannot ke ha-on an natagtag-e mu ha-on te wada tuwali ot ahiyak mawada.
43001031	Ha-oy ya uggek ni-an inila, yaden hiyay gapunan pumbonyagak di tatagun Israel ta inilaon da hiya."
43001032	Hituwey kanan Juan hi nanginilaana ke Jesus: "Tinibok nan Espiritun Apu Dios an kay palomay ang-angna an nalpuh langit ot umpan hiya ya inilak mon hiyah Kristo.
43001033	Te handih nangitud-akan Apu Dios ke ha-on an e mamonyag hi tataguh danum ya kananay `Nan opaan di Espirituk an kay palomay ang-angna ya hidiyeh Kristo. Hiyay mangibonyag hi Espirituk hi tatagu.'
43001034	Tinibok am-in datuwen naat, kinali ihadak ku an hiya ya Imbabalen Apu Dios."
43001035	Nabigat bon diyen muntattaddog da Juan ya nadan duwan ibbana ya mungkala-uh Jesus ot kanan Juan ke diday "Hiyah tuwe nan kanan dan karneron miappit ke Apu Dios."
43001037	Dingngol dah diyen kinalin Juan ya pinghanadi ya niunud dan Jesus.
43001038	Nunwingih Jesus ya tinibo nan mituntun-ud dan hiya ot kananan diday "Nganney pinhod yu?" Ya kanan dan hiyay "Apu, daanay kiha-ha-adam?"
43001039	Ya kananan diday "Makayu ta eyu tibon." Naki-e da ot makihumhummangan dan Jesus nipalpuh himbatangan ingganay mahilong.
43001040	Hay ngadan nan oha an nangngol hi kinalin Juan ot miunud ke Jesus ya hi Andres an tulang Simon Pedro.
43001041	Hay namangulun inat Andres ya ena tiniboh tulang nan hi Simon ot kananan hiyay "Tinibo mih Kriston tinuddun Apu Dios an mangipaptok hi tagu."
43001042	Ot ikuyug Andres hi Simon hi kad-an Jesus ya kanan Jesus ke hiyay "He-ah Simon an imbabalen Juan, mu ad uwani ya hannotak di ngadan mu ta he-a moh Pedro." Hay kibalinan tuwen ngadan ya Batu.
43001043	Nabigat kediye ya ninomnom Jesus an umed Galilee. Tinibo nah Felipe ot kananan hiyay "Mikuyug kan ha-on."
43001044	Hi Felipe an iBetsaida ya kaboblayana da Andres ke Pedro.
43001045	E tinibon Felipeh Nataniel ot kananan hiyay "Tinibo mi nan kanan dan Kristo an intudok Moses ya handidan profetas Apu Dios. Hay ngadana ya hi Jesus an iNasaret an imbabalen Joseph."
43001046	Mu kanan Nataniel di "Kon waday maphod hi iNasaret? Man nan kanan dan Kristo ya makaphod an tagu." Ya kanan Felipe ke hiyay "Makat em tibon."
43001047	Inang-ang Jesus an mangali da Nataniel ot kananay "Hituwey makulug an tanud Israel an maandong di pangi-ena."
43001048	Ya kanan Nataniel di "Antipet inilaak ke he-a?" Kanan Jesus di "Man tinibo daka tuwali handih punhidhidummam nah puun di kaiw an fig ot ahi daka e awiton ke Felipe."
43001049	Ot kanan Nataniel ke hiyay "Apu, makulug an he-ay Imbabalen Apu Dios! He-ay makulug an Ap-apun di tanud Israel!"
43001050	Kanan Jesus ke hiyay "Wadan kinulugak te kanak di tinibo daka nah puun di kaiw. Mu waday udum hi ahim kamodwongan mu hituwe."
43001051	Kanan bon Jesus di, "Donglonak ke dakayu te makulug an ahiyu tibon an mabukatan di kabunyan ya wadaday anghel Apu Dios an mumbinangngadan an umalih kad-ak an Panguluwan di tagu."
43002001	Nala-uy duway algo ya waday kasal ad Kana hidid Galilee ya wadah dih inan Jesus.
43002002	Impakiayag da damdamah Jesus ya hanadan disipulosna.
43002003	Indani ya nap-u nan baya ot kanan inan Jesus ke hiyay "Maid moy baya."
43002004	Ya kanan Jesus ke inanay "Ina, nangamungak, adika madanagan te inilak di atok, mu ugge ni-an nadatngan di tiempon pangipatib-ak hi kandaman Apu Dios."
43002005	Mu takon di athidi ya immeh inana ot kanana hanadah muttatyun mumpaptok di "Un-unudon yuy kalyon Jesus ke dakayu."
43002006	Wada nan onom an angang an kiha-adan di danum an pun-ulahan di tatagu te hay ohan pangi-en di Judyu ya kah-in di mun-ula da. Hay mihuduh ohan angang ya umeh tuluy pulun galon.
43002007	Kanan Jesus hanadah muttatyuy "Punuwon yuh danum nadan angang." Ot un-unudon da.
43002008	Kanan bon Jesus ke diday "Itaug yu ya unnaon yu nan mumpaptok tuh kasal." Ot eda itaugan.
43002009	Tinamtaman nan mumpaptok nah kasal nan danum an numbalin hi baya, mu uggena inilay nalpuwana. Abuna hanadan muttatyun nanginila. Impaayag nan mumpaptok hanah kasal nan lalakin mungkasal
43002010	ot kananay "Hay inilak hi pangi-e taku ya unnaon taku nan makakkaphod an bayan ipainum ta deket nap-u ya ahi intun-ud di lagat ten wada. Mu antipet dakayu ke ya dehtuy eyu intaluh makakkaphod ta eyu pangudidiyon an itaug?"
43002011	Hidiyen inat Jesus ad Kana hidid Galileey namangulun milagron nangipatib-anah kandamana. Ta hanadan disipulosna ya namammam-an nangulug dan hiya.
43002012	Indani ya immeh Jesus ad Kapernaum an naki-eh inana ya hanadan tutulang na ya hanadan disipulosna ot miha-ad dah dih kaatnay algo.
43002013	Mungkadatngan moy piyesta an kanan dan Nala-uwan di Anghel Apu Dios ot ume da Jesus ad Jerusalem.
43002014	Imme dah templo ya dakkodakkol day munggattang hi baka, karnero ya paloma ya nadan munsilyuh pihhu an inumbun dah kad-an di lamesaan da.
43002015	Immalah Jesus hi linubid ot kapyaonah huplit ot pun-abul na nadan igattang dan babaka ya kakarnero ot puntu-i nay lalamesaan nadan munsilyuh pihhu ot mungkiwahit nadan kalang.
43002016	Kanan Jesus hanadah munggattang hi palomay "Pungkaan yu hantudan palomayu. Tipet pumbalinon yuh malkadu tun balen Ama?"
43002017	Ninomnom nadan disipulosna nan nitudok an kananay "Apu Dios, ongal di pangikaguk tuh balem, mahakit di nomnom ku ten nalgom di kiatana."
43002018	Kanan nadan Judyu ke Jesus di "Ipatibom di milagro ta kitib-anan waday kalebbengam an mangat nah inat mu."
43002019	Ya kanan Jesus ke diday "Pa-iyon yu tun templo ot bohwatok hi tulun algo."
43002020	Kanan nadan Judyuy "Antipe udot ta nap-at ta onom di toon di namohwatan dan tuwe ya em kanan di bohwatom hi tulun algo?"
43002021	Mu hay nangialigan Jesus nah templo ya hay adol na te nate ot handih mikatlun algo ya namahuwan.
43002022	Handih namahuwanay nunnomnoman nadan disipulos nah kinalina an kananay bohwatonah tulun algo nan templo hin mapa-i. Hituwey gapunah nangulugan da nah impitudok Apu Dios mipanggep hi kamahuwan Jesus ya nan kinalin damdaman Jesus mipanggep kediyen kamahuwana.
43002023	Handih wadah Jesus ad Jerusalem kediyen piyestan di kanan dan Nala-uwan di Anghel Apu Dios ya inainat nay milagro ot dakol di tatagun nangulug ke hiya.
43002024	Mu adi madinol hi Jesus an nahamad di pangulug da te inila nay pangi-en di tagu takon di adida kalyon di wadah nomnom da.
43003001	Wada on ohan Pharisee an ap-apun di Judyu an hi Nikodemus di ngadana.
43003002	Nahilong ya immalih kad-an Jesus ot kananay "Apu, inila mi an he-a nan mittulun intud-ak Apu Dios te adi mabalin an aton di tagu nan atoatom hin adi idatan Apu Dios hi kandamana."
43003003	Inilan Jesus di mitun-ud an kalyon Nikodemus ke hiya ot kananay "Hituwey kalyok ke he-a, makulug an adinadaman migappat di tagu hi pun-ap-apuwan Apu Dios hin adi mipidwan miimbabale."
43003004	Kanan Nikodemus di "Nganney atonan e miimbabale boy tagu yaden kat-agu mo? Kon ibangngad nah putun inana ta ahi bo miimbabale?"
43003005	Kanan Jesus di "Donglonak te makulug an mahapul di hay danum ya hay Espiritun Apu Dios di mangipapidwah kiimbabaleyan di tagu ta ahi migappat hi pun-ap-apuwan Apu Dios. Hituwey pinhod kun kalyon an mahapul an mipidwan miimbabaley tagu.
43003006	Hay in-imbabalen di tagu ya pangi-en di tagu ya abuy wadan hiya. Mu nan tagun mipidwan miimbabale ta wada nan Espiritun Apu Dios ke hiya ya kay mo damdama pangi-en Apu Dios di pangi-ena.
43003007	Kinali adika mamodwong nah kinalik an mahapul an mipidwan miimbabaley tagu.
43003008	Hay tagun mipidwan miimbabale ta wada moy Espiritun Apu Dios ke hiya ya mialig nah dibdib. Hay dibdib ya man-ut magibok ya madngol di bungug na, mu ugge inilay puluyona te adi matibo. Umat bo nah tagun waday Espiritun Apu Dios ke hiya an tibon takun nahannotan di pangi-ena ta maphod mo, mu adi maawatan di at-atton di Espiritun Apu Dios ke hiya."
43003009	Kanan Nikodemus di "Kon mabalin an maat di athidi?"
43003010	Kanan Jesus di "Antipet he-a nan madayaw an mittulun di pangi-e takun Judyu yaden uggem inilah tuwe?
43003011	Donglom te makulug an hituwen kalkalyon mi ya inila mi. Hituwen ituttudu mi ya makulug te tinibo mi, mu adiyu kulugon.
43003012	Kinalik ke dakayun am-in di mipanggep hi ma-ma-at hituh luta, yaden adiyu kulugon, ot namam-a mon adiyu kulugon hin nan ma-ma-at hi langit an kad-an Apu Dios di kalyok.
43003013	Maid di taguh immen e naniboh langit. Ohaak an Panguluwan di tagu an nanibo te hidiy nalpuwak."
43003014	Ya kanan bon Jesus di "Handih kawadan da Moses nah adi maboblayan ya inalana nan gombang ot pandayonan kay ulog ot ipalat na ot itag-ena ta hidiyey tangadon nadan kinalat di ulog ta adida mate. Athina damdamay maat ke ha-oy an Panguluwan di tagu an ahiyak mipatag-e ta hay tagun mangulug ke ha-on ya midatan hi biyag an maid di poppog na.
43003016	Hi Apu Dios ya ongal di naminhod nan ditakun tatagu tuh luta ta hidiyey gapunan uggena kinawwanan nan binugtung an Imbabalena, ot itud-ak na tuh luta ta am-in day mangulug ke hiya ya adida makastigu an adida mihi-an ke Apu Dios, mu midatan dah biyag an maid di poppog na.
43003017	Ugge intud-ak Apu Dios nan Imbabalena tuh luta an e mangastiguh tatagu, mu intud-ak nan mangibaliw ke dida.
43003018	Hay tagun mangulug kediyen binugtung an Imbabalen Apu Dios ya adi kastiguwon Apu Dios, mu nan adi mangulug ke hiya ya makastigu.
43003019	Hiya ya immalin mamat-al hi nomnom di tagu, mu adida pinhod te gaga-ihoy atoaton da, ta hidiyey gumapuh pangastiguwan Apu Dios ke dida.
43003020	Hanadan tatagun gaga-ihoy atoaton da ya adida pinhod an mangulug nah dilag te deket mangulug da ya matiboy kinagaga-iho da.
43003021	Mu hanadan tatagun mangun-unud nah inila dan niptok ya adida bumain an mangulug nah dilag, hidiyey kitib-ana an hi Apu Dios di nangidat hi kabaelan dan mangat hi maphod."
43003022	Indani ya immeh Jesus ad Judea ot maki-e nadan disipulosna ke hiya. Niha-ha-ad dah di ot bonyagan da nadan tatagu.
43003023	Kediyen tiempo an ugge ni-an nikalabut hi Juan ya tagana damdamah bonyag hi dakol an tatagu ad Aenon an nih-up ad Salim te dakol di danum hidi.
43003025	Indani ya nakihannu nadan miun-unud ke Juan nah ohan Judyu mipanggep hi bonyag.
43003026	Imme datuwen miun-unud ke Juan hi kad-ana ot kanan dan hiyay "Apu, kon manomnom mu nan tagun ibbam handi nah bah-el di wangwang an Jordan an itanuttudum di mipanggep ke hiya? Tagana udot kanuy bonyag ad uwani ya dakol day tatagun e mumpabonyag ke hiya."
43003027	Hinumang Juan an kananay "Adi kayu minomnoman kenae te maid di kalebbengan di tagu hin adi idat Apu Dios.
43003028	Kinalik ke dakayu handi ot inila yu an bokon ha-oy di tinuddun Apu Dios an mangipaptok hi tagu, mu intud-akak ke hiya an mangidadaan hi tatagun mangabulut ke hiya.
43003029	Ha-oy ya mialigak nah munggawi an un-unudonay kalyon nan ena igawi an gayyum na te immaliyak an e mangipainila nah ahi umalin mangipaptok ke ditakun tatagu. Ya maka-am-amlongak te immali ya abuluton di tatagu.
43003030	Ta hidiye nan mahapul an hiyay madayaw, bokon ha-on.
43003031	Hi Jesus an nalpuh langit ya hiyay katagtag-ayan hi am-in. Hay nalpuh luta ya hay mipanggep tuh lutay maawatana ta hidiyey inilanan kalyon ya abu, hidiyey kudang ku te ha-oy ya nalpuwak hi luta. Hiya ke ya inila nan am-in te nalpuh langit ya hiyay katagtag-ayan.
43003032	Hay ituttuduna ya nadan tinibona ya dingngol nah langit, mu o-ohha day mangabulut kediye.
43003033	Mu hanadan mangabulut kediyen ituttuduna ya diday mangiuh-u an makulug am-in di kalin Apu Dios.
43003034	Am-in di kalyon Jesus ya nalpun Apu Dios an nangitud-ak ke hiya te indat nay Espirituna ke hiya an hidiyey mangidat hi ongngal an kandamana.
43003035	Hi Apu Dios ya impakappinhod nah tuwen Imbabalenan hi Jesus ot hiyay idinol nan mun-ap-apu hi am-in, matibo ya adi.
43003036	Am-in da nan tatagun mangulug nah Imbabalen Apu Dios ya waday biyag dan maid di poppog na. Mu hanadan tatagun adi mangulug ke hiya ya maid hidiyen biyag da ya kastiguwon Apu Dios dida ta inggana."
43004001	Handih dingngol Jesus an ininnilan nadan Pharisee an dakdakol day mumpabonyag ke hiya mu hi Juan ya tinayanan day Judea ot mibangngad dad Galilee. Mu hay kakulugana ya ugge numbonyag hi Jesus te hanadan disipulosnay oggan mamonyag hanadah tatagu.
43004004	Handih pangayan dad Galilee ya dinatngan day Saykar an bobled Samaria an nih-up nah lutan impaboltan din hi Jacob nah imbabale nan hi Joseph.
43004006	Dinatngan da nan bubun an kina-utan Jacob ot umbun hi Jesus te naatu. Hanadan disipulosna ya imme da nah boblen e gumatang hi makan. Yaden hi Jesus ya nabati nah kad-an di bubun. Tuwen maal-algo kediye ya immali on babain iSamaria an e humagob. Kanan Jesus ke hiyay "An damana ahan an idatanak hi liting ta inumok?"
43004009	Namodwong nan babai an kananay "Antipet eka mumbagan ha-on hi liting yaden iSamariaak ya he-a ke ya Judyu ka?" Kinalin nan babaih tuwe ke Jesus te munhihinningit day Judyu ya iSamaria.
43004010	Kanan Jesus di "Gulat na ot ta inilam nan idat Apu Dios ya inilam hin dahdiyak ya wadan mumbaga kan ha-on hi liting an kalpuwan di biyag."
43004011	Kanan nan babaiy "Deya ot an adalom tun bubun ya maid di panan-uk mu. Daanay pangalaam nah kanam an liting an kalpuwan di biyag?
43004012	Kon natagtag-e ka mu hi Jacob an hi apu taku an nanga-ut ketuwen bubun? Hituwen bubun di imminuinuman da Jacob ya hanadan imbabalena ya hanadan aggayam da."
43004013	Kanan Jesus ke hiyay "Tun liting tuh bubun ya inumon di tagu, mu gagala on nauwo da.
43004014	Mu nan tagun manginum nah liting an idat ku ya adi mauwo te hidiye ya umat hi liting an mun-otbol an adi matduk. Ta hanan tagun mangabulut kediyen idat ku ya waday biyag nan munnananong."
43004015	Ot kanan nan babaiy "Apu, idatanak ya- kediyen liting ta ad-addiyak mauwo ta adiyak mo umalialih tun e humagob."
43004016	Kanan Jesus ke hiyay "Ume ka ta em ni-an awiton nan inayam."
43004017	Hinumang nan babai an kananay "Man maid di inayak." Ya kanan Jesus di "Makulug an maid di inayam
43004018	te man-ut naminlima kan nakiine, mu nan binalem ad uwani ya bokon mu inayan. Makulug di kinalim."
43004019	Kanan nan babaiy "Apu, maawatak mo an profetas ka,
43004020	kinali pinhod kun mahmahan ke he-a hin tipet handidan ammod mi ya hituh bilid di pundayawan dan Apu Dios, mu dakayu ken Judyu ya kanan yuy mahapul an hidid Jerusalem di pundayawan ke hiya?"
43004021	Kanan Jesus di "Kulugom tun kalyok an wadan tuy tiempo an adi mahapul an tuh bilid weno ad Jerusalem di pundayawan ke Ama.
43004022	Dakayun iSamaria ya kanan yuy hi Apu Dios di daydayawon yu, mu adiyu maawatan di pangi-ena, mu dakami ken Judyu ya adimi ya abu daydayawon, mu hiya ya impakainnila mi te dakamin Judyuy nalpuwan nan tinuddun Apu Dios an mangibaliw hi tagu.
43004023	Athidiy ine-ena, mu ad uwani ya takon di dahdi ya damanan mihayyup ke Apu Dios. Hay kitib-an tuwe ya wadada mo nadan mundayaw ke Apu Dios hi nomnom da ya impakainnila da hiya. Hay umat ke diday pinhod Apu Dios an mundayaw ke hiya.
43004024	Hi Apu Dios ya Espiritu, kinali nan tagun makulug an mundayaw ke hiya ya mahapul an dayawonah nomnom na ya makulug an impakainnila na."
43004025	Kanan nan babaiy "Inilak an ahi umali nan tinuddun Apu Dios an hi Kristo an ahi mangipaptok am-in hi tagu. Hantuh aliyana ya ipainila nan am-in ke ditaku hanadan adi taku maawatan."
43004026	Ya kanan Jesus ke hiyay "Ha-oy an makihumhummangan ke he-a ya ha-oy nan kanam an hi Kristo."
43004027	Pungkali nah tuwe ya dimmatong nadan disipulos. Namodwong da te makihumhummangan hi Jesus nah babai, mu maid ke diday nunmahma hin nganney ibagan nan babai weno tipet munhumhummangan da.
43004028	Tinayanan nan babai nan ena ihagob ot mibangngad nah boble ot kanana nadah tataguy
43004029	"Makayu ke. Dehdi nan tagu an inila nan am-in di inainat ku. Hiya nin hi Kristo an tinuddun Apu Dios an mangipaptok am-in hi tagu."
43004030	Am-in nadan tatagu nah boble ya immali dan nanibo ke Jesus.
43004031	Uggeda ni-an dimmatong ya kanan nadan disipulos Jesus di "Apu, mangan ka mo."
43004032	Mu kanan Jesus di "Wadan ha-on nan makan an uggeyu inila."
43004033	Ot munhinmamahma da an kanan day "Kon waday immialih kanona?"
43004034	Kanan Jesus di "Hay umanhan ke ha-oy ya hay pangatak hi pinhod Apu Dios an nangitud-ak ke ha-oy ya hay pangibbuwak nah ngunun indinol nan ha-on, kinali kayak adi maagangan."
43004035	Kanan bon Jesus di "Wada nan oggan yu kalyon an kanan yuy `Deket nitunod di page ya mala-uy opat di bulan on ahi inani.' Mu kalyok ke dakayu, ad uwani moy pun-aniyan te nat-ong di page. Tibon yu nadan dakol an tatagun nidadaan an mangulug ke ha-on. Diday mialig nah nat-ong an pagen maani.
43004036	Hanadan mun-ani an mialig hanadah muntuttuduh pangi-ek ya waday gun-udon da. Hay mialig hi aniyon da ya hanadan mangulug hi ituttudu da an dadiye nadan midatan hi biyag an maid di poppog na. Hituwen maphod an maani ya hituwey pumbalinan di ngunun di muntanom ya mun-ani. Hituwey gapu nan mun-am-amlong dan duwa.
43004037	Makulug nan kali an kananay `Waday muntanom ya waday mangani.'
43004038	Dakayu ya mialig kayu hanadah mun-ani te pinili dakayun muntuttuduh pangi-ek. Wadada damdama nadan nialig hi nuntanom te diday namangulun nangituttuduh pangi-ek ot midadaan nadan tatagun mangulug ke ha-on. Athidi te ad uwani ya dakayuy mangituluy kediyen ngunuda an hituwey kialigana an dakayuy mangani hi intanom di udum."
43004039	Dakol da moy iSamaria an nangulug ke Jesus te hay nangalyan nan babaih nanginilaan Jesus hi inainat na.
43004040	Ot kediye ya inayagan nadan iSamariah Jesus an makiha-ad ni-an hi boble da. Timbal na ot makiha-ad da hi duway algo ke dida.
43004041	Handih niha-adan da Jesus hidi ya dakol day nid-um an nangulug te hay intuttudu na.
43004042	Kanan nadan tatagu nah babaiy "Bokon nan kinalim ya abuy gapunah nangulugan mi, mu dingngol miy intuttudu na ot kulugon mi an hiya nan hadhad-on takun umalin mangibaliw hi tagu."
43004043	Nala-uy duwan algoh niha-adan dahdi ot ume dad Galilee.
43004044	Waday kinalin Jesus handi an kananay "Hay profetas ya adi dayawon di kaboblayana."
43004045	Mu handih dimmatong da Jesus ad Galilee ya mun-am-amlong nadan tatagu te tinibo day inainat nad Jerusalem handih piyestan di Nala-uwan di Anghel Apu Dios.
43004046	Indani ya imme bo da Jesus ad Kana hidid Galilee an hidiy nangatan Jesus hi milagro an impumbalinay danum hi baya. Wadad Kapernaum on ohan ap-apun di gubilnu an mundogoy imbabalena.
43004047	Dingngol nan dimmatong da Jesus ad Galilee an nalpu dad Judea ya immalin mangayag ke hiya ta kaanonay dogon nan imbabalena an mungkatkate.
43004048	Kanan Jesus nah ap-apuy "Kon kah-in di waday atok hi milagro ta ahi kayu mangulug ke ha-on?"
43004049	Kanan nan ap-apuy "Maka ahan te mungkatkate nan imbabalek."
43004050	Kanan Jesus di "Umanamut ka ot ya abu. Takon di adiyak maki-e ot pumhod kaya nan imbabalem." Kinulug nan ap-apuh diyen kinalin Jesus ot ume.
43004051	Kabigatana ya nundadammu dah dalan hanadah muttatyuna ot kalyon dan hiya an pinumhod mo nan imbabalena.
43004052	Minahmahana ke dida hin kakon-anay nakaanan nan dogona ya kanan day "Handih ala una ad nakugab."
43004053	Inilana an kediyen oras di nangalyan Jesus an nakaan di dogon nan imbabalena. Ot kediye ya am-in dan himpamilya, takon di nadan nidkop ke dida ya nangulug da mon Jesus.
43004054	Hidiyey mikadwah nangipatib-an Jesus hi kandaman Apu Dios dih nibangngadan dad Galilee hi nalpuwan dad Judea.
43005001	Gagala ya nadatngan di piyestan di Judyu ad Jerusalem ot ume da Jesus.
43005002	Wada nan lobong ad Jerusalem an kanan dah kalin di Judyuy Betesda an nih-up nah hoob an hogpan di karnero. Nah pingngit diyen lobong ya waday liman ab-abbung an punhiduman.
43005003	Dadiyen liman ab-abbung ya napnuh tatagun mundogo. Wadaday nakulap, napilay ya naparalyze.
43005004	[Miha-ha-ad dah di te halipat-an day kibyayyongan nan danum nah lobong te waday anghel an oggan umalin mangihal nah danum. Ta nan mamangulun gumawa hin kimmibyayyong nan danum ya makaan di dogona, takon di nganneh diyen dogo.]
43005005	Wadah di on tagun nundogoh tuluy pulut walun toon.
43005006	Tinibon Jesus ya inilanan nabayag an nundogo ot kananan hiyay "Kon pinhod mun makaan di dogom?"
43005007	Ya kanan diyen mundogoy "Om, mu deket kimmibyayyong nan danum ta kanak ot di maunnaak an gumawa on waday naunna. Maplohanak ta nangamung te maid di bumaddang ke ha-on."
43005008	Ot kanan Jesus ke hiyay "Tumaddog ka! Alam mo nan abok mu ta umanamut ka."
43005009	Pinghanadi ya nakaan di dogon nan tagu ot alana nan abok na ot mange. Hidiyen algo ya Sabadun tungo.
43005010	Wadaday Judyu an nangang-ang nah tagu ot kanan dan hiyay "Antipet Sabadun tungod uwani yaden em ihanawwangan nan abok mu?"
43005011	Ya kananan diday "Kinalin ot tuwalin nan nangaan hi dogok di `Alam nan abok mut umanamut ka.'"
43005012	Kanan nadan Judyuy "Dahdi ni-boh diyen nangalin he-a?"
43005013	Ugge inilan nan tagu hin dahdih diyen nangaan hi dogona te pinghanadi ya tinayanan Jesus ot mikamo nadah dakol an tatagu nah pingngit di lobong.
43005014	Indani ya dinatngan Jesus hidiyen tagu nah templo ot kanan Jesus ke hiyay "Deyan pinumhod ka, itikod mu mon munliwat ta adika midatan hi nahalhalman mu nan dinggom."
43005015	Inilan mon nan tagu an hi Jesus hidiyen nangaan hi dogona ot ena kalyon hanadah Judyu.
43005016	Hidiyey gapunan bumobboh-ol nadan Judyu ke Jesus te inat nah tuwe yaden Sabadun tungo.
43005017	Mu kanan Jesus ke diday "Kanan yuy panion ditakun Judyuy mungngunuh Sabadu. Mu hi Aman hi Apu Dios ya mungngunungunuh kiphodan di tagu takon di ngannen algo. Kinali hidiye damdamay atok."
43005018	Dingngol nadan Judyuh diyen kinalin Jesus ya namam-an pinhod dan patayon, bokon ya abu hay ena nungngohayan hi pangi-e da mipanggep hi Sabadun tungo, mu hay ena bo kanan di Amanah Apu Dios ta athidi ke mo ya in-ingngo nay adol na ke Apu Dios.
43005019	Kanan Jesus ke diday "Donglon yu tun kalyok ke dakayu, makulug an adik ipadayaw di adol ku te adi mabalin an na-ala on inat kuy pinhod ku, kah-in di tobalon Ama. Ha-oy an Imbabalena ya atok ya abu hanadan tibok an atona, ta hidiye nan am-in nan atona ya hidiye damdamay atok.
43005020	Hi Aman hi Apu Dios ya impakappinhodak an Imbabalena, kinali am-in di atona ya ituttudu nan ha-on. Bokon ya abuh nae, mu waday ipaat nan ha-on an namam-an umipamodwong.
43005021	Mahuwan bon Amay nate ya idat nay biyag da, athidi bon ha-on an Imbabalena an idat kuy biyag nah tagun pinhod kun pangidatan.
43005022	Bokon hi Amay manumalyah tagu te indinol nan ha-on an Imbabalenay manumalyah tagu
43005023	ta ha-oy an Imbabalena ya dayawonak hi tatagu umat hi pundaydayaw dan hiya. Nan tagun adi mundayaw ke ha-oy ya adina damdama dayawon hi Ama an nangitud-ak ke ha-on.
43005024	Donglonak te makulug an hay tagun kulugonay kalik ya kulugonah Apu Dios an nangitud-ak ke ha-oy ya adi makastigu. Hidiyen tagu ya wada moy biyag na an maid di poppog na hi kad-an Apu Dios hi langit.
43005025	Kalyok bo ke dakayu, makulug an mipalpud uwani ya hanadan kay nate gapuh liwat da ya donglon day kalyok an Imbabalen Apu Dios. Ya hanadan mangabulut kediye ya idatak didah biyag an maid di poppog na
43005026	te hi Ama ya wada tuwalin hiyah diyen biyag, kinali damdaman umidat kediye ya athidi bon ha-on an Imbabalena an wadah diyen biyag te indinol nan ha-on.
43005027	Ya indat na bon ha-oy di kalebbengak an munhumalyah tagu te ha-oy di Panguluwan da.
43005028	Adi kayu mamodwong tuh kalyok te makulug an ahi madatngan nan tiempon am-in di nate ya donglon day kalik ya bumudal da. Hanadan maphod di inainat da ya midatan dah biyag an maid di poppog na. Mu hanadan gaga-ihoy inainat da ya makastigu da ta inggana."
43005030	Intuluy bon Jesus an kananay "Gulat nat ugge indat Apu Dios di kalebbengak an mangat hi nganneh diye ya maid di kandamak an mangat ke datuwen atoatok. Adi na-ala on inat kuy pinhod ku, mu hay atok ya miunnud nah pinhod Ama an nangitud-ak ke ha-on. Ta hidiye nan hay punhumalyak hi tagu ya maandong te deket munhumalyaak ya miunnud hi intuttudun Aman ha-on.
43005031	Gulat nat ohaak an mangalkalih mipanggep hi adol ku ya adi ot makulug hanadan kanalyok.
43005032	Mu wadah Aman mangiuh-u hi kakulugana hin dahdiyak. Ya inilak an adi mihallay kalyona mipanggep ke ha-on.
43005033	Wada handiy intud-ak yuh kad-an Juan an mumbonyag an e nunmahmah mipanggep ke ha-on ot kalyonay makulug.
43005034	Adi mahapul an waday tagun mangiuh-u hi mipanggep ke ha-on, mu ipanomnom kuh diye ta mangulug kayu ta mibaliw kayu.
43005035	Din hi Juan ya mialig hi makaddilag an dilag te nuntuttudu mipanggep ke ha-on. Ot mun-am-amlong kayu, mu nakatang ya abu.
43005036	Makulug am-in di kinalin Juan mipanggep ke ha-on, mu waday nahamad an pangitib-an an intud-akak ke Ama an dadiye nadan atoatok an adi kabaelan di tagu an indinol Aman ha-on an gibbuwok.
43005037	Hi Ama an nangitud-ak ke ha-on ya impainila na boy mipanggep ke ha-on, mu adi kayu pakaawat hi ipainilana ya ipatibona ya adi yu un-unudon di kalina te adiyak kulugon ke dakayu an intud-ak na.
43005039	Adaadalon yu nadan impitudok na te kanan yu on hidiyey mangidat hi biyag an maid di poppog na, mu kalyok ke dakayu, am-in dadiyen impitudok Apu Dios ya iuh-unay mipanggep ke ha-on yaden adiyak kulugon ke dakayu. Gulat nat kulugonak ke dakayu ya mawadah diyen biyag ke dakayu.
43005041	Adik gamgaman di pundayawan di tagun ha-on,
43005042	mu inilak ot maid di impaminhod yun Apu Dios te
43005043	intud-akak an mangipainilah mipanggep ke hiya, mu adiyak kulugon ke dakayu. Mu gulat na nin ta hay udum di umalin muntuttudun dakayu ya inilak ot kulugon yu takon di ugge intud-ak Apu Dios.
43005044	Gagamgaman yuy pundayaw di ibbayu, mu adiyu gamgaman di pundayaw Apu Dios ke dakayu, kinali adinadaman ekayu mangulug ke ha-on.
43005045	Indani ya pangali yuy ha-oy di mangali ke Ama an makastigu kayu, mu hay kakulugana ya adi mahapul an kalyok te nunna-ud an makastigu kayu te adiyu un-unudon nan Tugun Moses yaden hidiyey nangidinolan yu an tobalon dakayun Apu Dios.
43005046	Gulat nat paka-un-unudon yuy Tugun Moses ya wada ot an kulugonak te hidiyen intudok na ya mipanggep ke ha-on.
43005047	Mu deyan uggeyu kinulug dadiyen Tugun Moses, kinali immam-anan adi kayu mangulug hantudah kanalyok ke dakayu."
43006001	Nala-uy kaatnan algo ya nun-agwat da Jesus nah dommang nan baybay an Galilee an Tiberias di oha bon ngadana.
43006002	Niunud day dakkodakkol an tatagu gapu te tinibo day inainat nan milagro hi nangaananah dogon nadan tatagu.
43006003	Nuntikid da Jesus nah bilid ot ena tuttuduwan nadan disipulosna.
43006004	Kediye ya tuwen madatngan nan piyestan di Judyu an kanan dan Nala-uwan di Anghel Apu Dios.
43006005	Indait um-umbun da ya mangali day dakol an tatagu ot kanan Jesus ke Felipey "Daana nin di etaku pangal-an hi pakan taku hantudah tatagu?"
43006006	Inilan Jesus di atona, mu kahimbaggaonan Felipe hin nganne tuwaliy ihumang na.
43006007	Kanan Felipey "Takon nin di ongal di igatang hi kanon da ya makakuddang te dakkodakkol da."
43006008	Kimmali bo nan ohan disipulos Jesus an hi Andres an tulang Simon Pedro ot kananay
43006009	"Dehtu on unga an waday balunan liman tinapay ya duwan dolog, mu kon gumlan ipakan ke datuwen tatagu?"
43006010	Ya kanan Jesus ke diday "Takombo, pab-unon yu dida." Ot pab-unon da nadan tatagu nah maholok. Hay uyap nadan linalakin naamung ya umeh limay libu, mu ugge nakiuyap nadan binabai.
43006011	Inalan Jesus hidiyen liman tinapay ya duwan dolog ot mumpasalamat ke Apu Dios ot ipakap-ong na nadah tatagu.
43006012	Nabhug da ot kanan Jesus ke diday "Amungon yuy tindaan da ta adi kumawa."
43006013	Inamung da ya napnuy himpulut duwan kaba hi natdaan nah liman tinapay an impadakol Jesus.
43006014	Handih tinibon nadan tataguh tuwen milagro an inat na ya kanan day "Makulug an hiya nan profetas an hadhad-on takun umali."
43006015	Inilan Jesus an piliton nadan tatagun hiyay mun-ap-apu, mu adina pinhod ot tayanana dida an imme nah bilid ot e maoh-ohhah di.
43006016	Handih mungkahilong ya imme nadan disipulos Jesus nah pingngit di baybay
43006017	ot mumbangka da ot mange dad Kapernaum. Nakahillong mo yaden ma-ma-id hi Jesus an dumatong.
43006018	Nahalman di dalluyun handih wadada nah baybay te nal-ot di dibdib.
43006019	Lina-uwan day liman kilometro ya ahida nuppe tiniboh Jesus an tuwen mundallanan nah tap-on di danum an mangalih kad-an da. Timmattakut da,
43006020	mu kimmali an kananay "Man ha-oy, adi kayu tumakut."
43006021	Imma-amlong da ot paghopon da ya kal-inadi ya dimmatong dad Kapernaum.
43006022	Handih nabiggatana ya nanongnan dehdi nadan tatagu nah pingngit di baybay. Kanan da on dehdih Jesus te tinibo dan ugge nakilugan ke dida nah bangka hi nangayan dad Kapernaum; oha bo ya abunah diyen bangka an maid di udum.
43006023	Indani ya wadaday bangkan nalpud Tiberias an immali nah pingngit di baybay an nih-up nah numpakanan Apu taku hanadah tatagu handih numpasalamatana ke Apu Dios.
43006024	Handih ininnilan dadiyen tatagu an maid da Jesus ya numpumbangka da ot umali dad Kapernaum an e manamak ke hiya.
43006025	Handih inakhupan dah Jesus ya kanan dan hiyay "Apu, kakon-anay dinatngam hitu?"
43006026	Ya kanan Jesus di "Kalyok ke dakayu, inilak an hay gapunah panamahamakan yun ha-oy ya bokon gapuh nanib-an yu nadah milagron inainat ku, mu gapu te nakabhug kayu nah tinapay an indat kud nakugab.
43006027	Bokon ot hay makan di gagamgaman yu te hay makan ya map-u. Hay ot gamgaman yu ya nan makan an umidat hi biyag an maid di poppog na. Maid di udum hi mangidat kediye hin bokon ha-oy an Panguluwan di tagu te ha-oy di nangidinolan Ama an hi Apu Dios."
43006028	Ya kanan nadan tatagu ke hiyay "Nganney aton mi ta hay pinhod Apu Dios di un-unudon mi?"
43006029	Hinumang Jesus an kananay "Hay pinhod Apu Dios ya mangulug kayun ha-on an intud-ak na."
43006030	Ya kanan bon nadan tataguy "Nganne ni-boy milagron ipatibom ke dakami ta pangulugan mi an intud-ak dakan Apu Dios?
43006031	Hi peman Moses ya impakapakana nan kanan dan manna an nalpuh langit handidah aammod taku handih kawada da nah adi maboblayan. Hituwey impitudok Apu Dios an kananay `Indatana dida nah tinapay an nalpuh langit.'"
43006032	Kanan Jesus ke diday "Donglon yu tun kalyok, kanan yu nin on hidiyen makan an indat Moses di makulug an makan, mu bokon te hay makulug an makan ya nan malpuh langit an idat Ama ke dakayu.
43006033	Hidiyen kanak an makan an idat Apu Dios an malpuh langit ya hidiyey umidat hi tagu hi biyag an maid di poppog na."
43006034	Kanan dan hiyay "Apu, idatan dakamih kabigabigat nah kanam an makan."
43006035	Kanan Jesus di "Ha-oy di kialigan diyen makan an umidat hi biyag an maid di poppog na. Hanan tagun mangulug ya mundinol ke ha-oy ya adi maagangan ya adi mauwo.
43006036	Kinalik tuwalin dakayu an takon di tibotibon yuy atoatok ya adi kayu mangulug ke ha-on.
43006037	Mu nadan tatagun indinol Ama ke ha-oy ya kulugonak ya mun-am-amlongak an mangabulut ke dida
43006038	te ha-oy ya intud-akak ke Ama tuh luta ta atok di pinhod na, bokon hay pinhod ku.
43006039	Hay pinhod nan atok ya ipaptok kun am-in nadan tatagun indinol na ke ha-on ta mahuwak didan am-in tuh udidin di algo ta maid di ohan mihi-an ke hiya.
43006040	Man-uke ya pinhod Ama an am-in nadan tatagun mangulug ya mangabulut an ha-oy di Imbabalena ya ahik mahuwan didah udidin di algo ta waday biyag dan maid di poppog na."
43006041	Hanadan Judyu ya mungngudu da te hay kinalin Jesus an kananay hiya nan makan an nalpuh langit.
43006042	Ot kanan day "Tipe udot ta ena kanan di hiya ya nalpuh langit? Kon bokon hiya nan imbabalen din hi Joseph? Kon ugge taku inilah amana ya hi inana?"
43006043	Kimmalih Jesus ot kananay "Itikod yun ngumudungudu te adi mabalin an na-ala on nangulug di ohan tagu ke ha-on, kah-in di baddangan Ama an nangitud-ak ke ha-on. Dadiyen mangulug ke ha-oy ya ahik mahuwan dida hantuh udidin di algo.
43006045	Intudok handidan profetas Apu Dios an kanan day `Tuttuduwan Apu Dios didan am-in.' Ta nan tagun mangngol ta un-unudonay ituttudun Apu Dios ya kulugonak ke hiya.
43006046	Maid di nanibon Apu Dios mu ha-oy ya abu. Tinibok hi Aman hi Apu Dios te nalpuwak ke hiya.
43006047	Donglon yu tun kalyok ke dakayu, hay tagun mangulug ke ha-oy ya waday biyag na an maid di poppog na.
43006048	Ha-oy di kialigan nan makan an umidat kediyen biyag.
43006049	Man-u te kinakinan handidan aammod taku nan makan an kanan dan manna handih kawada da nah adi maboblayan, mu nate da damdama.
43006050	Mu tun makan an kalkalyok an nalpuh langit ya adi matey mangan ketuwe.
43006051	Ha-oy hidiyen makan an nalpuh langit ya nan tagun mangan ketuwe ya waday biyag nan maid di poppog na. Hidiyen kanak an makan ya hantun adol ku an ahik iappit ta mibaliw di tagu."
43006052	Gapu kediye ya muntututut nadan Judyu. Kanan day "Nganne ni-boy aton tun tagun mangipakan hi adol na ke ditaku?"
43006053	Kanan Jesus ke diday "Makulug an deket adiyu kanon di adol ku, ya adiyu inumon di dalak an Panguluwan di tagu, ya adi kayu midatan hi biyag an maid di poppog na.
43006054	Hay tagun mangan hi adol ku ya manginum hi dalak ya waday biyag nan maid di poppog na ya ahik mahuwan hi udidin di algo
43006055	te hay adol kuy makulug an makan ya hay dalak di makulug an mainum.
43006056	Hay tagun mangan hi adol ku ya manginum hi dalak ya wadaak ta nangamung ke hiya ya wada damdaman ha-on ta nangamung.
43006057	Hi Ama an makulug an Dios di nangitud-ak ke ha-oy ya hiyay kalpuwan di biyag, kinali nanongnan mitaguwak ke hiya. Athidi bo hanah tagun mangan hi adol ku an mitagu ke ha-on damdama.
43006058	Ha-oy nan makan an nalpuh langit, adi umat nah makan an kanan dan manna an kinakinan handidan aammod taku, mu nate da. Mu nan tagun mangan ketuwen makan an nalpuh langit ya waday biyag nan maid di poppog na."
43006059	Hituwey intuttudun Jesus nah simbaan di Judyu ad Kapernaum.
43006060	Dingngol nadan miunuunud ke Jesus hituwen intuttuduna ya kanan day "Naligat an maawatan hituwen intuttudu na, dahdi nuppe ahan di mangulug kediye?"
43006061	Inilan Jesus hituwen kalkalyon da ot kananay "Kon balawon yuh tuwen intuttuduk?
43006062	Nganney punnomnom yu hin tibonak an Panguluwan di tagu an manalakdang hi langit an kawad-ak tuwali?
43006063	Hay Espiritun Apu Dios di mangidat hi biyag an maid poppog na, bokon hay kandaman di tagu. Hidiyen intuttuduk ke dakayu ya hidiyey ituttudun nan Espiritun Apu Dios kinali hay tagun mangabulut ketuwe ya dawatonah diyen biyag.
43006064	Mu waday udum ke dakayu an adi mangulug ke ha-on." Kinalin Jesus hituwe te inila na tuwali nadan adi mangulug ke hiya ya inila na bo nan ahi mangihdul ke hiya.
43006065	Kanana boy "Hituwey gapunan kanak handiy adi mabalin an na-ala on kulugonak hi tagu, kah-in di baddangan Ama."
43006066	Nipalpun diye ya dakol hanadah miunuunud ke Jesus di adi mo mangun-unud ke hiya ot tayanan da.
43006067	Kanan Jesus nadah himpulut duwan disipulos nay "Kon takon di dakayu ya tayananak damdama?"
43006068	Kanan Simon Pedroy "Apu, tayanan daka ke ya dahdi moy kiunudan mi? Inila mi an hay ituttudum ya abuy mangidat hi taguh biyag an maid di poppog na.
43006069	Inila mi ya kulugon mi an he-a nan intud-ak Apu Dios an mangipaptok hi tagu."
43006070	Ya kanan Jesus ke diday "Ha-oy di namilin dakayun Himpulut duwan disipulos ku, mu waday ohan dakayun umat ke Satanas di nomnom na."
43006071	Hidiyen kanan Jesus an umat ke Satanas di nomnom na ya hi Judas an imbabalen Simon Iskariot te inila nan hiyay ahi mangihdul ke hiya, takon di hiyay oha hanadah disipulosna.
43007001	Nagibbuh diye ot ume da Jesus hi kabobbobled Galilee, mu uggeda immed Judea te inila da an pinhod nadan ap-apun di Judyuh di an patayon hi Jesus.
43007002	Kediyen tiempo ya tuwen madatngan nan piyestan di Judyu an kanan dan piyestan di Kampu.
43007003	Ta hidiye nan kanan nadan tutulang Jesus ke hiyay "Tayanam hituwen boble ta ume kad Judea ta tibon nadan mangulug ke he-a nadan milagron atoatom.
43007004	Hay tagun pinhod nan mumpainilah katagutagu ya adina italuy atona. Kinali gulat na ya ipatibom hi tatagu hin makulug an milagro nan atoatom."
43007005	Hituwey kinalin nadan tutulang Jesus ke hiya te takon di dida ya adida mangulug ke hiya.
43007006	Hinumang Jesus an kananay "Ugge ni-an nadatngan di tiempon pangipatib-ak hi kandamak, adi umat ke dakayun tatagu an nalgom on impatibo yuy nganneh diyen kabaelan yu.
43007007	Te dakayu ke ya adi dakayu hingitan hanadah adi mangulug, mu ha-oy ke ya hingitanak te ipainilak di gaga-ihon atoaton da.
43007008	Takon di mamangulu kayun ume nah piyesta. Adiyak maki-e te ugge ni-an nadatngan di algon pangipatib-ak hi kandamak."
43007009	Ot mihdi ni-an ad Galilee.
43007010	Mu handih imme nadan tutulang na ya uggena impainila ot miunud ke dida.
43007011	Hanadan ap-apun di Judyu ya hahalipat-an dah Jesus nah piyesta. Waday ohan dida on kananay "Antipet ma-ma-id hi Jesus?"
43007012	Am-in nadan tatagu ya hay mipanggep ke Jesus di kalkalyon da. Hanadan udum ya kanan day maphod hi Jesus, mu nadan udum ya kanan day hauhaulonay tatagu.
43007013	Adi padpadngol nadan tataguy kalkalyon da te tumakut da hanadah ap-apun di Judyu.
43007014	Handih nungkaginawway piyestan nadan Judyu ya e nuntuttuduh Jesus nah templo.
43007015	Namodwong nadan ap-apun di Judyu hi nangngolan dah ituttudun Jesus ot kanan day "Antipet nalaing hituwen tagu yaden ugge nun-adal?"
43007016	Inilan Jesus hidiyen kalkalyon da ot kananan diday "Hituwen ituttuduk ya ugge nalpuh nomnom ku, mu nalpun Apu Dios an nangitud-ak ke ha-on.
43007017	Hanan tagun naminhod an mangat hi pinhod Apu Dios ya inilaona hin nalpun Apu Dios hantudan ituttuduk weno nomnom ku ya abu.
43007018	Oha bo ya hay tagun abunay adol nay kalkalyona ya gamgamanay pundayawan di tagun hiya. Mu ha-oy ya adi athidi te hay gamgamak ya hay kidayawan Apu Dios an nangitud-ak ke ha-on, hituwey kitib-anan adiyak humaul.
43007019	Dakayu ya abuluton yu an Tugun Apu Dios nan indat Moses ke dakayu, mu adiyu un-unudon. Gulat nat un-unudon yuh diyen Tugun ya tipet pinhod yun patayonak?"
43007020	Kanan nadan tataguy "Ya nahikpan kah diyablu! Kon dahdiy mamaten he-a?"
43007021	Kanan Jesus ke diday "Bumobboh-ol kayun ha-on te kinaan kuy dogon nan ohan tagu yaden Sabadun tungo.
43007022	Yaden dakayu ke ya kugiton yuy golang hi algon di Sabadu gapu te hanah Tugun Moses ya kananay pakugit yuy imbabale yun linalaki. Hay kakulugana ya handidan aammod taku handih doney nangilappun mungkugit ot ahi wada nan Tugun. Paka-un-unudon yuh diyen Tuguna ta takon di Sabadu an tungo ya mungkugit kayu. Ya tipet bumoh-ol kayuh nangaananak hi dogon nan ohan tagu hi Sabadu?
43007024	Hay maphod ya pakannomnomon yu on ahi kayu kimmali ta adi na-ala on kanan yuy nibahhoy inat di ohan tagu."
43007025	Ya kanan nadan udum an iJerusalem an nangngol nah kinalin Jesus di "Kon bokon hiya nan kanan nadan ap-apu takun Judyu an eda patayon?
43007026	Deya ot kayan dehtun taganan muntuttudu yaden maid di mangipatikod ke hiya. Kon inilan nin nadan ap-apu an hiya hi Kristo an intud-ak Apu Dios?
43007027	Mu nganney innunan e hiyah Kristo yaden nan kanan dan hi Kristo ya adi mainilay kalpuwana? Yaden hituwe ken tagu ya inila takuy nalpuwana."
43007028	Kediyen muntuttuduh Jesus nah templo ya inlot nay kalina. Kananay "Kanan yuy inilaak te inila yu nan boblen nalpuwak, mu hay kakulugana ya uggeyak inilan dakayu. Gulat nat inilaak ya inila yu ot nan nangitud-ak ke ha-on. Hay immaliyak ya bokon ha-oy di kon nomnom, mu gapu te hidiyey pinhod nan nangitud-ak ke ha-on. Hiya ya uggeyu inila,
43007029	mu ha-oy ke ya inilak te nalpuwak ke hiya ya hiyay nangitud-ak ke ha-on."
43007030	Ya gapu kediyen kinalin Jesus ya namam-an ihik dan dopapon, mu uggeda te ugge ni-an nadatngan di algon gintud Apu Dios an pampapan dan hiya.
43007031	Mu dakol hanadah tataguy nangulug ke Jesus. Kanan day "Hituwe man ahan nan tinuddun Apu Dios an umalin mangipaptok hi tagu, te kon waday udum hi umalin ong-ongal di kandamanan mangat hi milagro mu hiya?"
43007032	Dingngol nadan Phariseey kalkalyon nadan tatagu mipanggep ke Jesus ot dida ya nadan ap-apun di padi ya immitud-ak dah guwalyan e mampap ke Jesus.
43007033	Kimmalih Jesus ot kananay "Adiyak mabayag an makiha-ad ke dakayu ya mibangngadak nah nangitud-ak ke ha-on.
43007034	Ahiyak e hamahamakon ke dakayu, mu adi kayu pakahamak ke ha-on te adinadaman ekayu miunud nah pangayak."
43007035	Dingngol nadan Judyuh diyen kinalin Jesus ya waday oha on kananay "Daana ni-boy pangayana ta etaku adi pakahamak ke hiya? Wadan umeh kad-an nadan ibba takun Judyu nah boblen nadan bokon Judyu. Wadan nadan hingitan takun bokon Judyuy ena tuttuduwan.
43007036	Te tipet ena kanan di ahi taku e hamahamakon, mu adi taku pakahamak ya ena bo kanan di adinadaman etaku miunud nah pangayana? Nganne nin di pinhod nan kalyon?"
43007037	Kediyen udidin di algon nan piyesta an hidiyen abuy importanten algo nah piyestan di Judyu ya timmaddog hi Jesus hi hinangngab nadan katagutagu ot oltonan kumali an kananay "Wadah na key nauwo ya umalih kad-ak ta uminum.
43007038	Te kananah impitudok Apu Dios an nan tagun mangidinol ke ha-on ya mawadan hiya nan liting an kalpuwan di biyag ta hiyay kay ob-ob an adi matduk."
43007039	Hidiyen kanan Jesus an liting an kalpuwan di biyag ya nan Espiritun Apu Dios an ahi mawada nah tagun mangulug ke hiya. Handih kinalin Jesus hituwe ya maid ni-an di Espiritun Apu Dios hi tatagu te ugge ni-an numbangngad hi Jesus hi langit an kadayawana.
43007040	Dingngol nadan tataguh tuwen kinalina ya kanan di udum di "Makulug an hituwe nan profetas an kinalin Apu Dios an ipaalinan ditaku."
43007041	Hanadan udum ya kanan day "Hiya nan Kriston tinuddun Apu Dios an mangipaptok hi tagu." Mu kanan di udum di "Bokon man ahan te bokon ad Galileey kalpuwan Kristo.
43007042	Hay bo nitudok nah kalin Apu Dios ya kananay hana ken Kristo ya tanud David ya mitungo ad Betlehem an boblen David."
43007043	Adi mun-uunnud di punnomnom nadan tatagu mipanggep ke Jesus.
43007044	Wadada nadan udum an pinhod dan dopapon hi Jesus, mu maid di nangipatna.
43007045	Nibangngad nadan intud-ak da ot kanan nadan ap-apun di padi ya nadan Pharisee ke diday "Tipe bot uggeyu in-alih Jesus?"
43007046	Kanan day "Uggemi te handih dingngol miy panuttudu na ya inila min maid di miingngon hiya."
43007047	Kanan nadan Phariseey "Kon nihapitan kayu damdamah langkak na?
43007048	Maid di ohan dakamin Pharisee ya nadan ap-apu takuy nangulug ke hiya.
43007049	Hanada ken nangulug ke hiya ya uggeda naawatan di Tugun Moses, ya nunna-ud an ahi kastiguwon Apu Dios dida."
43007050	Kimmalih Nikodemus an oha hanadah ap-apuh di an kananay "Hay linteg takun Judyu ya adinadaman kastiguwon di ohan tagu hin ugge ni-an nahumalya te ugge ni-an nainila hin nganney bahul na." Hituwen hi Nikodemus ya hiya nan e nakihumhummangan ke Jesus handi.
43007052	Kanan dan hiyay "Antipet pakaihakkit muh Jesus, kon iGalilee ka damdama? Pakabbidbidom ke nan impitudok Apu Dios, maid di kananah malpud Galileen profetas."
43007053	Nagibbuh diyen inhanumhummangan da ot mumpanganamut da.
43008001	Hi Jesus ke ya imme nah bilid an Oliba.
43008002	Nabigat ot humalaman bon imme nah templo. Indani ya mungkaamung day tatagu ot umbun an muntuttudu.
43008003	Kediyen muntuttudu ya in-alin nadan muntuttuduh Tugun Moses ya nadan Pharisee on babain naakhupan an nakihuyop hi bokona inayan. Impataddog dah diyen babaih gawwan nadan naamung an tatagu
43008004	ot kanan dan Jesus di "Hituwen babai ya inakhupan min makihkihhuyop hi bokona inayan.
43008005	Hay Tugun Moses ya kananay nan tagun umat hidi ya mahapul an tugmilan ta mate, he-a ya-, nganney kanam?"
43008006	Man-uket kinali dah tuwe ya pinhod dan patnaan hi Jesus ta deket mihallay kalyona ya waday pangigadulan dan mangidiklamun hiya. Nunyuung hi Jesus ot pun-ikul-it nay gamat na nah luta.
43008007	Mu tagan day mahman hiya ot tumaddog ot kananay "Deket waday ohan dakayun maid di liwat na ya hiyay mamangulun manugmil tuh babai."
43008008	Ya nunyuung boh Jesus ot tagana boy kul-it hi gamat na nah luta.
43008009	Dingngol dah diyen kinalina ya namangulu nadan nungkaam-aman aap-apu an naohha-ohhan imme ta loktat ya nama-id dan am-in. Hi Jesus ya nan babai ya abuy wadah di.
43008010	Timmaddog moh Jesus ot kanana nah babaiy "Daan da bo? An imme da nan manugmil ke he-a?"
43008011	Kanan nan babaiy "Apu, imme dan am-in." Ot kanan Jesus di "Takombo, umanamut ka, mu itikod mu mo tuwalin munliwat. Adi daka kastiguwon ke ha-on."
43008012	Indani ya e bo nuntuttuduh Jesus nah templo. Kananay "Ha-oy di dilag an mamat-al hi nomnom di tagu. Nan tagun mangulug ke ha-on an un-unudonay maphod ya hiyay idatak hi biyag an maid di poppog na."
43008013	Ya kanan nadan Pharisee ke hiyay "Langkak muh nae. He-a pe on kalkalyom di mipanggep hi adol mu."
43008014	Kanan Jesus di "Takon di kalkalyok di mipanggep hi adol ku ya makulug am-in datuwe te inilak di nalpuwak ya inilak di ahik pangayan. Dakayu ya uggeyu inilay nalpuwak ya hay ahik pangayan.
43008015	Athinay kalyon yu te nipuun hi punnomnom di taguy punnomnom yu. Mu adi athidin ha-on, te ha-oy ke ya niptok di punnomnom ku te bokon ha-oy ya abuy kon nomnom, mu nomnom min Ama an nangitud-ak ke ha-on.
43008017	Takon nan nitudok an Tugun Moses ya kananay `Nan iuh-un di duwan tagu ya makulug.'
43008018	Deket athidi ya makulug di kanalyok mipanggep hi adol ku te wadah Aman nangitud-ak ke ha-on an mangiuh-u."
43008019	Ya kanan nadan Pharisee ke Jesus di "Daanay kad-an amam?" Kananay "Uggeyak inilan dakayu, ta hidiye nan uggeyu damdama inilah Ama. Gulat nat inilaak ya inila yu damdamah Ama."
43008020	Datuwey kinalin Jesus handih nuntuttuduwana nah templo hi kad-an nan kahon an pangiamungan hi pihhun idat di tatagu, yaden maid di e nampap ke hiya te ugge ni-an nadatngan di tiempona.
43008021	Kanan bon Jesus di "Umeyak ta ahiyak hamahamakon ke dakayu, mu maid di hilbina. Mate kayun ugge nakaan di liwat yu, ta hidiye nan adinadaman ekayu umali nah pangayak."
43008022	Munhuhummangan nadan Judyu an kanan day "Kon nin mumpate, antipet kananay adinadaman etaku ume nah pangayana?"
43008023	Kanan Jesus ke diday "Dakayu ya tagu kayu ya abu, kinali hay punnomnom di wada tuh lutay punnomnom yu. Mu adi athidin ha-on te nalpuwak hi langit.
43008024	Kinalik ke dakayu an mate kayun ugge nakaan di liwat yu ya makulug an athidiy maat ke dakayu hin adiyu kulugon an ha-oy ya abuy Kristo an tinuddun Apu Dios an mangipaptok hi tagu."
43008025	Ya kanan nadan Judyuy "Kon dahdi ka?" Ya kanan Jesus di "Kinalik tuwali ke dakayu handi, takon ad uwani, mu adiyu kulugon.
43008026	Kalyok ot am-in di kinagaga-iho yu, mu kalyok ya abu nan dingngol ku nah nangitud-ak ke ha-on an makulug am-in di kalyona."
43008027	Am-in da nan nangngol ketuwe ya uggeda naawatan an hi Apu Dios di kalkalyon Jesus.
43008028	Kanan Jesus ke diday "Hantuh ahiyu pangipatag-ayan ke ha-oy an Panguluwan di tagu nah kaiw di ahiyu panginilaan hi kakulugana hin dahdiyak ya inilaon yu bo an am-in di atoatok ya kalkalyok ya intuttudun Ama.
43008029	Nan nangitud-ak ke ha-oy ya wadan ha-on ta nangamung an adiyak taynan te atok am-in di pinhod na."
43008030	Kinalinah tuwe ya dakol day tatagun nangulug ke hiya.
43008031	Kanan Jesus nadah Judyun nangulug ke hiyay "Deket itultuluy yun mangun-unud hi ituttuduk ya dakayuy makulug an mangulug ke ha-oy
43008032	ya inilaon yuy makulug mipanggep ke ha-oy ya mapoppog di nihbutan yu."
43008033	Kanan nadan udum an Judyu ke hiyay "Dakamin tanud Abraham ya maid di e nihbut ke dakami ot nangamung. Nganney pinhod mun kalyon nah kanam di mapoppog di kihbutan mi?"
43008034	Hinumang Jesus an kananay "Donglon yu tun kalyok, makulug an hay tagun gaga-ihoy at-attona ya hidiyey ininghaana te hiya ya himbut di liwat.
43008035	Nan tagun himbut ya adi mibilang nah pamilyan kiha-ha-adana te hiya ya baalon ya abu ta takon di ngannen algo ya damanan palah-unon da nah bale, adi umat hi imbabale tuwali an nabalol ta nangamung nah pamilya.
43008036	Ha-oy an Imbabalen Apu Dios ya kabaelak an bumaddang ke dakayu ta adiyu aton di gaga-iho ta hay maphod di aton yu. Kinali deket kulugonak ya mapoppog di nihbutan yu.
43008037	Inilak an holag dakayun Abraham, mu adi kayu umat ke hiya te dakayu ya pinhod yun patayonak te adiyu abuluton di ituttuduk.
43008038	Hay kalkalyok ya hanadan tinibok ke Ama, mu dakayu ya un-unudon yuh amayu, ta hidiye nan gaga-ihoy at-atton yu."
43008039	Kanan da boy "Maid di udum hi ammod mi hin bokon hi Abraham." Ya kanan Jesus di "Gulat nat hi Abraham di ammod yu ya maphod ot di atoaton yun umat hi inainat na.
43008040	Mu adi, te dakayu ya pinhod yun patayonak te ipainilak di dingngol ku ke Aman hi Apu Dios. Hi Abraham ya maid di inat nah athidi.
43008041	Am-in kayu ya atoaton yuy umat hi atoaton amayu." Ya kanan dan hiyay "Kon pangalim on inlaglag-a kami? Man bokon kami inlaglag-a te wadah Apu Dios an hi Amami."
43008042	Kanan Jesus di "Gulat nat hi Apu Dios di Amayu ya pinhodak ot ke dakayu te hiyay nalpuwak. Immaliyak tuh luta te intud-akak ke hiya, adi gapu te pinhod ku.
43008043	Adiyu maawatan di ituttuduk te adiyu pinhod an donglon.
43008044	Imbabale dakayu tut-uwa ahan ke Satanas te pinpinhod yun aton nadan pinhod na. Hiyay hinumlun hi katayan di tagu, ta hidiye nan ingganad uwani ya matey tagu. Adina pinhod di makulug te maid di makulug ke hiya. Hiyay kalpuwan di haul ya langkak te abunay hauhaul ya langkak an wadan hiya.
43008045	Hidiye mo nan adiyak kulugon hi pangalyak hi makulug.
43008046	Dahdin dakayuy mangali an waday liwat ku? Maid. Ya antipet takon di makulug di kalkalyok ya adiyu kulugon?
43008047	Hay makulug an tagun Apu Dios ya un-unudonay tuguna. Mu dakayu ya bokon dakayu tagun Apu Dios, kinali adiyu un-unudon di tuguna."
43008048	Kanan nadan Judyu ke Jesus di "Tibom! Makulug nan kanan mi an iSamaria ka an gaga-ihon tagu ya makulug bo an nahikpan kah diyablu."
43008049	Hinumang Jesus an kananay "Uggeyak nahikpan. Ha-oy ya daydayawok hi Ama yaden pihulonak ke dakayu.
43008050	Takon di pihulonak ot bokon hay kidayawak di gamgamak te waday ohan naminhod an midayawak ya hiyay nanginila hin maphod di tagu weno adi.
43008051	Nomnomon yu tun kalyok, hay tagun un-unudonay ituttuduk ya adi mate."
43008052	Kanan bon nadan Judyu ke Jesus di "Ya- kon makulug an nahikpan ka! Kon uggem inilan hi apu Abraham ya handidan profetas ya man-ute nungkatag-e da, mu nate da damdama? Kon pangalim on natagtag-e ka mu dida? Antipet kanam di adi mate nan tagun mangun-unud hi ituttudum, dahdi ka ni-bo?"
43008054	Hinumang Jesus an kananay "Deket ha-oy di mangipadayaw hi adol ku ya maid di hilbina, mu nan mangipadayaw ke ha-oy ya hi Ama an hi Apu Dios an kanan yuy Dios yu.
43008055	Hay kakulugana ya uggeyu inilah Apu Dios, ha-oy ya inilak. Deket kanak di uggek inila ya umatak mon dakayun makallangkak. Ha-oy ya inilak, kinali paka-un-unudok di kalyona.
43008056	Hi Abraham an ammod taku ya nahalman di amlong na te ininnila nay algon aliyak tuh luta ot handih immannung ya ongal di amlong na."
43008057	Kanan nadan Judyuy "Makudang hi nalimay toon mu yaden tipet kanam di tinibom hi Abraham an nateh done?"
43008058	Mu kanan Jesus di "Makulug tun kalyok an wadaak tuwali ot ahi mitungoh Abraham."
43008059	Kinalinah tuwe ya kahiaala nadan Judyu hi batun panugmil dan hiya, mu nundalunu ot tayanana dida nah templo.
43009001	Mundaldallanan da Jesus ya waday tinibo dah tagun nakulap tuwali handih nitungowana.
43009002	Kanan nadan disipulosna ke Jesus di "Apu, nganney gapunat nakulap an nitungo, kon gapuh liwat di ammod na weno hay liwat na?"
43009003	Kanan Jesus di "Bokon hinaey gapuna, mu nakulap ta mipatiboy kandaman Apu Dios nah kakaanan di kulap na.
43009004	Ad uwanin mapat-al ni-an ya aton taku nan ngunun indinol nan nangitud-ak ke ha-on te gagala ya mahilong ta maid moy aton takun mungngunu.
43009005	Ad uwanin wadaak tuh luta ya pat-alak di nomnom di tagu ta inilaon day makulug."
43009006	Handih kinali nah tuwe ya timmuppa nah luta ot umala nah tinuppaana ot idan-i nah matan nan nakulap
43009007	ot kananay "Ume ka ta eka mun-ihu nah lobong ad Siloam." (Hay kibalinan di Siloam hi kalida ya "Nitud-ak".) Imme nan tagu ot e mun-ihu ya pakatibo nuppe ot umanamut.
43009008	Hanadan hinag-ona ya nadan nanibon hiya handih mungkodkoddo ya kanan day "Kon bokon hiya nan tagun uumbun handi an mungkodkoddo?"
43009009	Kanan di udum di "Hiya ot." Kanan bon di udum di "Bokon hiya, mu hay ang-ang na ya kay hiya." Ya kanan nan taguy "Ha-oy hidiye."
43009010	Kanan dan hiyay "Nganney naat ta pakatibo ka mo?"
43009011	Kananay "Nan tagun kanan dan hi Jesus ya timmuppa nah luta ot umala nah tinuppaana ot idan-i nah matak ot ahina kanan di eyak mun-ihu ad Siloam. Immeyak ot mun-ihuwak ya pakatibowak mo."
43009012	Kanan dan hiyay "Daan hidiyen tagu?" Kananay "Uggek inila."
43009013	In-e dah diyen nakaan di kulap na hi kad-an nadan Pharisee
43009014	te kediyen nangiapuapan Jesus hi pitok nah matan diyen tagu ot makaan di kulap na ya Sabadun tungo.
43009015	Ot mahmahan bon nadan Pharisee ke hiya hin nganney innun di kulap nan nakaan ya kananan diday "Timmuppah Jesus nah luta ot umala ot idan-i nah matak. Nun-ihuwak ya maid maptok ya pakatibowak mo."
43009016	Hanadan udum an Pharisee ya kanan day "Bokon hi Apu Dios di nangitud-ak ketuwen tagu te adina un-unudon di tugun an hay Sabadu ya tungo." Mu kanan nadan udum di "Nganney innunan nangat hi milagro hin makulug an naliwat?" Hidiyey hinumlun hi nagodwaan nadan Pharisee mipanggep ke Jesus.
43009017	Kanan da bo nah nakaan di kulap nay "Nganney pangalim mipanggep nah tagun nangaan hi kulap mu?" Ya kananay "Hiya ya profetas Apu Dios."
43009018	Hanadan Judyu ya adida kulugon an nan tagu ya nakulap tuwali handih nitungo ot ipaayag da hanadan aammod na ot mahmahan da.
43009019	Kanan dan diday "Kon imbabale yuh tuwe? Kon nakulap tuwali handih nitungowana? Nganney innunat pakatibo mo?"
43009020	Kanan nadan aammod nay "Om, hiya ya imbabale mi an nakulap tuwali handih nitungowana.
43009021	Mu uggemi inila hin nganney innunan e nakaan di kulap na ya dahdiy nangaan. Mahmahan yun hiya ot kat-agu an inila nan humumang."
43009022	Hituwey kinalin nadan ammod na te tumakut da nadah ap-apun di Judyu te kanan day hana ken tagun mangali an hi Jesus di tinuddun Apu Dios an Kristo an mangibaliw hi tagu ya adida paghopon nah simbaan ta adi mo mabalin an mundayaw hidi.
43009023	Kinali kanan nadan ammod nay "Hiyay punmahmahan yu ot kat-agu."
43009024	Impaayag da bo nan nakaan di kulap na ot kanan dan hiyay "Hi Apu Dios di dayawom te hiyay nangaan hi kulap mu, bokon hi Jesus te inila min hiya ya naliwat."
43009025	Kanan nan taguy "Uggek inila hin naliwat weno ugge. Hay inilak ya abu ya nakulapak ni-an, mu ad uwani ya pakatibowak."
43009026	Kanan dan hiyay "Nganney inat nan he-a? Nganney innunan nangaan hi kulap mu?"
43009027	Ya kananan diday "Kinalik ot bon dakayu, mu adiyu donglon. Kon tipe-, pinhod yu bon donglon? Kon pinhod yu damdaman mangun-unud ke hiya?"
43009028	Pinadngolan da ot kanan day "He-a pe ya abuy mangun-unud ke hiya, te dakami ke pe ya hay Tugun Moses di un-unudon mi.
43009029	Inila mi an nakihummangan hi Apu Dios ke Moses, mu nan kanam an tagun nangaan hi kulap mu ya uggemi inila."
43009030	Kanan nan nakaan di kulap nay "Ag-agam kayu! Kanan yuy uggeyu inila yaden hiyay nangaan hi kulap ku.
43009031	Inila takun hi Apu Dios ya adina donglon di dasal di naliwat an tagu, mu nadan tatagun manaydayaw ke hiya ya mangat hi pinhod na ya donglonay dasal da.
43009032	Nipalpu handih naltuwan di luta ingganad uwani ya maid di etaku dingngol hi tagun ena kinaan di kulap di ohan nakulap nipalpuh nitungowana.
43009033	Ta hidiye nan gulat nat bokon hi Apu Dios di nangitud-ak ke hiya ya maid ot kumay kabaelana."
43009034	Ya bimmoh-ol da nadan Pharisee ot kanan dan hiyay "Napnu kah liwat tuwali handih nitungowam, kon tuttuduwan dakamin he-a?" Ot palah-unon da nah simbaan.
43009035	Dingngol Jesus di nangipalah-unan dan diyen tagu ot handih dinatngana ya kananan hiyay "Kon kulugom nan Panguluwan di tagu?"
43009036	Ya kananay "Apu, dahdih diyen kanam? Kalyom ke ha-on ta kulugok."
43009037	Kanan Jesus di "Tinibom te hiyah tuwen makihumhummangan ke he-a."
43009038	Ya kananay "Apu, kulugon dakan ha-on." Ya nundukkun ot dayawonah Jesus.
43009039	Ot kanan Jesus di "Immaliyak tuh lutan e mangipainilan Apu Dios ta mainila nadan nakulap ya nadan ugge nakulap. Ta nadan nakulap an pinhod dan inilaon di mipanggep ke hiya ya makaan di kulap da, mu nadan kalyon day inila dah Apu Dios, mu hi kakulugana ya ugge da, ya diday makulug an nakulap."
43009040	Hanadan udum an Pharisee an wadah kad-ana ya kanan day "Kon hay kanam ya nakulap kami damdama?"
43009041	Kanan Jesus ke diday "Gulat na ot ta abuluton yun makulug an nakulap kayu ya makaan ot di liwat yu. Mu gaput kanan yuy ugge kayu nakulap ya munnanong di liwat yu."
43010001	Intuluy Jesus an kananay "Donglon yu tun kalyok ke dakayu. Nan tagun mumpaptok hi karnero ya idalanah hoob di pukungan, adi umat hanah mangako an idalanah hinnatkon.
43010003	Deket nan mumpaptok di humgop ya ibughulan nan mungguwalya nah hoob nan pukungan. Hanadan karnerona ya imatunan day kalina te ohhaohhaona didan ngadanon on ahina impalah-un.
43010004	Ta ipanguluna didan e ipattol ya miunud dan hiya te ininghaan day kalina.
43010005	Mu deket hay tagun uggeda inila ya adida un-unudon mu bumtik da te uggeda impainghay kalin di udum."
43010006	Hituwen inab-abig Jesus ya ugge naawatan nadan tatagu.
43010007	Ot kanan mon Jesus di "Kalyok ke dakayu, makulug an ha-oy di kialigan diyen hoob an pangidalanan nadan karneron ume nah pukungan da.
43010008	Am-in nadan namangulu mu ha-on an kanan day dida nan hoob ya umat da nah mangako, kinali ugge inun-unud nadan karnero dida.
43010009	Ha-oy nimpe nan kay hoob di pukungan di karnero ta hanan mangidalan ke ha-oy ya mibaliw te ipaptok ku dida an umat hi pamaptok di munpattol hi karnero an deke on impalah-una dida ta ena dida impattol on ahina bo impaghop dida.
43010010	Hanan mangako ya umali ya abun e mangako, pumate ya dumadag, mu ha-oy ke ya immaliyak an mangidat hi biyag an maid di kudang na.
43010011	Ha-oy ya umatak nah maphod an tagun mumpaptok hi karnero an ikate nay pamaptokna hanadah karnerona.
43010012	Mu hanan matangdanan an mumpaptok hi karnero ya adi miingngo nah kon karneroy pangikaguna hanadah karnero. Man-uke ya bokon hiyay kon karnero. Te gulat nat waday umalih ahun mangan hi karnero ya bumtik hituwen mumpaptok ta pungkan mon di ahuy udum ya pumpudug nay udum ta mahiyahhiyak da.
43010014	Ha-oy di kialigan nan maphod an tagun mumpaptok hi karnero. Impakainnilak nadan tataguk ya impakainnilaak damdaman dida.
43010015	Umat ke dakamin Ama an impakainnilaak ke hiya ya athidi bon ha-oy an impakainnilak hiya. Umatak nah tagun pakaippaptok nay karnerona te ha-oy ya ikatek di pamaptok kuh tataguk.
43010016	Wadaday udum an tatagun adida mangulug ke ha-on ad uwani, mu hi udum hi algo ya pangulugok dida ta am-in da nan ahi mangulug ke ha-oy ya mun-u-unnud da ta ha-oy ya abuy ahi mumpaptok ke didan am-in ta kay da ohan halun an karnero an ohay mumpaptok.
43010017	Impakappinhodak ke Ama te ikatek di kiphodan di tatagu ta miunnud nah pinhod na. Mateyak ta waday atok an ahi mamahuwan.
43010018	Hi Amay nangidat hi kabaelak an mangiwalak ya mamangngad hi biyag ku, kinali adinadaman patayonak hin adik pinhod, mu mateyak hin pinhod ku."
43010019	Dingngol nadan Judyuh tuwen kinalin Jesus ya nagodwa da.
43010020	Kanan di udum ke diday "Antipet etaku dongdonglon di kalina yaden mun-ango te nahikpan hi dimonyo?"
43010021	Mu kanan di udum di "Adi mabalin an athinay pungkalkallin di nahikpan. Oha bo ya kon waday kabaelan di dimonyon mangaan hi kulap?"
43010022	Indani ya nadatngan bo nan piyestad Jerusalem an panginomnoman nadan Judyu hi niphodan nan templo da. Kediyen tiempo ya ahi kotolan.
43010023	Hi Jesus ya e nundaldallanan nah kanan dan balkon Solomon nah templo.
43010024	Wadada boy Judyun naamung hi kad-ana ot kanan dan hiyay "Kalyom ke dakamiy makulug hin he-a nan tinuddun Apu Dios an Kristo an mangipaptok hi tagu weno bokon, ta adi kami munhalinduwa."
43010025	Ot kanan Jesus di "Kinalik ke dakayu, mu adiyu kulugon. Hanadan milagro an atoatok gapuh kandaman indat Aman ha-oy ya dadiyey pangitib-an yun intud-akak ke hiya,
43010026	mu adi kayu mangulug te ugge kayu tuwali nibilang an taguk.
43010027	Hanadan tataguk ya donglon day kalik ya un-unudonak an umat nadah karnero an madinol da nah mangipaptok ke dida.
43010028	Dadiyen tataguy idatak hi biyag an maid di pogpog na ta adida mihi-an ke Apu Dios. Ya adinadaman waday e mamlon dida ke ha-on.
43010029	Te hi Aman nangipangulug ke didan ha-oy ya makandama an maid di miingngon hiya, kinali maid di ohan kabaelanan e mamlon dida ke hiya.
43010030	Dakamin Ama ya oha kami."
43010031	Ya kahiaala nadan Judyu hi batun panugmil dan Jesus.
43010032	Ot kananan diday "Inainat kuy maphod an kinalin Aman atok, mu ngannen dadiyey lummuh eyu panugmilan ke ha-on?"
43010033	Ya kanan nadan Judyuy "Bokon nan maphod an inainat muy emi panugmilan ke he-a, mu gapu te hay panaltalanggaam ke Apu Dios an kanam di he-a ya hi Apu Dios ya oha kayu. He-a ya tagu ka ya abu mu kanam di he-ah Apu Dios."
43010034	Mu kanan Jesus ke diday "Wada nan nitudok an kalin Apu Dios an kananay `Dakayu ken tatagu ya kay kayu dios damdama.'
43010035	Adinadaman etaku iwalong di kalin Apu Dios ya nomnomon taku an handidan profetas an nangitanuttuduh kalina ya tobalona dida an kananay kay da dios damdama.
43010036	Ne deket athidi, tipet kanan yuy taltalanggaak hi Apu Dios hi pangalyak an ha-oy di Imbabalena? Makulug an ha-oy di tinudduna ya intud-ak nan umali tuh luta.
43010037	Deket adi mainila nah atoatok an hi Amay nangipangunu kedadiye ya takomboy adiyak kulugon ke dakayu.
43010038	Ya takon di adiyak kulugon, mu kulugonak ni-mo gapu nadah milagron atoatok ta inilaon yu ya mawatan yu an hi Ama ya wadan ha-oy ya athidi bon wadaak ke hiya."
43010039	Gapu ketuwen kinalin Jesus ya eda ot bo dopapon, mu na-ala ya mange.
43010040	Ot ume bon nah wangwang an Jordan ot mihmihdi nah kad-an di numbonyagan Juan hi tatagu.
43010041	Indani ya dakol day immalih kad-ana ya munhimbabaggaan da an kanan day "Maid di inat Juan hi milagro, mu am-in nan kinalikali nan mipanggep ketuwen tagu ya makulug."
43010042	Ot dakol nadah tataguh diy nangulug ke Jesus.
43011001	Wada nan mundogod Betania an hi Lasarus. Waday duwan binabain tulangna an da Maria ke Marta.
43011002	Hi Maria ya hiyay nunlanah hukin Jesus ot dan-iyanah buuk na.
43011003	Immitud-ak dadiyen tulang Lasarus hi e mangipainilan Jesus an kanan day "Apu, mundogo nan gayyum mun impakappinhod mu."
43011004	Dingngol Jesus ya kananay "Adina ikateh diyen dogona, mu hidiyey kitib-an di kandaman Apu Dios ta kidayawana ya kidayawak damdaman Imbabalena."
43011005	Takon di ongal di impaminhod Jesus hanadah hintutulang an da Maria, hi Marta ya hi Lasarus
43011006	ya hin-od na ni-an di duway algo ot ahi umen e nanibon Lasarus.
43011007	Nagibbuh diyen duwan algo ya kananan nadah disipulos nay "Mibangngad taku bod Judea."
43011008	Mu kanan dan hiyay "Apu, ihik nadan Judyuh di an patayon daka ta nganne boy etaku kibangngadan hidi?"
43011009	Ya kanan Jesus di "Hay algo ya nagodwa, waday mapat-al ya waday hilong. Hay tagun mundallanan hi mapat-al ya adi mun-oga te matiboy dalan.
43011010	Mu nan tagun mundallanan hi hilong ya mun-oga te tapol an adi matibo."
43011011	Ya kanana boy "Hi Lasarus an gayyum taku ya nahuyop, mu umeyak ta ek bangunon."
43011012	Ot kanan dan hiyay "Apu, maphod hin nahuyop ta waday atonan pumhod."
43011013	Mu hay pinhod Jesus an kalyon ya nateh Lasarus, yaden kanan da pe on hay kanana ya nahuyop ya abu.
43011014	Ot kalyon mon Jesus di "Nateh Lasarus.
43011015	Mu maphod ta maidak hidi handih natayana ta waday aton yun maniboh atok ta mihamad di pangulug yun ha-on, kinali makayu ta ume taku."
43011016	Hi Tomas an kanan dan hi Dappil, ya kananan nadah ibba nay "Maki-e takun am-in ta makikate takun Jesus."
43011017	Handih dimmatong da Jesus hidid Betania ya dingngol dan opat di algoy nala-uh nilubukan Lasarus.
43011018	Hidiyen bobled Betania ya nih-up ad Jerusalem an tulun kilometroy nundinnawwiyan da.
43011019	Kinali dakol day Judyun iJerusalem an immen e mangal-alubyag ke Marta ya hi Maria mipanggep hi natayan tulang da.
43011020	Handih dingngol Marta an mangali da Jesus ya immen e manamun dida, mu hi ke Maria ya nibatih baleda.
43011021	Handih nundadammu da ya kanan Marta ke Jesus di "Gulat nat immal-aliyan ka ya ugge ot nateh tulang ku.
43011022	Mu takon, inilak an takon di nganney ibagam ke Apu Dios ya atona."
43011023	Kanan Jesus di "Tumaguh tulang mu."
43011024	Kanan Martay "Inilak an ahi tumagu hantuh kamahuwan am-in di nate hantuh udidin di algo."
43011025	Ya kanan Jesus ke hiyay "Ha-oy di munmahuh nate ya ha-oy di kalpuwan di biyag. Nan tagun mangulug ke ha-oy ya takon di nate ya nanongnay biyag nah kad-an Apu Dios ya tumaguh ohan algo.
43011026	Ta hidiye nan am-in di tagun mangulug ke ha-oy ya adida mate te waday biyag dan maid di poppogna an malpun ha-on. Kon kulugom?"
43011027	Kanan Marta ke hiyay "Om, Apu, kulugok an he-ah Kristo an tinuddun Apu Dios an mangipaptok hi tagu ya kulugok an Imbabale dakan Apu Dios. He-a nan hinhin-od min umali tuh luta."
43011028	Kinalin Martah tuwe ot umen e mangayag ke tulang nan hi Maria. Ingkutyam na an kananay "Immalih Apu takun pun-ibaga daka."
43011029	Handih dingngol Maria ya nangintataddog ot ena damuwon hi Jesus.
43011030	Ugge ni-an dimmatong da Jesus nah boble te nanong nan dehdi da nah e nanamuwan Martan dida.
43011031	Handih tinibon nadan Judyun immen e mangal-alubyag an limmah-un hi Maria ya niunud dan hiya te kanan da nin on umen e kumga nah lubuk tulang na.
43011032	Dimmatong hi Mariah kad-an da Jesus ya nundukkun hi hinangngab na ya mungkoga an kananan hiyay "Gulat nat immal-aliyan ka ya ugge ot nateh tulang ku."
43011033	Handih tinibon Jesus an mungkogah Maria ya nadan Judyu an niunud ke Maria ya namahig di homok nan dida.
43011034	Ot kananay "Daanay nangilubukan yun hiya?" Kanan day "Apu, ume takut etaku tibon."
43011035	Ya takon hi Jesus ya munluluwa.
43011036	Ot kanan nadan Judyuy "Impakappinhod nan abu nan nate."
43011037	Ya kanan bon di udum di "Hiyay nangaan hi kulap nan ohan tagu ya gulat na ot ta wadah tu ya kinaana damdamay dogon Lasarus ta ugge ot nate."
43011038	Nanongnan namahig di homok Jesus ke dida ot handih dimmatong da nah gungat an liyang an natangoban hi batu
43011039	ya kananay "Kaanon yu nan batu." Kanan Marta an tulang nan natey "Apu, adi, makahammuy mo pe te opat di algoy nala-uh natayana."
43011040	Kanan Jesus ke hiyay "Kinalik ke he-a an deket waday pangulug mu ya maawatam di kinatag-en Apu Dios."
43011041	Kinaan da nan batu ot itangad Jesus hi kabunyan ot kananay "Ama, mumpasalamatak te dingngolak ke he-a.
43011042	Inilak an donglonak ta nangamung ke he-a, mu impadngol kuh tuwen kalik hantudah tatagu ta kulugon da an intud-akak ke he-a."
43011043	Indani ya inlot Jesus di kalina an kananay "Lasarus, bumudal ka."
43011044	Ya bimmudal hi Lasarus an nanongnan nalibbutan di hukina ya taklena ya hinnatkon bo tuwaliy libbut di uluna. Kanan Jesus ke diday "Kaanon yuy libbut nat waday atonan umanamut."
43011045	Dakol hanadah Judyun nakiki-en Mariay nangulug mon Jesus te nan tinibo dan inat na.
43011046	Mu imme day udum an e nangidatdatong hi inat Jesus hanadah Pharisee.
43011047	Ot maamung nadan ap-apun di padi, nadan Pharisee ya nadan ap-apun di Judyu ot kanan day "Nganney aton taku, deyan tagan diyen taguy patiboh milagro?
43011048	Adi taku ke ipatikod ya loktat ta mangulug dan am-in di tatagun hiya ya bumoh-ol nadan ap-apud Roma ta immam-anan kaanon day lebbeng takun mangat nadah pangi-e takun Judyu ya pa-iyon da nan templo taku."
43011049	Kediye ya hi Kaypas di natuddun natag-en padi. Kanana nadah ibbanay "Ya kon maid di inila yu.
43011050	Kon uggeyu inilan kudukdul nay mateh tuwen ohan tagu ta kiphodan am-in di tagu mu nan etaku madadag am-in?"
43011051	Hituwen kinalin Kaypas an mateh Jesus hi kiphodan di Judyu ya ugge nalpuh nomnom na, mu impainilan Apu Dios ke hiya te hiyay natuddun natag-en padi kediyen toon.
43011052	Hay katayan Jesus ya bokon kiphodan ya abun nadan Judyu, mu kiphodan damdaman am-in di tagun Apu Dios an nihinap hi kabobboble ta miohha dan mangulug ke hiya.
43011053	Nipalpun diyen algo ya humanuhummangan nadan ap-apun di Judyu hi aton dan mamaten Jesus.
43011054	Ta hidiye nan intikod mon Jesus an e muntuttudu hanadah Judyu ot tayanan day Judea ot maki-e nadan disipulosna ke hiya nah bobled Ephraim an nih-up nah adi maboblayan ot miha-ad da ni-an hidi.
43011055	Tuwen madatngan nan piyestan di Judyu an kanan dan Nala-uwan di Anghel Apu Dios ya dakol day Judyuh kabobboblen immed Jerusalem ta eda aton di pangi-e dah pundadaanan dan makipiyesta.
43011056	Hamahamakon dah Jesus ot handih naamung da nah templo ya waday oha on kananay "Nganne nin, umalin makipiyesta weno adi?"
43011057	Man-uke ya kanan nadan ap-apun di padi ya nadan Pharisee hanadah tataguy "Wada ken dakayuy nanginilah kad-an Jesus ya umalih kad-an min mangipainila ta emi dopapon."
43012001	Waday onom an algo ta ahi madatngan nan piyestan di Nala-uwan di Anghel Apu Dios ya imme da Jesus ad Betania an boblen Lasarus an hiya nan minahuwan Jesus.
43012002	Hanadan bimmoble ya nundadaan dah makan hi ipakan dah datngan da Jesus ya hi Martay nangipaptok hi kanon da. Ot mangan da ya hi Lasarus ke ya nakihayuyung ke dida.
43012003	Hi Maria ya inalana on butilya an naha-adan hi nakangnginan lana an kanan dan nard ot umiduyag hi hukin Jesus ot dan-iyanah buuk na. Ot nan bohongnan di bale ya napnuh hamuy di lana.
43012004	Hi Judas Iscariote an disipulos Jesus an hiyay mangihdul ke hiya ya tinomyo na nan inat Maria an kananay
43012005	"Ayyokah naen lana! Gulat nat nigattang ya ongal ot an pihhun midat hanadah nawotwot."
43012006	Kay hanan ikakagu na hanadan nawotwot nah kalina, mu adi te hiya ya makangngako. Hay ngununa ya hiyay mangmangdon hi pihhu an oggan idat di tatagun dida, mu oggana italuy udum.
43012007	Kanan Jesus di "Nangamung pen hiya te hinaen lana ya induddulina tuwali an miusal ke ha-on an mialig an pundadaana hantuh kilubukak.
43012008	Hanadan nungkawotwot an pangidatan yuh baddang yu ya wadadat nangamung, mu ha-oy ke ya adiyak makihkihtun dakayu ta nangamung."
43012009	Indani ya ininnilan di dakol an Judyu an wadah Jesus ad Betania ya mangali dan am-in hidi. Bokon hiya ya abuy eda tibon, mu pinhod da damdaman tibon hi Lasarus an minahuwana.
43012010	Ta hidiye nan inhuhummangan nadan ap-apun di papadi an pipate da damdamah Lasarus
43012011	te hay nunmahuwan Jesus ke hiyay hinumlun hi dakol day nangiwalong hi pangi-en di Judyu ta hi Jesus moy kulugon da.
43012012	Nabigat ya dingngol nadan dakol an tatagun e makipiyestad Jerusalem di aliyan Jesus hidi
43012013	ot eda mangalah tubun di palma ot eda damuwon hi Jesus. Kahitutukuk da an kanan day "Madayaw hi Apu Dios! Madayaw hantun intud-ak na! Hiyay Patul di Israel."
43012014	Tinibon Jesus on ka-ongalna an kabayu ot hidiyey puntakkayana. Hituwey immanungan nan impitudok Apu Dios an kananay
43012015	"Adi kayu tumakut an iJerusalem te mangali nan Patul yu an nuntakkeh ka-ongalna an kabayu."
43012016	Hanadan disipulos Jesus ya adida ni-an maawatan datuwen ma-ma-at. Handi nuppeh namahuwan ot tumalakdang hi langit di nun-awatan dan am-in ke dadiyen na-na-at ya hidiyey immannungan am-in nan nitudok mipanggep ke hiya.
43012017	Am-in da nan tatagun naniboh nunmahuwan Jesus ke Lasarus ya eda kinalih katagutagu.
43012018	Hidiyen milagro an inat nay gapunah dakol day immen e nanamun hiya.
43012019	Wada moy oha hanadah Pharisee on kananay "Daan ot hinat etaku impatikod hi Jesus? Tibon yu ke, am-in di tagu ya hiya moy daydayawon da."
43012020	Wadaday Greek an immalid Jerusalem an nakipiyesta.
43012021	Imme dah kad-an Felipe an iBetsaida ad Galilee ot kanan dan hiyay "Apu, pinhod min makihummangan ke Jesus."
43012022	E kinalin Felipe ke Andres ot ume dan duwah kad-an Jesus ot eda kalyon ke hiya.
43012023	Kanan Jesus ke diday "Nadatngan moy gintud Apu Dios hi kipatib-an di kidayawak an Panguluwan di tagu.
43012024	Donglon yu tun kalyok ke dakayu. Hay buwa ya mahapul an mitanom ta ahi dumakol.
43012025	Hay tagun hay nitaguwana tuh luta ya abuy nonomnomona ya mihi-an ke Apu Dios ta inggana ya maid di biyag nan munnananong. Mu nan tagun bokon hay nitaguwana tuh lutay nonomnomona ya waday biyag nan maid di poppog na.
43012026	Hay tagun naminhod an munhilbin ha-oy ya mahapul an un-unudonak ke hiya ta takon di daanay kad-ak ya dehdi damdama ya hiyay ipadayaw Aman hi Apu Dios."
43012027	Ya kanan bon Jesus di "Makahakkit di nomnom kuh punholholtapak mu takon di athidi ya adik ibaga ke Ama ta ihwangak hi kate te hituwey gapunah inaliyak tuh luta."
43012028	Nagibbun kinali nah diye ya mundasal an kananay "Ama, ipatibom di kinatag-em." Ya waday kimmalih langit an kananay "Impatibok tuwali handiy kinatag-ek hanah inainat mu, mu ipatibok bo."
43012029	Dingngol nadan naamung hidiyen kali ya kanan di udum on kidul. Hanadan udum ya kanan day anghel Apu Dios an nakihummangan ke hiya.
43012030	Ya kanan Jesus di "Hidiyen dingngol yu ya bokon ha-on, mu dakayuy gapunah nangipadngolan Apu Dios kediye ta inilaon yu an dingngol na nan kinalik ke hiya.
43012031	Tuwen madatngan di kahumalyaan nadan adi mangulug ke ha-on ta makastigu da. Ya gapuh maat ke ha-on ya mainilay kaapputan Satanas an ap-apun di gaga-ihon tatagu.
43012032	Hantuh ahik kipatag-ayan ya pangulugok di tatagu."
43012033	Kinali nah tuwe ta ipainila nah tataguy ine-en di ahina katayan.
43012034	Ya kanan nadan naamung di "Hanah Tugun Moses ya kananay adi mateh Kristo, mu antipet kanam di ahi mate nan Panguluwan di tagu? Dahdih diyen kanam an Panguluwan di tagu?"
43012035	Kanan Jesus ke diday "Ha-oy di mamat-al hi nomnom yu ta maawatan yuy makulug, mu adi mabayag di pakiha-adak ke dakayu. Kinali ad uwanin wadaak ni-an ya un-unudon yuy ituttuduk ta adi kayu kay wadah tapol. Nan tagun mundallanan hi tapol ya uggena inilay pangayana.
43012036	Ta hidiye nan kanak di ad uwanin wadaak ni-an an mamat-al ke dakayu ya mangulug kayun ha-on ta mapat-alan kayu." Kinalin Jesus hituwe ot tumayan ot ugge numpatibon dida.
43012037	Takon di tinibotibon nadan Judyu datuwen dakol an milagron inat Jesus ya hiya damdaman adida mangulug ke hiya.
43012038	Hituwey immannungan din kinalin Isaiah an profetas. Kananay "Apu Dios, tipet maid day mangulug nah itanuttudu mi? Dahdi da moy nangipatib-am hi kandamam?"
43012039	Hituwe boy kinalin Isaiah mipanggep hi adida pangulugan, kananay "Hi Apu Dios ya kinulap na dida ya impakulhi na boy nomnom da, ta hidiye nan adida pakatibo, adida pakaawat hi pangi-ena ya adida muntutuyuh liwat da. Gulat nat adida athidi ya maawatan day mituttudun dida ta muntutuyu dah liwat da ta paphodona dida."
43012041	Datuwey kinalin din hi Isaiah mipanggep ke Jesus te tinibo nah in-inop nay dayaw Jesus.
43012042	Takon di athidin dakol day adi mangulug ke Jesus ya dakol da damdama hanadah ap-apun di Judyuy nangulug ke hiya, mu adida ipainila te tumakut dah pangaanan nadan Pharisee ke dida nah simbaan da.
43012043	Te dida ya hay pambalan di ibbadan taguy gagamgaman da an bokon hay pambalan Apu Dios ke dida.
43012044	Inlot Jesus di kalina an kananay "Hay tagun mangulug ke ha-oy ya mangulug damdaman Apu Dios an nangitud-ak ke ha-on.
43012045	Athidi bo an nan tagun manginilah kakulugana hin dahdiyak ya inilaona damdama nan nangitud-ak ke ha-on.
43012046	Te ha-oy ya immaliyak hituh luta ta pat-alak di nomnom di tagu ta inilaon dah Apu Dios ta am-in da nan mangulug ke ha-oy ya adida mo kay wadah tapol.
43012047	Nan tagun mangngol hi kalyok mu adina un-unudon, ya adik humalyaon te hay immaliyak tuh luta ya mangibaliw hi tagu, bokon hay munhumalya.
43012048	Nangamung hantuh kadatngan di algon kahumalyaan di taguy ahi kakastiguwan nadan tatagun kahing ke ha-oy ya adi mangulug hi kanalyok. Dadiyen kinalik di kipuunan di kahumalyaan da
43012049	te dadiye ya ugge nalpuh nomnom ku ya abu, mu nalpun Aman nangitud-ak ke ha-on.
43012050	Ya deket kulugon di tagu dadiyen kalin Ama ya waday biyag dan maid di poppog na. Am-in nadan kinalin Aman ha-oy ya dadiyey kalyok."
43013001	Kediyen hilong an hi kabigatana ya hidiyey kilappuwan di piyestan di Nala-uwan di Anghel Apu Dios ya inilan Jesus an hidiyen hilong moy udidin di pakiha-adana tuh luta te mibangngad moh kad-an Amanah langit. Hi Jesus ya impakappinhod nay tataguna tuh luta ya ipatibo na mod uwanih diyen ongal an impaminhod nan dida.
43013002	Handih mangan da Jesus ya impanomnom Satanas ke Judas Iscariot an imbabalen Simon di atonan mangihdul ke Jesus.
43013003	Hi Jesus ya inila nan indat Amanan am-in di kandamanan hiya ya inila nan hiyay nalpuwana ya inila bon ahina ibangngad ke Amana.
43013004	Indani ya timmaddog ot kaanonay bulwatina ot alana nan tuwalya ot iawako nah gitang na.
43013005	Immiduyag hi danum nah palanggana ot pun-ulahanay hukin nadan disipulosna on dinan-iyana bo nah tuwalyan in-awako na.
43013006	Indanit nadatngan hi Simon Pedro ya kananay "Apu, tipe mo ahan ta he-ay mangulah hukik?"
43013007	Kanan Jesus ke hiyay "Adim ni-an maawatan tun at-attok, mu indai ot maawatam."
43013008	Kanan Pedro ke hiyay "Adinadaman ulaham di hukik te mihahhinun he-ay mangula." Ya kanan Jesus ke hiyay "Deket adi daka ulahan ya bokon daka mo disipulos."
43013009	Ot kanan Simon Pedroy "Deket athina ne pakiulam moy taklek ya hay uluk."
43013010	Mu kanan Jesus di "Nan tagun nun-amo ya malini ta ammunay hukinan ulahan te hidiyey nahuhupuk hi ena nundanallanan. Dakayu ya malini kayu, mu waday ohan adi."
43013011	Man-uket kinalinah tuwe ya inilana nan ahi mangihdul ke hiya, kinali kananay adida malinin am-in.
43013012	Nagibbun inulahan Jesus di hukida ya numbulwati bo ot umbun ot kananan diday "Kon inila yuy gapunah nangulahak hi hukiyu?
43013013	Kanan yuy ha-oy di mittuluyu ya Apuyu ya makulug hinaen kinali yu.
43013014	Takon di ha-oy di mittuluyu ya Apuyu ya kayak muttatyun dakayu te ulahak di hukiyu, athidi damdamay aton yuh ibbayu.
43013015	Hituwen inat kuy pangiun-unudan yu.
43013016	Donglon yu tun kalyok ke dakayu, makulug an hay muttatyu ya adi natagtag-e mu hay apuna. Ya athidi bo nan nitud-ak an adi natagtag-e mu nan nangitud-ak ke hiya.
43013017	Deket naawatan yu datuwen kinalik ya aton yu ta umamlong kayu.
43013018	Mu bokon dakayun am-in di pangalyak ketuwe. Ha-oy ya impakainnilak di hin-oh-an dakayu an pinilik. Mu ahi umannung nan impitudok Apu Dios an kananay `Nan ohan disipulos an nakikakikan ke ha-oy ya hiya ot ya abuy ahi mangihdul ke ha-on.'
43013019	Kalyok hituwed uwanin ugge ni-an naat ta deket umannung ya ahi yu kulugon an ha-oy ya abuy Kristo an tinuddun Apu Dios an mangipaptok hi tagu.
43013020	Kalyok ke dakayu, makulug an hay tagun mangabulut hi intud-ak ku ya abulutonak damdama. Ya hay tagun mangabulut ke ha-oy ya abulutona damdamah Apu Dios an nangitud-ak ke ha-on."
43013021	Kinalin Jesus hituwe ya mahakit di nomnom na ot kananay "Hituwey kalyok, waday ohan dakayu an ahi mangihdul ke ha-on."
43013022	Munhintotokkolan da te uggeda inila hin dahdin diday kanan Jesus.
43013023	Nihag-on ke Jesus nan oha hanadah himpulut duwan disipulosna an hiya nan impakappinhod na ot hiyay
43013024	pangikutyaman Simon Pedro an kananay "Ibagam ya- ke hiya hin dahdin ditaku nan kanana."
43013025	Ot ibagan tuwen nangikutyaman Pedro ke Jesus an kananay "Apu, dahdin dakami nan kanam?"
43013026	Ya kanan Jesus di "Itam-ol ku tun tinapay ta nan tagun pangidatak ya hiyah diye." Ot itam-ol na nan tinapay ya hi Judas Iscariote an imbabalen Simon di nangidatana.
43013027	Handih dinawat Judas nan tinapay ya nihkop hi Satanas ke hiya ot kanan Jesus ke Judas di "Gal-am ta atom mo nan nomnomnomom an aton."
43013028	Maid hanadah nakikan ke Jesus di nun-awat ketuwen kinalin Jesus ke Judas.
43013029	Hanadan udum an ibbada ya kanan da pe on kinalin Jesus hituwe te pinhod nan e gumatang hi Judas hi mahapul da nah piyesta weno ena idat nan pihhu hanadah nungkawotwot te hiyay mangmangdon hi pihhuda.
43013030	Kinan Judas nan tinapay an indat Jesus ya limmah-un ot tayanana dida yaden nahilong mon diye.
43013031	Imme moh Judas ya kanan Jesus di "Nadatngan moy kipatib-an di kidayawak an Panguluwan di tagu. Ad uwani moy pangipatib-ak hi dayaw Apu Dios.
43013032	Deket midayaw hi Apu Dios gapu ke ha-oy ya athidi bon ipadayawak ke hiya ya maid uhup ya atonah tuwe.
43013033	Kalyok ke dakayun iibba an nakatang mo ya abuy pakiha-adak ke dakayu. Indanit maidak ya eyak hamahamakon ke dakayu, mu kalyok bon dakayu nan kinalik hanadah Judyu an nah pangayak ya adinadaman ekayu miunud hidi.
43013034	Ya hay balun itugun kun dakayu ya munhimpopohhodan kayu. Munhimpopohhodan kayu umat hi impaminhod kun dakayu.
43013035	Deket munhimpopohhodan kayu ya hidiyey panginilaan am-in di tagu an dakayuy mangun-unud ke ha-on."
43013036	Kanan Simon Pedro ke hiyay "Apu, daanay pangayam?" Kanan Jesus di "Nah pangayak ya adi mabalin an eka maki-eh did uwani, mu hi udum an algo ya ahika miunud."
43013037	Ya kanan bon Pedroy "Antipet adi mabalin an eyak maki-en he-ad uwani? Ha-oy ya adiyak tumakut an mangikaten he-a."
43013038	Kanan Jesus di "Kon makulug an ikateyak? Donglom te kalyok ke he-ah tuwe an mumpitlun ihaut mun kanam di uggeyak inilan he-a ta ahi tumalan-uy manuk."
43014001	Kanan Jesus hanadah disipulos di "Adi kayu madanagan. Idinol yun Apu Dios ya idinol yu damdaman ha-on.
43014002	Hi kad-an Ama ya dakol di kiha-adan, kinali umanamutak ta ek idadaan di kiha-adan yu. Adik kalyon hituwe ten adi makulug.
43014003	Ta deket indadaan ku mo ya mibangngadak an mangikuyug ke dakayu ta makiha-ad kayuh kad-ak ta inggana.
43014004	Ya inila yu nan dalan an ume nah pangayak."
43014005	Kanan Tomas ke hiyay "Apu, uggemi inila nan pangayam ta nganney panginilaan mih dalan?"
43014006	Kanan Jesus ke hiyay "Ha-oy ya abuy dalanon di tagun umeh kad-an Ama. Ha-oy di makulug an maunud ya ha-oy boy kalpuwan di biyag. Maid di mabalin an umeh kad-an Ama hin adida idalan ke ha-on.
43014007	Hin makulug an inilaak ke dakayu ya inila yu ot boh Ama. Ad uwani ya inila yu ya tinibo yu moh Ama."
43014008	Kanan Felipe ke hiyay "Ipatibom ke dakamih Amam ta adi kami munhalinduwa."
43014009	Kanan Jesus ke Felipey "Nakabayyag di nakikuyukuyugak ke dakayu yaden uggeyak pay inila? Antipet kanam di ipatibok hi Aman dakayu? Hay tagun nanibon ha-oy ya tinibo na damdamah Ama.
43014010	Kon adim kulugon an ha-oy ya wadaak ke Ama ya athidi bon Ama an wadan ha-on? Am-in di kanalyok ya bokon ha-oy di kon nomnom, mu nalpun Ama. Ya am-in di ataoatok ya hi Aman wadan ha-oy di mangat.
43014011	Mahapul an kulugon yu an ha-oy ya wadaak ke Ama ya hiya ya wada damdaman ha-on. Mu deket bokon tun kinalik di pangulugan yun ha-oy ya nan ni-mon tinibotibo yun inainat kun adi kabaelan di taguy pangulugan yun ha-on.
43014012	Kalyok ke dakayuy makulug, hay tagun mangulug ke ha-oy ya damanan atona damdama nadan inainat ku. Ya nan pumbalinan di atona ya ong-ongal mu dadiyen inainat ku te ha-oy ya mibangngadak ke Ama ta waday atok an bumaddang ke dakayu.
43014013	Takon di nganney ibaga yun Ama ya atok gapuh nangulugan yun ha-on ta midayaw hi Ama gapun ha-on an Imbabalena.
43014014	Am-in di ibaga yun Ama ya atok gapuh pangulug yun ha-on.
43014015	Deket pinhodak ke dakayu ya un-unudon yuy tugun ku.
43014016	Ahik ibagan Ama ta ahina ipaalin dakayu nan mihannot ke ha-on an bumaddang ke dakayu, hidiye ya ahi miha-ad ke dakayu ta inggana.
43014017	Hidiyen ipaalina ya nan Espirituna an mangipainilah makulug. Hidiyen Espirituna ya adinadaman ume nadah adi mangulug ke ha-on te uggeda inila ya adida pakaawat ke hiya. Mu dakayun mangulug ke ha-oy ya inilaon yu te miha-ad ke dakayu ta inggana.
43014018	Takon di tayanan dakayu ya adi dakayu iwalong te ahiyak bo mibangngad ke dakayu.
43014019	Gagala mo ya adiyak tibon hanadah adi mangulug ke ha-on, mu dakayu ke ya ahiyak bo tibon. Ahi waday biyag yu an maid di poppog na te mataguwak ya mitagu kayun ha-on ta inggana.
43014020	Ahiyu inilaon kediye an ha-oy ya wadaak ke Ama ya wadaak ke dakayu ya athidi bon wada kayun ha-on.
43014021	Hay tagun un-unudonay tugun ku ya hidiyey kitib-anan pinhodak ke hiya. Hanan tagun naminhod ke ha-oy ya hiyay pinhod min Ama ya hiyay pangipaawatak hi mipanggep ke ha-on."
43014022	Kimmalih Judas an bokon nan hi Judas Iskariote, kananan Jesus di "Apu, tipet dakami ya abuy pangipainilaam hi mipanggep ke he-a an bokon am-in hi tatagu?"
43014023	Himmumang hi Jesus an kananay "Om, te hay tagun maid di pamhod nan ha-oy ya adina un-unudon di tugun ku, mu hay tagun waday pamhod nan ha-oy ya un-unudonay tugun ku. Ya hi Ama ya pohdona hiya ya mawada kamin duwa ke hiya. Ya hituwen kalyok ya ugge nalpuh nomnom ku ya abu, mu nalpu damdaman Ama an nangitud-ak ke ha-on.
43014025	Kinalik datuwed uwanin wadaak ni-an an makiha-ha-ad ke dakayu,
43014026	mu ahi umali hanan itud-ak Apu Dios an mihannot ke ha-on an bumaddang ke dakayu, hidiye nan Espirituna ta ituluy na tun ngunuk ta pakaawwatan yuy mipanggep ke ha-on. Ya hiya boy mangipanomnom hanadah intuttuduk ke dakayu.
43014027	Takon di tayanan dakayu ya itayan kun dakayuy linggop an adi umat hi linggop nadan adi mangulug, kinali adi kayu madanagan ya adi kayu tumakut.
43014028	Dingngol yu nan kinalik an kanak di umeyak, mu ahiyak bo mibangngad ke dakayu ta deket makulug an pinhodak ya umamlong kayuh pangayak hi kad-an Ama an natagtag-e mu ha-on.
43014029	Kalyok datuwed uwanin ugge ni-an naat ta deket umannung an maat ya ahi kayu mangulug ke ha-on.
43014030	Adi mo mabayag di pakihumhummanganak ke dakayu te tuwen madatngan di aliyan Satanas an ap-apun di gaga-iho an ena ipatiboy kabaelana, mu maid di kabaelanan ha-on.
43014031	Mu takon di waday maat ke ha-oy ya abulutok hidiyen maat ta panginilaan di tagu an ongal di impaminhod kun Ama, ya un-unudok am-in di itugunan ha-on." Nagibbuh diyen kinalin Jesus ya kananay "Makayu ta ume taku."
43015001	Wada nan in-alig Jesus an kananay "Ha-oy di makulug an wakal ya hi Ama hanan mumpaptok.
43015002	Dakayun mangulug ke ha-on an mialig nah bumungan haping di wakal ya ipaptok dakayun Ama te umat nah mumpaptok an ipaptok na ya puttuttana nadan bumungan haping ta dumakol di bungada. Mu hanadan adi mangulug ke ha-on an dida nan mialig nah adi bumungan haping ya kaanon Ama didah kad-ak te umat nah mumpaptok an puttutana nadan adi bumungan haping ta iwele na.
43015003	Dakayu ya umat kayun nah haping an naputtutan te inabulut yuy intuttuduk ke dakayu.
43015004	Mahapul an punnanongon yuy pangulug yun ha-on ta nanongnan wadaak ke dakayu te hay haping di wakal ya adi bumunga ten nakhat di adol na. Mahapul an nanongnah adol na an adi makhat ta ahi bumunga. Athidin dakayu an kah-in di punnanongon yuy pangulug yun ha-on ta ahi maphod di kiatan yu.
43015005	Ha-oy di mialig nah wakal ya dakayu damdamay mialig nah haping na. Hay tagun punnanongonay pangulug nan ha-on ta nanongnan wadaak ke hiya ya atonay maphod ta kay dakol di bungana. Te makulug an kah-in di baddangak di tagu ta ahina kabaelan an aton di maphod.
43015006	Nan tagun adina punnanongon di pangulug nan ha-oy ya maid di hilbin di biyag na te umat nah haping an maid di ibungana an maputtut ta miwele ne deket namag-anan ya inapuyan.
43015007	Deket punnanongon yuy pangulug yun ha-oy ya iha-ad yuh nomnom yu nadan intuttuduk ya takon di nganney ibaga yu ya atok.
43015008	Hay kidayawan Ama ya nan dakol an ibunga yu ya hay ibunga yu ya nadan maphod an aton yu an hidiyey kitib-anan paka-un-unudonak ke dakayu.
43015009	Hay naminhod Aman ha-oy ya athidiy naminhod kun dakayu, kinali mundinol kayuh impaminhod kun dakayu.
43015010	Deket un-unudon yuy tugun ku ya munnanong kayun madinol hi naminhod kun dakayu. Ha-oy ya inun-unud kuy tugun Ama ya madinolak hi naminhod nan ha-on.
43015011	Kinalik datuwen dakayu ta nan amlong an wadan ha-oy ya mawada damdaman dakayu ta maid di pungkudangan di amlong yu.
43015012	Hay umanhan an itugun kun dakayu ya munhimpopohhodan kayu umat hi impaminhod kun dakayu.
43015013	Hay tagun ikate nay kiphodan di ibbana ya hidiyey kitib-anan ongal di impaminhod na, maid di pakaingngon diyen pamhod.
43015014	Ya dakayuy makulug an gayyum ku hin un-unudon yuy tugun ku.
43015015	Adi dakayu mo ibilang an muttatyun ha-on te hay muttatyu ya uggena inilay wadah nomnom di apuna, mu ibilang dakayun gayyum ku te am-in di dingngol kun Aman hi Apu Dios ya impainilak ke dakayu.
43015016	Uggeyak pinilin dakayu, mu ha-oy di namilin dakayu an mangituttuduh mipanggep ke ha-on ta dumakol di mangulug ke ha-on an hidiyey kay yu bungan maphod an munnananong. Ot idat Amay nganneh diyen ibaga yun hiya hin idinol yun ha-on.
43015017	Pidwaok bon itugun ke dakayu an munhimpopohhodan kayu.
43015018	Deket hingitan dakayu nadah adi mangulug ya nomnomon yu an ha-oy di namangulun hiningitan da.
43015019	Gulat nat umat kayu hanadah adi mangulug ya adi dakayu ot hingitan ke dida. Mu adi kayu umat ke dida te pinili dakayun ha-on ta hay pangi-ek di un-unudon yu. Hituwey gapunah hingitan dakayu.
43015020	Nomnomon yu din kinalik ke dakayu handi an hay muttatyu ya adi natagtag-e mu hay apuna. Paddung nan dakayu ya ha-on. Impunholholtapak nadah adi mangulug ya makulug an punholholtapon dakayu damdama. Ya athidi bon gulat nat inun-unud day intuttuduk ya wada ot an un-unudon day ituttudu yu.
43015021	Ahi dakayu hingitan ya punholholtapon te hay pangun-unudan yun ha-on, gapu te uggeda inilah Apu Dios an nangitud-ak ke ha-on.
43015022	Gulat nat uggeyak immali tuh lutan muntuttudu ya ugge ot nainilay liwat dah pangahingan dan ha-on. Mu immaliyak an nuntuttudu ya kapyanan adiyak kulugon, kinali maid di eda pangigadulan an makastigu da.
43015023	Hay tagun humihhingit ke ha-oy ya hingitana damdamah Ama.
43015024	Gulat na bot uggek impatiboy milagro an adi kabaelan di tagu ya ugge ot nainilay liwat dah pangahingan dan ha-on. Takon di tinibotibo da dadiye ya kapyanan humihhingit da ke dakamin Ama.
43015025	Hituwey immannungan din nitudok an Tugun Moses an kananay `Hihingngitanak hi maid gapuna.'
43015026	Mu takon, itud-ak ku nan bumaddang ke dakayu an malpun Ama an hidiye nan Espirituna ta ituttudu nay makulug. Hantuh aliyana ya ipainila nay mipanggep ke ha-on.
43015027	Takon di dakayu ya eyu ipainilay mipanggep ke ha-on te nikuyukuyug kayun ha-oy dih lappunah nuntuttuduwak ingganad uwani."
43016001	Kanan bon Jesus hanadah disipulos nay "Kinalik hituwen dakayu ta takon di waday punligatan yu ya adiyu iwalong di pangulug yun ha-on
43016002	te udum hi algo ya ahi dakayu palah-unon nadah simbaan di Judyu te adi dakayu ibilang hidi. Ya ahi madatngan nan tiempo an hanadan mamaten dakayu ya pangali da on hidiyey pangun-unud dan Apu Dios.
43016003	Athidiy aton da te uggeyak inilan dida ya uggeda damdama inilah Ama.
43016004	Kalyok ke dakayud uwanih tuwe ta deket umannung ya ahiyu nomnomon an namangulun kinalik. Handih lappunah nuntuttuduwak ya uggek kinali datuwen dakayu te wadaak ni-an ke dakayu.
43016005	Ad uwani ya mibangngadak hi kad-an nan nangitud-ak ke ha-on, yaden maid di ohan dakayuy munmahma hin daanay pangayak.
43016006	Mu deyan u-umyungan kayu ot ya abu te kinalik.
43016007	Mu kalyok ke dakayuy makulug an hay panayanak ke dakayu ya kiphodan yu te deket adiyak ume ya adi umali nan Espiritun Apu Dios an bumaddang ke dakayu, kinali mahapul an umeyak ta ipaalik ke dakayu.
43016008	Ya hantuh aliyana ya ipainilana hanadah adi mangulug di liwat da, hay kaphod ku ya hay ine-en di punhumalyan Apu Dios.
43016009	Hay naliwatan da ya hay adida pangulugan ke ha-on.
43016010	Takon di adida mangulug ke ha-oy ya ipainilan nan Espiritun Apu Dios ke dida an am-in di atok ya maphod. Hay kitib-an di kaphod ku ya hay ek pumbangngadan hi kad-an Ama ta adiyak mo tibon.
43016011	Hidiyen ine-en di punhumalyan Apu Dios ya matibon nah nunhumalyanan Satanas an ap-apun tuh luta ot kastiguwona.
43016012	Dakol ot di pinhod kun kalyon ke dakayu, mu adiyu damdama ni-an maawatan ad uwani.
43016013	Mu hantuh aliyan nan Espiritun Apu Dios an mangipainilan am-in hi makulug ya ahina ituddun dakayu nan makulug an un-unudon yu. Hay ipainilana ya abuna nan pinhod Apu Dios ya nadan ahi maat hi udum hi algo.
43016014	Ya ipadayawak ke hiya te nan tugun kuy ahina ipainilan dakayu.
43016015	Am-in di kidayawan Ama ya kidayawak damdama, kinali kanak di nan tugun kuy ahi ipainilan nan Espiritunan dakayu.
43016016	Gagala mo ya maidak an tibon yu, mu adi mabayag ya tibonak bon dakayu."
43016017	Wadaday udum hanadah disipulos di nangalin kanan day "Antipet kananay gagala mo ya adi taku tibon, mu adi mabayag ya tibon taku bo? Ya antipet ena kanan di mibangngad hi kad-an Amana?
43016018	Nganne nin di pinhod nan kalyon? Antipet adi maawatan datuwen kalkalyona?"
43016019	Hi Jesus ya inilanan ihik dan inilaon ot kananay "Kon hay pinhod yun mahmahan ya hay kibalinan nan kanak an gagala mo ya adiyak tibon ke dakayu, mu adi mabayag ya tibonak bo?
43016020	Kalyok ke dakayu, makulug an ahi kayu u-umyungan te hay maat ke ha-on, mu hanadan adi mangulug ya mun-am-amlong da. Mu hidiyen u-umyungan yu ya ahi mumbalin hi amlong.
43016021	Umat nah babain muntungo an holholtaponay puntungawana, mu deket bimmuddu nan golang ya kal-iwanay hakit na te mun-am-amlong an wada moy imbabalena.
43016022	Paddung nan dakayu an u-umyung kayud uwani, mu indanit tibonak bo ya mun-am-amlong kayu ya maid di e pakakaan kediyen amlong yu.
43016023	Kediye ya bokon mo ha-oy di punbagaan yuh mahapul yu te hay kakulugana ya am-in di ibaga yun Ama ya idat na gapuh pangulug yun ha-on.
43016024	Maid ni-an di nangipatnaan yun mumbaga ke Ama hi mahapul yu gapuh pangulug yun ha-on. Mumbaga kayu ot idat nay ibaga yu ta maid di kudang di pun-amlongan yu."
43016025	Kanan bon Jesus di "Am-in nadan intuttuduk ke dakayu ya in-alialig ku, kinali naligat yun maawatan, mu hi udum hi algo ya adi mo athidi te napintok moy panuttuduk mipanggep ke Ama ta nalakan maawatan.
43016026	Kediyen algo ya damana mon ina-ud yun Aman hi Apu Dios di ngannen ibaga yu. Adi mahapul an ha-oy di mangibagan hiya hanadah pinhod yu te ongal di naminhod nan dakayu te pinhodak ke dakayu ya kulugon yu an hiyay nangitud-ak ke ha-on.
43016028	Nalpuwak hi kad-an Amah langit ot umaliyak tuh luta, mu ad uwani ya tayanan dakayu ta mibangngadak boh kad-ana."
43016029	Kanan nadan disipulos nay "Maawatan nuppey kalkalyom ad uwani te napintok mo an adim painnab-abig.
43016030	Inila mi mo an he-a ya inilam am-in, takon di nomnom di tagu. Inilam di pinhod di tagun mahmahan takon di uggena imbaga, kinali mangulug kami an nalpu kan Apu Dios."
43016031	Kanan Jesus ke diday "Mangulug kayu nupped uwani.
43016032	Mu ahiyak tayanan ke dakayu an waday ohan dakayu on umanamut hi balena ta oh-ohhaak. Mu adiyak maoh-ohha te wadah Aman ibbak.
43016033	Kinalik ke dakayuh tuwe ta mundinol kayun ha-on ta luminggop di nomnom yu. Hanadan adi mangulug ya punholholtapon dakayu ta maligligatan kayu, mu adi kayu tumakut te inapput ku nan ap-apun am-in di gaga-iho tuh luta."
43017001	Handih nagibbun kinalin Jesus am-in datuwe ya intangad nah kabunyan ot mundasal an kananay "Ama, nadatngan moy pangipatib-am hi dayaw ku an Imbabalem ta kidayawam damdama.
43017002	Indat muy kandamak an mun-ap-apuh am-in hi tagu ta idat kuy biyag an maid di poppog na hanadah impangulug mun ha-on an dadiye nadan nanginila an he-a ya abuy Dios ya ha-oy hi Jesu Kristo an intud-ak mun immali tuh luta.
43017004	Impatibok di kidayawam nah ginibbuk an ngunun indinol mun ha-on.
43017005	Ya ad uwani Ama, ya ipatibom di dayaw ku hantuh pumbangngadak hinah langit an umat hi dayaw ku tuwali handih wadaak hi kad-am ot ahi maltu tun luta.
43017006	Impainilak am-in di mipanggep ke he-a hanadah tatagun impangulug mun ha-on. Adida ni-an mangulug, mu pintok mu didan mangulug ke ha-on. Dida ya tagum tuwali, kinali nangulug dan ha-oy ya impaka-un-unud day tugun mu.
43017007	Inila da mo an am-in nan inainat ku ya intuttuduk ya nalpun he-a.
43017008	Intuttuduk ke dida nan tugun an indinol mun ha-on ot un-unudon da. Inila da mon nalpuwak ke he-a ya kulugon dan intud-akak ke he-a.
43017009	Ama, idasalak dida ta baddangam dida. Bokon nadan adi mangulug ke ha-oy di idasalak, mu hanadan tatagun impangulug mun ha-on te tagum dida.
43017010	Maid di tagum an bokon ku tagu. Athidi boh tataguk an tagum damdama dida. Ya hay dayaw ku ya mipatibon dida.
43017011	Ama, an makaphod ya makandama, gagala moy panaynak ke dida te mibangngadak moh kad-am, kinali ipaptok mu datuwen impangulug mun ha-on ta miohha dat umat hi niohhaan ta.
43017012	Handih wadaak ke dida ya impapaptok ku dida ot gapuh kandaman indat mun ha-oy ya maid ke diday nihi-an ke he-a, ammuna nan ohan tagu te hidiyey gahat na. Mu naat hidiye ta umannung nan impitudok mu.
43017013	Umaliyak mo ya ipadngol kun dida datuwen kalkalyok ta uma-amlong dan umat ke ha-on.
43017014	Impainilak am-in di tugun mun dida ot un-unudon da. Ta hidiye nan hingitan nadan adi mangulug dida te hay pangi-eda ya hinnatkon mo an umat hi pangi-ek.
43017015	Adik ibaga an appilom nadan mangulug nadah adi mangulug, mu hay ibagak ya baddangam hanadan mangulug ta adida mahaul ke Satanas.
43017016	Dida ya uggeda niingngo hanadah adi mangulug te umat dan ha-on an hinnatkon di pangi-ek hanadah adi mangulug.
43017017	Baddangam didan mangun-unud nah tugun mu te makulug am-in di tugun mu.
43017018	Itud-ak ku dida an e muntuttudu hanadah ugge nanginilan he-a, umat hi nangitud-akam ke ha-on tuh lutan muntuttudu mipanggep ke he-a.
43017019	Gapun dida ya ihulug kuy adol ku ta hay pinhod muy un-unudok ta athidi damdaman dida an ihulug day adol da ta hay pinhod muy un-unudon da.
43017020	Bokon ya abu hantudan disipulos kuy idasalak, te takon nadan ahi mangulug ke ha-on hi udum hi algo gapuh ituttudu da.
43017021	Ama, idasalak dida ta miohha dan am-in umat hi niohhaan ta. Ya migappat dan dita ta miohha takun am-in ta inilaon nadan adi mangulug an he-ay nangitud-ak ke ha-on tuh luta.
43017022	Impadayaw ku dida umat hi nangipadayawam ke ha-on ta miohha dan umat ke dita.
43017023	Pinhod kun nanongnan wadaak ke dida umat hi kawadam ke ha-on, ta miohha dan am-in ta panginilaan nadan adi mangulug an intud-akak ke he-a, ya inilaon da bon impakappinhod mu hanadan mangulug an umat hi impaminhod mun ha-on.
43017024	Ama, pinhod ku an datuwen pintok mun mangulug ke ha-oy ya makiha-ad dan ha-on hi langit ta tibon day dayaw kun indat mu gapuh ongal an naminhod mun ha-on handi tuwali uggem lintuy luta.
43017025	He-a Ama an makaphod, ugge daka inila hanadah adi mangulug ke ha-on, mu inila dakan ha-on. Ya hantudan impangulug mun ha-oy ya inila dan intud-akak ke he-a.
43017026	Impainilak ke diday mipanggep ke he-a ya itultuluy kuh diye ta pohdon day ibbadan tagu umat hi naminhod mun ha-oy ya ha-oy di ahida pun-ibba ta nangamung."
43018001	Nagibbuh diyen dasal Jesus ot ume da. Inagwat da nan wa-el an Kidron ot dumatong da nah lagunta an natanoman hi kaiw an oliba.
43018002	Hi Judas an nangihdul ke Jesus ya inila nah diyen nangayan da te hidi tuwaliy oggan da pangayan ke da Jesus.
43018003	Ena ingkuyug nadan tindalu, nadan guwalyan di templo an intud-ak nadan Pharisee ya hanadan ap-apun di padi ot ipanguluna didah kad-an da Jesus an numpun-odon dah dilag ya otak.
43018004	Mu inilan Jesus di maat ke hiya ot ena damuwon dida ot kananay "Dahdiy eyu hamakon?"
43018005	Ya kanan day "Hi Jesus an iNasaret." Ot kanan Jesus ke diday "Ha-oy hidiye." Hi ke Judas an nangihdul ke hiya ya makitattaddog hanadah tindalu.
43018006	Handih kanan Jesus di "Ha-oy hidiye" ya pun-ihunod da ot mungkatu-i da.
43018007	Impidwan bon Jesus an kananay "Dahdiy eyu hamakon?" Ya kalyon da boy "Hi Jesus an iNasaret."
43018008	Ya kananay "Kanak boy ha-oy hidiye, deket ha-oy di eyu hamakon ya adiyu ilagat hantudan iibbak ta ume da."
43018009	Hituwey immannungan di kinalina handih kananay "Ama, maid di e mihi-an ke he-a hantudah tatagun impangulug mun ha-on."
43018010	Hi Pedro an nunhikot ya inuknut nay otak na ot palangonay wawwan an ingan Malkus an muttatyun nan natag-en padi.
43018011	Kinalyan Jesus hi Pedro an kananay "Ipabangngad mu nan otak nah hikot mu. Abulutok hituwen punholholtapak te hituwey pinhod Aman maat ke ha-on."
43018012	Kinali nah diye ya imme nadan tindalu, nan ap-apuda ya nadan guwalyan di templo ot baludon dah Jesus.
43018013	Hay namangulun nangiayan dan hiya ya hi kad-an Annas an aman nan ahawan Kaypas an natuddun natag-en padi kediyen toon.
43018014	Hi Kaypas ya hiya handin nangali hanadah ibbanan ap-apun di Judyu an kananay "Kudukdul nay mateh naen ohan tagu, mu nan etaku maten am-in."
43018015	Hi Simon Pedro ya nan oha hanadah disipulos Jesus ya niunud dan hiya. Hituwen kadwan Pedro ya inilan nan natag-en padi, kinali hiya ke ya naki-en Jesus nah dolan di balen diyen padi.
43018016	Mu hi ke Pedro ya niha-ad nah hoob di alad diyen bale te ugge inilan nan padi. Ot mibangngad hidiyen ohan disipulos nah hoob ot e makihummangan nah babain mun-adug hi hoob ta pahgoponah Pedro.
43018017	Kanan nan babai ke Pedroy "Kon bokon he-ay oha hanadah disipulos Jesus?" Ya kanan Pedroy "Bokonak!"
43018018	Hanadan muttatyu ya guwalyan di templo ya nun-apuy da ot e makianiduh Pedron dida te kottokottol.
43018019	Hi ke Jesus ya dehdin punhumalyan nan natag-en padi an manahmahanay mipanggep nadah disipulosna ya hay intuttudu nan dida.
43018020	Ya kanan Jesus ke hiyay "Am-in di intuttuduk ya dingngol di katagutagu te nuntuttuduwak nah templo ya nadah simbaan an kaam-amungan di Judyu ya am-in di intuttuduk ya impadngol ku.
43018021	Antipet ha-oy di punmahmaham hi mipanggep hi intuttuduk an bokon hanadan tatagun nangngol? Mahmaham ke dida ot inila da."
43018022	Handih kinalin Jesus hituwe ya inapap nan ohan guwalyan nihag-on ke hiya ot kananan hiyay "Kon athinay panumang hi natag-en padi?"
43018023	Kanan Jesus ke hiyay "Deket nihallay kinalik ya kalyom hidiyen nihallaak. Tipet apaponak hi pangalyak hi makulug?"
43018024	Ot ipien Annas hi Jesus an nanongnan nabalud hi kad-an Kaypas an natag-en padi.
43018025	Hi ke Simon Pedro ya wadan nah dolan makian-annidu ya waday kimmalin hiya an kananay "Kon bokon he-ay ohan disipulos diyen tagu?" Inhaut Pedro an kananay "Bokonak."
43018026	Kanan bon nan ohan muttatyun nan natag-en padiy "Kon bokon he-a nan tinibok nah lagunta an ibban Jesus?" Hidiyen muttatyu ya iban nan muttatyun pinalang Pedroy ingana.
43018027	Kediyen nangihautan bon Pedro ya pinghanadi ya timmalan-uy manuk.
43018028	Nagibbuh mungkabigat di nunhumalyaan dan Jesus hi kad-an Kaypas ot ahida i-eh balen nan gobernador an hi Pilatu. Hanadan ap-apun di Judyu an nangien Jesus ya uggeda nakihgop te panio ke diday humgop hi balen di bokon Judyu te deket aton dahdi ya panio moy pakihamulan da nah piyestan di Nala-uwan di Anghel Apu Dios an mungkadatngan bo udot.
43018029	Hidiyey gapunan limmah-un hi Pilatu hi kad-an da ot kananay "Kon nganney kanan yuh bahul tun tagu?"
43018030	Kanan dan hiyay "Gulat nat maid di bahul na ya uggemi ot inali tuh kad-am."
43018031	Kanan Pilatu ke diday "Awiton yu pe ta eyu humalyaon mipuun hi linteg yu." Ya kanan nadan Judyun hiyay "Nganney aton min e mamaten hiya an miadin dakami pe on pinate miy tagu te hidiyey olden yun iRoma ke dakami?"
43018032	Hituwey immannungan din kinalin Jesus mipanggep hi ine-en di katayana.
43018033	Hinumgop hi Pilatu nah punhumalyaana ot ipaayag nah Jesus ot kananan hiyay "Kon he-ay patul di Judyu?"
43018034	Ya kanan Jesus di "Kon nalpuh nomnom muh naen kinalim weno dingngol muh udum an tatagu?"
43018035	Kanan Pilatuy "Bokonak Judyu, kinali uggek inilay mipanggep ke he-a. Nganne tuwaliy inat mut edaka in-ali hantudah iibbam an Judyu ya nadan ap-apun di padi? Kon makulug peman an waday inat muh gaga-iho?"
43018036	Kanan Jesus di "Hay kinapatul ku ya adi umat hi pumpatulan di taguh luta. Te gulat nat umat hidi ya wadan nakipatte nadan tataguk ta uggeyak ot in-alih tu hanadah Judyu. Hinaey kitib-anan hay kinapatul ku ya adi umat hi pumpatulan di tagu tuh luta."
43018037	Ya kanan Pilatuy "Ta patul ka mo?" Kanan Jesus di "Om, makulug hinaen kinalim. Hituwey gapunah nangaliyak hituh luta ot mitungowak hi tagu ta waday atok an mangituttuduh makulug. Ta hanadan mangabulut kediye ya diday mangun-unud ke ha-on."
43018038	Ya kanan Pilatuy "Kon mainilay makulug?" Kinali nah tuwe ya limmah-un boh kad-an nadan Judyu ot kananay "Maid di mahamak kuh bahul na,
43018039	mu hi katootoon ya wada nah ine-eyu an deket piyestan di Nala-uwan di Anghel Apu Dios ya waday ohah potkon yu hanadah nikalabut an mipae. Ad uwanin toon, kon pinhod yun ipaek nan patul yun Judyu?"
43018040	Kahitutukuk da ot ya abu an kanan day "Bokon hiyay ipaem. Hi Barabbas di ipaem." Hituwen hi Barabbas ya nundingngol an pimmate.
43019001	Nibangngad moh Pilatu ot ena pahoplat hi Jesus hanadah tindaluna.
43019002	Immala nadan tindaluh hubit ot kumapya dah pongot ot ipapngot dan Jesus. Ya impumbulwati dah maingit an umat hi bulwatin di patul.
43019003	Imme dah kad-ana on tinaltalanggaan da an kanan day "Dayawon taku peman tun patul di Judyu!" on nunhin-aappapan da.
43019004	Limmah-un boh Pilatu ot kanana nadah Judyuy "Ipalah-un ku ta panginilaan yu an maid di mahamak kuh bahul na."
43019005	Ot lumah-un hi Jesus an nanongna nan impabulwati dan maingit ya nan impapngot dan hubit ke hiya. Ot kanan Pilatu ke diday "Teya tun tagu."
43019006	Handih tinibon nadan ap-apun di padi ya nadan guwalyah Jesus ya kahitutukuk da ot ya abu an kanan day "Ipatak hi krus! Ipatak hi krus!" Ot kanan Pilatuy "Dakayu pe ya eyu ipatak hi krus te maid di mahamak kuh bahul na."
43019007	Kanan nadan Judyu ke hiyay "Waday bahul na te nginohe nay linteg mi an kananay hiyay Imbabalen Apu Dios, kinali mahapul an mate."
43019008	Dingngol Pilatuh tuwe ya namam-an timmakut.
43019009	Impahgop bon Pilatu hi Jesus nah punhumalyaan ot kananan hiyay "Kon daanay nalpuwam?" Mu adi humumang.
43019010	Ot kanana boy "Antipet adika humumang? Kon uggem inilan waday kalebbengak an mangipaen he-a ya mangipipatak ke he-ah krus?"
43019011	Ya kanan Jesus ke hiyay "Gulat nat ugge in-abulut Apu Dios ya maid ot di kalebbengam an mangat hi nganneh diyen ha-on. Kinali ong-ongal di bahul nadan tatagun nangialin ha-on hituh kad-am mu he-a."
43019012	Pinhod ot Pilatu an ipaeh Jesus, mu muntutukuk nadan Judyu an kanan day "Ipaem keh naen tagun kananay hiyay patul ya ad-adiyon dakan Cesar an ap-apu takud Roma. Te nan tagun kananay hiyay patul ya makibuhul ke Cesar."
43019013	Dingngol Pilatuh tuwe ya impalah-una boh Jesus. Inumbun hi Pilatu nah punhumalyaan an waday natping hi taddogan. Hay ngadan diyen punhumalyaan hi hapit di Judyu ya Gabbata.
43019014	Tuwen maal-algo kediyen algon pundadaanan dah piyestan di Nala-uwan di Anghel Apu Dios ya kanan Pilatu hanadah Judyuy "Teya tun patul yu."
43019015	Mu muntutukuk da ot ya abu an kanan day "Mahapul an mate! Mahapul an mate! Pipatak muh krus!" Ot kanan Pilatuy "Kon pinhod yun pipatak kuh krus tun patul yu?" Ya kanan nadan ap-apun di padiy "Maid di udum hi patul mi hin bokon hi Cesar ya abu."
43019016	Ot iabulut mon Pilatu an alan dah Jesus ta eda pipatak hi krus. Hanadan tindalun iRoma ya impipah-on dan Jesus
43019017	nan krus an kipatakana ot ieda nah kanan di Judyun Golgota an hay kibalinana ya gunit di ulu.
43019018	Ot ipatak dah Jesus ya wada boy duwan nipatak an nunbinah-elan dah Jesus.
43019019	Waday impitudok Pilatu ot ipatak dah tap-on di ulun Jesus nah krus an kananay "Hituweh Jesus an iNasaret an Patul di Judyu."
43019020	Nan eda nangipatakan ke Jesus ya nih-up ad Jerusalem, kinali am-in di Judyun mala-uh di ya binidbid da te nitudok hi tulun kali an kalin di Judyu, Latin ya Greek.
43019021	Kanan nadan ap-apun di padi ke Pilatuy "Kudukdul nay hannotan hidiyen nitudok an kananay `Patul di Judyu' ta kanan di `Hituwen tagu ya kananay ha-oy di patul di Judyu.'"
43019022	Mu kanan Pilatuy "Adinadama, nan nitudok ya hiyah diye."
43019023	Handih nagibbun impatak nadan opat an tindaluh Jesus ya inala day bulwatina ot ikap-ong da. Inlagat da nan naabol an bulwati na an niohha an maid di kugut na.
43019024	Ot ihuhummangan da an kanan day "Adi taku bik-iyon hituwe, mu ibubunut taku ta nangamung ke ditakuy mangala." Hituwey immannungan nan impitudok Apu Dios an kananay "Ingkap-ong day bulwatik ya imbubunut day mangalan nah bulwatik an naabol." Hituwey inat nadan tindalu.
43019025	Wadadah di da inan Jesus, hi tulang inana, hi Maria an ahawan Cleopas ya nan oha an hi Maria Magdalena an muntattaddog nah kad-an di krus an nipatakan Jesus.
43019026	Wada boh din makitadtaddog nan impakappinhod Jesus an disipulosna. Handih tinibon Jesus dida ya kanana ke inanay "Ina, ad uwani ya ibilang muh naen imbabalem."
43019027	Ya kanana bo kediyen disipulos nay "Ibilang mu hiya an hi inam." Ot nipalpun diye ya inawit diyen disipulos hi inan Jesus ot makiha-ad hi baleda.
43019028	Inilan Jesus an ginibbu nan am-in di pinhod Apu Dios an atona ot kananay "Nauwowak." Ketuwen kinalina ya immannung nan impitudok Apu Dios.
43019029	Wadah di on pimmakin baya ot itam-ol dah diy kapo ot ipalat dah paul ta idutum dah tokon Jesus.
43019030	Timmitip hi Jesus ya kananay "Nagibbu moy ngunuk." Ot iyuung na ot mate.
43019031	Adi pinhod nadan ap-apun di Judyu an munnanong nadan nipatak hi krus inggana mabigat te hi kabigatana ya Sabadu an hidiye nan pakangillinon dah panginomnoman dah Nala-uwan di Anghel Apu Dios. Ot eda mo ibagan Pilatu hin damanan gi-uwon day hukin nadan nipatak ta gagala dan mate ta eda ilubuk dida.
43019032	Ot umitud-ak hi Pilatu hi tindalu ot gi-uwon day hukin nadan duwan ibban Jesus an nipatak.
43019033	Mu handih imme dah kad-an Jesus ya tinibo dan nate ot adida mo gi-uwon di hukina.
43019034	Mu hinudpak nan ohan tindaluy taglang na hi pahul na ya nibughak di dala ya danum.
43019035	Am-in hituwen na-na-at ya makulug te tinibok, kinali intudok ku ta mangulug kayu.
43019036	Hanan ugge nangi-uwan nadan tindaluh hukin Jesus di immannungan nan impitudok Apu Dios an kananay "Maid di magi-uh gunit na."
43019037	Immannung bo nan impitudok Apu Dios an kananay "Ahi totokkolon di tatagu nan hinudpak dah pahul."
43019038	Wada nan hi Jose an iArimatea an imme ot ena ibagan Pilatu ta alanay adol Jesus ta ena ilubuk. In-abulut Pilatu ot ume moh Jose ot alana nan adol Jesus. Hiya ya oha hanadah mangulug ke Jesus, mu ugge na impainila te tumakut nadah Judyu.
43019039	Hay ibban Jose ya hi Nikodemus an hiya nan nakihummangan ke Jesus handi ohan hilong. Waday inal-alanah umeh nap-at ta limay kilon spice an mira ya aloes di nakapyaana. Hidiye nan iha-ad dah adol di nate ta adi mabuluk.
43019040	Hina-adan day adol Jesus hi spice ot ahida libbutan hi mumbobolan luput te hidiyey pangat nadan Judyu hipamaptok dah adol di nate.
43019041	Hanah e-elen nan nangipatakan dan Jesus ya waday lagunta an wada on ka-apyan gungat an maid di nilubuk hidi.
43019042	Gapu te nih-up hidiyen gungat ya hidi moy nangilubukan dan Jesus, ginalgal-an dan inlubuk te hi kabigatana ya Sabadun tungo.
43020001	Handih mungkabigat kediyen Linggu ya immeh Maria Magdalena nah gungat Jesus ya tinibona an nakaan nan ongal an batun nitangob nah lubuk.
43020002	Ot butikonan immeh kad-an Pedro ya nan impakappinhod Jesus ot kananay "Maid nan adol Apu taku nah gungat, toan di nangiayan da."
43020003	Limmah-un da ot butikon dan imme nah gungat.
43020004	Linah-iyan nan ohan disipulos hi Pedro ot mamangulun dumatong,
43020005	mu ugge hinumgop. Indung-ona nah gungat ya abuna nan libbut di adol Jesus an tinibona, mu maid nan adol na.
43020006	Indani ya dimmatong hi Pedro ot ipayunan humgop ot tibona damdama nan libbut di adol Jesus
43020007	ya nan libbut di uluna. Hidiyen libbut di uluna ya naappil an naluddun.
43020008	Ot humgop damdama nan ohan disipulos ot tibona ya kinulug na an namahuwan hi Jesus.
43020009	Te ingganan diye ya uggeda naawatan nan impitudok Apu Dios an kananay mahapul an mamahuwan hi Jesus.
43020010	Ot umanamut da.
43020011	Tinaynan dah Maria nah gungat an mungkoga. Indung-o na nah gungat
43020012	ya tinibo nay duwan anghel an mumbobolay bulwatida an inumbun da nah niha-adan ni-an di adol Jesus. Inumbun di oha nah nangiulluwana ya nan oha ya nah nagiuyyadana.
43020013	Kanan nadan anghel ke Mariay "Tipet mungkoga ka?" Ya kanan Mariay "Te inala da nan adol Apu Jesus ya uggek inilay nangiayan da."
43020014	Kinalin Mariah tuwe ot munliggu ya tinibona on tagun muntattaddog. Hi Jesus hidiye, mu uggena inimatunan.
43020015	Kanan Jesus ke hiyay "Tipet mungkoga ka? Dahdiy hamakom?" Kanan Maria pe on hiya nan mumpaptok nah lagunta ot kananan hiyay "Apu, deket he-ay nangalah adol Apu Jesus ya ituddum di nangiayam ta ek alan."
43020016	Kanan Jesus di "Maria." Ya inimatunan nuppen Mariay kalin Jesus ot ahina kanan di "Rabboni." Hituwe ya kalin di Judyu an hay kibalinana ya "Mittulu."
43020017	Kanan Jesus ke hiyay "Adim id-on ke ha-on te uggeyak ni-an numbangngad hi kad-an Ama. Ume ka ot ya abu ta em kalyon hanadah mibilang an tutulang ku an mibangngadak hi kad-an Aman hi Apu Dios an hi Amayu ya Dios yu damdama."
43020018	Ot umalih Maria Magdalena hi kad-an nadan disipulos Jesus ot kananay "Tinibok hi Apu Jesus." Ot kalkalyonan diday kinalin Jesus.
43020019	Mahmahdom kediyen Linggu ya naamung nadan disipulos Jesus nah ohan bale, impattit dan am-in di panto te hay takut da hanadah Judyu. Mu maid maptok ya wadah Jesus an timmaddog hi kad-an da ya kananay "Maphod kaya, malinggop kayu."
43020020	Ot ipatibo nan dida nan sugat di palad na an napatak ya nan nahudpak nah taglang na. Imma-amlong dah nanib-an dan Apu Jesus.
43020021	Kanan bon Jesus ke diday "Maphod kaya, malinggop kayu." Ot ahina kanan di "Itud-ak dakayu umat hi nangitud-akan Ama ke ha-on ta ekayu muntuttuduh tatagu."
43020022	Kinali nah tuwe ya inhap-ud nan dida ot kananay "Dawaton yu nan Espiritun Apu Dios.
43020023	Hanan tagun muntutuyuh liwat na ya kanan yun hiyay `Pakomaan Apu Dios di liwat mu' ya makulug an napakomaan mo. Mu nan tagun adi muntutuyuh liwat na, ya kanan yun hiyay `Adi pakomaan Apu Dios di liwat mu' ya makulug an ugge napakomaan."
43020024	Hi Tomas an kanan dan hi Dappil, an oha hanadah disipulos Jesus, ya hiya ya abuy maid kediyen immaliyan Jesus.
43020025	Kanan dan hiyay "Tinibo mih Apu Jesus." Mu kanan Tomas di "Kah-in di tibok ya dapaok nan sugat di palad nah nipatakana ya dapaok nan nahudpak hi taglangna ta ahik kulugon an namahuwan."
43020026	Nala-uy hinlingguwan ot maamung da bo nadan disipulos Jesus nah balen naamungan da handi ya wada nuppeh Tomas kediye. Ya athidi bon impattit da nadan papanto, mu kal-inadi bo ya wadah Jesus an timmaddog nah kad-an da ot kanana bon diday "Maphod kaya, malinggop kayu."
43020027	Ot kananan Tomas di "Tibom di palad ku ya dapaom nan sugat na. Dapaom bo tun nahudpak hi taglang ku ta adika mo munhalinduwa, mu kulugom an namahuwanak."
43020028	Ya kanan Tomas ke hiyay "Apu, kulugok mo an Dios ka!"
43020029	Ot kanan Jesus ke hiyay "Inilak an mangulug ka nuppe gapu te tinibowak ke he-a. Mu kudukdul nan tagun takon di uggeyak tinibo ya kulugonak."
43020030	Dakol di udum an umipamodwong an inainat Jesus an tinibotibon nadan disipulos an ugge nitudok ketuwen liblu.
43020031	Mu tun udum ya intudok ku ta kulugon yu an hi Jesus ya Imbabalen Apu Dios ya hiyay tinuddunan Kristo ta midatan kayuh biyag an munnananong gapun hiya.
43021001	Indai bo ya numpatibo boh Jesus hanadah disipulosna nah baybay an Tiberias.
43021002	Athituy naat: Wadah di da Simon Pedro, hi Tomas an kanan dan hi Dappil, hi Nataniel an iKana ad Galilee, hanadan duwan hintulang an imbabalen Sebedi ya hanadan duwa bon ibba dan disipulos Jesus.
43021003	Ya kanan Pedroy umen e muntabukul ot maki-e dan hiya. Numbangka da ot ihihilong dan muntabukul, mu maid di kaoh-ohhanah eda tinabukul.
43021004	Mungkabigat kediye ya wadah Jesus an muntattaddog nah pingngit di baybay, mu uggeda inimatunan an hiyah Jesus.
43021005	Ya kimmalin dida an kananay "An waday tinabukul yun iibbak?" Kanan day "Ma-ma-idan."
43021006	Kanana bon diday "Ibka yu nan tabukul nah nangappit hi winawwan nan bangka ot waday alan yu." Inibka da nan tabukul hidi ya dakol peman di naala ta adida pakaiguyud nah tabukul te hay dam-ot na.
43021007	Hanan disipulos an impakappinhod Jesus ya kananan Pedroy "Hiya ot hi Apu Jesus!" Dingngol Pedroh tuwe ya nangimbubulwati te nunbolad ot dumop-a ot umeh kad-an Jesus.
43021008	Mu nadan udum ya wadada nah bangkan pun-idakal da nan tabukul an napnuh dolog te nih-up da nah pingngit di baybay an wada nin di hinggatut di metro ya abuy kadawwina.
43021009	Handih dimmakal da ya tinibo day mumbabalan uling an waday nihongban dolog hidi ya wadah di boy tinapay.
43021010	Kanan Jesus di "Umiali kayuh tinabukul yu."
43021011	Immeh Pedro nah bangka ot ena idakal nan tabukul. Napnu nan tabukul hi o-ongal an dolog an immeh hinggatut ta nalimat tuluy ngam-ut na. Madam-ot nan tabukul te napnuh dolog, mu ugge nabik-i.
43021012	Indanit nalutu nan kanon da ya kanan Jesus ke diday "Makayu ta mangan taku." Mun-ogon dan munmahma hin dahdi hiya te inila da mo an hiyah Apu Jesus.
43021013	Inalana nan tinapay ya nan dolog ot pun-ikap-ong nan dida.
43021014	Hituwey pitlunah numpatib-an Jesus hanadah disipulosna nipalpun dih namahuwana.
43021015	Handih nagibbu dan nangan ya kanan Jesus ke Simon Pedroy "Simon an imbabalen Juan, kon ong-ongal di impaminhod mun ha-on mu hantudan iibbam?" Kanan Pedroy "Om, Apu. Inilam an impakappinhod dakan ha-on." Kanan Jesus ke hiyay "Ipaptok mu mo hanadan mangulug ke ha-on umat hi pamaptok di mun-adug hi impan di karnero."
43021016	Ya impidwan bon Jesus an kananay "Simon an imbabalen Juan, kon pinhodak ke he-a?" Kanan bon Pedroy "Om, Apu. Inilam an impakappinhod dakan ha-on." Kanan Jesus ke hiyay "Ipaptok mu hanadan mangulug ke ha-oy te diday kay ku karnero."
43021017	Ya impitlun bon Jesus an kananay "Simon an imbabalen Juan, kon pinhodak ke he-a?" Ya mahakit mo ahan di punnomnoman Simon Pedro hi nangipanidwaan Jesus kediyen kinalina ot kananay "Apu, he-a ya inilam am-in, ta inilam an impakappinhod dakan ha-on." Kanan bon Jesus ke hiyay "Ipaptok mu nadan mangulug ke ha-on te diday kay ku karnero.
43021018	Donglom tun kalyok. Handih kaungam ya he-a pe on iniktom muy balikis mu ya he-ay nangamung hi pinhod mun pangayan. Mu deket naam-ama ka mo ya adi athidi te na-ala on idawawam di taklem ta bobodan da ta ie daka nah adim pinhod an pangiayan dan he-a."
43021019	Kinalin Jesus hituwe te pinhod nan inilaon Pedroy ine-en di ahina katayan ta kidayawan Apu Dios. Ya kanana bon Pedroy "Paka-un-unudonak ke he-a."
43021020	Nunligguh Pedro ya tinibowak an mituntun-ud ke hiya. Ha-oy nan impakappinhod Jesus an disipulos ya ha-oy di nihag-on ke hiya handih nanganan mi ot mahmahak hin dahdin dakamiy ahi mangihdul ke hiya.
43021021	Handih tinibowak ke Pedro ya kananan Jesus di "Hiya ya- nganney ahi maat ke hiya?"
43021022	Ya kanan Jesus ke hiyay "Kon kanak key matagu tuh kibangngadak ya nganneh diyen he-a? He-a ke ya miunud kan ha-on."
43021023	Gapu kediyen kinalin Jesus ya nihinap hanadah mangulug an adiyak mate. Mu adi athidi te abunay kananay "Kon kanak key matagu tuh kibangngadak ya nganneh diyen he-a?"
43021024	Ha-oy an disipulos Jesus ya inang-ang kun am-in datuwen na-na-at ot itudok ku ya inila mi an makulug am-in datuwe.
43021025	Dakol di udum an inat Jesus an uggek intudok hitu te deket itudok kun am-in ya kumudang di libluh kitudkana te dakkodakkol.
44001001	Tulang ku Teofilo, Handin namangulun tudok kun he-a ya intudok kun am-in di mipanggep hi inat ya intuttudun Jesus nipalpu handih nangilappuwanan nuntuttudu
44001002	ot inggana handih timmalakdanganah langit. Mu handih ugge ni-an timmalakdang hi langit ya waday intugunan nalpuh Espiritun Apu Dios hanadah pinili nan Apostolesna.
44001003	Nipalpu handih namahuwana ingganah tinalakdanganah langit ya nap-at di algon oggan mumpatibo hantudah Apostoles na ya dakol di inainat nan nangipainilan dida an makulug an namahuwan ya intuttudu nan diday mipanggep hi pun-ap-apuwan Apu Dios.
44001004	Naminghan an mangmangngan dan am-in ya kananan diday "Adiyu ni-an taynan hitud Jerusalem ta had-on yu nan kinalin Ama an ipaali nay Espirituna an hidiye din kinalik ke dakayu.
44001005	Hi Juan ke ya danum di numbonyag na hanadah tatagu, mu dakayu ke ya adi mala-uy kaatnan algo ya mabonyagan kayuh Espiritun Apu Dios."
44001006	Wada boy numpatib-an Jesus ke dida ot kanan dan hiyay "Apu, kon ad uwaniy pangibangngadam hi gubilnu takun Judyu an tanud Israel?"
44001007	Ya kanan Jesus ke diday "Hinae ke ya nangamung hi Ama te hiyay Apun di am-in, kinali adi mahapul an inilaon yu.
44001008	Mu ahiyu dawaton nan Espiritun Apu Dios ta waday kabaelan yun mangituttuduh mipanggep ke ha-on hitud Jerusalem, nadah udum an bobleh tud Judea, ad Samaria, ya am-in hi kabobboble tuh luta."
44001009	Kinalina datuwe ya tinibo dan manalakdang hi langit ot loktat ya hinaniyan di kulabut ta adi mo matibo.
44001010	Handih itatangad dah kabunyan ya kal-inadi ya waday duwan tagun numbulwatih mumbobola an nipaldang ke dida.
44001011	Ya kanan dadiyen duwan taguy "Dakayun iGalilee, tipet itatangad yuh kabunyan? Hidiyen hi Jesus an tinibo yun immeh langit ya ahi bo umali. Hay inat nan timmalakdang ya athidi boh ahina kibangngadan."
44001012	Nagibbuh diye ot tayanan nadan apostoles nan bilid an Oliba ot mibangngad dad Jerusalem an ohan kilometroy kadinawwina.
44001013	Dimmatong dad Jerusalem ot humgop da nah kuwaltun kiha-adan da nah mikadwan gladun nan bale. Dadiyen hinumgop ya da Pedro, hi Juan, hi James, hi Andres, hi Felipe, hi Tomas, hi Bartolome, hi Mateo, hi James an imbabalen Alfeo, hi Simon an oha hanadah Zealot ya nan hi Judas an imbabalen James.
44001014	Am-in da ya nadandani on naamung dan mundasal. Takon nadan tutulang Jesus ya hi inanan hi Maria ya hanadan udum an binabai ya nakiamu-amung dan makidasal ke dida.
44001015	Ohan algo ya naamung nadan mangulug an umeh hinggatut ta duway puluy ngam-ut da ya timmaddog hi Pedro ot kananay
44001016	"Iibba, immannung tut-uwa nan kinalin din hi David an impainilan nan Espiritun Apu Dios ke hiya. Hay kinalina ya mipanggep din hi Judas an nangipangulu hanadah tatagu an nampap ke Jesus.
44001017	Hi Judas di ohan dakamin himpulut duwan apostoles te hiya damdamay ohan napilin nah ngunumi."
44001018	(Hanan pihhun tangdanah nangihdulanan Jesus ya nigatang hi luta. Ot hidiy nuntayunana ot mag-a ot mabughiy putuna.
44001019	Am-in nadan tatagud Jerusalem ya dingngol dah diye ot ingadanan dah diyen luta hi Akeldama an hay kibalinanah kalida ya lutan nadalaan.)
44001020	Ot ituluy bon Pedro an kananay "Hay impitudok Apu Dios hi maat ke Judas te hay inat na ya wada nah liblun Psalms an kananay `Ahi malgangan ta nangamung nan balena te maid di e miha-ad hidi.' Nitudok bo an kananay `Waday ahi mihannot ke hiya nah ngunu na.'
44001021	Ta hidiye nan mahapul an piliyon takuy ohan mihannot ke Judas ta mid-um ke dakami an e mangipainilah mipanggep nah namahuwan Apu takun hi Jesus, mu mahapul an hidiyen piliyon taku ya naki-eki-en dakamin da Jesus hi nangayaayan mi nipalpu dih namonyagan Juan ke hiya ingganan dih immeh langit."
44001023	Ot ituddun nadan naamung di duwan pumpiliyan da an da Jose Barsabas an hi Justus di ohan ngadana ya hi Matias.
44001024	Ot mundasal da an kanan day "Apu Dios, inilam am-in di nomnom di tagu, kinali ituddum ad uwani hin dahdi ke datuwen duway pinhod mun
44001025	mihannot ke Judas an nangiwalong hi kinaapostolesna ot ume nah niappitana pe tuwali."
44001026	Nagibbun nundasal da ot mumbubunut da ya hi Matias di napilin mihannot ke Judas ot hiya moy mid-um hanadah himpulut ohan apostoles Jesus.
44002001	Handih nadatngan nan algon kanan dan Pentecost ya naamung dan am-in nadan mangulug ke Jesus hi ohan baled Jerusalem.
44002002	Kal-inadi ya wada on mumbungug an kay nakal-ot an dibdib an nalpuh kabunyan an makakkadngol nah balen naamungan da.
44002003	Indani ya tinibo day kay dalang di apuy an nip-ong ke dida.
44002004	Ot indani ya nawada ke dida nan Espiritun Apu Dios ta pun-ikali day nunhihinnatkon an kali te hiyay nangipakalin dida.
44002005	Kediyen tiempod Jerusalem ya dakol da hanadan Judyu an nahamad di pangun-unud dah Tugun Moses. Nalpu dah nunhihinnatkon an boble tuh luta.
44002006	Handih dingngol dah diyen mumbungug ya naamung day dakol an tataguh kad-an nadan mangulug ke Jesus ya namodwong da te waday oha on dingngol na an hay kalinay pun-ikalin nadan mangulug.
44002007	Waday oha nadah tatagu on kananay "Kon bokon iGalilee am-in datuwe? Antipet inila dan kumali nah nunhihinnatkon an kali taku?
44002009	Man-u te Judyu takun am-in, mu nunhihinnatkon di kali taku te nunhihinnatkon di nalpuwan taku an waday iPartia, iMedes, iElam, iMesopotamia, iJudea, iCapadocia, iPontus, iAsia, iPaligya, iPampilya, iEgypt ya waday nalpuh kabobboblen di Libya an nih-up ad Cyrene. Wadaday ibba takun Judyun nalpud Roma ya wadada boy bokon Judyu an mangun-unud hi Tugun Moses. Wada bon ditakuy iCrete ya iArabia, yaden am-in di kali taku ya hidiyey pun-ikali da nah pangalkalyan da hanadah umipamodwong an inat Apu Dios."
44002012	Matama da mipanggep kediye, kinali munhimbabaggaan da an kanan day "Nganne nin di kibalinan tuwe?"
44002013	Mu wada nan udum an manaltalangga ke dadiyen mangulug an kanan day "Man nabutong dadiyen tatagu."
44002014	Timmaddog hi Pedro ya nadan himpulut ohan ibba nan apostoles ot oltonan kumali hanadah katagutagu an kananay "Dakayun iibba min Judyu ya dakayun bimmobleh tud Jerusalem, donglon yu ta maawatan yu tun kalyok ke dakayu.
44002015	Kanan yuy nabutong kami, mu ugge kami te kon taku manginum hi athitun nunggaway algo?
44002016	Hituwen ma-ma-at ya hituwe din impaabig Apu Dios handi ke Joel an profetas an kananay
44002017	`Kanan Apu Dios di "Hantuh udidin di algo ya ipaalik nan Espirituk am-in hi tatagu, ta hanadan imbabale yun binabai ya linalaki ya ipainila day kalik ya hanadan mangat-agu ya waday ipatibok ke dida ya hanadan nungkaam-ama ya ipain-inop kun dida nan ahi maat an umannung.
44002018	Ya takon nadan muttatyu ya ahik itud-ak nan Espirituk ke dida ta ipainila day kalik.
44002019	Waday ahik ipatiboh kabunyan ya luta hi umipamodwong an kitib-an di kandamak. Hay ahiyu tibon ya dala, apuy ya ahuk.
44002020	Ya ahi humilong di algo ya umingit an kay dala nan bulan ta ahi madatngan nan Algon punhumalyaak hi tagu tuh luta.
44002021	Nan tagun ahi mumpahpahmok ke ha-oy ya ibaliw ku." '"
44002022	Intuluy Pedron kananay "Dakayun iibbak an Judyu an tanud Israel, donglon yu tun kalyok ke dakayu. Hi Jesus an iNasaret ya ongal di kandamanan nalpun Apu Dios te matibo nah inainat nan milagron kamodwongan di tagu an tinibo yu. Ta hidiyey pangimatunan an hiya ya intud-ak Apu Dios.
44002023	Hituwen hi Jesus ya impipate yuh naliwat an tatagu ot ipatak dah krus, mu inilan tuwalin Apu Dios di inat yu te hinaey planuna.
44002024	Nateh Jesus, mu minahuwan Apu Dios ot ad uwani ya matagu bo te adinadaman munnananong hi kate.
44002025	Hinaey immannungan din intudok David an kananay `Hi Apu Dios ya wada ta nangamung ke ha-on, kinali madinolak.
44002026	Ta hidiye nan maan-anlaak an kanalkalyok di kaphod na te takon di mateyak ya mahuwanak ke hiya.
44002027	Te inilak Apu an adiyak punnanongon hi lubuk ta adiyak mabuluk hidi te ha-oy ya pakappinhodak.
44002028	Impainilam ke ha-on an mahuwanak hi katayak ya mun-am-amlongak te wada kat nangamung an pundinolak.'"
44002029	Ya intuluy bon Pedron kananay "Iibba dida, indani ya pangali yu on din ammod takun hi David di pinhod nan kalyon ketuwe, mu bokon te hi David ya nateh done ya nanongnay lubuk nan dehtu ingganad uwani.
44002030	Hi David ya hiyay ohan profetas Apu Dios, kinali inilana nan hinamad Apu Dios an kinalin hiya an hi udum hi algo ya waday ohah tanud na an mumpatul an umat ke hiya.
44002031	Inilana boh tuwen kamahuwan Kristo, ta hidiye nan kananay `Adi munnanong nah lubuk ta adi mabuluk hidi.'
44002032	Hi Jesus hituwen minahuwan Apu Dios hi natayana ya ihadak mi an makulug hituwe.
44002033	Minahuwan Apu Dios hi Jesus ot patalakdangonah langit, impab-una hi winawwana ot idat nan hiyay lebbeng nan mangipaalih Espiritun Apu Dios hi tatagu an hidiyey kinalinan atona. Ad uwani ya hi Jesus di nangipaali nah Espirituna ke dakami an hidiye nan tinibo yu ya dingngol yu.
44002034	Ugge immeh David hi langit yaden hituwey intudok na handih done, `Kanan Apu Dios ke Apu takuy "Umbun kah winawwan ku ta ingganay apputok am-in nadan buhul mu ta he-ay tangadon dan Apuda." '"
44002036	Ya kanan bon Pedroy "Dakayun iibbak an Judyu, pinhod kun ipainilan dakayu an nan impipate yu an hi Jesus ya hiyay tinuddun Apu Dios an Apu taku ya Kriston mangipaptok ke ditakun tatagu."
44002037	Handih dingngol nadan tataguh diye ya mabulubulun da te hay tutuyu da ot kanan dan Pedro ya nadan ibbanan apostoles di "Iibba, nganne moy aton mi?"
44002038	Kanan Pedro ke diday "Muntutuyu kayun am-in hi liwat yu ya kulugon yuh Jesus ya mumpabonyag kayu ta mapakomaan di liwat yu ta ahiyu dawaton nan Espiritun Apu Dios
44002039	te hinaey kinalin Apu Dios an ipaali nan ditaku ya hanadah imbabale taku ya hanadah udum an tataguh kabobboble an ahina pumbalinon an mangulug ke hiya."
44002040	Datuwey kinalikalin Pedro ot ahina bo tugunon dida an kananay "Kulugon yuh Jesus ta iwalong yu nan gaga-ihon pangi-e yu ta adi dakayu kastiguwon ke hiya hantuh pangastiguwana hanadah gaga-ihon tatagun adi mangulug."
44002041	Ya dakol ke diday nangulug kediyen kinalin Pedro ot mumpabonyag da ot maid di maptok ya immeh tulun libuy nid-um hanadah mangulug ke Jesus kediyen algo.
44002042	Ot makiamu-amung dan mun-adal hi ituttudun nadan apostoles ya makidasal dan dida ya makid-um da nah panganan dah panginomnoman dah natayan Jesus.
44002043	Dakol di milagro ya hanadan pangimatunan hi kandaman Apu Dios an inainat nadan apostoles Jesus ta am-in da nan tatagun nanibotibon diye ya namodwong da.
44002044	Am-in da nan mangulug ya mun-uunnud dan am-in an kay da hintutulang, ya adida ukuwon an umidat hi ibbada hi nganneh diyen wadan dida.
44002045	Deket waday maligatan ke dida, on hanadan ibbadan waday payoda weno odon da ya pun-igattang da ta nan pihhun nunggattangan da ya hidiyey idat da hanadah makahhapul nay baddang mipuun hi kaatnay kahapulan da.
44002046	Kabigabigat on naamung dan mundayaw nah templo. Deket nagibbu on eda nangan am-in hi balen di ohan dida. Ya maan-anla da ya adida naimut.
44002047	Daydayawon dan am-in hi Apu Dios ya tobalon di tatagu dida ya kabigabigat on mungkad-uman nadan ibaliw Apu Dios.
44003001	Ohan himbatangan ya imme da Pedro ke Juan an e mundasal nah templo te hay pundasalan di tataguh di ya nah kahimbahimbatangan.
44003002	Hidi nah makakkaphod an hoob ya wada on lalakin napilay tuwali handih nitungawana. Kabigabigat on in-ayod dat ieda nah hoob ta waday atonan mungkodoh pihhu hanadah mala-un ume nah templo.
44003003	Mungkala-u da Pedron Juan ya mungkodoh pihhu ke dida.
44003004	In-ang-ang dan hiya ot kanan Pedroy "Iang-ang mun dakami."
44003005	Ot iang-ang nan dida an kanana pe on idatan dah pihhu,
44003006	mu kanan Pedro ke hiyay "Maid kattog di pihhu mi, mu baddangan daka. Aga, tumaddog ka ya dumallan ka te hi Jesu Kristo an iNasaret di nangipaphod ke he-a."
44003007	Ot odnan Pedroy wawwan an taklena ot ipataddog na. Pinghanadi ya nal-ot mon dumalan ot makihgop ke dida nah templo. Am-in da nan tataguh di ya tinibo dan pakadallan mo nan tagu an mumpaypaytuk hi anlana ya daydayawonah Apu Dios.
44003010	Inimatunan da an hiya nan tagun mungkodkoddo nah makakkaphod an hoob di templo ya namodwong dan am-in kediyen naat ke hiya.
44003011	Indani ya timmaddog da Pedro ke Juan nah kanan dan balkon Solomon ya iid-on diyen lalaki ke dida te adina pinhod an mataynan. Mangali dan am-in nan tatagu hi kad-an da te namodwong da hi naat nah napilay an tagu.
44003012	Tinibon Pedro an dakol nadan tatagu ot kananan diday "Dakayun iibbak an Judyu an tanud Israel, tipet ekayu mamodwong ketuwe ta edakami totokkolon? Kon pangali yu on hay kabaelan mi ya hay pangun-unudan min Apu Dios di nangipadallan tuh tagu?
44003013	Bokon dakami te hi Jesus. Ketuwe ya hi Apu Dios an dinaydayaw da Abraham, hi Isaac, hi Jacob ya handidan ammod taku ya impadayaw na nan muttatyuna an hi Jesus an Imbabalena. Maid di bahul nan Imbabalena, mu impabalud yu ot ie yuh kad-an Pilatu ot kanan yuy nabahulan. Ipaen ot Pilatu te hi Jesus ya maphod an tagu ya maid di bahul na, mu adiyu pinhod an hiyay mipae ta hanan tagun pimmate ot ya abuy impipae yu.
44003015	Ta hi Jesus an mangidat hi nitaguwan takuy impipate yu. Mu minahuwan Apu Dios hi natayana ya ihadak mi an makulug hituwe te tinibo mi.
44003016	Hi Jesus ya hay pundinol mi ke hiyay nangaan nah pilay tun tagun inila yu. Kinali deyan tinibo yun pinumhod mo.
44003017	Iibba dida, makulug an dakayu ya hanadan aap-apu taku ya gaga-ihoy inat yun Jesus, mu inilak an man-uke ya hay uggeyu nanginilaan ke hiya.
44003018	Mu hituwen inat yuy nangipaannungan Apu Dios nah impainilana handidah profetas an hi Kristo an mangipaptok hi tagu ya mahapul an munholholtap.
44003019	Mu takon di athina ya kah-in di muntutuyu kayuh liwat yu ya hi Apu Dios di un-unudon yu ta pakomaanay liwat yu ya palinggoponay nomnom yu
44003020	ya ahina bo itud-ak hi Jesu Kristo an tinuddu nan mangipaptok ke ditaku.
44003021	Mu munnanong ni-an hi langit ta inggana hantuh algon pangipaphodan Apu Dios am-in hi wada tuh luta te hituwey impaabig na handidah profetas na.
44003022	Makulug hituwe te handih done ya waday kinalin Moses hanadah aammod taku an kananay `Ahi piliyon Apu Dios di ohan profetas ke ditaku an umat ke ha-oy ya mahapul an un-unudon yun am-in di kalyonan dakayu.
44003023	Hanadan tatagun adida un-unudon di kalyon diyen profetas ya mihi-an da nah tatagun Apu Dios ta makastigu da.'"
44003024	Intuluy Pedro an kananay "Am-in da handidan profetas Apu Dios an nipalpun Samuel ya handidan nitun-ud ke hiya ya inabig day mipanggep ke datuwen ma-ma-at ad uwani.
44003025	Ya am-in di kinalin Apu Dios an inabig handidan profetas, takon nan inhummangan da Apu Dios ya handidan aammod taku ya ditakuy manawat. Te hituwey kinalinan Abraham an kananay `Gapu hanadah tanud mu ya ipaamlong kun am-in di tagu tuh luta.'
44003026	Ta hidiye nan ditakun Judyuy namangulun nangitud-akana nah Imbabalena ta paphodon ditaku ta iwalong taku nadan gaga-ihon pangi-e."
44004001	Mungkalkalli da Pedro ke Juan hanadah tatagu ya dimmatong nadan udum an padin di Judyu ya ap-apun di guwalyan nan templo ya nadan Saducee
44004002	ya bimmoh-ol da te ituttudun da Pedro ke Juan an hi Jesus ya namahuwan handih natayana ta hidiyey kitib-anan mamahuwan day nate.
44004003	Ot dopapon da da Pedro ke Juan ot ikalabut da dida, mu uggeda nahumalya ingganay nabigat te mungkahilong handih nadpapan da.
44004004	Mu dakol da damdamay nangulug hi intanuttudun da Pedro ke Juan ya hay bilang am-in di linalakin mangulug ya immeh limay libu.
44004005	Nabigat kediye ya naamung dad Jerusalem nadan ap-apun di Judyu, nadan mangipangpangulu ya nadan muntuttuduh Tugun Moses.
44004006	Wadah di damdamah Annas an natag-en padi, hi Kaypas, hi Juan, hi Alexander ya nadan iiban tuwen natag-en padi.
44004007	Eda impaawit da Pedro ke Juan ot kanan dan diday "Nganney inat yun nangaan hi pilay diyen tagu? Kon waday kandama yu weno waday namaddang ke dakayun nangat kediye?"
44004008	Waday Espiritun Apu Dios ke Pedro ot kananan diday "Dakayun ap-apu ya dakayun mangipangpangulu,
44004009	deket hay kahumalyaan mi ad uwanin algo ya gapu te pinumhod mo tun napilay ya deket pinhod yun inilaon hin nganney innunat pakadallan ya hituwey donglon yu.
44004010	Ipainilak ke dakayun am-in ya am-in nadan tanud Israel an hay nangaan hi pilay tun tagun tibtibbon yu ya hay kandaman Jesu Kristo an iNasaret an impatak yuh krus, mu minahuwan Apu Dios hi natayana.
44004011	Hiyay nialigan nan nitudok an kalin Apu Dios an kananay `Nan batun binalon nadan mangapyah bale ya hidiye ot ya abuy kapkaphodan an batun nahamad an pangipab-unan hi bale.'
44004012	Umat kayu ke dadiyen mangapyah bale te inadiyan yuh Jesus yaden maid di udum hi nginadan Apu Dios an mangibaliw hi tagu. Hiya ya abuy mangibaliw ke ditaku."
44004013	Am-in da nan ap-apu an munhumalya ya namodwong da te maid di takut da Pedro ke Juan an kumali ya nalaing dan muntuttudu yaden inila dan ittay di adal da ya bokon dida nan tatagun makalkali, mu ninomnom da an dida nadan impun-ib-ibban Jesus.
44004014	Maid di e kalyon nadan ap-apun munhumalya hi bahul da Pedro te makulug an nakaan di pilay nan tagu an dehdin makitadtaddog ke dida.
44004015	Ot ipalah-un da ni-an da Pedro ke Juan nah punhumalyaan ta waday aton dan munhuhummangan hi aton dan dida.
44004016	Kanan day "Nganne nin di aton takun dadiyen duwan tagu? Deyan am-in da moy tatagud Jerusalem ya inila dah diyen milagro ta maid di aton takun mangihaut an makulug hidiye.
44004017	Mu kalyon takun dida an adida makastigu hin itikod da mon mangitanuttuduh mipanggep ke Jesus ta adi mihinap hi kabobboble."
44004018	Ot ipaghop da bo da Pedro ke Juan ot itugun dan dida an itikod da nan atoaton da ya itikod dan mangitanuttuduh mipanggep ke Jesus.
44004019	Mu himmumang da Pedro ke Juan ot kanan day "Ta hay mo kanan yu ya dakayuy un-unudon mi an bokon hi Apu Dios?
44004020	Adinadaman emi itikod an mangituttuduh tinibo mi ya dingngol min Jesus."
44004021	Ya namam-ay panaktakut nadan ap-apu ke dida ot ahida ipae dida. Maid di eda pangigadulan an mangastigun dida te dakol day tatagun mundayaw ke Apu Dios te nan maphod an inat da.
44004022	Hidiyen tagun kinaan da Pedro ke Juan di pilay na ya nahuluk hi nap-at di toona.
44004023	Nipae da Pedro ke Juan ot mibangngad dah kad-an nadan iibba da ot kalkalyon dan dida nan kinalin nadan mangipangpangulun Judyu ya nadan ap-apun di padi.
44004024	Dingngol dah diyen kinalin da Pedro ke Juan ot mundasal da an kanan day "Apu Dios, he-ay katagtag-ayan, lintum di kabunyan, luta, baybay ya am-in di wadah di.
44004025	Hay Espiritum di nangipakali handi ke David an ammod mi ya muttatyum ot kananay `Antipet kahing da nan bokon Judyu ke Apu Dios? Antipet hay maid di hilbinay nonomnomon dan aton?
44004026	Am-in da nan ap-apuh kabobboble ya numbabaddang da an nakibuhul ke he-a ya hi Kristo an tinuddum an mangipaptok hi tagu.'
44004027	Ot deyan immannung hituwe te naamung da Herod, da Pontius Pilatu, nadan udum an Judyu ya nadan udum an bokon Judyu ketuwen boble ot ihuhummangan day pamatayan dan nah intud-ak mun Imbabalem an hi Jesus an tinuddum an Kristo, yaden maid bahul na.
44004028	Naat datuwe ta umannung din wada tuwalih nomnom mu.
44004029	Ad uwani Apu, baddangan dakami ta adi kami tumakut an e mangituttuduh mipanggep ke Jesu Kristo te inilam an tinaktakut dakami gapu ke datuwen emi itanuttudu.
44004030	Ya ipatibom nan ongal an kandamam ta kaanom di dogon nadan mumpundogo ya idat muy kabaelan min mangat hi adi kabaelan di tagu gapu te hay kandaman Jesus an Imbabalem an maid liwat na an intud-ak mu."
44004031	Nagibbuh diyen dasal da ya dimmiwol nan balen naamungan da ya impakodhol di Espiritun Apu Dios di nomnom da ta adida tumakut an mangituttuduh kalin Apu Dios.
44004032	Am-in da nan mangulug ya niohhay nomnom da ya am-in di wadan dida ya adida ukuwon an mun-iiddatan.
44004033	Impakodhol Apu Dios di nomnom nadan apostoles ot eda ituttuduy mipanggep hi namahuwan Apu takun hi Jesu Kristo. Am-in da nan mangulug ya ongal di baddang Apu Dios ke didah kiphodan da.
44004034	Kinali maid di makudangan ke dida te hanada ken waday babale da ya luluta da ya immigattang da ta hanaken nunggattangan da
44004035	ya idat da hanadah apostoles ta diday mangikap-ong hanadah munhapul.
44004036	Hi Jose an iCyprus di ohan immigattang hi lutana ot idat na nan nunggattangana hanadah apostoles. Hiya ya ohan tanud Libay an ingngadanan nadan apostoles hi Barnabas an hay kibalinana ya umipakodhol hi nomnom.
44005001	Wada damdama on himbale an da Ananayas ke Sappira an immigattang dah luta da.
44005002	Mu nunhummangan dan italu day udum nah nunggattangan da ot ien Ananayas ke Pedro nan udum ot kananay "Abunah tuwe."
44005003	Kanan Pedroy "Ananayas, antipet eka numpahaul ke Satanas ta em langkakan nan Espiritun Apu Dios an italum di udum nah nunggattangam ya ahim kanan di abunah nae?
44005004	Hidiyen luta ya lutayu ya nangamung kayu hin pinhod yun igattang weno adi. Ya handih inggattang yu ya bagiyu nan nunggattangan yu. Ya tipet eyu ninomnom di athidi, bokon hay tataguy linangkakan yu, mu hi Apu Dios."
44005005	Dingngol Ananayas hidiye ya pinghanadi ya natu-i ot mate. Wadada nadan kakat-agu ot libbutan day adol na ot eda ilubuk. Am-in nadan tatagun nanibo ya nangngol kediyen naat ke Ananayas ya timmattakut da.
44005007	Nala-uy tulun olas ya dimmatong nan inayan Ananayas an hi Sappira, mu uggena inila nan naat nah inayana.
44005008	Kanan Pedro ke hiyay "Kon makulug an abunah tuwen nunggattangan yu?" Ya kanan Sappiray "Om, abunah nae."
44005009	Ot kanan Pedro ke hiyay "Antipet pun-oppoton yun himbale? Kon pangali yu on damanan ilangkakan yuy Espiritun Apu Dios? Deyan mangali nadan e nangilubuk nah inayam ta edaka damdama ilubuk."
44005010	Pinghanadi ya natu-i damdamah Sappira ot mate. Ot alan da bo ot eda ilubuk nah paldang di lubuk nan inayana.
44005011	Am-in da nan mangulug ya hanadan udum an nangngol nah naat ya timmattakut da.
44005012	Dakol di impatibon nadan apostoles Jesus hi milagro an pangimatunan hi kandaman Apu Dios an wadan dida. Am-in dan mangulug ya maamu-amung da nah balkon nan templo an kanan dan balkon Solomon.
44005013	Hanadan adi mangulug ke Jesus ya kalkalyon day kaphod nadan mangulug, mu umagol dan mid-um ke dida.
44005014	Mu takon di athidi ya mungkadakol day linalaki ya binabain nangulug ke Apu Jesus.
44005015	Dingngol di katagutaguh diyen atoaton nadan apostoles Jesus ot pun-ie da nadan mumpundogo an inih-od da dida nah pangidalanan Pedro te pangali da on takon di abunay a-onay miptok nadah mumpundogo ya makaan di dogoda.
44005016	Nun-ialin damdaman nadan katagutaguh kabobbobled Jerusalem nadan mumpundogo ya nungkahikpan ot kaanon nadan apostoles Jesus di dogoda ya nadan nihkop ke dida.
44005017	Nan natag-en padi ya hanadan iibba nan Saducee ya umamo da hanadah apostoles
44005018	ot dopapon da dida ot eda ikalabut dida.
44005019	Mu kediyen hilong ya immaliy ohan anghel Apu taku ot ena ibughul nan panton nan kalabut ot ipalah-una dida ot kananan diday
44005020	"Ekayu nah templo ta eyu ituttudu hanadah tataguy mipanggep nah balun nitaguwan an malpun Apu Dios."
44005021	Inun-unud nadan apostoles hidiyen kinalin nan anghel ot mungkabigat kediye ya imme da nah templo ot eda muntuttudu. Yaden nan natag-en padi ya hanadan iibbana ya inayagan dan am-in nadan ap-apun di Judyu ot umitud-ak dah e mangawit hanadah apostoles nah kalabut ta mahumalya da.
44005022	Mu handih dimmatong da nah kalabut ya maid dah di nadan apostoles ot mibangngad da ot kanan da hanadah ap-apuy
44005023	"Imme kami nah kalabut ot tibon mi ya nialaddu ya nip-ong dan am-in nadan guwalya nah pantona, mu imbughul mi ya maid da."
44005024	Dingngol nadan ap-apun di padi ya nan ap-apun di guwalyan nan temploh diye ya namodwong da ot numanomnom da hin nganney naat hanadah apostoles.
44005025	Indani ya waday immalin lalaki ot kanana hanadah ap-apuy "Hanada ken ingkalabut yu ya dehdi da nah templo an tagan day tuttudu hanadah tatagu."
44005026	Ot ikuyug nan ap-apun di guwalya nadan tataguna ta eda bo awiton nadan apostoles, mu uggeda impapinnilit di nangalaan da ke dida te tumakut dah pamnalan nadan tatagu ke dida.
44005027	In-e da nadan apostoles hi kad-an nadan ap-apun di Judyu ot humalyaon nan natag-en padi dida.
44005028	Kananan diday "Antipet kanan miy itikod yun muntuttuduh mipanggep ke Jesus yaden kahing kayu, ta deyan nihinap moh tud Jerusalem nan itanuttudu yu ya dakami bo udot di pabahulon yun nangipipaten hiya?"
44005029	Hinumang da Pedro an kanan day "Om, mu mahapul an hi Apu Dios di un-unudon mi an bokon hay tatagu.
44005030	Hi Apu Dios an dinaydayaw di ammod taku ya hiyay nunmahu ke Jesus handih natayana hi nangipatakan yuh krus.
44005031	Minahuwan Apu Dios hi Jesus ot awitonah langit ot pab-unonah winawwana ta hiyay mun-ap-apu ya mangibaliw hi am-in ta waday innun takun Judyu an tanud Israel an muntutuyu ta pakomaan Apu Dios di liwat taku.
44005032	Tinibo mi ya nipainila am-in datuwe ke dakami, kinali ihadak min makulug. Takon nan Espiritun Apu Dios an nidat hanadah mangulug ya ihadak nah tuwe."
44005033	Handih dingngol nadan ap-apuh tuwen kinalin nadan apostoles ya bimmobboh-ol da ta pinhod dan pipate dida.
44005034	Hay ohan dida ya hi Gamaliel an Pharisee an muntuttuduh Tugun Moses ya hiya ya lispituwon di tatagu. Timmaddog hi hinangngab nadan ibbanan ap-apu ot kalyonay ipalah-un da ni-an nadan apostoles.
44005035	Kananay "Iibbak an Judyu, pakannomnomon yu ta ahiyu aton di pinhod yu ke da naen tatagu.
44005036	Te nomnomon yu ke din naat ke Tewdas an kananay hiyay nakattag-e ot maawis day umeh opat di gatut an mangun-unud ke hiya. Mu handih pinate da ya nungkiwahit da hanadan mangun-unud ke hiya ot hidiye moy poppog na.
44005037	Indai ya wada bo din hi Judas an iGalilee handih tiempon di pumbilangan di gubilnuh tatagu an inawis nay dakol an tatagu ot hiyay un-unudon da. Mu atboh din pinate da ot mungkiwahit dan am-in nan nangun-unud ke hiya.
44005038	Ta hidiye nan kanak di kudukdul nay ipae taku dida ta nangamung da pe. Te deket hanadan atoaton da ya ituttudu da ya nalpuh nomnom di tagu ya ahi mapoppog damdama,
44005039	mu deket nalpun Apu Dios ya maid di kabaelan takun mangipatikod ke dida. Kinali deket ipatna takun ipatikod dida ya kay hi Apu Dios di kahingon taku."
44005040	Man-ut inun-unud dah diyen kinalin Gamaliel, mu impaghop da nadan apostoles ot ipahuplit da dida ot kalyon dan dida an itikod dan mangitanuttuduh mipanggep ke Jesus, ot ahida ipae dida.
44005041	Mun-am-amlong nadan apostoles dih nanayanan da nah punhumalyaan te takon di nunholholtap da ya inila da an imbilang Apu Dios didan midinol an muntuttuduh mipanggep ke Jesus.
44005042	Ta kabigabigat on imme da nah templo ya hi kabalebale an e muntuttuduh mipanggep ke Jesus an hiyah Kristo an mangipaptok hi tagu.
44006001	Indani ya mungkadakol day mangulug ke Jesus ad Jerusalem ya kabigabigat on waday midat hi baddang nadah mangulug an munhapul hi baddang. Mu hidi ya nungkammoy Judyun Greek di kalida ya Judyun bimmoble tuwalih di ta hanadan Greek di kali da ya bumoh-ol da an kanan day ugge nun-iingngoy pangidat dah baddang nadah iibba dan nungkabalun binabai.
44006002	Ot ayagan nadan himpulut duwan apostoles am-in nadan mangulug ot kanan dan diday "Adi maphod hin iwalong min muntuttuduh mipanggep ke Jesus ta hinaey ipaptok mi.
44006003	Hay maphod ya pumili kayuh pitun linalakin nanomnoman an dadiye nan mapmaphod di punnomnom di tatagun dida ya inila yun baddangan di Espiritun Apu Dios dida ta diday mangipaptok hi mipanggep ke nae,
44006004	te dakami ke ya hay mundasal ya muntuttuduh mipanggep ke Jesus di ipapaptok mi."
44006005	Ya am-in da nan naamung ya pininhod dah diyen kinalin nadan apostoles ot piliyon dah Stephen an nahamad di pangulug nan Jesus ya pakabbaddangan di Espiritun Apu Dios. Ot piliyon da damdamah Felipe, hi Pelkulus, hi Nicanor, hi Timon, hi Parmenas ya hi Nicolas an iAntioch an bokon Judyu, mu numbalin an mangun-unud hi pangi-en di Judyu.
44006006	In-e da dadiyen pinili da hi hinangngab nadan apostoles ot ihakmon nadan apostoles di takle dah ulun dadiyen napili ot idasalan da dida.
44006007	Mungkihinap di kalin Apu Dios hi kabobboble ya mungkadkad-uman day mangulug ke Jesus ad Jerusalem ya takon nadan padin di Judyu ya dakol day nangabulut ke Jesus ta hiyay un-unudon da.
44006008	Hi Stephen ya dakol di inainat nah milagro te ongal di kabaelanan indat Apu Dios.
44006009	Mu wadada nadan tatagun kumahing ya makihannun hiya. Dadiyen tatagu ya Judyun iCyrene ya iAlexandria an makiamu-amung nah simbaan an kanan dan Simbaan di naliblin himbut ya hanada ke bon udum ya iCilicia ya iAsia.
44006010	Mu adida pakaapput ke Stephen te nan Espiritun Apu Dios di mangipanomnom ke hiyah kalyona.
44006011	Kinali hay inat da ya waday binayadan dan tatagun munlangkak ta kanan day "Hi Stephen ke ya dingngol min kahingonay Tugun Moses ya hi Apu Dios."
44006012	Dingngol nadan tatagu ya nadan mangipangpangulun Judyu ya nadan muntuttuduh Tugun Moses hituwe ya bimmoh-ol da ot padpap dah Stephen ot ie dah kad-an nadan ap-apun di Judyu ta eda humalyaon.
44006013	Ot umayag da boh tatagun munlangkak an muntistigu an kanan day "Hituwen tagu ya dakol di kanalyonah gaga-ihon mipanggep nah templo taku ya nah Tugun Moses.
44006014	Te dingngol mi handi an kananay pa-iyon kanun Jesus an iNasaret nan templo taku ya hannotana boy pangi-en binoltan taku handidah ammod taku an intuttudun Moses ke dida."
44006015	Ya am-in da nan naamung nah punhumalyaan ya itotokkol dah angan Stephen te humihhili an kay angan di anghel.
44007001	Ot ilappun nan natag-en padin munhumalya ke Stephen an kananay "Kon makulug nan kinali da?"
44007002	Ya kimmalih Stephen an kananay "Dakayun kaibaiba ya kaammoammod, donglon yu tun kalyok. Hi Apu Dios an madayaw ya numpatibo nah ammod takun hi Abraham handih kawada nad Mesopotamia ot ahida mit-an ad Haran ot
44007003	kananan hiyay `Taynam hituwen bobled Chaldea ya nadan iibam ta ume ka nah boblen itudduk ke he-a.'
44007004	Inun-unud Abraham ot taynanah tuwen bobled Chaldea ot umed Haran. Mu handih nateh amana ya kinalin bon Apu Dios ke hiya an mit-an ketuwen boblen numboblayan takud uwani.
44007005	Mu dih inaliyan Abraham hitu ya maid di e impaboltan Apu Dios ke hiya hi lutana takon ni-moy ittay, mu hinamad Apu Dios di kalina ke Abraham an hiya ya hanadan tanud nay mamoltan ketuwen luta. Handih nangihamadanah kalina mipanggep ketuwe ya maid ni-an di imbabalen Abraham.
44007006	Ot kalyon bon Apu Dios ke Abraham di `Hanadan tanud mu ya ume dan mumboble nah boblen di udum an tatagu ta ahida pumbalinon didah himbut ya punholholtapon da didah opat di gatut an toon.
44007007	Mu ahik kastiguwon dadiyen mumpaholholtap ke dida ya ahida taynan hidiyen boble ta mibangngad da ya ahiyak dayawon hitu.'
44007008	Intugun bon Apu Dios ke Abraham an mahapul an makugit nadan tanud na ta kitib-anan kulugon da nan kalin hinamad Apu Dios ke hiya. Ta hidiye nan handih waluy algon Isaac an imbabalen Abraham ya kinugit na. Nuntanud damdamah Isaac ot wadah Jacob ot kugiton Isaac handih kagolang na. Ot muntanud boh Jacob ot wadaday himpulut duwan linalakin imbabalena ot athidiy inat Jacob ke didan am-in. Dadiyen himpulut duwan imbabale nay nahlagan takun Judyu.
44007009	Dadiyen imbabalen Jacob ya inamohan da nan ohan tulang da an hi Joseph ot ihbut da hi iEgypt. Mu wadat nangamung hi Apu Dios ke hiya
44007010	ta am-in di punligatana ya baddangan Apu Dios. Ya indatana boh kinalaing ya maphod an pangi-e, kinali pohpohdon nan Pharoah an patul hidid Egypt ot pumbalinonah gobernador ya mangipaptok nah balena.
44007011	Indani ya waday bitil hi kabobbobled Egypt ya ad Kanaan an boblen din ammod takun hi Jacob. Dakol day tatagu an nunholholtap te hay inagang da ya ma-ma-idan moy mahamak hi makan.
44007012	Mu dingngol udot Jacob an waday makan ad Egypt ot itud-ak na nadan imbabalena an dadiye nan aammod taku an e gumatang hi makan hidi.
44007013	Handih pidwa nan nangayan dah di ya ahi nuppe impainilan Joseph an hiya nan tulang da ot hidiyey nanginilaan nan Pharoah mipanggep hi pamilyana.
44007014	Ot ipaad Joseph hanadah tutulang na an ikuyug dah amada ya am-in nadan pamilya da ta umali dad Egypt. Ot hay bilang dan am-in an immed Egypt ya napitut lima.
44007015	Ot hidiy natayan Jacob ya nadan imbabalena an aammod taku dih done.
44007016	Hay eda nangilubukan ke dida ya ad Sekhem an ginatangan din ammod takun hi Abraham hanadah tanud Hamor.
44007017	Handih dandaniy pangipaannungan Apu Dios hi kinalina ke Abraham ya dimmakol nadan tanud Jacob ad Egypt.
44007018	Nala-uy dakol an toon ya nahanhanot day numpatul ad Egypt ya waday ohan numpatul an uggena inilay mipanggep ke Joseph te nateh done.
44007019	Hituwen ohan patul ya hinauhaul na handidan aammod taku ya makabbungot ke dida ta pilitona didan iwalong da nadan ka-itungon iimbabaleda ta mungkakate da.
44007020	Kediyen tiempoy nitungawan Moses an makakkaphod an golang. Tuluy bulan di nangitaluwan dan hiyah baleda
44007021	ot ahida italu nah pingngit di wangwang, mu hinamak nan babain imbabalen nan patul ot alana ot ipaptok na an imbilang nan imbabalena.
44007022	Intuttudu dan Moses am-in di inilan nadan iEgypt ot lumaing am-in hi atona ya kalyona.
44007023	Handih nap-at di toon Moses ya ninomnom nan e tibon nadan ibbanan Judyu an tanud Israel.
44007024	Ya tinibonay ohan ibba nan Judyu an punholholtapon nan iEgypt ot mabaal ot patayonah diyen iEgypt.
44007025	In-athidina te kanana pe on maawatan nadan ibbanan Judyu an hiyay pinilin Apu Dios an bumaddang ke dida nah punligligatan da, muden ugge da.
44007026	Hi nabiggatana ya dinatnganay duwah ibbanan Judyu an mun-awwit. Impatna nan mun-anawan dida an kananay `Antipet hintulang kayu yaden mun-awwit kayu?'
44007027	Mu nan numbahul ke didan duwa ya intulud nah Moses ot kananay `Dahdiy nangalin he-an umalikan mun-anawan dakami?
44007028	Kon pinhod mun patayonak bo an umat hi inat mu nah iEgypt ad nakugab?'
44007029	Dingngol Moses hidiyen kinalina ya timmakut ot bumtik ad Midian. Hidiy nalahinana ot waday duwan imbabalena.
44007030	Niha-ad hidi hi nap-at an toon ot waday ohan algo nah kad-an nan bilid ad Sinai ya numpatibon hiya on anghel Apu Dios nah mundadalang an ittay an kaiw.
44007031	Namodwong hi Moses kediyen tinibona ot mih-up ta paka-ang-angona ya dingngol nah Apu taku an kananay
44007032	`Ha-oy di Dios nadan aammod yun hi Abraham, hi Isaac ya hi Jacob.' Munggagayonggong hi Moses hi takut na ya adina pinhod an iang-ang hidi.
44007033	Kanan bon Apu Dios ke hiyay `Kaanom nan apatut mu te wadaak hituh tinaddogam.
44007034	Tinibok ya nahalman di ligat nadan tataguk ad Egypt ya dingngol kuy palak da. Kinali immaliyak ta baddangak dida nah ligat da ta ad uwani ya itud-ak dakad Egypt ta em aton nan pinhod kun aton ke dida.'"
44007035	Ya intuluy bon Stephen an kananay "Hituwen hi Moses ya adi abuluton handidan aammod taku te handih nangipatnaanan e mun-anawa nah duwan ibba nan mun-awwit ya kanan da ot ya abun hiyay `Dahdiy nangalin he-an umali kan e mun-anawan dakami?' Mu takon di athidi ya hi Moses di intud-ak Apu Dios an mangipangulu ya mamaddang hanadah ibbana ot tayanan dad Egypt. Ya nan anghel Apu Dios an numpatibon Moses nah kaiw an mundadalang di namaddang ke hiya.
44007036	Dakol di inainat Moses hi milagro hidid Egypt handih nangipanguluwanan didan makaan hidi, takon di nan nun-agwatan da nah Maingit an baybay ya hidi nah adi maboblayan hi nap-at di toon.
44007037	Hi Moses boy nangali handidah ammod takun tanud Israel an kananay `Waday ahi itud-ak Apu Dios an profetas an umat ke ha-on. Hidiyen itud-ak na ya ibba taku.'
44007038	Hi Moses bo din nangipangpangulu handidah aammod taku nah adi maboblayan ya hiyay nakihummangan nah anghel Apu Dios hidi nah bilid ad Sinai. Ya hiyay nanawat nah nitudokan nan Tugun Apu Dios an mangituttuduh mipanggep hi biyag an maid di poppogna ot hidiyen Tugun di nipabanolboltan ke ditakun Judyu.
44007039	Mu handidan aammod taku ya adida un-unudon ya pihulon dah Moses an mangipangpangulun dida ya pinhod dan abun mibangngad ad Egypt.
44007040	Ot kanan dan Aaron di `Mangapya ka ot kaya hi dios takun mangipangulun ditaku, te tun hi Moses an nangipangulu ke ditakun tumayan ad Egypt ya ugge taku inilay naat ke hiya nah nangayana.'
44007041	Ta hidiye nan nangapya dah dios da an kay impan di bakay ang-ang na ot ianappitan dah aggayam. Ya nunhahamul da te hay an-anla da nah eda kinapya.
44007042	Ot iwalong mon Apu Dios dida ot hay dayawon da ya bibittuwon, bulan, algo ya am-in nan wadah kabunyan. Immannung nan impitudok Apu Dios handidah profetas an kananay `Dakayun tatagud Israel! Bokon ha-oy di nangiappitan yu hanadah kinlong yu handih kawada yu nah adi maboblayan hi nap-at di toon.
44007043	Mu nan bulul an hay ngadana ya Molok an niha-ad nah balballen intabitabin yu. Ya hay oha boh nangidinolan yun dios yu ya nan kay bittuwon an nginadanan yun Rephan. Dadiyen kinapya yuy dinaydayaw yu. Ta hidiye nan ipae dakayu nah boblen mala-uwan ad Babilon ta mumbalin kayuh himbut hidi.'"
44007044	Kinalin Stephen ke diday "Handidan aammod taku handih kawada da nah adi maboblayan ya wadan dida nan pundayawan da ke Apu Dios an kanan dan Tabernacle. Handih nakihummangan hi Apu Dios ke Moses ya intuddunan hiyay aton dan mangapya kediye.
44007045	Handih nateh Moses ot mihannot hi Joshua an nangipangulu nadah aammod taku ya eda numboble nah boblen di tatagun inapput da te hay baddang Apu Dios. Ya nunnananong ke dida ya intanabtabin dah diyen binoltan dan Tabernacle ot ingganan dih numpatulan David.
44007046	Hi David ya impakappinhod Apu Dios ot ibagan David ke hiya hin iabulut nan mangapya da hi nahamad an pundayawan dan hiya. Mu ugge in-abulut Apu Dios an hi David di mangapya, kinali hi mo Solomon an imbabalenay nangapya. Mu hi Apu Dios an nakattag-e an dinaydayaw din ammod takun hi Jacob ya adi miha-ad hi bale an kinapyan di tagu. Hituwey kanan din ohan profetas,
44007049	`Kanan Apu Dios an nakattag-ey "Hi langit di ubunak an mun-ap-apu ya hay lutay pangiuyyadak hi hukik. Nganneh diyen balen kapyaon yun kiha-adak? Kon pakakapya kayu?
44007050	Kon bokon ha-oy di nangapyan am-in?" '"
44007051	Ya kanan bon Stephen ke diday "Dakayun tatagu ya mangohe kayu. Maid di nomnom yu ya kay kayu nalulok an adiyu idngol hi kalin Apu Dios. Umat kayu handidan aammod taku te dakayu damdama ya kahingon yu nan Espiritun Apu Dios.
44007052	Maid di oha hanadah profetas Apu Dios an ugge impunholholtap handidan aammod taku. Am-in da nan intud-ak Apu Dios an immalin nangipainilah aliyan Kristo an maid di bahul na ya pinate da dida. Ya handih immalih tuwen hi Kristo ya impadpap yu ot patayon yu.
44007053	Man-ut dakayuy nanawat nah Tugun Apu Dios an impiali na hanadah anghel na, mu uggeyu inun-unud."
44007054	Dingngol nadan ap-apuh diyen kinalin Stephen ya namahig di boh-olda ta waday oha on munggagayotgot.
44007055	Mu hi Stephen an waday Espiritun Apu Dios ke hiya ya intangad nah kabunyan ya tinibo nay dayaw Apu Dios ya tinibo nah Jesus an muntadtaddog hi winawwana.
44007056	Kanana hanadah tataguy "Ang-angon yu ke an nabukatan di langit ya matiboh Jesus an Panguluwan di tagu an deyan timmaddog hi winawwan Apu Dios."
44007057	Inupup nadan munhumalyay ingada ta adida donglon di udum an kalyona ya muntutukuk da ot madhu dan mampap ke hiya
44007058	ot ie da nah pingngit di boble ta eda tugmilan. Hanadan tatagun nanugmil ke Stephen ya impid-on day bulwati da ke Saul.
44007059	Handih puntugmilan dah Stephen ya kananay "Apu Jesus, dawatom di linnawak."
44007060	Nundukkun ot oltonay kalina an kananay "Apu, adim nomnomon hituwen liwat da." Kinali nah tuwe ya impayu nan nate.
44008001	Hanadan udum an mangulug ya eda inlubuk hi Stephen an u-umyungan da. Mu hi Saul ya immamlong hi namatayan dan hiya. Hituwen namatayan dan Stephen di lappunah nangipaholholtapan da hanadah mangulug ad Jerusalem. Namam-an Saul an inat nan am-in di kabaelanan mangipaholholtap hanadah mangulug an immeh kabalebale ta ena punlupduk nadan linalaki ya binabain mangulug on ena impakalabut dida. Hidiyey gapunan am-in da hanadan mangulug ya binumtik dah udum an boble ad Judea ya Samaria ta abuna nadan apostoles an nataynan hidi.
44008004	Hanada ken mangulug an binumtik ya nun-ituttudu day mipanggep ke Jesu Kristo hanadah boblen nangayan da.
44008005	Hi ke Felipe ya immed Samaria ot ituttudunay mipanggep ke Jesus an hiya nan Kristo an mangipaptok hi tagu.
44008006	Hanadan tataguh di ya pakaddonglon dah Felipe te nan ituttudu na ya milagron inainat na.
44008007	Dakol day nungkahikpan an kinaanay nihkop ke dida ya deket e makaan nan nihkop on tinumkuk ni-an. Ya pinumhod nadan nungkaparalyze ya nungkapilay.
44008008	Kinali am-in da nan tatagud Samaria ya mun-an-anla da.
44008009	Hidid Samaria ya wada tun hi Simon an nalaing hi magic. Deket impatibona hanadah tatagud Samariay magic na on anakkayang an makammodwong da ya ipahhiya nah diye an kananay ongal di kabaelana.
44008010	Kinali am-in nadan tataguh di, takon di dahdi ya pakakuluggon da an kanan day "Makulug peman, ongal di kandamana an umat ke Apu Dios."
44008011	Pakakuluggon dah Simon te nabayag an impatipatib-ana didah magic.
44008012	Mu handih intuttudun Felipey mipanggep ke Jesu Kristo ya nan pun-ap-apuwan Apu Dios ya dakol day linalaki ya binabain nangulug ot mumpabonyag da.
44008013	Takon hi Simon ya nangulug ot mumpabonyag. Ot maki-kien Felipe ya namodwong hi nanib-anah atoatonah milagro ya hanadan udum an pangimatunan hi kandaman Apu Dios.
44008014	Hanadan apostoles ad Jerusalem ya dingngol da an hanadan tatagud Samaria ya inabulut day kalin Apu Dios, kinali intud-ak da, da Pedro ke Juan an e mamaddang ke dida.
44008015	Handih dimmatong dah di ya indasalan da nadan mangulug hidi ta dawaton day Espiritun Apu Dios.
44008016	Te handih nabonyagan da ya uggeda dinawat te hi Apu Jesus ya abuy nangadan an kon tagu ke dida.
44008017	Nundasal da Pedro ke Juan ot ihakmo day takle dan dida ot dawaton day Espiritun Apu Dios.
44008018	Handih tinibon Simon an hanadan tatagun nangihakmowan da Pedro ke Juan hi takleda ya dinawat day Espiritun Apu Dios ya kananan diday
44008019	"Bayadan dakayu ta mawada damdamay kandamak an umat nah kandama yu ta am-in da nan pangihakmowak hi taklek ya dawaton da damdamay Espiritun Apu Dios."
44008020	Mu hinumang Pedro an kananay "Hay idat Apu Dios ya adi magatang. Hinaen pihhum ya mama-id ya he-a ke ya ume kad impierno te adi maphod di punnomnom mu.
44008021	Maid di kalebbengam tuh ngunu mi te hay panibon Apu Dios ke he-a ya gaga-ihoy nomnom mu.
44008022	Muntutuyu ka gapu ketuwen gaga-ihon nomnom mu, ya mundasal kan Apu Dios ta pakomaanah naen liwat mu.
44008023	Te inilak an maka-amo ka ya abunay liwat an inilam."
44008024	Kimmalih Simon an kananan da Pedro ke Juan di "Idasalanak anhan ta adi maat ke ha-on danaen kinali yu."
44008025	Ginibbun da Pedro ke Juan an muntuttuduh mipanggep ke Jesus ya nan kalin Apu Dios ot mibangngad dad Jerusalem. Takon hanah dinaladalan dan kabobbobled Samaria ya nuntuttudu dah di.
44008026	Indani ya numpatibo nan anghel Apu Dios ke Felipe ot kananay "Mundadaan ka ta ume ka nah kalatan nah adi maboblayan an malpud Jerusalem ya mumpaed Gaza."
44008027	Inun-unud Felipe ot ume ya dinamu na on tagun iEthiopia an nilugan hi kalesa. Nalpud Jerusalem an e nundayaw ke Apu Dios ta mungkibangngad hi boble da. Hituwen tagu ya natag-ey saad na te hiyay mumpaptok hi pihhun nan Kandes an hidiyey pungngadan nadan iEthiopia hi ap-apudan babai.
44008029	Ya kalyon nan Espiritun Apu Dios ke Felipey "Eka, mih-up ka nah kalesa."
44008030	Ot galgal-an Felipen imme nah kad-an di kalesa ya dingngol na an bidbidbidon nan tagu nan intudok Isaiah an profetas. Ot kanan Felipe ke hiyay "Kon maawatam nan bidbidbidom?"
44008031	Ya kanan nan taguy "Deya nimpen adik maawatan an kah-in di waday mangituttudun ha-on hi mipanggep ketuwe." Indani ya inayaganah Felipe ta makib-un ke hiya.
44008032	Hay nitudok an bidbidona ya kananay "Hiya ya kay karnero an dimpap da ot eda paltiyon. Ya kay impan di karnero an takon di pumpu-litan day dutdut na ya op-opya.
44008033	Maid di bilang di kinataguna hi impangat dan hiya ya adi maandong di nunhumalya dan hiya te takon di maid di bahul na ya pinate da. Ya adi taku pakaikali am-in hi inainat dan hiya te himpappange. Pinoppog day biyag na tuh luta."
44008034	Ot mahmahan nan tagu ke Felipe an kananay "Dahdiy kalkalyon tun profetas, hay adol na weno hay udum an tagu?"
44008035	Ot ilappun mon Felipe an mangalkalih mipanggep ke Jesu Kristo mipalpu kediyen binidbid nan tagu.
44008036	Kediyen mangmangnge da ya waday dinatngan dah danum ot kanan nan iEthiopiay "Deya ot on danum, an damanan bonyaganak?"
44008037	Ya kanan Felipey "Damanan bonyagan daka hin makulug an kulugom hi Jesu Kristo." Ya kanan nan iEthiopiay "Om kulugok an hi Jesu Kristo ya Imbabalen Apu Dios."
44008038	Ot paohnongon nan tagu nan kalesa na ot lumah-un dan duwa. Immeda nah danum ot bonyagan Felipe.
44008039	Nagibbu ot dumakal da ya maid maptok ya nama-id hi Felipe te inalan nan Espiritun Apu Dios. Ugge mo tinibon nan iEthiopia, mu intuluy na nah pangayana an maka-an-anla.
44008040	Hi ke Felipe ya maid maptok ya inhawwang nad Azotus ot ipalpunah di an muntuttuduh mipanggep ke Jesus ta padaldalanonah kabobboble ingganay dimmatong ad Cesarea.
44009001	Hi ke Saul ya nanong nan ihik nan pipate nadan mangulug ke Apu Jesus ot ume nah natag-en padi
44009002	ot e mumpakapyah tudok an ipatibona hanadah ap-apun di Judyu nadah simbaan ad Damascus. Ta hidiyey panginilaan da an hiya ya waday kalebbenganan mampap hanadah mangulug nah intuttudun Apu taku, takon di binabai. Ta hanada ken madpap ya mie dad Jerusalem ta hidiy eda kikalabutan.
44009003	Inala nah diyen tudok an impakapyana ot ume dad Damascus. Handih manatong da ya waday nalpuh kabunyan an kay kil-at an pinat-alanay nunlinikkod hi kad-an Saul.
44009004	Natu-i ya dingngol na on mungkali an kananay "Saul! Saul! Antipet punholholtaponak ke he-a?"
44009005	Ya kanan Saul di "Apu, dahdi ka?" Hinumang nan kimmali an kananay "Ha-oy hi Jesus an punholholtapom.
44009006	Tumaddog ka ta ume ka nah boble ot wada nan ahi mangituddun he-a nah pinhod kun atom."
44009007	Am-in nadan tatagun ibban Saul ya nano-ol da te waday dingngol dah mungkali, mu adi matibo.
44009008	Timmaddog hi Saul ot diyatona, mu adi pakatibo. Ot podpodnon mon nadan ibbana ingganay dimmatong dad Damascus.
44009009	Tulun algon adi pakatiboh Saul ya ug-ugge nangan ya imminum.
44009010	Hidid Damascus ya wada on ohan tagu an mangulug ke Jesus an hi Ananayas. Numpatiboh Apu takun hiya ot kananay "Ananayas." Hinumang Ananayas an kananay "Tipe-, Apu?"
44009011	Kanan Apu takun hiyay "Ume ka nah kanan dan kalatan maandong ta em tibon hidih balen Judas nan tagun iTarsus an hi Saul. Dehdin dumasadasal
44009012	te impain-inop kun hiya an wada nan tagun hi Ananayas an immen nangihakmoh taklenan hiya ta makaan di kulap na."
44009013	Kanan Ananayas di "Apu, mu dakol di dingngol ku mipanggep kediyen tagu an nahalman kanuy numpaholholtap na hanadah tatagum ad Jerusalem.
44009014	Ya deya bon dehtud Damascus an inodnanay tudok an impakapya na hanadah ap-apun di padid Jerusalem ta kitib-anan waday lebbeng nan mampap hanadah tatagun mangulug ke he-a."
44009015	Mu kanan Apu takuy "Takon di athidi ya umeka te hiyay pinilik an e mangituttuduh mipanggep ke ha-on hanadah bokon Judyu, hanadah patul ya hanadah ibbam an Judyu.
44009016	Ahik ipainilan hiyay ahina punholholtapan gapuh pangituttuduwanah mipanggep ke ha-on."
44009017	Ot umeh Ananayas. Hinumgop nah balen kad-an Saul ot ihakmo nay takle nan Saul ot kananay "Tulang ku Saul, hi Apu Jesus an hiya nan numpatibon he-a nah dalan handih mangali ka ya hiya boy nangitud-ak ke ha-on ta makaan nan kulap mu ya dawatom nan Espiritun Apu Dios an bumaddang ke he-a."
44009018	Pinghanadi ya waday nag-an nalpuh matan Saul an kay hiphip di dolog ya pakatibo bo ot ne mumpabonyag.
44009019	Mangan mo ya numbangngad di inlot na. Ot makiha-ad ni-an hi Saul hanadah mangulug ke Jesus ad Damascus.
44009020	Maid uhup ya inlappun Saul an muntuttudu hanadah simbaan mipanggep ke Jesus an kananay "Hi Jesus ya Imbabalen Apu Dios."
44009021	Am-in da nan tatagun nangngol ke hiya ya namodwong da. Kanan day "Kon bokon hituwe nan tagun mangipipatepate hanadah mangulug ke Jesus ad Jerusalem? Ya kon bokon hay gapunah inaliyanah tu ya ena pabalud hanadan mangulug ke Jesus ta iena didah kad-an nan ap-apun di padi?"
44009022	Mu hi Saul ya namam-an naudman di kabalinanan muntuttudu ya hay atonan mangipainilah kakuluganan hi Jesus ya intud-ak Apu Dios an mangipaptok hi tatagu. Kinali maid di aton nadan Judyu ad Damascus an kumahing ke hiya te niptok am-in di ituttuduna.
44009023	Nala-uy kaatnan algo ya naamung nadan Judyu ad Damascus ot ihuhummangan day pamatayan dan Saul.
44009024	Kabigabigat ya kahilohilong on eda bintak hanadah hoob diyen boble ta deket mala-u ya patayon da. Mu nainnilaan Saul hidiyen planuda.
44009025	Ohan hilong ya binaddangan nadan intuttuduwana ot iha-ad dah ayod ot uy-uyon da nah bah-el nan binatun alad an nunlinikkod kediyen boble ta waday atonan bumtik.
44009026	Nibangngad hi Saul ad Jerusalem ot e mid-um hanadah mangulug hidi, mu timmakut dan hiya te adida kulugon an mangulug mon Jesus.
44009027	Mu wada udot tun hi Barnabas an nangikuyug ke Saul ot ie nah kad-an nadan apostoles ot kalyonan dida an numpatibo ya nakihummangan hi Apu Jesus ke Saul hanah dalan ad Damascus. Ot kalyona bon dida an maid di takut Saul an nuntuttuduh mipanggep ke Jesus ad Damascus.
44009028	Ot abuluton dan mid-um ke dida ot mangemange hanadah bobled Jerusalem an maid di takut nan e nuntuttuduh mipanggep ke Apu takun hi Jesus.
44009029	Wadaday Judyun Greek di kalida an nakihanummangana ya nakihannanuna, kinali pinhod dan patayon.
44009030	Dingngol nadan mangulug hidiye ot ibbaan dah Saul ta ingganad Cesarea ot umed Tarsus.
44009031	Am-in da nan mangulug ad Judea, Galilee ya ad Samaria ya limminggop da ya mungkihamad moy pangulug da. Mungkadakol da ya banaddangan di Espiritun Apu Dios dida ya paka-un-unudon da nan pinhod Apu Dios an aton da.
44009032	Hi Pedro ya nangenangeh kabobboble ot umed Lidda ta ena tibon hanadan mangulug ke Jesus hidi.
44009033	Immeh di ya wada on tagun hi Eneas an naparalyze an nibakbakneh waluy toon.
44009034	Kanan Pedron hiyay "Eneas, kinaan Jesu Kristo nan dogom. Tumaddog kat iphod mu nan nahuyopam." Pinghanadi ya timmaddog.
44009035	Hanadan tatagud Lidda ya ad Sharon an nanibo kediyen naat ya nangulug dan Apu Jesus.
44009036	Ya hidid Joppa ya wada nan babain mangulug ke Jesus an hi Tabita an hi kalin di Greek ya Dorcas an hay kibalinana ya makawa. Hiya ya maphod di atoatona ya ongal di baddang na hanadah nawotwot.
44009037	Indai ya nundogoh Tabita ot mate. Inamo da ot eda ibakilang nah kuwaltu nah mikadwan gladun di baleda.
44009038	Nih-up di Lidda ad Joppa ta dingngol nadan mangulug ad Joppa an wadah Pedroh di ot umitud-ak dah duwan lalakin e mangikuyug ke hiya an kanan day "Galgal-am ahan ta maki-e kan dakamid Joppa."
44009039	Nundadaan hi Pedro ot maki-en dida. Dimmatong da ot ipangulu dah Pedro nah kad-an nan nate nah mikadwan gladu. Am-in nadan nabalun binabai an wadah di ya inaalimungmungan dah Pedro an kahikokoga da. Ya pun-ipatibo dan hiya nan kinugutan Dorcas an bubulwatin indat nan dida handih matagu.
44009040	Impalah-un Pedro dida ot mundukkun an mundasal. Nagibbuy dasal na ot inhanggana nah nate ot kananay "Tabita, bumangun ka." Pinghanadi ya diniyat Tabita ya handih tinibo nah Pedro ya inumbun.
44009041	Inodnan Pedroy taklena ot ipataddog na ot ayagana nadan ibban Tabitan mangulug ya nadan nabalu ot ipatibo nan dida an timmaguh Tabita.
44009042	Nundingngol hituwen naat ad Joppa ya dakol da moy nid-um an mangulug ke Apu Jesus.
44009043	Hi Pedro ya niha-ad ad Joppa hi kaatnan algo hi balen Simon an hay ngununa ya mangapyah lalat.
44010001	Ad Cesarea ya wada on ap-apun di hinggatut an tindalun iItaly an hi Cornelius. Hiya ya bokon Judyu, mu hiya ya hanan pamilyana ya makangun-unud dan Apu Dios. Hiya ya dumasadasal ta nangamung ke Apu Dios ya ongal di imbaddang na hanadah Judyun nungkawotwot.
44010003	Ohan himbatangan ya numpatibon hiya on anghel Apu Dios an kananay "Cornelius!"
44010004	Ya timmakut hi Cornelius ta nano-ol an iaang-ang na nah anghel ot kananay "Nganneh diye, Apu?" Kanan nan anghel di "Dingngol Apu Dios di dasal mu ya tinibo nay imbanaddang mu hanadah nungkawotwot.
44010005	Kinali ad uwani ya umitud-ak kah tatagum ad Joppa ta eda ayagan hi Simon Pedro.
44010006	Hiya ya dehdi nah bale nah pingngit di baybay an hidiye nan balen di ohan nungngadan damdamah Simon an hay ngununa ya mangapyah lalat.''
44010007	Nagibbun kinalin nan anghel hidiye ya nama-id. Ot ayagan Cornelius di duwan muttatyuna ya oha hanadah tindaluna an ongal damdamay pangulug nan Apu Dios."
44010008	Ot kalyona ke didan am-in di kinalin nan anghel ot ahina itud-ak dida ad Joppa.
44010009	Maal-algo kediyen nabigatana an manatong nadan intud-ak Cornelius ad Joppa ya nipaddin imme damdamah Pedro nah nundotal an atop an e mundasal.
44010010	Loktat ya naagangan hi Pedro an pinhod nan abun mangan. Kediyen pun-idadaan day makan ya kay nun-in-inop hi Pedro
44010011	ya tinibonan nabukatan di kabunyan ya wada on ambilog an ulon nagakdan di opat an pingngit na an mungkauy-uy hi kad-ana.
44010012	Tinibo na ya dehdiy nunhihinnatkon an amayyu tuh luta. Wadaday opat di hukina, nadan udum ya mumbulluwan ya muntayyapan an paniawon di Judyun ihda.
44010013	Waday kimmali an kananay "Pedro, tumaddog ka ta paltiyom di pinhod mun ihda."
44010014	Mu kanan Pedroy "Apu, adiyak. Maid di inihdak hi umat ke datuwe te pani-o."
44010015	Ya kanan bon nan kimmaliy "Adim paniawon nan adi paniawon Apu Dios."
44010016	Impitlunan kinalih diye ke Pedro ot ahi maguyud nan ulod kabunyan.
44010017	Kediyen numanomnom hi Pedro hin nganney kibalinan diyen ena tinibo ya wada nadan intud-ak Cornelius nah hoob te waday nangituddu an hidiyey balen Simon.
44010018	Ot mahmahan da hin waday tagun makiha-ad hidi an nungngadan hi Simon Pedro.
44010019	Nanongnan numanomnom hi Pedro ya kanan nan Espiritun Apu Dios ke hiyay "Wadaday tulun tatagun mangibagan he-a.
44010020	Eka ta em tibon dida ya adika mun-addiaddin maki-en dida takon di bokon da Judyu te ha-oy di nangitud-ak ke dida."
44010021	Ot umeh Pedro ot kananan diday "Ha-oy nan pun-ibaga yu. Antipet ekayu immali?"
44010022	Ya kanan day "Intud-ak dakamin Cornelius an ap-apun di tindalu. Hiya ya maphod an tagu an nahamad di pangulug nan Apu Dios ya am-in nadan Judyu ya it-ok day kaphod na. Waday numpatibon anghel ke hiya ot kalyonay ipaayag daka kanuh baleda ta donglonay ituttudum."
44010023	Ot paghopon Pedro dida ta mun-iyan da. Nabigat kediye ot maki-eh Pedro ya nadan udum an mangulug an iJoppa.
44010024	Nahilngan dah dalan ot hi nabigatanay dinatngan dad Cesarea ya wadah dih Cornelius ya nadan tutulang na ya nadan udum an iibana an munho-ho-od da.
44010025	Handih manatong da Pedro ya e dinamun Cornelius ot mundukkun hi hinangngab na ta dayawona ot,
44010026	mu impataddog Pedro ot kananan hiyay "Tumaddog ka. Bokon ha-oy di dayawom te nun-ingngo ta an tagu tan duwa."
44010027	Munhumhummangan dan manggop nah bale ya tinibon Pedro an dakol day naamung an tatagu.
44010028	Ot kanan Pedro ke diday "Dakayu ya inila yun panion dakamin Judyuy makiamu-amung hanadah bokon Judyu. Mu impainilan Apu Dios ke ha-on an adik paniawon an midmid-um hi kumpulnan tagu. Ta hidiye nan ad uwani ya takon di Judyuwak ya makiamu-amungak ke dakayun bokon Judyu.
44010029	Kinali handih impaayagak ya nangintotobalak ot maki-aliyak. Mu nganney gapunan eyak impaayag?"
44010030	Ya kanan Cornelius di "Athitun himbatangan ad ohha-ohhandi an mundasdassalak hituh balemi ya kal-ina di ya wada on lalakin timmaddog hi hinangngab ku an humihhiliy bulwatina.
44010031	Kananan ha-oy di `Cornelius, dingngol Apu Dios di dasal mu ya nomnomnomona nadan imbanaddang mu hanadah nawotwot.
44010032	Umitud-ak kad Joppa ta eda ayagan hi Simon Pedro. Wadah balen Simon an hay ngununa ya mangapyah lalat ya hay balena ya wada nah pingngit di baybay.'
44010033	Hidiyey gapunan pinghanadi ya immitud-akak hi mangayag ke he-a ot deyan maphod ta immali ka. Ad uwani ya uh-uhdungan ditakun Apu Dios an naamung hitun mundongol hi pinhod nan ituttudum ke dakami."
44010034	Inlappun Pedro an muntuttudu. Kananay "Ad uwani moy nanginilaak an am-in di tagu ya nun-i-ingngo dah hinangngab Apu Dios.
44010035	Kumpulnan tagun mundayaw ke hiya an maphod di pangi-ena ya abuluton Apu Dios.
44010036	Inila yu nan kalina an impainilanan dakamin Judyu mipanggep hi linggop taku gapu ke Jesu Kristo an Apun am-in di tagu.
44010037	Ya inila yu bo nan nipainilah kabobbobled Judea nipalpud Galilee mipanggep nah inainat Jesu Kristo. Nainilah tuwe handih nagibbun intuttudun Juan di mipanggep hi bonyag.
44010038	Inilayu boy mipanggep ke Jesus an iNasaret an hiyay nangidatan Apu Dios nah Espirituna ya nan ongal an kandamana. Immeimmeh kabobboble ot banaddanganay dakol an tatagu ya impaphod na nadan paligligaton di dimonyo te wadah Apu Dios ke hiya.
44010039	Dakamin apostolesna ya tinibo min am-in datuwen inainat nad Jerusalem ya hanadah udum an boble min Judyu ot ahida patayon an impatak dah krus.
44010040	Mu minahuwan Apu Dios dih mikatlun algoh natayana ot ahi mumpatibon dakami,
44010041	mu bokon hi dakol an tatagu te dakami ya abun pinilinan mangipainilah mipanggep ke hiya. Nakikan kami ya nakin-um kamin hiya.
44010042	Kinalin Jesus ke dakami an emi ituttuduh katagutaguy mipanggep ke hiya ya ipainila mi bo an hiyay makulug an tinuddun Apu Dios an munhumalyah am-in hi tagu, takon nadan nungkakate.
44010043	Ya am-in handidan profetas ya kinali day mipanggep ke hiya an kanan day ahi mapakomaan di liwat nan tagun mangulug ke Kristo."
44010044	Kediyen mungkalkallih Pedro ya immali nan Espiritun Apu Dios ot dawaton am-in nadan mundongdongngol ke hiya.
44010045	Ta hanadan Judyun mangulug ke Jesus an nikuyug ke Pedro an nalpud Joppa ya namodwong da te hanadan tatagun nanawat hi Espiritun Apu Dios ya bokon da Judyu.
44010046	Ininnila dan waday Espiritun Apu Dios ke dida te dingngol dan daydayawon dah Apu Dios ya kabaelan dan mangikalih nunhihinnatkon an kalin uggeda inila. Ot kanan Pedro hanadah ingkuyug nay
44010047	"Bokon Judyu datuwe, mu dinawat day Espiritun Apu Dios an umat hi nundawatan taku. Kon damanan miadiy pumpabonyagan da?"
44010048	Ot kalyon Pedro ke dida an mabonyagan da ta pangipatib-an dah pangulug dan Jesu Kristo. Nagibbun nabonyagan da ot ibaga dan Pedro ta makiha-ad ni-an ke dida.
44011001	Nundingngol hidiyen nangulugan nadan bokon Judyu nah kalin Apu Dios mipanggep ke Jesu Kristo. Takon nadan apostoles ya hanadan udum an mangulug ke Jesus ad Judea ya dingngol da damdama.
44011002	Mu handih nibangngad hi Pedro ad Jerusalem ya pun-ibaag nadan ibba nan Judyu an kanan day
44011003	"Antipet eka nakiamu-amung ya eka nakikan hanadah bokon Judyu an ugge nakugit?"
44011004	Hinumang Pedro ot kalyonan am-in di naat.
44011005	Kananay "Mundasdassalak hi ohan algo handih kawadak ad Joppa ya tinibok hi in-inop ku on ambilog an ulo an nagakdan di opat an pingngit na an nauy-uy hi kad-ak.
44011006	Tibok ya wadan am-in hidiy nunhihinnatkon an amayyu tuh luta. Wadaday opat di hukina, nadan mumbulluwan ya muntayyapan.
44011007	Indani ya waday kimmalin ha-on an kananay `Pedro, tumaddog ka ta paltiyom di pinhod mun-ihda.'
44011008	Mu kanak di `Apu, adiyak. Maid di inihdak hi umat ke datuwe te panio.'
44011009	Ya kanan bon nan kimmaliy `Adim paniawon di adi paniawon Apu Dios.'
44011010	Impitlunan kinalih diye ot ahi maguyud nan uloh kabunyan.
44011011	Kediye ya hanadan tulun tatagun nalpud Cesarea an e mangawit ke ha-oy ya dimmatong da nah kiha-ha-adak.
44011012	Ya kanan nan Espiritun Apu Dios ke ha-on di adiyak mun-addiaddin maki-e takon di bokon da Judyu. Ot ne ume kami. Ya onom hanadah ibba takuy naki-en ha-on hidih balen da Cornelius ad Cesarea.
44011013	Dimmatong kamih di ya inab-abig Cornelius di numpatib-an nan anghel ke hiya hidih baleda an kanana kanun hiyay `Umitud-ak kah tatagum ad Joppa ta eda ayagan hi Simon Pedro
44011014	ta ituttudu nay mipanggep hi kibaliwan ta am-in kayu takon nadan makiha-ad hituh balem ya mibaliw kayu.'
44011015	Nagibbun kinalin Cornelius hidiye ot muntuttuduwak hanadah naamung hidi ya immali nan Espiritun Apu Dios ot dawaton da an umat hi nundawatan taku handih pinghana.
44011016	Ya ninomnom ku din kinalin Apu taku an kananay `Hi Juan ya danum di namonyag na, mu dakayu ya mabonyagan kayuh Espiritun Apu Dios.'
44011017	Ot deket athidin indat Apu Dios di Espirituna hanadah bokon Judyu an umat hi nangidatanah Espirituna ke ditakun Judyu handih nangulugan takun Jesu Kristo ya kon dahdiyak an mangiadih pinhod Apu Dios?"
44011018	Handih dingngol dah diyen kinalin Pedro ya intikod da uppen mamihul ke hiya ot daydayawon dah Apu Dios. Kanan day "Deket athidi ya pinhod Apu Dios an muntutuyu nadan bokon Judyu hi liwat da ta waday aton dan midatan hi biyag an maid poppogna."
44011019	Handih natayan Stephen di lappunah nunholholtapan nadan mangulug ke Jesus ad Jerusalem, ta hidiye nan nahiyahiyak da ot mungkiwahit dah kabobboble. Wadaday immed Phoenicia, ad Cyprus ya imme day udum ad Antioch ot ituttudu day mipanggep ke Jesus hanadah ibba dan Judyu ya abu.
44011020	Mu wadada nadan udum an mangulug ke Jesus an iCyprus ya iCyrene an immed Antioch ot ituttudu day mipanggep ke Apu Jesus hanadah bokon Judyuh di.
44011021	Binaddangan Apu Dios didan muntuttudu ot dakol day mangulug ke Apu taku ta hiya moy daydayawon da.
44011022	Handih dingngol nadan mangulug ad Jerusalem an dakol da moy bokon Judyun mangulug ad Antioch ya intud-ak dah Barnabas hidi.
44011023	Immeh Barnabas ya maka-an-anla te hiya peman an ongal di baddang Apu Dios hanadah tataguh di ot tugunona dida an ihamad day pangulug dan Apu taku ya hiya ya abuy un-unudon da.
44011024	Hi Barnabas ya maphod an tagu, nahamad di pangulug nan Apu Jesus ya ongal di baddang di Espiritun Apu Dios ke hiya. Ot gapu ke hiya ya dimmakol day nid-um an mangulug ke Apu taku.
44011025	Indani ya immed Tarsus hi Barnabas an ena tibon hi Saul.
44011026	Dinatnganah Saul hidi ot ikuyug na ot ume dan duwa ad Antioch. Nakiha-ad dah dih hintoon an nakiamu-amung da hanadah mangulug hidi, ot itanuttudu day mipanggep ke Jesu Kristo. Dadiyen mangulug ad Antioch di namangulun nangadanan hi Kristiano.
44011027	Kediyen niha-ha-adan dah di ya wadaday immalin profetas an nalpudad Jerusalem.
44011028	Hi Agabus an oha hanadah profetas ya timmaddog ot ipaabig nan Espiritun Apu Dios ke hiya an ahi waday nahalman an bitil hi kabobboble tuh luta. Hituwen naabig ya immannung handih nun-ap-apuwan Klaudius.
44011029	Handih inabig Agabus di mipanggep kediyen bitil ya ninomnom nadan mangulug hidi an umidat hi kumpulnan kabaelan dan ibaddang hanadah mangulug ad Judea.
44011030	Inamung dan am-in nan midat hanadah mangipangpangulun mangulug hidi ot ipaala dan da Barnabas ke Saul.
44012001	Hidiyen tiempoy nangipaholholtapan nan patul an hi Herod hanadah udum an mangulug ke Jesus.
44012002	Hay ohah inat na ya impaputul nay ulun James an tulang Juan.
44012003	Handih ginibok nan pohpohdon nadan Judyuh diyen inat na ya ena bo impadpap hi Pedro. Hay naatan tuwe ya handih Piyestan di tinapay an ugge naha-ad hi yeast.
44012004	Handih impadpap nah Pedro ya impikalabut na ot paguwalya nah himpulut onom an tindalu an maopaoppat dan munhihinnannot an mungguwalya. Hay nomnom Herod ya ahina ipabudduh Pedro ta mahumalyah hinangngab di tatagu ta ahina pipate hin magibbuh diyen piyesta an hay ohah pungngadan da ya piyestan di Nala-uwan di Anghel Apu Dios.
44012005	Nikalabut hi Pedro, mu idasadasalan nadan mangulug ta ipaptok Apu Dios.
44012006	Kediyen hilong an hi kabigatana ya ipabuddun Herod hi Pedro ta mahumalya ya binangkilingan day taklena ya hukina ot pahuyopon dah numbattanan di duwan guwalya. Wadada boy udum an nungguwalyan nah panton di kalabut.
44012007	Maid maptok ya wada on anghel Apu takuh kad-an Pedro ya napat-alan nan kalabut an kawad-ana. Inwagot nah Pedro an kananay "Galgal-am an bumangun." Bimmangun hi Pedro ya nakaan nadan bangkiling na.
44012008	Kanan nan anghel di "Mumbulwati ka ya mun-apatut ka." Ot un-unudon Pedro. Ya kanan bon nan anghel di "Alam nan mahdol an bulwatim ya niunud kan ha-on."
44012009	Niunud hi Pedro nah anghel ot lumah-un da nah kalabut. Mu pangalin Pedro on mun-in-inop ya abu.
44012010	Lina-uwan da nadan namangulu ya nadan nikadwan nungguwalya ot ahida dumatong nah hoob an gumok di dakig na. Na-ala ya nibughul nan hoob ot bumah-el da nah kalata. Kediyen mangmangnge da ya kal-inadi ya nama-id nan anghel.
44012011	Immama-uwan Pedro ya kananay "Ya kon makulug an immali nan anghel Apu Dios ot ipaeyak ta mihwangak hanah e ot aton Herod ya nadan Judyu ke ha-on."
44012012	Na-ala ot mangmangnge an impayu nah balen da Maria an hi inan Juan an Marcos di ohan ngadana ya wadaday dakol an tatagun naamung an mundasal hidi.
44012013	Kinugkug Pedro nan panto ot ume nan ohan muttatyun da Maria an hi Rodah an e mangibughul.
44012014	Inimatunanay kalin Pedro yaden uggena imbughul, mu binumtik ot ya abun maka-an-anla ot ena kalyon an dehdih Pedro nah panto.
44012015	Mu kanan dan hiyay "Langkak mu." Mu ipapilit nan makulug an dehdih Pedro ot kanan day "Wadan hidiye nan anghel Apu Dios an mangipaptok ke hiya."
44012016	Yaden dehdih Pedro an taganay kugkug ot eda ibughul. Tinibo da ya makulug an hiyah Pedro ot mamodwong da.
44012017	Impaop-opya na dida ot kalkalyonay inat Apu taku an nangipaen hiya. Kananan diday "Ahiyu kalyon ke James ya hanadah udum an ibba takun mangulug ke Jesus hituwe." Kinalinah diye ot mangeh pangayana.
44012018	Nabigat kediye ot ahi inilaon nadan tindalu an maid hi Pedro nah kalabut ya maid potok nay aton da an kanan day "Nganne nin di naat ke Pedro?"
44012019	Ot ipahamak Herod hi Pedro, mu adida pakahamak. Kinali impahumalya na mo nadan tindalun nungguwalyan hiya ot ahina pipate dida. Nagibbuh diye ot taynan Herod ad Judea ot umed Cesarea ot hidiy niha-adana.
44012020	Bimmubbungot hi Herod hanadah tatagud Tyre ya Sidon, kinali mahapul an imme dadiyen tatagun makihummangan ke hiya ta wadan umul-ulen dida te nah boblen pun-ap-apuwanay kalpuwan di kanon da. Imme da ya wada tun hi Blastus an natag-ey saad na nah pun-ap-apuwan Herod ot hiyay nangibagaan da ta ibaganan Herod ta makihummangan dan hiya.
44012021	Kediyen algon punhuhummanganan da ya imbulwatin Herod nan bulwatin di patul ot umbun nah ubunana ot kumali hanadah tatagu.
44012022	Kahitutukuk nadan naamung an tatagu an kanan day "Hinaen mungkalkalli ya bokon tagu te dios."
44012023	Hi Herod ya inabulut nah diyen pundayaw dan hiya, kinali pinghanadi ya impundogon nan anghel Apu taku te uggena dinayaw hi Apu Dios ot pungkan di bigiy adol na ot mate.
44012024	Hay kalin Apu Dios ya nihinap hi kabobboble ot dumakol day mangulug ke Jesus.
44012025	Ginibbun da Barnabas ke Saul di ngunudad Jerusalem ot mibangngad dad Antioch an ingkuyug da nan hi Juan an Marcos di ohan ngadana.
44013001	Hanadah mangulug ke Jesus ad Antioch ya wada ke diday profetas Apu Dios ya mimittulu an umat ke da Barnabas, hi Simon an ingngadanan dah Neglo, hi Lucio an iCyrene, hi Manaen an inong-ongal handin aman patul an hi Herod, ya hi Saul.
44013002	Ohan algon naamung dan mundaydayaw ke Apu Dios ya nuntopol dan adi mangan ya kanan nan Espiritun Apu Dios ke diday "Ipainila yu an pinilik da Barnabas ke Saul an e muntuttuduh mipanggep ke Jesus."
44013003	Handih nagibbu dan mundaydayaw ke Apu Dios ya inhakmo day takle dah ulun da Saul ke Barnabas ot idasalan da dida ot ahida itud-ak didan e muntuttudu.
44013004	Impangulun nan Espiritun Apu Dios da Saul ke Barnabas an e muntuttudud Selusia ot ahida mumbangkan immed Cyprus.
44013005	Impakiaw-awit dah Juan Marcos ta bumaddang ke dida. Dimmatong dad Salamis ad Cyprus ot ilappu dah din muntuttuduh mipanggep hi kalin Apu Dios hanadah simbaan di Judyu.
44013006	Hininap dan nuntuttuduh kabobbobleh did Cyprus ot loktat ya dimmatong dad Papos. Hidiy nanamuwan dan Bal-Jesus an Judyun kabaelanan mangat hi magic. Kananay hiya ya profetas Apu Dios, mu adi makulug.
44013007	Hiya ya gayyum nan gobernador kediyen boble an hi Sergius Palus an nakannomnoman an tagu. Impaayag tuwen gobernador da Saul ke Barnabas te pinhod nan donglon di kalin Apu Dios.
44013008	Mu hi Bal-Jesus, an hi Elimas di ngadana hi hapit di Greek, ya pihulonay ituttudu da te adina pinhod an kulugon nan gobernador di ituttudu da mipanggep ke Apu Dios.
44013009	Mu hi Saul an Pablo boy ohan ngadana ya ongal di baddang nan Espiritun Apu Dios ke hiya. Intokkol nan Elimas
44013010	ot kananan hiyay "He-a ya imbabale dakah dimonyo! He-a ya kahingom am-in di maphod. Humahhaul ka. Takon nan maphod an mipanggep ke Apu Dios ya pumbalinom hi gaga-iho!
44013011	Ad uwani ya kastiguwon dakan Apu Dios ta makulap ka ni-an." Pinghanadi ya adi pakatiboh Elimas ot umayaayag hi mamdon ke hiya.
44013012	Handih tinibon nan gobernador hidiyen naat ya nangulug mon Jesus te nakammodwong hi intuttudu da.
44013013	Numbangka da Pablo ya nadan ibbada ot taynan dad Papos ot ume dad Pelga an bobled Pampilya. Ot hidiy nanayanan Juan Marcos ke dida ot mibangngad ad Jerusalem.
44013014	Ot tayanan bon da Pablo ad Pelga ot ume dad Antioch ad Pisidia. Nadatngan di Sabadu an tungo ya imme da nah simbaan di Judyu ot makibkib-un da hanadah naamung hidi.
44013015	Nagibbun nabidbid nan Tugun Moses ya nan intudok handidan profetas ya kanan nadan ap-apu nah simbaan ke da Pabloy "Iibba, deket waday itugun yu hantudah naamung ya maphod di kalyon yu."
44013016	Timmaddog hi Pablo ot ipaop-opya na nadan tatagu ot kananay "Dakayun iibbak an Judyu an tanud Israel ya dakayun bokon Judyu an manaydayaw ke Apu Dios, donglon yu tun pinhod kun kalyon ke dakayu.
44013017	Hi Apu Dios an daydayawon takun Judyu ya pinili na handidan aammod taku an tataguna ot handih wada dad Egypt ya impadakol na dida. Nala-uy kaatnan toon ya impangulu na dida ot taynan dad Egypt gapuh kandamana.
44013018	Ot uggena inwalong dida, mu impaptok na dida handih wadada nah adi maboblayan hi nap-at an toon.
44013019	Impaapput nan diday pitun nunhihinnatkon an bobled Kanaan ot idat na dadiyen boble ke dida ta diday miha-ad hidi. Datuwey na-na-at hi umeh opat di gatut ta naliman toon.
44013020	Nagibbuh diye ot piliyon Apu Dios di nahanhanot an ap-apun nangipaptok hanadah tatagu inggana handih tiempon Samuel an ohan profetas.
44013021	Indani ya numbaga nadan tataguh patul da ot piliyon Apu Dios hi Saul an imbabalen Kish an tanud Benjamin ot hiyay impumpatul da hi nap-at di toon.
44013022	Mu indani ya kinaan Apu Dios hi Saul ot ihannot nah David an imbabalen Jesse. Hituwey kinalin Apu Dios mipanggep ke David `Hi David di pinilik te paka-un-unudonan am-in di pinhod ku.'
44013023	Kinalin Apu Dios an hay ohan tanud David di mangibaliw ke ditakun Judyu. Immannung hituwe handih nangipaaliyana ke Jesu Kristo.
44013024	Ugge ni-an inlappun Jesus an muntuttudu ya wada tun hi Juan an nangituttudun ditakun Judyu an mahapul an muntutuyu takuh liwat taku ya mumpabonyag taku.
44013025	Handih mungkagibbuy impangunun Apu Dios ke Juan ya kanan Juan hanadah tataguy `Wadan pangali yuy ha-on nan hadhad-on yun umalin mangibaliw ke dakayu. Mu bokon ha-on te wada nan umalin natagtag-e mu ha-on an takon di mangubad hi gakod di apatut na ya nakababbaak an mangat kediye. '"
44013026	Intuluy Pablo an kananay "Dakayun iibbak an tanud Abraham ya dakayun bokon Judyu an manaydayaw ke Apu Dios, ditakun am-in di nangipainilaan Apu Dios nah kinalina mipanggep hi kibaliwan.
44013027	Hanadan tatagud Jerusalem ya takon nadan ap-apuda ya uggeda inila an hidiyen hi Jesus di tinuddun Apu Dios an mangibaliw hi tagu ya adida maawatan nan intudok handidan profetas an takon di banidbidon da nah simbaan hi kasabasabadu. Kinali impipate dah Jesus ot umannung nan eda binanidbid.
44013028	Takon di maid di bahul na ya imbaga dan Pilatu ta pipate na.
44013029	Handih inat dan am-in nan nitudok mipanggep hi katayana ya lingka day adol na nah krus an nipatakana ot eda ilubuk.
44013030	Mu minahuwan Apu Dios
44013031	ot mumpatibo hanadah tatagun naki-eki-en hiya handih nangayan dad Jerusalem hi nalpuwan dad Galilee. Ad uwani ya dida moy mangitanuttudu hanadah katagutagud Israel mipanggep ke Jesus.
44013032	Kinali dehtu kami ad uwani ta ipainila min dakayuh tuwen maphod an kalin Apu Dios. Hituwe din kinalin Apu Dios handidah aammod taku an deyan impaannung nad uwani ke ditakun tinanud da te minahuwanah Jesus hi natayana. Waday nitudok hi kinalin Apu Dios nah Psalms an kananay `He-a ya Imbabale daka ya ad uwani ya ipainilak an ha-oy hi Amam.'
44013034	Ya kinalina boy mipanggep hi punmahuwana ke hiya ta adi mo mate an kananay `Atok damdaman he-an am-in handin kinalik ke David an atok.'
44013035	Hay bo nitudok nah Psalms ya kananay `He-a ya adim iabulut an mabuluk di adol kun muttatyum.'
44013036	Ketuwen kinalina ya bokon hi David di pinhod nan kalyon. Hi ke David ya ginibbu nan am-in nan pinhod Apu Dios an atona ot mate ot ilubuk da nah gungat di aammod na ot mabuluk di adol na.
44013037	Hay pinhod tuwen kalyon ya hi Jesus te minahuwan Apu Dios ot ugge nabuluk di adol na.
44013038	Kinali dakayun kaibaiba, pinhod min inilaon yu an hay natayan ya namahuwan Jesus di pamakomaan Apu Dios hi liwat taku an bokon nan e pangun-unudan nah Tugun Moses.
44013040	Ya halipat-an yu ta adi maat ke dakayu tun impaabig Apu Dios handidah profetas an kanan day
44013041	`Dakayun mamihul hi kalin Apu Dios ya ahi kayu mamodwong nah atok, mu adi kayu damdama mangulug takon di mipainilan dakayuy kibalinana, ta hidiye nan mihi-an kayun ha-on.'"
44013042	Kinalin Pabloh tuwe ot lumah-un dan Barnabas nah simbaan. Ya kanan nadan tataguy pinhod dan ahida bo mibangngad an muntuttudun dida hi oha bon Sabadu.
44013043	Nabukal nadan tatagu, mu wadaday dakol an niunud ke Pablo ya hi Barnabas an Judyu ya bokon Judyun mangun-unud hi pangi-en di Judyu. Ot tugunon Pablo dida ta itultuluy dan mangidinol hi hayudut Apu Dios.
44013044	Nadatngan boy Sabadu ya naamung dan am-in nan tataguh di an mundongol hi kalin Apu Dios.
44013045	Handih tinibon nadan Judyun adi mangulug an dakkodakkol day naamung ya uma-amo da ot pumpihul dah Pablo ya kahingon day ituttudu na.
44013046	Mu tagan ot ya abun da Pablo ke Barnabas di tuttudu. Kanan day "Hay kakulugana ya dakayun iibba min Judyuy mahapul an mamangulun pangipainilaan min nah kalin Apu Dios, mu gapu te kahing kayu ya adiyu pinhod an waday biyag yun maid di poppog na ya ume kami mo hanadah bokon Judyu ta diday emi pangipainilaan.
44013047	Te hay tugun Apu Dios ya kananay `Pinili dakayun kay dilag an e mangipainila hanadah bokon Judyu mipanggep nah biyag an maid di poppog na ta mainilah kabobboble tuh luta.'"
44013048	Handih dingngol nadan bokon Judyuh tuwe ya mun-am-amlong da ya daydayawon dah Apu Dios te kinulug day kalina. Am-in da nan napilin manawat hi biyag an maid di poppog na ya nangulug da.
44013049	Ot mundingngol hituwen kalin Apu Dios am-in hi kabobbobleh di.
44013050	Mu hanadan Judyun adi mangulug ya tinanuttuduwan da nadan ap-apuh di ya nadan kakadangyan an binabain bokon Judyu an makangngun-unud ke Apu Dios ta punholholtapon da da Pablo ke Barnabas ta ahida pakaanon dida nah boble.
44013051	Da Pablo ke Barnabas ya numpukpuk day hupuk hi apatut da ot ahida taynan nan boble ta ipatibo da an naliwat nadan tataguh di ot ahida umed Ikonium.
44013052	Mu hanadan mangulug an nataynan hidid Antioch ya mun-am-amlong da te inilada moh Jesu Kristo ya ongal di baddang di Espiritun Apu Dios ke dida.
44014001	Athidi boy naat ad Ikonium an imme da Pablo ke Barnabas nah simbaan di Judyu ot eda muntuttudu ya dakol day nangulug hi Judyu ya bokon Judyu te maphod di panuttudu da.
44014002	Mu hanadan adi mangulug an Judyu ya tinuttuduwan da nadan bokon Judyu ta hingitan da hanadan mangulug ke Jesus.
44014003	Mu takon di athidi ya nabayag di niha-adan da Pablo ke Barnabas hidi an adida tumakut an muntuttuduh mipanggep ke Apu taku ya nan hayudut na. Indatan Apu Dios didah kabaelan dan mangat hi milagro ya nan udum an umipamodwong ta panginilaan nadan tatagu an makulug hidiyen itanuttudu da.
44014004	Indani ya nagodwa day tatagud Ikonium. Hay udum ya kinulug day ituttudun nadan apostoles, mu nan udum ya kinulug day kalkalyon nadan Judyu ke dida.
44014005	Kinali hanadan udum an Judyu ya bokon Judyu ya hanadan ap-apuda ya nun-uunnud di ninomnom da an dopapon dah Pablo ya hi Barnabas ta eda tugmilan dida.
44014006	Mu ininnilan da Pablo ke Barnabas hidiyen ninomnom dan aton ke dida ot bumtik da. Imme dad Listera ya ad Derbe an bobleh did Layconia ya hanadah udum an kabobboblen nunlinikkod hidi ot ituluy dan muntuttuduh mipanggep ke Jesus.
44014008	Hidid Listera ya wada on tagun ug-ugge dimmallan te nadahuy handih nitungowana.
44014009	Handih muntuttuduh Pablo ya dehdin um-umbun an mundongdongngol. In-ang-ang Pablo ke hiya ya inila na an waday pangulug nan paphodon Apu Dios
44014010	ot oltonan kalyon ke hiyay "Tumaddog ka." Pinghanadi ya timmaddog ot dumalan.
44014011	Tinibon nadan naamung hidiyen inat Pablo ya kahitutukuk da hi kali dan iLayconia an kanan day "Datuwe ya dios an numbalin dah tagu an immali dah tu." Da Pablo ke Barnabas ya adida maawatan di pun-itkuk da.
44014012	Kanan nadan tataguy hi Barnabas ya hiyah Zeus an ohan dios da ya hi Pablo ke ya hiyah Hermes te hiyay kumalikali.
44014013	Nah pingngit diyen boble ya wada nan balen nan dios an hi Zeus. Ot nan padih di ya nun-ie nay baka ya nadan udum an mahapul nah hoob diyen boble ta eda iappitan da Pablo ke Barnabas.
44014014	Mu handih ininnilan da Pablo ke Barnabas hidiyen eda aton ya numbik-i day bulwati dah pangipatib-an dan adida pinhod hidiye ot galgal-an dan ume nah naamungan nadan tatagu ot pun-itkuk dan kanan day
44014015	"Dakayun tatagu, nganneh tuwen aton yu? Dakami ya tagu kami damdama an umat ke dakayu. Immali kamin muntuttuduh mipanggep ke Jesus ta iwalong yuy umat kenaen eyu ot aton an maid di hilbina ta hanan makulug an Dios di dayawon yu. Hiyay nunlutu tuh luta, kabunyan ya baybay ya am-in nadan wadah di.
44014016	Handih done ya uggena in-adi nadan bokon Judyu an mangat hi pinhod dan aton,
44014017	mu takon di athidi ya indat nay pangimatunan an waday makulug an Dios. Hay pangimatunan ya hanadan indat nan kiphodan di tatagu. Waday udan, waday aniyon hi katootoon ta waday kanon ta umamlong day tatagu."
44014018	Takon di athidiy kinalin da Pablo ya numpaligat dan nangipatikod hanadah tatagun umiappit ke dida, mu kay ahan ya ugge da.
44014019	Indani ya wadaday immalin Judyun nalpud Antioch ya ad Ikonium ot tuttuduwan da nadan tatagu ta hingitan dah Pablo ot puntugmilan da. Kanan da pe on nate ot iguyud da nah e-elena.
44014020	Mu bimmangun handih naamung nadan mangulug ot mibangngad da nah boble. Nabigat kediye ot ume da Pablo ke Barnabas ad Derbe.
44014021	Nuntuttudu da ad Derbe hi mipanggep ke Jesus ot dakol day nangulug. Ot mibangngad dad Listera, ad Ikonium ya ad Antioch hidid Pisidia.
44014022	Tinuttuduwan da nadan mangulug ta mihamad di pangulug da. Ya tinugun da dida ta punnanongon day pangulug dan Apu Dios an kanan day "Kapyana tuwalin pala-uwon takuy dakol hi ligat ta ahi taku migappat hi pun-ap-apuwan Apu Dios."
44014023	Ya am-in nadah simbaan an nuntuttuduwan da ya pinilin da Pablo ke Barnabas di mangipangpangulu hanadah mangulug. Nun-topol dan ugge da nangan ot idasalan da dida ta hi Jesu Kristo an pangidinolan day nangamung an bumaddang ke dida.
44014024	Nagibbun hininap dad Pisidia ot ahida ume nah probinsian di Pampilya.
44014025	Nuntuttudu dah mipanggep ke Jesus hidi ad Pelga ot ahida dumayyu ad Atalia.
44014026	Numbangka da ot mibangngad dad Antioch hidid Syria te ginibbu da nan ngunun indat Apu Dios ke dida. Hidiy nangidasalan nadan ibba dan mangulug ta ipaptok Apu Dios dida handih nangilappuwan da ketuwen ngunu.
44014027	Handih dimmatong da Pablo ke Barnabas ad Antioch ya inamung dan am-in nadan mangulug ot kalkalyon dan am-in di namanaddangan Apu Dios ke dida ya hay nangipainilaana hanadah bokon Judyu an mibaliw da hin mangulug da ke Jesus.
44014028	Nabayag an nakiha-ha-ad da Pablon Barnabas hanadah mangulug hidi.
44015001	Indani ya wadaday Judyun nalpud Judea an immalid Antioch ot ituttudu da hanadah bokon Judyun mangulug hidi an mahapul kanun mumpakugit da ta ahi ibaliw Apu Dios dida, te hidiye kanuy kanan Moses nah Tuguna.
44015002	Hituwey hinumlun hi nakihannuwan da Pablo ke Barnabas ke dida. Kinali nihuhummangan an da Pablo ke Barnabas ya nadan udum an mangulug hidi ya ume dad Jerusalem ta eda ihuhummangan hanadah apostoles ya hanadah mangipangpangulu nadah mangulug hidiy mipanggep kediyen punhahannuwan da.
44015003	Handih imme dad Jerusalem ya indalan dad Phoenicia ya ad Samaria ot kalkalyon da hanadah mangulug hidi nan nangulugan nadan bokon Judyu ke Apu Dios ya immanla dan am-in an nangngol kediye.
44015004	Handih dimmatong dad Jerusalem ya naapnga nadan mangulug hidi ke dida, takon nadan apostoles ya nadan mangipangpangulu nadah mangulug. Inab-abig da Pabloy namanaddangan Apu Dios ke dida nah eda nuntuttuduwan hanadah bokon Judyu.
44015005	Mu wadada nadan Pharisee an mangulug mon Jesus an timmaddog ot kanan day "Mahapul an hanadan bokon Judyu ya pakugit da ya un-unudon da nan Tugun Moses."
44015006	Naamung nadan apostoles ya nadan mangipangpangulu hanadah mangulug ot ihuhummangan day mipanggep kediye.
44015007	Himmanuhummangan da ot mada-dai ya timmaddog hi Pedro ot kananay "Iiba dida, inila yu an handi ya ha-oy di pinilin Apu Dios ke ditaku an e mangituttuduh mipanggep ke Jesus hanadah bokon Judyu ta mangulug da.
44015008	Ya hi Apu Dios an nanginilah wadah nomnom di tagu ya impatibo nay nangabulutana hanadah bokon Judyu hi nangidatanah Espiritunan dida umat hi nangidatanan ditaku.
44015009	Hi Apu Dios ya maid di nangituppuganah pamhod na, te takon nadan bokon Judyu ya paphodonay punnomnom da hin mangulug dan hiya.
44015010	Kinali tipet eyu ipapilit an un-unudon nadan bokon Judyu nan Tugun Moses yaden inila yu an takon nadan aammod taku ya takon di ditaku ya adi taku kabaelan an un-unudon hidiyen Tugun. Kon eyu pabungoton hi Apu Dios?
44015011	Hay kakulugana ya ditakun mangulug an Judyu ya kulugon taku an mibaliw taku te hay hayudut Apu Jesus ya athidi bo damdama hanadah bokon Judyu."
44015012	Hidiyey kinalin Pedro ot umop-opya nadan naamung ot mundongdongngol da hi ab-abig da Barnabas ke Pablo mipanggep hi namanaddangan Apu Dios ke didan nangat hi dakol an milagro ya hanadan pangimatunan hi kandamana handi nangayaayan da hanah boblen nadan bokon Judyu.
44015013	Indani ya kimmali damdamah James an kananay "Kaibaiba, donglon yu tun kalyok ke dakayu.
44015014	Kinalin Simon Pedro ke ditakuy pinghanah nangipatib-an Apu Dios hi hayudut na hanadah bokon Judyu hi namiliyanah udum ke dida an mumbalin hi taguna.
44015015	Niunnud hituwe nah kalin Apu Dios an intudok handidan profetas an kananay
44015016	`Homkok nadan tanud David ta ahiyak bo daydayawon ke dida, umat handih matagu ni-an hi David.
44015017	Ta takon nadan bokon Judyu an pinilik an tataguk ya ahiyak inilaon ke dida.
44015018	Hituwey kinalin Apu taku an impainila na handih done.'"
44015019	Kanan bon James di "Nomnomnomok ya deket ipapilit taku nan Tugun Moses ya paligaton taku nadan mangulug ke Apu Dios an bokon Judyu.
44015020	Hay ot aton taku ya muntudok takun dida ta tugunon taku dida ta adida makikan hanah dotag an nibaki, hay dala, hay dotag di aggayam an nabitkol ya adida ihuyop di bokon da inayan.
44015021	Te datuwen ad-adiyon takun Judyu ya wada nah Tugun Moses an mabanidbid nah Sabadu hanadah simbaan di Judyu nipalpu handih done."
44015022	Hanadan apostoles ya hanadan mangipangpangulu nadah mangulug ya hanadan udum an mangulug ya inabulut dah diyen kinalin James ot piliyon day duwa hanadah mangipangpangulun mangulug hidi an maki-en da Pablo ke Barnabas ad Antioch. Datuwen duwa ya da Judas an Barsabas di ohan ngadana ya hi Silas.
44015023	Impipae dan dida nan tudok an kananay "Dakamin ibba yuh tu an apostoles ya hanadan mangipangpangulun mangulug ke Jesus ya maphod kami ya hana ot ta athidi bon dakayun bokon Judyu an wadah nad Antioch, ad Syria ya ad Cilicia.
44015024	Dingngol min wadaday nalpuh tu an immalih nan mamulubulun ke dakayu gapu nah hinnatkon an eda ituttudu. Mu bokon dakamiy nalpuwan naen ituttudu da.
44015025	Kinali naamung kamih tu ta punhuhummanganan miy mipanggep ketuwe ot tudduwon mi hanadan mangiali tuh tudok hina an diday maki-ali ke da Pablo ya hi Barnabas.
44015026	Datuwen ibba takun da Pablo ke Barnabas ya maphod da. Nahalman an ikate day eda pangituttuduwan hi mipanggep ke Apu takun hi Jesu Kristo.
44015027	Itud-ak mi da Judas ke Silas ta ituttudu dan dakayuy mipanggep tuh intudok mi.
44015028	Hay ninomnom mi ya maphod di adimi udman tun tugun min dakayu hi eyu punligatan. Hituwey impanomnom di Espiritun Apu Dios ke dakami.
44015029	Hay pinhod min un-unudon yu ya abu ya adiyu kanon di dotag an nibaki, hay dala, dotag di aggayam an nabitkol ya adiyu ihuyop di bokon yu inayan. Un-unudon yu ke datuwe ya maphod. Datuwe ya abuy pinhod min kalyon ke dakayu."
44015030	In-en da Pablo, hi Barnabas, hi Judas ya hi Silas nan tudok ad Antioch ot handih dimmatong da ya inamung dan am-in nadan mangulug ke Jesus ot idat dan dida nan tudok.
44015031	Handih binidbid da ya imma-amlong da te maphod hidiyen intugun da.
44015032	Da Judas ke Silas ya wada damdamay kabaelan dan muntuttudu ya dakol di intuttududah mangipahamad hi pangulug nadan mangulug hidi.
44015033	Niha-ad dah di hi kaatnan algo ot handih nadatngan di panayanan dan dida ya kanan nadan mangulug hidiy "Hi Apu Dios di mangipaptok ke dakayu hi kibangngadan yud Jerusalem."
44015034	Mu hi Silas ya ninomnom nan adi mibangngad ot mihaad hidi.
44015035	Ya athidi bon da Pablo ya hi Barnabas an nihaad da ni-an ad Antioch ot baddangan da nadan mangulug hidi an muntuttuduh mipanggep ke Apu takun hi Jesu Kristo.
44015036	Indani ya kanan Pablo ke Barnabas di "Ume tat eta tibon am-in nadan mangulug hanadah boblen eta nuntanuttuduwan mipanggep nah kalin Apu taku ta panginilaan ta hin ingganad uwani ya mangulug dan Apu Dios."
44015037	Inabulut Barnabas, mu pinhod nan ikuyug dah Juan Marcos,
44015038	mu hi Pablo ya adina pinhod te hay inat Juan Marcos ya uggena intuluy an bimmaddang ke dida inggana nagibbuy ngunu da, mu na-ala ot tayanana dida handih wada dad Pampilya.
44015039	Abunah diye ya nunhannu da ot hidiyey hinumlun hi nunhi-anan da. Hi ke Barnabas ya ingkuyug nah Juan Marcos ot mumbangka dan immed Cyprus.
44015040	Ya hi ke damdama Pablo ya pinili nah Silas an pun-ibbana. Naamung da nan mangulug hidi ot mundasal da ta baddangan Apu Dios da Pablo ke Silas ot ahida ume.
44015041	Indalan dad Syria ya ad Cilicia ot tuttuduwan da nadan mangulug hidi ta mihamad di pangulug da.
44016001	Imme da Pablo ke Silas ad Derbe ya ad Listera ya waday dinatngan dah di an mangulug ke Jesus an nungngadan hi Timothy. Hi inana ya Judyu an mangulug damdama, mu hi amana ke ya Greek.
44016002	Hi Timothy ya tobalon nadan ibba nan mangulug hidid Listera ya ad Ikonium te maphod di pangi-ena.
44016003	Pinhod Pablon ikuyug ot pakugit na te hanadan Judyu ya inila dan ugge nakugit te bokon Judyuh amana.
44016004	Ya am-in nah nangayaayan dah kabobboble ya intuttudu da nadah mangulug di mipanggep nah mahapul an un-unudon da an hidiye nan inhuhummangan nadan apostoles ya nadan mangipangpangulu nadah mangulug hidid Jerusalem.
44016005	Ya mungkihamad di pangulug nadan mangulug ya kabigabigat on mungkad-uman da.
44016006	Imme da Pablo hanadah kabobbobled Paligya ya ad Galatia an e muntuttudu, mu uggeda immed Asia te iadin nan Espiritun Apu Dios.
44016007	Dimmatong da nah poppog di Misia ya pinhod da ot an umed Bitinia, mu ugge bo in-abulut di Espiritun Apu Dios.
44016008	Ot la-uwan dad Misia ot mumpae dad Troas.
44016009	Nahilong kediye ya nun-in-inop hi Pablo an tinibo na on lalakin iMacedonia an timmaddog ya pihpihmok an kananan Pabloy "Umali kayu anhan hitud Macedonia ta baddangan dakami."
44016010	Gapu kediyen inin-inop na ya nundadaan kami ot ume kamid Macedonia te hidiyey nanginilaan mi an pinhod Apu Dios an ekami muntuttuduh mipanggep ke Jesu Kristoh di.
44016011	Tinaynan mid Troas ot mumbapor kamin immed Samotesia. Nabigat ot ume kami bo ad Neapolis.
44016012	Ot ahi kami bo umed Philippi an ongal an bobled Macedonia ot miha-ad kamih di hi kaatnan algo. Hidiyen boble ya sinakup di Roma.
44016013	Nadatngan di Sabadu ot ume kami nah bah-el di boble nah pingngit di wangwang te kanan mi on hidiy oggan kaamungan nadan Judyu an mundayaw ke Apu Dios. Mu kediye ya abuna day binabain naamung hidi ot ituttudu min diday mipanggep ke Jesus.
44016014	Wadah di on ohan babain nungngadan hi Lydia an iTiatira an munggattang hi nakangnginan luput. Bokon Judyu, mu midmid-um hanadah Judyu an mundayaw ke Apu Dios. Hiya ya pinat-alan Apu takuy nomnom na ot mangulug hi intuttudun Pablo mipanggep ke Jesus.
44016015	Indani ya numpabonyag hi Lydia ya am-in da nan wadah balena. Kanan Lydia ke dakamiy "Deket ibilangak an mangulug ke Jesus ya maki-e kayuh balemi ta hidiy kiha-adan taku." Namahig di pangayag nan dakami ot maki-e kami mo.
44016016	Waday ohan algon mange kami nah pundayawan ke Apu Dios ya dinamu dakami nah ohan babain muttatyu an waday nihkop ke hiya. Hiya ya mabalin an kalyonay maat hi tataguh udum hi algo ya matangdanan kediyen at-attona ta dakol di pihhuh inamung nadan kon muttatyun hiya.
44016017	Niunud ke dakamin da Pablo an pun-itkuk nay "Datuwen tatagu ya intud-ak Apu Dios an katagtag-ayan, ta eda ituttuduy mipanggep hi kibaliwan yu."
44016018	Athidiy at-attonah kabigabigat ta loktat ya immingleh Pablo ot iligguna nah babai ot kananay "He-an nihkop ke hiya, gapuh kandaman Jesu Kristo, makaan ka!" Pinghanadi ya nakaan hidiyen nihkop ke hiya.
44016019	Handih ininnilan nadan kon muttatyun diyen babai an maid moy pangalaan dah pihhu ya bimmoh-ol da. Kinali dimpapda da Pablo ke Silas ot ieda didah kad-an nadan ap-apuh di an iRoma.
44016020	Ot kanan day "Datuwen Judyu ya diday mangipangpanguluh gulu tuh boble taku
44016021	te ituttudu day hinnatkon an pangi-e ya adinadaman etaku abuluton weno un-unudon te iRoma taku."
44016022	Ya am-in da nan tatagun naamung hidi ya kanan day "Hiya peman." Ot ipakaan mon nadan ap-apuy bulwatin da Pablo ke Silas ot ahida ipahuplit dida.
44016023	Nagibbun hinanuplit da dida ot ieda dida nah kalabut ot kalyon da nah ap-apun diyen kalabut an pakagguwalyaan da dida.
44016024	Kinali ingkalabut nan ap-apun di baludan da Pablo ke Silas nah nakaiggawwan kuwaltu ot hipitonay huki dah madam-ot an kaiw.
44016025	Gawan di hilong kediye ya mundasal da Pablo ke Silas ya mungkankanta da hi pundayaw dan Apu Dios ya makidkidngol nadan udum an nikalabut.
44016026	Kal-inadi ya waday nal-ot an kolyog ya mundiwol nan kalabut ot na-ala ya nibughul nadan panto. Ya am-in nadan nikalabut ya nakaan nadan nihipit hi hukida ya bangkiling da.
44016027	Bimmangun nan ap-apun di guwalyan nan kalabut ya tinibo nan nibughul am-in di panton nan kalabut. Hinuknut nay otak na an e ot mumpate te pangalina on binumtik am-in nadan nikalabut.
44016028	Mu tinibon Pablo ot tumkuk an kananay "Adika mumpate te dehtu kamin am-in."
44016029	Numpaalah dilag tun ap-apu ot humgop hi kad-an nadan nikalabut ya munggagayonggong hi takut na ot mundukkun hi hinangngab da Pablo ke Silas.
44016030	Timmaddog ot pabudalona dida an kananay "Nganney atok ta ibaliwak ke Apu Dios?"
44016031	Kanan day "Kulugom hi Apu Jesu Kristo ta mibaliw ka, nan pamilyam ya nadan mihaad ke dakayu."
44016032	Ot ituttudun da Pablo ke hiya ya hanadan mihaad hi bale day mipanggep ke Apu Jesus.
44016033	Kediyen hilong ya inulahan nan ap-apun di guwalyah kalabut nadan sugat da Pablo ke Silas hi nanuplitan dan dida. Nagibbuh diye ot mumpabonyag dan am-in an hin-am-a ya hanadan udum an makiha-ad hi balena.
44016034	Ot paghopona didah balena ot panganona dida ya mun-am-amlong dan am-in te mangulug da mon Apu Dios.
44016035	Nabigat kediye ya immitud-ak nadan ap-apun iRoma hi tindalu hi kad-an nan ap-apun di guwalya ot kanan dan hiyay "Ipaem kanu da Pablo ke Silas."
44016036	Ot kalyon nan ap-apun di guwalya ke Pabloy "Ipae dakayu kanu an kalyon nadan ap-apu mi, kinali damana mon ume kayu."
44016037	Mu kanan Pablo hanadah tindaluy "Adi mabalin an na-ala on imme kami. Te tipet eda kami impahuplit hi hinangngab di dakol an tatagu ot ikalabut dakami yaden ugge kami nahumalya hi panginilaan hin makulug an waday bahul mi? Dakami ya man-ut Judyu kami, mu tagu dakami bon di Roma. Kinali inila min nihallah diyen eda inat. Mahapul an umali nadan ap-apu ta diday mangipaen dakami ta kitib-anan nihallay inat da."
44016038	Indatdatong nadan tindaluh tuwen kinalin da Pablo ya timmakut nadan ap-apu hi nanginilaan da an da Pablo ke Silas ya tagun di Roma dida.
44016039	Immali nadan ap-apu ot mumpakawan dan da Pablo ke Silas nah inat da ot ahida ipae didan kanan day "Habali nay tayanan yuh tuwen boble."
44016040	Handih nalpu dah kalabut ya impayu dah balen da Lydia ot mundadammu dah di hanadah udum an mangulug ke Jesus. Tinugun da dida an punnanongon day pangulug da ot ahida tayanan hidiyen boble.
44017001	Indalan da Pablo ke Silas ad Ampipolis ya ad Apolonia hi nangayan dad Tesalonika an waday simbaan di Judyuh di.
44017002	Deket Sabadu on immeh Pablo nah simbaan ta e mundayaw te hidiye tuwaliy oggana aton ya nuntuttuduh tulun Sabadu hi mipanggep hi impitudok Apu Dios.
44017003	Intuttudun Pablo hanadah tataguy kibalinan nan nitudok an kalin Apu Dios mipanggep nah maat ke Kristo an tinuddun Apu Dios an mahapul an munholholtap ta ahi mate, mu mamahuwan. Kanan Pabloy "Tun hi Jesus an ipainilak ke dakayu ya hiyah Kristo."
44017004	Wadaday udum an nangulug kediye ot mid-um dan da Pablo ke Silas. Takon nadan dakol an Greek an mundayaw ke Apu Dios ya hanadan kakadangyan an binabai ya nid-um da.
44017005	Mu namahig di amon nadan Judyu ot eda umayag hanadah tatagun ad-adiy pangi-eda ta eda gumulu kediyen boble. Linikkub day balen Jason an kiha-adan da Pablo ke Silas ta eda ot dopapon dida,
44017006	mu adida pakahamak ke dida. Na-ala mo ot imal-i dan da Jason ya hanadan udum an mangulug ke Jesus an nunlupduk da dida ot ieda didah kad-an nadan ap-apun diyen boble an pun-itkuk day "Hanadan iibban datuwen tatagu ya diday dumadag hi nomnom di tataguh kabobboblen nangayaayan da. Ya ad uwani ya dehtu dah tuh boble taku
44017007	ya teyah Jason an nun-iyanona didah balena. Am-in da ya kahingon da nan olden di ap-apu taku te hay kanan da ya wada kanuy ohan ap-apun nakattag-e an nungngadan hi Jesus."
44017008	Dingngol nadan ap-apu ya nadan tataguh diyen eda kinali ya mabulun da.
44017009	Minoltan nadan ap-apu da Jason ya nadan ibbana ot ahida ipae dida.
44017010	Namahig di kagun nadan mangulug hidi ke da Pablo ke Silas ta hilong kediye ot ipae da didad Berea. Dimmatong dah di ot ipayu da nah simbaan di Judyu.
44017011	Hanadan Judyuh di ya mapmaphod di nomnom da mu hanadan wadad Tesalonika te pinpinhod dan mundongol nah ituttudun da Pablo. Kabigabigat on bidbidon da nan impitudok Apu Dios ta inilaon da hin makulug nan ituttudun da Pablo.
44017012	Dakol ke diday nangulug hidi, takon nadan udum an binabain Greek an kakadangyan ya hanadan udum an linalakin Greek.
44017013	Mu handih dingngol bon nadan Judyu ad Tesalonika an dehdi bo da Pablo ad Berea an muntuttudu dah kalin Apu Dios ya inunud da didah di ot ihapitan da bo nadan tatagu ta mid-um dan dida ta guluwon dah diyen boble.
44017014	Ta hidiye nan ginalgal-an nadan mangulug hidi an impabtik hi Pablo nah pingngit di baybay. Mu da Silas ke Timothy ya nunnanong dad Berea.
44017015	Hanadan naki-en Pablo ya inibbaan dat ingganad Athens ot ahida mibangngad. Impaad Pablo ke dida an kalyon dan da Silas ke Timothy an galgal-an dan miunud ad Athens.
44017016	Handih punho-ho-odan Pablo ke da Silas ke Timothy hidid Athens ya ad-adiy punnomnom na te tinibona an dakol di tinattaggu an daydayawon nadan tatagu.
44017017	Kabigabigat on immeh Pablo nah simbaan hidi ot tuttuduwana nadan Judyu ya nadan bokon Judyu an nakiamung ke didan mundayaw ke Apu Dios ya nakihumhummangan hanadah tatagun damuwonah malkadu ta tuttuduwana dida.
44017018	Wadada boh di damdama hanadan muntuttuduh pangi-en di Epikulus ya Stoic an makihumhummangan ke Pablo. Hay udum ke dida ya kanan day "Nganney kanalyon tun tagun logmonay kalikali?" Ya kanan bon di udum di "Kal-ina ket dios di udum an boble tun kalkalyona?" Athidiy pangalida te hay ituttudun Pablo ya mipanggep ke Jesus ya hay namahuwana.
44017019	Kinali ingkuyug da moh Pablo ot ieda hanadah Areopagus an konsehal ot kanan dan hiyay "Pinhod min inilaon di mipanggep kenaen hinnatkon an ituttudum.
44017020	Te nan udum an ituttudum ya adimi maawatan, kinali pinhod min inilaon di kibalinan da."
44017021	In-athidi da te am-in nadan tataguh did Athens, takon nadan udum an nakibobleh di ya hituwey oggan da aton an eda mundongdongngol ya makihumhummangan mipanggep hi balun makalkali.
44017022	Timmaddog hi Pablo ot kanana hanadah tatagun naamung hidiy "Dakayun tatagud Athens, tibtibbok ya namahig di pundayaw yun am-in nadah dios yu.
44017023	Nah ek nundanallanan ya tinibotibok nadan daydayawon yu ya waday tinibok hi nitudok nah pun-appitan yu an kananay `Hituy pun-appitan nah ohan dios an ugge nainila.' Hituwen dios an daydayawon yu, takon di uggeyu inila ya hiyay pinhod kun ipainilan dakayu.
44017024	Hidiye nan Dios an nunlutuh luta ya am-in di wadah tu. Hiya boy ap-apun am-in di wada tuh luta ya hi langit an adi mihaad hi kinapyan di tagu.
44017025	Adina mahapul di nganneh diyen aton weno idat di tagu te hiyay nalpuwan di biyag, yahya ya am-in nan mahapul di tagu.
44017026	Hiyay nunlutu dih namangulun tagu an nalpuwan am-in di nunhihinnatkon an tatagu tuh luta. Hiyay numplanuh biyag da hin kakon-ana ya hin daanay kiha-adan da.
44017027	In-athitun Apu Dios ta waday aton di tagun munnomnom ya manginilan hiya te hay kakulugana ya nih-up ke ditaku.
44017028	Hituwe ya miunnud nah kinalin nan ohan ibba yu handi an kananay `Hi Apu Dios di gapunan wada taku ya hiyay nalpuwan am-in di mipanggep hi nitaguwan taku.' Ya athidi boy intudok nadan ibba yun nakannomnoman an kanan day `Makulug an imbabale ditakun Apu Dios.'
44017029	Ot deket athidin lintu ditakun Apu Dios ya adi taku nomnomon an hiya ya umat nah kapyaon di tagun tinattaggu an batu, gumok ya balituk ta kanan takuy hidiyey dios.
44017030	Man-u te handih ugge ni-an nanginilaan di tagu ke Apu Dios ya uggena imbilang nadan gaga-ihon inainat da, mu ad uwani ya pinhod nan itikod takun mangat ke dadiye ya muntutuyu takuh liwat taku.
44017031	Te gintud Apu Dios di algon ahina humalyaon am-in di tagu ya hay punhumalyana ya maandong. Hay kitib-anan makulug an maat hituwe ya hay nummahuwana nah tinuddu nan munhumalyah tagu."
44017032	Handih dingngol dah diyen kinalin Pablo mipanggep hi kamahuwan di nate ya mungngohe nadan udum. Mu wadada nan udum an kanan day "Ahi dakami bo ituttuduwan hi mipanggep ke nae."
44017033	Ot taynan Pablo nadan naamung.
44017034	Mu wadaday udum an nangulug nah intuttudun Pablo ot mid-um dan hiya an umat ke da Dionisio an ohan munhumalya nah Areopagus ya nan babain hi Damaris ya wadada boy udum.
44018001	Tinaynan Pabloy Athens ot umed Corinth
44018002	ot hidiy nanamuwana nah himbalen Judyu an da Aquila ke Prisila an iPontus, mu ka-alpu dad Roma ad Italy te in-olden nan patul an hi Klaudius an am-in di Judyu ya makaan da kediyen boble.
44018003	Immeh Pabloh baleda ya tinibo na an hay ngunuda ya umat hi ngununa handi an mangapyah tulda. Nakihkihdi ya nakingunngunnun dida.
44018004	Kasabasabadu on immeh Pablo nah simbaan di Judyu an e muntuttudu hanadah Judyu ya bokon Judyu ta mangulug dan Jesu Kristo.
44018005	Handih dimmatong da Silas ke Timothy an nalpud Macedonia ya dinatngan dah Pablo an ihapohapot nan muntuttudu hanadah Judyu an hi Jesus di tinuddun Apu Dios an Kristo an mangipaptok hi tagu.
44018006	Mu hanadan Judyu ya kahingon dah Pablo ta tagan day padngol ke hiya. Kinali inalanay bulwatina ot yagyagana ta pangipatib-anan naliwat nadan tataguh di. Ot kananan diday "Nangamung kayu hin adi kayu mibaliw te dakayuy kon bahul, bokon ha-on. Mipalpu mod uwani ya hanadan bokon Judyuy ek tuttuduwan."
44018007	Ot tayanana dida an immeh balen nan ohan bokon Judyu an nungngadan hi Titius Justus an ohan mundayaw ke Apu Dios. Nihaad hi Pablo kediyen bale an nihag-on nah simbaan di Judyu.
44018008	Hi Crispus an ohan ap-apu kediyen simbaan ya hanadan mihaad hi baleda ya nangulug dan am-in ke Jesu Kristo an Apu taku. Ya wadaday udum kediyen boble an nangulug ot mumpabonyag da.
44018009	Waday ohan hilong an numpatiboh Apu taku ke Pablo an kananay "Adi ka tumakut. Ituluy mu ot ya abun muntuttudu
44018010	ot maid di gaga-ihon maat ke he-a te wadaak ke he-a ta nangamung ya dakol da ketuwen bobley pinilik an tataguk."
44018011	Kinali nihaad moh Pabloh di hi hintoon ta kagodwa ot itanuttudu nay mipanggep hi kalin Apu Dios.
44018012	Nihannot hi Gallio an gobernador ad Greece. Kediyey naamungan nadan Judyu ot eda dopapon hi Pablo ot iedah kad-ana ta mahumalya.
44018013	Kanan day "Hituwen tagu ya tanuttuduwana nadan tatagu ta hinnatkon di aton dan mundayaw ke Apu Dios. Hidiyen intuttuduna ya adi miunnud nah pundayaw an miabulut hi linteg di Roma."
44018014	Kumali ot hi Pablo, mu kimmalih Gallio an kananay "Deket numbahul te uggena inun-unud di linteg di gubilnu taku ya mabalin an ha-oy di nangamung an munhumalyan hiya.
44018015	Mu deket hay numbahulana ya mipanggep hi pangi-eyun Judyu ya nangamung kayun diye. Bokon ha-oy di munhumalyah mipanggep hi athina."
44018016	Ot palah-unona dida nah punhumalyaan.
44018017	Na-ala mo ot hi Sostenes an ap-apun nan simbaan hidiy nangimal-iyan dah bungot da ot punhoplat dah hinangngab nan punhumalyaan ya pamagan Gallioy op-opya.
44018018	Nakihkihdi ni-an hi Pablo ad Corinth ot ahi mumbapor an immed Syria an ibbana da Prisila ke Aquila. Indalan dad Cencrea ot hidiy numpapu-litan Pablo te hidiyey kitib-anan waday hinamad nan kinali ke Apu Dios ot ahida mumbapor an umed Syria.
44018019	Dimmatong dad Ephesus ot ipayun Pablon nah simbaan hidi ot e makihumhummangan hanadah Judyu. Pinhod dan makiha-ad hi Pablo ni-an ke dida, mu adina pinhod. Ot kananan diday "Deket pinhod Apu Dios ya ahiyak bo mibangngad hitu." Ot tayananad Ephesus an numbapor ot umed Cesarea ya nabati da Aquila ke Pricila.
44018022	Dimmatong ad Cesarea ot umed Jerusalem an e makiap-apnga hanadah mangulug hidi ot ahi umed Antioch.
44018023	Ugge nabayag di niha-adanah di ot ume hanadah bobled Galatia ya ad Paligya ot tugunona nadan mangulug an ihamad day pangulug da.
44018024	Waday ohan Judyun nungngadan hi Apolos an iAlexandria an immalid Ephesus. Hiya ya nalaing an muntuttudu ya dakol di inila nah impitudok Apu Dios.
44018025	Ya inilana bo nan intuttudun Juan mipanggep ke Apu takun hi Jesus ya nan pumbonyag Juan. Namahig di hinlu nan muntuttudu ke datuwen inilana, mu makudang di inilanah mipanggep ke Jesus.
44018026	Hiya ya ugge timmakut ot ilappunan muntuttudu nah simbaan di Judyu hidid Ephesus. Handih dingngol da Prisila ke Aquilay ituttuduna ya nainnilaan dan makudang di inilan Apolos. Kinali ingkuyug dah baleda ot ituttudu dan hiyan am-in di mipanggep ke Jesu Kristo.
44018027	Indani ya ninomnom Apolos an umed Greece ot baddangan mon nadan mangulug ke Jesus hidid Ephesus an impamangulu day tudok hanadah ibba dan mangulug ad Greece ta maapnga dan hiya hi datngana. Handih dimmatong hidi ya ongal di baddang na hanadah tatagun mangulug ke Jesu Kristo gapuh hayudut Apu Dios
44018028	te inapput na nadan Judyu hi nunhahannuwan da mipanggep ke Jesus. Impatibo nan dida nan nitudok an kalin Apu Dios an hi Jesus di tinuddun Apu Dios an Kristo an mangibaliw hi tagu.
44019001	Handih wadah Apolos ad Corinth ya imme damdamah Pablo ad Ephesus an indalana hanadah bibilid. Wadaday dinatnganah mangulug ke Jesus ot
44019002	kananan diday "An dinawat yuy Espiritun Apu Dios handih nangulugan yu?" Ya kanan day "Toan, maid di emi dingngol hi kanan dan Espiritun Apu Dios."
44019003	Kanan Pabloy "Kon nganney nabonyagan yu?" Kanan day "Nan pamonyag Juan."
44019004	Kanan Pablo ke diday "Hay pumpabonyagan ke Juan ya hidiyey pangipatib-an hi puntutuyuwan hi liwat, mu impakaittuguna an kulugon taku hanan umalin mihannot ke hiya an hi Jesus."
44019005	Handih dingngol dah diyen kinalin Pablo ya numpabonyag dan am-in ta pangipainilaan dan hi Apu takun hi Jesus di un-unudon da.
44019006	Inhakmon Pabloy takle nah uluda ya dinawat day Espiritun Apu Dios ya indani ya pun-ikali dah nunhihinnatkon an kali ya pungkali day impainilan Apu Dios ke dida.
44019007	Hay bilang dan am-in ya himpulut duwa.
44019008	Kasabasabadu hi tulun bulan ya immeh Pablo nah simbaan di Judyu an nakihanummangan hanadah tatagu ya maid di takut nan mangituttudu hi mipanggep hi pun-ap-apuwan Apu Dios.
44019009	Mu wadada tuwali nan mangohen adi mangulug an pihulon da nan pangulug ke Apu taku hi hinangngab nadan naamung. Ta hidiye nan na-ala mo ot ikuyug Pablo hanadan mangun-unud ke hiya ot eda maappil nah puntuttuduwan Tiranus. Kabigabigat on hidi moy naamungan da.
44019010	Hidiy nuntuttuduwan Pablo hi duway toon, kinali hanadan tatagun wadad Asia an Judyu ya bokon Judyu ya nipainilan dida nan kalin Apu Dios.
44019011	Ya dakol di inat Pabloh milagro gapuh kandaman Apu Dios,
44019012	takon di abunay panyuk ya bulwati an idutum di tatagu hi adol Pablo an impadapa da hanadah mumpundogo ya nungkahikpan ya pumhod da.
44019013	Wadaday udum an Judyun e dimmanallanan hi kabobboble an kinaan day nungkihkop hi tatagu. Indani ya ninomnom da damdaman ngadanon di ngadan Jesus an mangaan hi nihkop an kanan day "Hi Jesu Kristo an intuttudun Pablo di mangaan ke he-a."
44019014	Ta waday naminghan an in-athitun nadan pitun linalakin imbabalen nan natag-en padi an hi Iskeba.
44019015	Mu kanan nan nihkop an kinaliyan day "Inilak hi Jesus ya inilak hi Pablo, mu dahdi kayu?"
44019016	Maid maptok ya bimmad-ung nan nahikpan ot makihommol ke dida ya naapput da ot lumah-un da nah bale ot bubbumtikan da an nungkaliputan da ya nabladan da.
44019017	Hituwen naat ya nundingngol hanadah Judyu ya bokon Judyu ad Ephesus ot tumattakut da ya namam-a moy pundayaw dan Apu Jesus.
44019018	Dakol mo hanadah nangulug ke Jesus di makiamu-amung hanadah ibba dan mangulug on impudnu day mipanggep nah adi maphod an inanun-unud da.
44019019	Ya wadada bo hanadan mangmangngat hi kanan dan magic an nun-iali day liliblu da ot gobhon dan am-in hi hinangngab di dakol an tatagu. Hay balol diyen am-in ya umeh nalimay libun pihu.
44019020	Ya gapu kediyen naat ya nundingngol hi kabobbobley mipanggep hi kalin Apu taku ta mungkadakol day mangulug ya mungkihamad di pangulug da.
44019021	Indani ya ninomnom Pablo an mibangngad ad Jerusalem an idalanad Macedonia ya ad Greece. Kananay "Umeyak ad Jerusalem ya ahiyak bo umed Roma."
44019022	Ot pamanguluwonad Macedonia hanadan duwan ibbanan bumanaddang ke hiya an da Timothy ke Erastus. Mu hiya ke ya nihaad ni-an ad Asia.
44019023	Kediyen wada ni-an hi Pabloh di ya munggugulu nadan tatagud Ephesus te humlun nan nituttudun mipanggep hi pangulug ke Apu takun hi Jesus.
44019024	Wadah di on mumpanday an hi Demetrio. Hiya ya mangmangapyah balballen gumok an pangiha-adan dan nah tinattaggun dios dan hi Altimis. Ongal di pihhun pungattangan da Demetrio ya nadan ibbana ketuwen kanapyaon da.
44019025	Inamung Demetrio dadiyen tatagu ya nadan udum an tatagun athidiy ngunuda ot kananan diday "Dakayun iibba, inila taku an gapu ke datuwen kanapyaon taku ya kimmadangyan taku.
44019026	Naamung takuh tud uwani te tinibo taku ya dingngol takuy at-atton tun ohan tagun hi Pabloy ngadana. Hiya ya ituttuduna an hanadan tinattaggun kinapyan di tagu ya bokon dadiyey makulug an dios. Dakol dah tud Ephesus di nangulug ya loktat ya am-in day tataguh tud Asia ya mangulug da kediyen ituttudu na.
44019027	Ta kal-ina ya ad-adiyon di tatagu datuwen kanapyaon taku ya bokon ya abuh diye te indani ya hi Altimis an dios taku an pakadayyawon dah kabobbobled Asia ya hanadah udum an boble ya adida mo dayawon ya maid moy hilbin nan simbaana."
44019028	Dingngol dah diyen kinalin Demetrio ya bimmungot da ot pun-itkuk da an kanan day "Hi Altimis di nakattag-en dios di tatagud Ephesus!"
44019029	Indani ya nihinap hidiyen gulu ad Ephesus. Dimpap nadan tatagu nan duwan iMacedonia an da Geyus ke Alistalkus an dida nan maki-ki-en Pablo ot ieda dida nah kaam-amungan di tatagun mun-ang-ang-ang hi ay-ayam.
44019030	Ininnilan Pabloh diye ya pinhod nan umen nah naamungan nadan tatagu ta e makihummangan ke dida, mu adi iabulut nadan mangulug ke Jesus.
44019031	Takon nadan udum an ap-apu nah probinsia an gagayyum Pablo ya immitud-ak dah mangalin hiya an adi umeh di.
44019032	Hidi nah naamungan di tatagu ya magulu te waday oha on muntukuk an nunhihinnatkon di pun-itkuk da te dakol ke diday ugge nanginilah gapunan eda naamung hidi.
44019033	Hanan udum an naamung ya pangali da on hanadan Judyuy gimmapuh naamungan dah di ta hanadan Judyu ya hi Alexander di impataddog dan kumali hanadah naamung. Impadin-ong na nadan tatagu ta waday atonan mangipainila hi pangi-edan Judyu.
44019034	Mu handih inimatunan da an hiya ya Judyu ya muntutukuk dan am-in an kanan day "Hi Altimis di nakattag-en dios di tatagud Ephesus!" Hidiyey intukutukuk dan am-in hi duway olas.
44019035	Wada nan oha hanadah ap-apuh did Ephesus an nakiamung ke dida. Timmaddog ot padin-ongona dida an kananay "Ditakun iEphesus, inila taku an inilan am-in di tatagu an ditakuy mangipaptok nah simbaan Altimis an nakattag-en dios taku ya nan batun tinattaggu an nag-an nalpud kabunyan.
44019036	Maid di kumahing ketuwe, kinali dumin-ong kayu ta adi dakodakol di eyu aton.
44019037	Antipe mampe ta na-ala ya eyu in-ali datuwen duwan linalakih tu yaden maid di bahul da? Uggeda peman nangako nah simbaan ya uggeda pinihul nan dios takun hi Altimis.
44019038	Deket waday idiklamun Demetrio ya nadan ibbana ya wadada bo hanadan huwes taku an mangipanuh diklamu. Wada boy algoh napilin e pundiklamuwan ya wada day aap-apu. Kudukdul nay hidiy pangiayan dah diklamu da.
44019039	Ya deke bot waday udum hi lebbeng nan mipanu ya wadada nan oggan maamung an mangipanun diye.
44019040	Indani ya ditakuy pabahulon di gubilnu an mangipangpanguluh gulun umat ketuwen naat ad uwanin algo. Nganney ahi taku kalyon hi gapunah etaku nungguguluwan?"
44019041	Nagibbuh diyen kinali na ot pun-itud-ak na nadan naamung.
44020001	Handih dimmin-ong mo nadan tatagu ya impaayag Pablo nadan mangulug ke Jesus ot tugunona dida. Tinayanana dida ot umed Macedonia.
44020002	Am-in nan boblen dinalana ya tinuguna nadan mangulug. Loktat ya dimmatong ad Greece.
44020003	Ot mihaad hidi hi tuluy bulan. Handih e ot mumbapor ta umed Syria ya nainnilaanan wadaday Judyun numplanun mamaten hiya, kinali numbabawi ot mundallan an nibangngad ad Macedonia.
44020004	Wadaday nakiki-en hiya an da Sopater an imbabalen Pirus an iBerea, nadan duwan iTesalonika an da Alistalkus ke Segundo, hi Geyus an iDerbe, hi Timothy ya da Taykikus ke Terupimus an duwa bon iAsia.
44020005	In-un-una dan imme, mu hin-od dakamin Pablo ad Troas
44020006	te nihaad kami ni-an ad Philippi inggana nagibbu nan piyestan di Tinapay an ugge naha-adan hi yeast ot ahi kami mumbapor an umed Troas. Nala-uy limay algo ot ahi kami dumatong hidi ya inakhupan mi nadan iibba mih di. Ot mihaad kamih hinlingguan hidi.
44020007	Hilong kediyen Sabadu ya naamung kamin am-in ta mangan kami an hidiye nan panginomnoman hi natayan Jesus. Into-ol Pabloy tuttudu ingganay gawan di hilong te inila na an umeh kabigatana.
44020008	Dakkodakkol di dilag nah mikatlun gladun nan balen naamungan mi
44020009	ya wada tun ohan kat-agun lalaki an hi Utikus an inumbun nah tawang an makidkidngol nah kalkalyon Pablo. Mada-dai ya muntumtumog ot loktat ya nayongyong ot mag-ad dola. Eda tibon ya nate.
44020010	Limmah-un hi Pablo ot hakyuyuwona ot kananay "Adi kayu madanagan te matagu."
44020011	Ot ibangngad min am-in nah emi naamungan ot mangan kami. Intuluy Pablo an kumali ingganay nabigat ot ahi dakami taynan.
44020012	In-e dah diyen timmagun lalakih baleda ya ma-an-anla dan am-in.
44020013	Numbapor kami ot mamangulu kamin umed Assos an hidiy kalyon Pabloh punhoodan min hiya te hiya ke ya idallanan umeh di.
44020014	Dinatngan dakamih did Assos ot mumbapor kamin am-in an immed Mitilene.
44020015	Nabigat kediye ot ahi kami dumatong nah dommang di Kius ot mun-iyan kami ni-an hidi. Nabigat bo ot ume kamid Samos ot mun-iyan kami boh di. Nabigat bo ot ituluy min umed Miletus.
44020016	Uggemi indalan ad Ephesus te adi pinhod Pablon mataktak ad Asia te uma-aptun dumatong ad Jerusalem. Pinhod nan abun dumatong hidi ta ahi madatngan nan piyestan di Judyu an kanan dan Pentecost.
44020017	Handih wada kamid Miletus ya immitud-ak hi Pablo hi e mangayag hanadah mangipangpanguluh mangulug ad Ephesus ta umali dah kad-an mi.
44020018	Handih dimmatong da ya kananan diday "Dakayun iibbak, inila yuy nitaguwak handih nakiha-adak ke dakayu nipalpu dih pinghanah dinatngak hitud Asia.
44020019	Inilayu bo an uggeyak numpadayaw hi ek nangituttuduwan mipanggep ke Jesus. Ya takon di paligligatonak hanadah Judyu ya hin-uddum on munluluwaak te hay hakit di nomnom ku ya intultuluy kuy ngunuk.
44020020	Inila yun uggek inuku an intuttuduy kiphodan yu handih nuntuttuduwak nah kaam-amungan yu ya hi babaleyu.
44020021	Ya intugun ku hanadah Judyu ya hanadah bokon Judyu an muntutuyu dah liwat dan Apu Dios ya kulugon dah Apu takun hi Jesus.
44020022	Ad uwani ya mahapul an un-unudok di pinhod nan Espiritun Apu Dios ta umeyak ad Jerusalem, takon di uggek inilay maat ke ha-on hidi.
44020023	Mu am-in tuwaliy nangayaayak ya impainilan nan Espiritun Apu Dios ke ha-on an munholholtapak ya mikalabutak.
44020024	Takon di patayonak muden ta gibbuwok ni-an nan ngunun indinol Apu takun hi Jesu Kristo an hidiye nan e pangipainilaan hi hayudut Apu Dios hi tatagu.
44020025	Inilak an am-in kayun tinuttuduwak hi mipanggep hi pun-ap-apuwan Apu Dios ya adiyak mo tibon.
44020026	Kinali kalyok ke dakayud uwani an deket waday adi mibaliw ke dakayu ya bokon ku bahul
44020027	te intuttuduk am-in ke dakayuy mipanggep hi pangibaliwan Apu Dios ke ditaku.
44020028	Dakayuy pinilin nan Espiritun Apu Dios an mangipaptok hanadah mangulug ke Jesus, kinali halipat-an yu ta adi kayu mahaul ya baddangan yun am-in nadan ibba takun mangulug ta mihamad di pangulug da te ditakuy gapunah natayan Jesus an imbabalen Apu Dios.
44020029	Te inilak ot indanit tayanan dakayu ya wadaday umalin manaul ke dakayu an ituttudu day nihalla.
44020030	Takon di dakayun naamung hitu ya wadaday ahi munlangkak an nihallay ituttudu da ta haulon day tatagu ta kal-ina ya waday mangun-unud ke dida.
44020031	Kinali halipat-an yu ta adi kayu mahaul ya nomnomon yuy nakiha-adak ke dakayu hi tuluy toon an nuntuttudu ke dakayu. Takon di hilong weno mapat-al ya tugutugunon dakayu ya hin-uddum on lumuwaak te hay kaguk ke dakayu.
44020032	Ya ad uwani ya idinol dakayu mon Apu Dios ta hiyay mangipaptok ke dakayu ya kalyok ke dakayu an idinol yuh kalinan bumaddang ke dakayu. Madinol taku an ihamad nay pangulug taku ta ahi taku dawaton am-in nan maphod an idat na hanadah tatagun abulutona.
44020033	Ha-oy ya uggek ginamgaman di nganneh diyen kinadangyan umat hi pihhu, balituk, bulwati ya nganneh diyen odon di tagu.
44020034	Inila yu an hay binoklak di inggatang kuh am-in hi mahapul ku ya hay mahapul nadan ibbak.
44020035	Am-in nah inainat ku ya impatibok an maphod di mahlu tan mungngunu ta waday ibaddang hanadah mahmok an ibba. Nomnomon yu nan kinalin Apu takun hi Jesus an kananay `Ong-ongal di anla an ditay umidat mu nan ditay midatan.'"
44020036	Nagibbuh diyen kinalin Pablo ot mundukkun dan am-in ot mundasal da.
44020037	Waday oha on munluluwa ya pun-iawal nan Pablo.
44020038	Munluluwa da te nan kinalina an kananay maid nin moy ahida panib-an ke hiya. Ot ibbaan dakamin dida an imme nah pingngit di baybay an kad-an di bapor an punluganan mi.
44021001	Tinaynan mi dida ot ume kamid Kos. Nabigat kediye ot ume kamid Rodes ot ahi kami bo umed Patara.
44021002	Dinatngan mi on bapor hidi an umed Phoenicia ot mit-an kamih di.
44021003	Lina-uwan miy Cyprus ot dumatong kamid Tyre ad Syria. Nundag-u kamih di te waday iha-ad nan bapor hi kinalgana.
44021004	Wadaday dinatngan min mangulug ke Jesus hidi ot makiha-ad kamin didah hinlingguwan. Datuwen mangulug ya kinali dan Pablo an adi umed Jerusalem te impainilan nan Espiritun Apu Dios ke dida an waday maat ke hiyah di.
44021005	Mu adi damdama manghop hi Pablo ot handih nadatngan di algon pangayan mi ya inibbaan dakamin nadah mangulug takon nadan inayan da ya imbabaleda inggana nah pingngit di baybay an kad-an nan bapor an emi punluganan. Ta handih ekami munhihi-an ya nundukkun kamin am-in ot mundasal kami ni-an. Kanan min diday "Nangamung kayu mo te ume kami."
44021006	Ot ume kami nah bapor yaden immanamut da damdama.
44021007	Tinaynan mid Tyre ot ume kamid Tolemas ot emi tibon nadan mangulug ke Jesus ot makiiyan kamin dida.
44021008	Nabigat kediye ot ume kami bod Cesarea. Imme kamih balen nan ohan tagun mangituttuduh pangi-en Jesus an hi Felipe ot hidiy pundag-uwan mi. Hiyay oha hanadah pitun napilin mangipaptok hanadah mangulug ad Jerusalem.
44021009	Wadaday opat an binabain imbabalena an ugge ni-an nalahin an ituttudu day impainilan nan Espiritun Apu Dios ke dida.
44021010	Handih niha-adan mih di hi kaatnan algo ya immali on ohan profetas an hi Agabus an nalpud Judea.
44021011	Immalih kad-an mi ya inalana nan balikis Pablo ot ipabobod nay hukina ya taklena ot kananay "Kinalin nan Espiritun Apu Dios an athituy pamalud nadan Judyu ad Jerusalem nah kon balikis ketuwe ya ahida i-eh kad-an nadan ap-apun di bokon Judyu ta nangamung di aton dan hiya."
44021012	Dingngol mih tuwe ot dakamin nikuyug ke Pablo ya hanadan udum an tatagun wadah di ya kahikakali kami ta adina ot ahan ituluy an umed Jerusalem,
44021013	mu kananay "Tipet kahikokoga kayu? Pakapuyon yu ot ya abuy nomnom ku! Adiyak tumakut hi pamaludan dan ha-on ad Jerusalem ya takomboy patayonak hidi hin gapu nah ituttuduk mipanggep ke Jesus."
44021014	Adi midngolan hi Pablo ot umop-opya kami mo an kanan miy "Athina ke mo ya nangamung hi Apu Dios ke he-a."
44021015	Indani ya nundadaan kami ot ume kamid Jerusalem.
44021016	Wadaday naki-e hanadah mangulug an iCesarea ot ipangulu dakamih balen da Mason te hidiy pun-iyanan mi. Hi Mason ya iCyprus an hiyay oha hanadah namangulun nangulug.
44021017	Handih dimmatong kamid Jerusalem ya maka-apnga nadan mangulug hidi ke dakami.
44021018	Nabigat kediye ot ume kamin da Pablo an e nanibon James ya wada dan am-in nadan mangipangpanguluh mangulug hidi.
44021019	Ot kanan Pablo ke diday "Maphod ta dehtu takun am-in." Ot kalkalyonan am-in di namanaddangan Apu Dios ke hiya hi ena nuntuttuduwan hanadah bokon Judyu.
44021020	Nagibbun dingngol dah diye ot daydayawon dah Apu Dios ot kanan dan Pabloy "Tibom ken iba, kalibulibu day Judyun mangulug mon Jesus, mu un-unudon da damdama nan Tugun din hi Moses.
44021021	Mahakit di nomnom da te dingngol da an intanuttudum kanu hanadah Judyu an nakiboble hanadah bokon Judyu an iwalong da nan Tugun Moses. Kanam kanun diday adida pakugit nadan imbabale dan linalaki ya adida bo un-unudon di pangat takun Judyu.
44021022	Inila mi ot inilaon dan wada kah tu. Nganne nin di aton taku?
44021023	Hay maphod ya un-unudom tun kalyon min he-a. Dehtu day opat an linalaki an waday hinamad dan kinalin Apu Dios an aton da.
44021024	Maki-e kan dida ta eyu aton nan pangat takun Judyu ya he-ay mumbayad nah pumpamukmukan da ta hidiyey panginilaan di tatagu an adi makulug nan nundingngol an inainat mu kanu, ta inilaon da an he-a ya mangun-unud kah Tugun Moses.
44021025	Mu hanada keh bokon Judyu an mangulug ke Jesus ya nuntudok kamin dida ta adida kanon di nibaki, dala, hay dotag di aggayam an nabitkol ya adida ihuyop hi bokon da inayan."
44021026	Inun-unud Pabloh diyen kinali da ot mabigat kediye ya naki-e ke dadiyen opat an linalaki ot aton da nan pangat di Judyu ot ahida humgop nah templo ta ipainila da hanadah papadih di nan algon ahida pangibbuwan nah aton da an hidiy ahida pangidatan am-in nan miappit.
44021027	Handih tuwen madatngan nan mikapitun algo ya wadaday Judyun iAsia an nanibon Pablo nah templo ot ihapitan da nadan tatagu ta bumobboh-ol dan Pablo. Ot dopapon da ya
44021028	muntutukuk da an kanan day "Dakayun iibba min Judyu, makayu ta baddangan dakami ot nadpap tun tagun e nuntanuttuduh tataguh kabobboble ta pihulon da nan pangat takun Judyu, nan Tugun Moses ya takon tun templo taku. Ya ad uwani bo ya deyan impaghop na tuh templo nadan bokon Judyu yaden panio."
44021029	Hidiyey kanan da te tinibo day nangikuyugan Pablo ke Terupimus an ohan iEphesus ad Jerusalem ta kanan da on nakihgop ke hiya nah templo muden ugge.
44021030	Gapun diye ya mungngangala nadan wada nah templo ta handih dingngol nadan udum an tataguh di ya imme dan am-in nah templo ot madhu dan nunlupduk ke Pablo ot ilah-un da ot idakig dan am-in di panton nan templo.
44021031	Eda ot patayon hi Pablo kediye, mu wada udot di e nangidatdatong nah ap-apun di tindalun di Roma an waday gulu.
44021032	Ot ipangulu na nadan tindalu ya nadan udum an ap-apun di tindalu ot galgal-an dan ume nah kad-an di waday gulu. Handih tinibon nadan tatagu hanadan tindalun mangali ya intikod dan mumpanoplat ke Pablo.
44021033	Imme nan ap-apun di tindalu hi kad-an Pablo ot ipabangkiling na hi duwan bangkiling ot kanana hanadah tataguy "Dahdih tuwen tagu ya nganney bahul na?"
44021034	Ya adi mun-uunnud di ihumang da an waday oha on hinnatkon di pun-itkuk na ta maid di maptok hi donglon da. Adi mo maawatan nan ap-apun di tindalu hin nganney makulug hi naat, ta na-ala mo ot kalyona hanadah tatagu an ie dah Pablo nah pungkampuwan di tindalu.
44021035	Handih pun-ie dah Pablo an wadada nah tete ya kah-in di in-attang nadan tindalu te namahig nadan tatagu an ihik dan patayon.
44021036	Miunuunud nadan tatagu an pun-itkuk day "Patayon yuh naen tagu!"
44021037	Handi eda ighop hi Pablo nah kampun di tindalu ya kanan Pablo nah ap-apun di tindaluy "Wada ahan di kalyok ke he-a." Kanan nan ap-apun di tindaluy "Kon inilam an kumalih Greek?
44021038	Ot bokon mo he-a nan tagun iEgypt an nangipanguluh tindalun umeh opat di libu an nakigubat hi gubilnumi ot ahina dida ipangulu nah adi maboblayan?"
44021039	Hinumang Pablo ot kananay "Bokonak te ha-oy ke ya Judyuwak an nitungowak ad Tarsus ad Cilicia an boblen nundingngol. Iabulut yu ahan an kumaliyak hantudah tatagu."
44021040	Ya kanan nan ap-apun di tindaluy "Damana." Ot tumaddog hi Pablo nah tete ot paop-opyaona nadan tatagu ot kumali an ingkali nah kalin di Judyu.
44022001	Kananay "Iiba ya aammod dida, donglon yu ahan tun kalyok ke dakayu."
44022002	Handih dingngol dan pun-ikalih nah kalidan Judyu ya immop-opya da bo kaya ot intuluy Pablo an kimmali.
44022003	Kananay "Ha-oy ya Judyuwak an nitungod Tarsus ad Cilicia, mu hitud Jerusalem di naongalak ya ha-oy boy ohan tinuttuduwan Gamaliel ta impakaittuttudu nan ha-on nan Tugun din aammod taku. Impaka-un-unud kun am-in dadiye, ta am-in di atok ya pinhod kun kidayawan Apu Dios an umat ke dakayu.
44022004	Ta hidiye nan handi ni-an ya impunholholtap ku nadan mangun-unud nah mituttudun mipanggep hi pangulug ke Jesus. Impipatek di udum ya impikalabut kuy binabai ya linalaki.
44022005	Takon di eyu mahmahan nah natag-en padi ya hanadah ap-apun di Judyuh tu ot ihadak dan makulug hituwe te diday nangidat ke ha-on nah tudok hi kalebbengak an umed Damascus an e mampap hanadah mangulug ke Jesus hidi ta ialik didah tud Jerusalem ta makastigu da.
44022006	Inalak hidiyen tudok ot ume kamid Damascus. Maal-algo kediyen manatong kami ya maid maptok ya waday humihhilin dilag an nalpuh kabunyan an dinilaganay nunlinikkod hi kad-ak.
44022007	Ot matu-iyak ya wada on dingngol kun kimmali an kananay `Saul! Saul! Antipet punholholtaponak ke he-a?'
44022008	Hinumang ku an kanak di `Apu, dahdi ka?' Kananay `Ha-oy hi Jesus an iNasaret an punholholtapom.'
44022009	Ya kanak di `Apu, nganne moy pinhod mun atok?' Ya kananay `Tumaddog ka ta ume kad Damascus, hidiy panginilaam am-in nah pinhod Apu Dios an atom.' Hanada ken iibbak an naki-en ha-oy ya man-ut tinibo da nan humihhilin dilag, mu uggeda naawatan di kinalin nan makihumhummangan ke ha-on.
44022011	Nakulapak te gapu kediyen humihhilin dilag ot podpodnonak mo hanadah ibbak ingganay dimmatong kamid Damascus.
44022012	Hidid Damascus ya wada on hi Ananayas an nahamad di pangun-unud nah Tugun Moses ya am-in day Judyuh di ya tobalon da peman.
44022013	Immali ot mihag-on ke ha-on ot kananay `Iba Saul, pakatibo ka mo kaya.' Pinghanadi ya pakatibowak bo.
44022014	Ya kanan Ananayas di `Hi Apu Dios an dinaydayaw handidan aammod taku ya hiyay namilin he-a. Pinili dakan pangipainilaana nah pinhod nan atom. Pinili daka bon manibo nah tinuddu nan makakkaphod di pangi-ena ya mangngol nah kalina,
44022015	ta he-ay e mangipainila hi katagutagu kediyen dingngol mu ya tinibom.
44022016	Aga, tumaddog ka ta ibagam ke Jesus an pakomaanay liwat mu ne numpabonyag ka.'
44022017	Nibangngadak ad Jerusalem ot handih mundasalak nah templo ya maid maptok ya kayak mun-in-inop an nunpatibon ha-on
44022018	hi Apu taku ot kananay `Gal-am ta taynam di Jerusalem te adi damdama kulugon nadan tataguy kanalyom mipanggep ke ha-on.'
44022019	Ot kanak di `Apu, wada nin ot an kulugon da te adiyak mo umat handi an immeyak hanadah simbaan di Judyu on dimpap ku nadan mangulug ke he-a on impahoplat ku dida ne ahik impakalabut dida.
44022020	Ya handi ke boh namatayan dan Stephen an ohan muntuttuduh mipanggep ke he-a ya wadaak hidi. Ha-oy di ohan nangabulut hi pamatayan dan hiya ya ha-oy bo udot di nangdon hi bulwatin nadan namaten hiya.'
44022021	Mu kanan Apu takuy `Eka ot ya abu te he-ay itud-ak kun umeh kad-an nadan bokon Judyu.'"
44022022	Dongdonglon nadan tataguy pangalkalyan Pablo hi naat ke hiya, mu handih kananay intud-ak Apu Dios an e muntuttudu hanadah bokon Judyu ya kahitutukuk da an kanan day "Patayon yuh naen tagu. Maid di lebbeng nan mitagu."
44022023	Kahitutukuk day tatagu an pun-iwele day bubulwati da ya pun-ihabuwag day dap-ul hi boh-ol da.
44022024	Kinalin nan ap-apun di tindalun di Roma hanadah tindaluna an ipaghop dah Pablo nah pungkampuwan da ya hupliton da ta ipudnunay gapunah pangitukutukukan nadan Judyu ke dadiye.
44022025	Mu handih binalud dah Pablo ta eda ot hupliton ya kanana nah ohan tindalu an nihag-on ke hiyay "Ha-oy ya Judyuwak, mu nibilangak damdama an tagun di Roma. Kon damanan hupliton di iRoma takon di ugge ni-an nahumalya?"
44022026	Handih dingngol nan tindaluh diye ya ena indatdatong nah ap-apuda an kananay "Tagun di Roma ot kanuh diyen tagun etaku hupliton, kon damanan na-ala on in-athidi taku?"
44022027	Ot ume mo nan ap-apun di tindaluh kad-an Pablo ot kananay "Kon makulug an he-a ke ya tagun di Roma?" Ya kananay "Om."
44022028	Ya kanan bon nan ap-apun di tindaluy "Ha-oy ya kah-in di numbayadak hi ongal an pihhu ot ahiyak mibilang an tagun di Roma." Kanan Pabloy "Ha-oy ke ya nibilangak te hanadan ammod ku ya tagun di Roma dida."
44022029	Ya hanadan tindalun e manuplit ot ke hiya ya tinaynan da. Ya nan ap-apuda ya timmakut hi ena nangipabangkilingan ke Pablo te adi mabalin an e iathidiy tagun di Roma an ugge ni-an nahumalya.
44022030	Pinhod nan ap-apun di tindalu an inilaon hin nganney ipabahul nadan Judyu ke Pablo. Ot mabigat kediye ya impakaanay bangkiling Pablo ya impaayag na nadan ap-apun di padi ya nadan ap-apun di Judyu ot ipahangganah Pablon dida ta humalyaon da.
44023001	Intokkol Pablo hanadah munhumalyan hiya ot kananay "Iibba dida, maid di bahul kuh hinangngab Apu Dios te am-in nadan inat ku ingganad uwani ya hiyay pinhod kun paamlongon."
44023002	Gapu kediyen kinalin Pablo ya impaapap nan natag-en padin hi Ananayas di tokon Pablo hanadah nihag-on ke hiya.
44023003	Ot kanan Pablo ke Ananayas di "Kay ka maphod hin wada kah hinangngab di tatagu, mu gaga-ihoy wadah nomnom mu. Hi Apu Dios di mangibalo tuh inat mun ha-on te punhumalyaak mipuun hi Tugun Apu Dios, yaden uggem inun-unud hidiyen Tugun tedeyan impaapap muy tokok. Kon hidiyey kanana nah Tugun Apu Dios?"
44023004	Ya kanan nadan tatagun nihag-on ke Pablo di "Antipe udot ta athinay pangalim nah natag-en padin Apu Dios?"
44023005	Ot kanan Pabloy "Iibba, uggek inila an hiya nan natag-en padi te gulat nat inilak ya uggek ot in-athidi te waday impitudok Apu Dios an kananay `Adi kalyon di adi maphod hi ap-apu.'"
44023006	Handih tinibon Pablo an wadaday Saducee ya Pharisee ya inlot nay kalina an kananay "Ha-oy ya Phariseeyak ya Pharisee da damdamay aammod ku. Deyak hitun mahumalya te kulugok di kamahuwan di nate."
44023007	Dingngol nadan Saducee ya Pharisee hidiye ya munhahannu da, kinali adi mun-uunnud di panumalya da
44023008	te hanadan Saducee ya adida kulugon an mamahuwan di nate ya adida kulugon an waday anghel ya waday linnawan di tagu, mu hanadan Pharisee ya kulugon da datuwen tulu.
44023009	Indai ya muntututut da mo ahan ya hanada ken udum an Pharisee an mangituttuduh Tugun Moses ya timmaddog da ot kanan day "Nganne peman di bahul tun tagu? An wada ke peman di kimmalin anghel weno espiritu ke hiya ya nganney ad-adin diye?"
44023010	Ya namam-an kay da mo ahan mumpapatte ta timmakut nan ap-apun di tindaluh maat ke Pablo an dehdin nah gawwada, kinali immitud-ak hi tindaluna ta ibangngad dah Pablo nah pungkampuwan da.
44023011	Kediyen hilong ya numpatiboh Apu takun hi Jesus ke Pablo an kananay "Adika tumakut. He-ay ahi mangipainila mipanggep ke ha-on ad Roma umat nah nangipainilam ke ha-on hitud Jerusalem."
44023012	Kabigatanan diye ya nunhuhummangan nadan udum an Judyu mipanggep hi pamatayan dan Pablo. Inhuhummangan da an adida mangan ya adida uminum ingganay patayon da.
44023013	Nahuluk hi nap-at an Judyuy nangihummangan kediye.
44023014	Imme dah kad-an nadan ap-apun di padi ya nadan mangipangpangulun Judyu ot kanan dan diday "Hinamad min inhuhummangan an adi kami mangan ya adi kami uminum ta ingganay patayon mih Pablo.
44023015	Dakayun ap-apuy munhaul nah ap-apun di tindalun iRoma ta kanan yuy `Paaliyom hi Pablo te pinhod min pakahummalyaon.' Ya deman ot an ahimi botakon nah dalan ta patayon mi."
44023016	Mu dingngol nan lalakin imbabalen nan babain tulang Pablo hidiyen eda inhuhummangan ot ena idatdatong ke Pablo nah kampu.
44023017	Inayagan Pablo nan ohan ap-apun di tindalu ot kananan hiyay "Iem tun unga nah kad-an nan natag-en ap-apun di tindalu te waday pinhod nan kalyon."
44023018	Ot ipangulun diyen ap-apun di tindalu nan unga nah kad-an nan natag-en ap-apu da ot kananan hiyay "Nan nibalud an hi Pablo ya kalyonay ialik tun ungah kad-am te wada kanuy pinhod nan kalyon ke he-a."
44023019	Inawit nan natag-en ap-apu nan unga ot dih duwa da ya abu ya kananay "Nganney pinhod mun kalyon ke ha-on?"
44023020	Kanan nan ungay "Nunhuhummangan nadan Judyu an hi bigat ya ibaga dan he-a ta ipaem hi Pabloh kad-an da ta pakahummalyaon da kanu.
44023021	Mu adim kaya iabulut te wadaday nahuluk hi nap-at an tatagun mumbotak nah dalan an mamaten hiya. Hinamad dan inhuhummangan an adida mangan ya adida uminum ingganay patayon da. Dehdi dan nundadaan da an hadhad-on day pangiabulutam ke Pablo an umeh di."
44023022	Ot kanan nan ap-apun di tindalu ke hiyay "Adim kalkalyon hi udum an tatagu an indatdatong muh tuwen ha-on." Ot itud-ak na.
44023023	Impaayag nan natag-en ap-apun di tindaluy duwan ap-apun di tindalu ot kananan diday "Hi hilong ya mundadaan kayuh duway gatut an tindalu, napitun tindalun mungkabayu ya duwan gatut bon tindalun numpinahul ta ie yuh Pablo ad Cesarea.
44023024	Mahapul an waday kabayun puntakkayan Pablo ya tibon yu ta maid di maat ke hiya inggana idatong yuh kad-an gobernador Felix."
44023025	Ot muntudok nan natag-en ap-apun di tindalu ke gobernador Felix an kananay
44023026	"Madayaw an apu gobernador Felix.
44023027	Tun tagun ipaalik hi kad-am ya dimpap nadan Judyu ya eda ot patayon, mu imme kami hanadah tindaluk ot emi awiton te ininnilak an hiya ya tagun di Roma.
44023028	Pinhod kun inilaon di kanan dan bahulna ot iek hi kad-an nadan ap-apun di Judyu.
44023029	Hay ininnilak ya numbahul te kahingona ya adina un-unudon di pangat di Judyu. Maid di udum hi inilak an bahul nan gumapuh pamatayan weno pangikalabutan ke hiya.
44023030	Ya handih dingngol kun wadaday Judyun nunhuhummangan an mamaten hiya ya ninomnom kun ipaalih kad-am. Kinalik hanadah mangidiklamun hiya an umali dah kad-am ta he-ay pundiklamuwan da. Abunah tuwen kalyok ke he-a. Ha-oy an hi Klaudius Laysias."
44023031	Inun-unud nadan tindalu nan kinalin nan ap-apu da ot hilong kediye ya in-e dah Pablo ingganad Antipatris.
44023032	Nabigat kediye ot mibangngad nadan nundallan an tindalu hi kampu da ot abuna mo nadan nungkabayun tindaluy nangien Pablo.
44023033	Dimmatong dad Cesarea ot idat da nan tudok nah gobernador ya impaboltan dah Pablo ke hiya.
44023034	Binidbid nan gobernador nan tudok ot mahmahanay boblen Pablo. Handih ininnila na an iCilicia ya
44023035	kananay "Ahik donglon di kalyom hantuh aliyan nadan mangidiklamun he-a." Ot ahina ipipaeh Pablon nah balen din patul an hi Herod.
44024001	Nala-uy limay algo ya immali nan natag-en padi an hi Ananayas ya nadan udum an mangipangpangulun Judyu ya nan abugadu da an hi Tertullus. Immali dan mangidiklamun Pablo ke gobernador Felix.
44024002	Impaayag dah Pablo. Hi Tertullus di namangulun kimmali an puntontona nadan ipabahul dan Pablo. Kananay "Madayaw an gobernador ketuwen boble, ongal di amlong mi te hay kaphod mu ya hay pamaptok mu hanadah tataguh kabobbobleh tu ya ongal di pinumhodan tun boble taku.
44024003	Hidiyey gapunan abuluton miy kaphod mu ya ongal di pumpasalamatan min he-a.
44024004	Adimi pinhod an mahaliw-a ka, mu donglom ahan tun kalyon mi mipanggep tuh tagu.
44024005	Hituwen tagu ya hiyay humlun hi pungguguluwan nadan Judyu hi kabobboble an pangapangayana ya hiyay ap-apun nadan tatagun hinnatkon di un-unudon da an hidiye nan kanan dan Nasarenes.
44024006	Ya impatna nan hibiton nan templo min Judyud Jerusalem, mu dimpap mi. Pinhod mi ot an humalyaon mipuun hi linteg min Judyu,
44024007	mu immali nan ap-apun di tindalu an hi Laysias ot pilitonan alan hi Pablo ta maid moy innun min munhumalyan hiya.
44024008	Impiali nah tu ot ahina kanan ke dakamiy miunud kamih tu ta ipahumalya min he-a. Deket humalyaom hituwen tagu ya inilaom nadan ipabahul min hiya."
44024009	Am-in nadan Judyu ya nun-uunnud di kinali da an kanan day "Hiya peman, makulug am-in dadiye."
44024010	Nagibbuh Tertullus an kimmali ot pakaliyon damdaman nan gobernador hi Pablo ot kanan Pabloy "Apu gobernador, nabayag ka mon munhumahumalya tuh boble. Maandong di punhumalyam, kinali madinolak an manumang hanadah ipabahul dan ha-on hi hinangngab mu.
44024011	Mabalin an inilaom di kakulugana te hay bilang di algoh nala-u nipalpu handih nangayak ad Jerusalem ingganad uwani ya himpulut duwa ya abu. Immeyak an e nundayaw ke Apu Dios nah temploh di.
44024012	Maid di nangakhupan nadan Judyu ke ha-on an nakihannu weno gimmuluh naamung hi tatagu nah templo, hanadah simbaan weno nah boble.
44024013	Ya maid di eda ipatiboh kitib-ana an makulug hanadan eda ipabahul ke ha-on.
44024014	Abulutok an dayawok hi Apu Dios an hiyay dinaydayaw din aammod mi, mu hay atok an mundayaw ya un-unudok nan intuttudun Jesus an hidiye nan kanan nadan nangidiklamun ha-on an nihallan pundayaw. Oha bo ya nanongnan kulugok damdaman am-in nan wadan nah Tugun Moses ya hanadan intudok handidan profetas Apu Dios an dadiyey puun di pangulug ku.
44024015	Ya kulugok bo damdama nan kulugon da an hi ohan algo ya mahuwan Apu Dios hanadan nungkakate an maphod weno gaga-ihoy nitaguwada te humalyaonan am-in di tatagu.
44024016	Kinali papohdanak di atok ta adiyak munliwat ke Apu Dios ya maid di pumbahulak hi ibbak an tagu.
44024017	Handi ya nihaha-adak hi udum an boble hi kaatnan toon ot ahiyak umed Jerusalem te in-ek nan pihhun mahapul nadan ibbak an Judyun nungkawotwot ya nan ek iappit ke Apu Dios.
44024018	Handih wada kami nah templo an pun-iat mi nan pangat di Judyu ya hidiyey nanib-an dan ha-on, mu ma-id kayay tatagun nunggugulu gapun ha-on.
44024019	Hay nanibo ya abun ha-oy ya hanadan Judyu an nalpud Asia, yaden deyan diday maid hitu. Gulat na ot ya wadadah tu ta kalyon da hin nganney bahul ku.
44024020	Weno mahmaham ke datuwen Judyun naamung ad uwani an nalpud Jerusalem hin nganney nainilaan dah bahul ku handih hinumalyaak hi hinangngab nan ap-apun di Judyu.
44024021	Maid di eda ipabahul ke ha-on hin bokon ya abu nan kinalik handih nunhumalyaan dan ha-on an kanak di `Hay gapunan deyak hitun mahumalya ad uwani ya kulugok an mamahuwan di nate.'"
44024022	Hi gobernador Felix ya inila nay mipanggep hi pangulug ke Jesus, ta hidiye nan intikod na ni-an an munhumalya ot kananan diday "Indani ta umali nan ap-apun di tindalu an hi Laysias ta ahi taku ituluy an ihuhummangan tun pundidiklamuwan yu."
44024023	Kinali na nah ohan ap-apun di tindalu ta paguwalya nah Pablo, mu adida ikalabut ya adida iadi nadan ibbanan umialih mahapul na.
44024024	Nala-uy kaatnay algo ya immali bo nan gobernador an hi Felix ya nan inayana an hi Drusila an Judyu. Impaayag Felix hi Pablo ta ituttudunay mipanggep hi pangulug ke Jesu Kristo.
44024025	Mu handih ituttudunay mipanggep hi kaphod, hay pangonoknong hi adol ya hay ahi punhumalyaan Apu Dios hi udum hi algo ya timmakut hi Felix ot kananay "Abunah nae ni-an ad uwani, mu ahi daka bo piayag hi pidwana hin waday wayak."
44024026	Oha bo ya kanana pe on idatan Pabloh pihhu ta damanan ipaena, kinali nadandani on impaayag nah Pablo ta munhumhummangan da.
44024027	Nala-uy duwan toon ya immalih Porsius Festus ot mihannot ke Felix an gobernador. Hi ke Felix ya pinhod nan pitbal hanadah Judyu, kinali impunnanong nah Pablo hi kalabut.
44025001	Tulun algoy nala-uh nunggobernadolan Festus ad Cesarea ot ahi umed Jerusalem.
44025002	Dimmatong hidi ya puntonton nadan ap-apun di padi ya nadan ap-apun di Judyu ke hiya hanadan ipabahul dan Pablo. Ya kalikaliyan dah Festus
44025003	ta pumbangngadonah Pablo ad Jerusalem. Wadah nomnom da an deket mibangngad hi Pablo ya eda botakon ta patayon da.
44025004	Mu kanan Festus di "Hidid Cesareay kikalabutana. Takombo ot adi mabayag ya mibangngadak hidi.
44025005	Damanan maki-e nadan ap-apu yun ha-on ad Cesarea ta eda idiklamu nan tagu hin waday bahul na."
44025006	Imme nin hi himpulun algoy niha-adan Festus ad Jerusalem ot ahi da umed Cesarea. Nabigat kediyen dinatngan dad Cesarea ya impaayag nah Pablo nah punhumalyaan.
44025007	Handi hinumgop hi Pablo ya linikkub nadan Judyun nalpud Jerusalem ot puntonton day bahul na, mu maid di ipatibo dah kakuluganan numbahul hi Pablo.
44025008	Himmumang hi Pablo ot kananay "Maid di numbahulak hi mipanggep hi Tugun di Judyu, nah templo ya hay ap-apu takud Roma."
44025009	Mu hi Festus ya pinhod nan pitbal hanadah Judyu ot kananan Pabloy "An pinhod mu ta ibangngad dakad Jerusalem ta hidiy punhumalyaak ke he-a?"
44025010	Mu kanan Pabloy "Kon hantu ken kawad-ak ad uwani ya bokon punhumalyaan di iRoma an lebbengnan kahumalyaak? Takon di he-a ya inilam an maid di bahul ku hanadah Judyu.
44025011	Deket mainilan makulug an waday numbahulak ta mahapul an pipateyak ya takon. Mu deket adi makulug nan ipabahul dan ha-oy ya adi mabalin an eyak pipate hanadah Judyu. Deket ipapilit dan waday bahul ku ya kudukdul na moy hanan ap-apu takud Roma di manumalyan ha-on."
44025012	Ot makihummangan ni-an hi Festus hanadah ibbanan mangidat hi tugun ot ahina kanan ke Pabloy "Deket athinan pinhod mun hay ap-apu takud Roma di manumalyan he-a ya takombo, iabulut mi."
44025013	Nala-uy kaatnay algo ya immalid Cesarea nan patul an hi Agripa ya nan tulang nan babai an hi Bernice an e mumbisita ke Festus.
44025014	Handih kawada dah di ya kinalkalin Festus di mipanggep nah kasun Pablo an kananay "Dehnay ohan nikalabut handih tiempon Felix ingganad uwanin nihannotak.
44025015	Ot handih immeyak ad Jerusalem ya nundiklamu nadan ap-apun di padi ya nadan mangipangpangulun Judyu ke ha-on an dakol kanuy bahul na, ta mahapul an ipakastiguk.
44025016	Mu kinalik ke dida an hay ke linteg di gubilnud Roma ya adinadaman na-ala on kinastiguy tagun nidiklamu te kah-in di mahumalya ta waday atona an manumang nah ipabahul dan hiya.
44025017	Ta handih naki-ali dah tu ke ha-oy ya nabigat ot amungok dida nah punhumalyaan ot paayag kuh tuwen tagun nikalabut.
44025018	Handih tinonton nadan nundiklamuy ipabahul dan hiya ya kanak pe on waday napintok hi ipabahul dan hiya, mu maid.
44025019	Hay ke ya abu ipabahul dan hiya ya nan mipanggep hi pundayaw nan Apu Dios ya hay mipanggep ke Jesus an nate, mu kanan tuwen taguy matagu.
44025020	Uggek inilay atok an mangipanu ketuwen kasu, kinali na-ala mo ot ibagak ke Pablo hin pinhod nan mied Jerusalem ta hidiy kahumalyaana.
44025021	Mu pakudukdulonan mibalud ta inggana nan ap-apu takud Roma di manumalyan hiya. Ot ipaguwalyak mo ta ingganah pangipaeyak ke hiya nah ap-apu takud Roma."
44025022	Ot kanan Agripa ke Festus di "Pinhod ku damdaman donglon di kalyon tuwen tagu." Ot kanan Festus di "Ahim donglon hi bigat di kalyona."
44025023	Nabigat kediye ot ume da Agripa ke Bernice nah punhumalyaan ya matiboy kinatag-e da te numbulwati dah bulwatin di patul. Nakihgop hidi nadan ap-apun di tindalu ya nadan nungkatag-ey saad nan tatagu kediyen boble. Ot paayag Festus hi Pablo.
44025024	Kanan Festus di "Madayaw an apu Agripa ya dakayun am-in an naamung ad uwani. Hituwe nan tagun indiklamun nadan Judyuh tu ya ad Jerusalem an papiliton dan pipatek.
44025025	Mu maid di ek mahamak hi bahul nah ena katayan, mu gapu te kinali na an pakudukdulonay hi kad-an nan ap-apu takud Roma di kahumalyaana ya timbal ku.
44025026	Mu maid di inilak hi itudok ku nah ap-apu taku hi bahul na, kinali impaayag kud uwani tuh hinangngab yu ta donglon yuy kalyona, namam-an he-a apu Agripa, ta deket nganneh diyey pumbanagan di kahumalyaanah tu ya hidiyey itudok ku.
44025027	Tedeyan matamaak hi itudok kuh bahulna te kon na-ala on itud-ak kuy tagun e midiklamuh kad-an nan ap-apu taku yaden maid di napintok hi bahulna?"
44026001	Ot kanan Agripa ke Pabloy "Kumali kat donglon miy ihumang mu hanah ipabahul nadan Judyu ke he-a." Timmaddog hi Pablo ot kananay
44026002	"Apu Agripa, mun-am-amlongak an wada kad uwani ta donglom di ihumang ku hanadah ipabahul nadan Judyu ke ha-on.
44026003	Te he-a ya impakainnilam di pangi-en di Judyu ya nadan gumapuh punhahallaan. Kinali donglom ahan tun kalyok.
44026004	Hanadan Judyu ya inila day pangi-ek nipalpuh kaungak ingganad uwani te bimmoble kami ya takon handih kawadak ad Jerusalem ya inila day pangi-ek.
44026005	Inila da kaya, muden adida kalyon di makulug an ha-oy ya Phariseeyak an paka-un-unudok di pangat di Judyu.
44026006	Hay kakuluganan tipet deyak hitud uwanin mahumalya ya hay pangulugak an ahi umannung din kalin Apu Dios handidah aammod mi an ahi mamahuwan di nate. Hay nipuunan tun pangulug ku ya hay nunmahuwan Apu Dios ke Jesu Kristo dih natayana.
44026007	Ya takon nadan ibbak an Judyu ya kulugon dan ahi mamahuwan di nate, ta hidiye nan nahalman di pundayaw da ke Apu Dios hi kabigabigat ya kahilohilong yaden eda kanan di hidiyey gapunah numbahulak, Apu Agripa."
44026008	Ot kanana hanadah naamung hidiy "Antipe ahan ta dakayu ke ya ligaton yun kulugon an hi Apu Dios ya mahuwanay nate?
44026009	Man-u te ha-oy ke damdama handi ya kahingak nah mituttudu mipanggep ke Jesus an iNasaret ot atok am-in di kabaelak an mangipaholholtap hanadah mangulug ke hiya.
44026010	Athidiy inainat kud Jerusalem. Dimmawatak hi kalebbengak hanadah ap-apun di padi ot pun-ipakalabut ku nadan mangulug ke Jesus. Ya deket waday kanan dah pipate da on timbal ku.
44026011	Immeyak hanadah simbaan di Judyu ot paholholtapok nadan mangulug ta kanak ot ta itikod dan mangulug ke Jesus. Namahig di boh-ol kun dida ta takon di binumtik dah nidawwin boble on inunud ku dida ta ek paholholtapon dida."
44026012	"Hituwey gapunah nangidatan nadan ap-apun di padi ke ha-on hi kalebbengak an e mampap hanadah mangulug ad Damascus.
44026013	Maal-algo kediye, Apu Agripa, an manatong kami ad Damascus ya maid maptok ya waday inang-ang kuh dilag an nalpuh kabunyan an makappat-al mu hay algo ot madilagan di nunlinikkod ke ha-oy ya nadan ibbak
44026014	ya natu-i kamin am-in. Indani ya waday dingngol kun kimmali an ingkalina nah kalin di Judyu an kananay `Saul! Saul! Antipet eyak punholholtapon ke he-a? Itikod muh naen at-attom te maid damdamay hilbina ke dida ya he-a ot ya abuy mahmok.'
44026015	Ot kanak di `Apu, dahdi ka?' Ya kananay `Ha-oy hi Jesus an punholholtapom.
44026016	Tumaddog ka. Numpatibowak ke he-a te he-ay pinilik an mangipainilah tatagu mipanggep ke ha-on an tinibom ad uwani ya nan udum an ahik ipainilan he-ah udum hi algo.
44026017	Itud-ak dakah kad-an nadan Judyu ya bokon Judyu an e mangipainilan ha-on. Ipaptok dakan ha-on ta maid di ad-adih aton dan he-a.
44026018	Ipainilam di mipanggep ke ha-on ta mapat-alan di nomnom da an iwalong da nadan gaga-ihon at-atton da ya hi Apu Dios moy un-unudon da an bokon hi Satanas. Ya mangulug dan ha-on ta mapakomaan di liwat da ya mibilang dan tatagun Apu Dios.'
44026019	Kinali Apu Agripa, hidiyen kinalin Jesus ke ha-on handih numpatib-ana ya hidiyey un-unudok.
44026020	Hay namanguluh nangayak ya ad Damascus ot ahid Jerusalem ya hanadah kabobboled Judea ot ahi nuppe nadah kad-an di bokon Judyu. Intuttuduk hanadah tataguh di ta muntutuyu dah liwat da ta hi Apu Dios moy un-unudon da ya ipatibo da nadah at-atton da an nuntutuyu da.
44026021	Hituwey gapunah nampapan nadan Judyu ke ha-on handih wadaak nah templo ta eyak ot patayon.
44026022	Mu nipalpun dih nuntuttuduwak mipanggep ke Jesus ta ingganad uwani ya binanaddanganak ke Apu Dios ot maid di naat ke ha-on ta deyan ad uwani ya hiyay ipainilak am-in hi tatagu, nababa weno natag-e. Hituwen kalkalyok ya hidiye din inabig Moses ya handidan profetas an ahi maat hi udum an algo
44026023	an kanan day `Nan Kristo an tinuddun Apu Dios an mangipaptok hi tagu ya ahi munholholtap ta mate. Mu hiyay mamangulun mamahuwan ta ipainilana hanadah Judyu ya bokon Judyuy mipanggep hi kibaliwan da.'"
44026024	Handih pungkalin Pabloh diye ya tinumkuk hi Festus an kananay "Mun-ango ka, Pablo! Impun-ango daka nah inadal mu."
44026025	Himmumang hi Pablo ot kananay "Apu gobernador Festus, adiyak mun-ango te tun kalkalyok ya makulug ya bokon athidiy kalyon di mun-ango.
44026026	Adiyak umagol an mangalkali ke datuweh hinangngab Apu patul Agripa te inila nay mipanggep ke datuwe. Inilak ot inilana dadiyen naat te nundingngol hi kabobboble.
44026027	Apu patul Agripa, kon adim kulugon nan intuttudun handidan profetas? Inilak ot kulugom!"
44026028	Mu kanan Agripa ke Pabloy "Kon pangalim on na-ala ya kulugok di kinalim ta mumbalinak an Kristiano?"
44026029	Ot kanan Pabloy "Takon di bokon ad uwaniy pangulugam, mu ta hi udum hi algo ot anhan ya mangulug ka. Idasal kun Apu Dios ta am-in kayun mangmangngol tuh kalkalyok ad uwani ya ahi kayu mangulug ke Jesus ta umat kayun ha-on hi pangulug, mu bokon hantun nabangkilingak."
44026030	Nagibbun kinalin Pabloh diye ya timmaddog nan patul an hi Agripa, nan gobernador an hi Festus, hi Bernice ya hanadan udum an nakiamung ke dida
44026031	ot lumah-un da ya waday ohan dida on kananay "Maid peman di bahul tun tagu an humlun hi ena katayan weno ena kikalabutan."
44026032	Kanan Agripa ke Festus di "Gulat na ot ta uggena imbaga an hay ap-apu takud Romay munhumalyan hiya ya damanan mipa-e ot ad uwani."
44027001	Inhuhummangan da Festus an ipae dah Pablo ad Roma ad Italy. Ot awiton dah Pablo ya nadan udum an ibba nan balud ot idinol da dida ke Julius an oha nah ap-apun di tindalun di ap-apud Roma.
44027002	Ot munlugan kami nah nundag-un bapor an nalpud Adramitium an mumpa-ed Asia ya naki-en dakami nan hi Alistalkus an iTesalonika an bobled Macedonia.
44027003	Nabigat kediye ya dimmatong kamid Sidon ot mundag-u kami ni-an hidi. Makaulleh Julius ke Pablo, kinali in-abulut nan ena tibon nadan ibbana ta umidat dah mahapul na.
44027004	Tinaynan mid Sidon ot ituluy min mange ya waday puwok an nidamun dakami, kinali inhingngi mi mod Cyprus an boblen nigawwah baybay te adi idalan nan puwok hidi.
44027005	In-unuunud mi nah pingngit di baybay nah bobled Cilicia ya ad Pampilya ot indani ya dimmatong kamid Mira ad Licia.
44027006	Handih wada kamih di ya tinibon nan ap-apun di tindalu on bapor hidi an nalpud Alexandria an umed Italy ot mit-an kamih di.
44027007	Ot ituluy mi bon mange, mu nun-ule-ule nan bapor te waday nal-ot an dibdib an midamu ta mumpaligat nan bapor an ume, kinali immeh kaatnay algo ot ahi kami dumatong ad Nidus. Handih dimmatong kamih di ya adi mo ahan pakae nan bapor te nakal-ot di dibdib ot ihingngi mi mo nah dommang di Salmon ad Crete te adi idalan nan puwok hidi.
44027008	Ta in-unuunud mih pingngit di baybay, mu hiya damdaman numpalpaligat kami, mu loktat ya dimmatong kami nah kanan dan Pundag-uhan di Bapor an nih-up nah bobled Lasea.
44027009	Ya gapuh nataktakan mih dalan ya nadatngan di ahipuwokan ta katatakut an mumbapor hi baybay. Man-uket inila min athidi ya nala-u mo nan tiempon pungngilinan nadan Judyu an adida mangan. Ot kumalih Pablo an kananay
44027010	"Iibba dida, iltuk an waday ad-adin maat tuh bapor hin ituluy takun ume. Hantun bapor ya mapa-i, mama-id day kalga ya wadaday malting ke ditaku."
44027011	Hanan kon bapor ya nan munmaneho ya uggeda kinulug di kalin Pablo ya hanan ap-apun di tindalu ya nihapitan damdama ot iunnud nan dida.
44027012	Ya takon nadan ibbami ya dakol ke diday naminhod an ituluy min ume te hidiyen boblen inohnongan mi ya adi kanun maphod an pundag-uwan hin waday puwok. Oha on pinhod nan gagala ya dumatong ad Phoenix ad Crete te kudukdul kanun hidiy pundag-uhan inggana mala-uy ahipuwokan.
44027013	Indani ya linappuwanan mundibdib, mu adi ni-an nal-ot ta kanan nadan tataguy damana mon pakaey bapor. Ot guyudon da nan gumok an inuy-uy dan mangipudon nah bapor ot mange kami an in-unuunud mih pingngit di baybay ad Crete.
44027014	Mu indani ya dimmatong di nal-ot an puwok an nalpud Crete.
44027015	Oggan midamu nan puwok nah bapor ta adi pakae ot iunud mi mo nah pangipluyan di dibdib.
44027016	Loktat ya dimmatong kami nah ittay an boble an Kauda an nigawwah baybay ot mahaniyan kami nah puwok. Hidiy numpaligatan min nangipaghop nah bangka.
44027017	Impaghop da nan bangka ot bobodan dah kabli nan bapor te hay kagu dah kapa-iyana. Ot ipada-ul da bo nan nabokyag an tulda an mangipae nah bapor ta mun-ul-ulle ta adina ipayud Libya nah nabillibillid an lonah di.
44027018	Nabigat kediye ya kapyanan nal-ot di puwok ot pun-iwele da moy udum an kalga ta yumap-o nan bapor.
44027019	Nabigat bon diye ya athidi damdama ot pun-iwele da bo nadan udum an madam-ot an mahapul nah bapor.
44027020	Nabayag yaden adi matikod nan puwok ta ug-uggemi tiniboy algo weno bittuwon, ot waday oha on maid moy namnamanan tumagu.
44027021	Hanadan iibba mi ya uggeda nangnangngan hi kaatnay algo te hay danag da. Indani ya kanan Pablo ke diday "Gulat na tuwali ta dingngol yu nan kinalik ta nihaad takud Crete ya wadan maid ot di umat hitun e maat.
44027022	Mu adi kayu madanagan. Mapa-i tun bapor, mu maid di maten ditaku
44027023	te hi Apu Dios an daydayawok ya kon tagun ha-oy ya intud-ak nay anghel na ot mumpatibon ha-on dih hilong
44027024	an kananay `Pablo, adika madanagan te mahapul an dumatong kah kad-an nan ap-apud Roma. Ya takon nadan ibbam ya ipaptok bon Apu Dios dida te gapun he-a.'
44027025	Ta hidiye nan adi kayu madanagan te waday dinol kun Apu Dios an atona nan kinalinan ha-on,
44027026	mu inilak an midongpal tun bapor."
44027027	Umeh duway lingguwan an maid pottok nay pangipluyan nan puwok nah bapor hidih baybay di Mediteranean. Ot kediyen mikapulut opat an hilong ya ginibok nadan mungngunu nah bapor an nih-up kamih luta.
44027028	Timpong day kadalom nan pottok mi ya nap-at di metro. Imme-ele kami bo ot topngon da ya tulun puluy metro.
44027029	Kumakkagu dah kidungpalan nan bapor hi batu ot uy-uyon da nan opat an madam-ot an gumok an nigakod nah bapor ta iohnong na. Waday oha on uma-aptuh kabigatana.
44027030	Hanadan mungngunu nah bapor ya ninomnom dan bumtik, kinali inuy-uy day pumbangkaan da ot kahinngunngunuwwon da nah gumok nah hinangngab nan bapor.
44027031	Mu hi Pablo ya inila nah diye ot kanana nah ap-apun di tindalu ya hanadah tindalu nay "Tibon yu ot te bumtik da man nadan mungngunu tuh bapor ot mate takun am-in."
44027032	Ot puttuton mon nadan tindalu nadan gakod nan bangka ot mag-a nah baybay.
44027033	Mungkabigat kediye ya kanan Pablo hanadah ibba nay "Aga mangan taku ot te mikapulut opat ad uwanin algoy uggeyu nanganan te hay danag yuh maat.
44027034	Kinali mangan taku ot ta waday ikodhol taku. Adi kayu tumakut te maid di e maten ditaku."
44027035	Kinali nah diye ot umalah tinapay ot mumpasalamat ke Apu Dios hi hinangngab da, pani-angona ot mangan.
44027036	Ya nakaan moy takut nadan ibbana ot wada moy oha on mangan.
44027037	Hay bilang min am-in an nunlugan nah bapor ya duwan gatut ta napitut onom.
44027038	Nagibbu kamin nangan ot iwele dan nah baybay nan boga ta yumapyap-o nan bapor.
44027039	Nabigat kediye ya waday tinibon nadan mungngunu nah bapor an boble, mu uggeda inilay ngadana. Mu nah pingngit di baybay ya wadah di on nadadawon dakalan nan bapor ot kanan day hidiy pangiayan da nah bapor hin damana.
44027040	Ot puttuton day gakod nadan gumok an inuy-uy da yaden pun-ubad bon di udum nadan nikaput an kakaiw an mangipaen nah bapor. Ot ahida ipatap-o nan tuldan nah hinangngab nan bapor ta ipluy di dibdib nan bapor nah dakalan mi.
44027041	Mu kon ot ya abu atappo nan nipottokan mi ot milumlum di hinangngab nan bapor hi ohan nabillid an lona ta adi pakae. Nan ke bon udun nan bapor ya pina-in di nal-ot an dalluyun.
44027042	Hanadan tindalu ya ninomnom dan patayon am-in nadan balud te kanan day kal-ina ya dumakal da ta bumtik da,
44027043	mu adi pinhod nan ap-apun di tindalu an pakipate dah Pablo, kinali uggena mo impipate nadan udum. Kinali na ot ya abu ke dida an hanadan nanginilan mungkeke ya diday mamangulun dumop-a ta dumakal da.
44027044	Ya hanada ken ugge nanginilan mungkeke ya umala da nah nungkakaan an tablan nan bapor weno kumpulnan damanan pangid-onan ta dumakal da. Athituy inat min dimmakal ot maid di nalting.
44028001	Dimmakal kami nah boblen nigawwa nah baybay ot ahimi inilaon an hay ngadana ya Malta.
44028002	Makaulle da nan tataguh di te handih dimmakal kami ya nun-apuy da ot mun-anidu kami te intotto-ol nay udan ta kottokottol.
44028003	Hi ke Pablo ya e nangamkam hi pating ot itunguna. Indani ya wada on naukat an ulog nah itungu te naatungan ot milipot hi taklen Pablo ot ikalat na.
44028004	Tinibon nadan bimmoble nan nuntattayun an ulog hi taklen Pablo ya waday oha on kananay "Pimmate man hituwen tagu te deyan man-ut nihwang nah katayana ot hi baybay, mu deyan kinalat di ulog ta hidiye moy kastiguna. Hituwen tagu ya gahat nan adi tumagu."
44028005	Mu impulakgin Pablo nan ulog ot mag-a nah apuy an maid di ginikna na nah kinalat nan ulog.
44028006	Hahad-on dadiyen bimmobley lobagan nan taklen Pablo ya hay katayana, mu nabaybayag ya maid di naat ke hiya ot adi mo athidiy punnomnom da ot kanan day "Ya kon dios nin hituwen tagu."
44028007	Hay ap-apu dah din boble ya hi Publius an kon lutan am-in nah nih-up hi pingngit di baybay. Makaullen dakami ot ayagan dakamin makiha-ad hi baleda ot hidiy kihkihdiyan mih tuluy algo.
44028008	Nipapaddi kediyen mundogoh aman Publius an mundaku ya mumputu. Immeh Pabloh kad-ana ot idasalana an inhakmo nay taklenan hiya ya pinumhod.
44028009	Handih nundingngol hidiyen inat Pablo ya nun-iali dan am-in hanadan mundogo kediyen boble ot kaanon Pabloy dogoda.
44028010	Tuluy bulan di niha-adan mih did Malta ya makaulle nadan bimmobleh din dakami ta handih emi panaynan ke dida ya nun-iali day mahapul mi nah pangayan mi. Nunlugan kami nah bapor an nalpud Alexandria an hay ngadana ya Nundappil an dios. Hidiyen bapor ya nihaad hidi inggana nala-uy ahi puwokan.
44028012	Loktat ya dimmatong kamid Syracuse ot mihaad kamih di hi tuluy algo.
44028013	Ot ahimi bo ituluy ya dimmatong kamid Regium. Nabigat kediye ya nadadawo moy pangayan mi te ipluy nan dibdib nah pumpay-an mi ta duway algo ya abu ya dimmatong kamid Puteoli.
44028014	Wadaday dinatngan mih din ibba takun mangulug ke Jesus ot ayagan dakamin makiha-ad ke dida hi ohan lingguwan ot ahimi mo idaldallan an immed Roma.
44028015	Dingngol nadan udum bon mangulug ke Jesus ad Roma an mange kamih di ot umali dan e manamun dakami. Dinamu miy udum ke dida nah malkadu ad Appius ya nan udum ke dida nah boblen Tulun Pundag-uwan. Tinibon Pablo dida ya mun-am-amlong ot mumpasalamat ke Apu Dios.
44028016	Handih dimmatong kamid Roma ya in-abulut nan ap-apuh di an nangamung di pinhod Pablo hi ena kiha-adan ya waday ohan tindalun mungguwalyan hiya.
44028017	Nala-uy tulun algo ot paayag Pablo nadan ap-apun di Judyuh di ot kananan diday "Dakayun iibbak, maphod ta naamung takud uwani te pinhod kun ipainilan dakayu an maid di numbahulak hanadah iibba takun Judyu nah boblen nangayaayak ya maid boy kinahing kuh pangat handidan aammod taku, yaden eyak dimpap ke dida ad Jerusalem ot ahiyak ipaboltan hi iRoma.
44028018	Handih hinumalyaak hanadah iRoma ya pinhod dan ipaeyak te maid di mahamak dah bahul ku an gumapuh eda pamatayan ke ha-on,
44028019	mu adi pinhod nadan ibba takun Judyu, ta hidiye nan imbagak mon ipaaliyak hitu ta nan ap-apun di Romay manumalyan ha-on. Mu takon di athidiy inat dan ha-on ya adik idalom dida. Ibilang ku damdama didan iibak.
44028020	Kinali ad uwani ya naamung taku te pinhod kun ipainilan dakayu an hay gapunah deyak hitun nabangkilingan ya hay pangulugak nah kinalin Apu Dios handidah aammod takun tanud Israel mipanggep ke Kristo ya hay ahi kamahuwan di nate."
44028021	Kanan dan Pabloy "Uggemi kattog inilah nae te maid di dinawat mih tudok an nalpud Judea an mangipainila ke dakami mipanggep ke he-a ya takon nadan ibba takun oggan umalih tu an malpuh di ya maid di kalkalyon dah adi maphod mipanggep ke he-a.
44028022	Mu pinhod min inilaon di punnomnomam ke naen hinnatkon an pangulug te hay ya abu inila mi ya adi pinhod di tataguh kabobbobleh nae."
44028023	Ot gutudon day algon ahida bo kaamungan ot handih nadatngan hidiyen algo ya dakol day naamung nah kiha-adan Pablo. Ot ial-algon Pablon muntuttudun dida mipanggep hi pun-ap-apuwan Apu Dios, hay kibalinan nan Tugun Moses ya hay inabig handidan profetas te pinhod nan kulugon dah Jesus.
44028024	Wadaday nangulug kediyen intuttudun Pablo, mu wadada boy udum an ugge.
44028025	Handih nabukal da ya nunhahannu da te nunhahallay pun-awat da nah nanguddidin kinalin Pablo an kananay "Makulug di kinalin nan Espiritun Apu Dios handidah aammod yu dih done an impakalinah Isaiah an kananay
44028026	`Ume ka hanadah tatagu ta kanam ke diday "Man-ut dongodongolon yuy kalin Apu Dios, mu adiyu maawatan ya man-ut tibotibon yuy atoatona, mu adiyu imatunan di kandamana.
44028027	Man-uke ya dadiyen tatagu ya mangohe da, kay maid di ingada ya matada. Gulat na ot ta adida umat hidi ya inilaonak ke dida ta ha-oy di un-unudon da ya baddangak dida." '"
44028028	Ot kanan bon Pablon diday "Dakayun udum ya umat kayun dida. Kinali kalyok ke dakayu an hi Apu Dios ya ipainilana hanadah bokon Judyuy mipanggep hi pangibaliwanah tagu ya ibaliw na dida te mangulug dan hiya."
44028029	Kinalin Pabloh diye ot mange da an namam-an munhahannu da.
44028030	Nihnihdih Pablo nah inabanganan bale hi duway toon ya maka-apnga hanadah tatagun mangidung-on hiya.
44028031	Hidid Roma ya maid di mangipatikod ke hiya ya maid di takut nan muntuttudu mipanggep hi pun-ap-apuwan Apu Dios ya mipanggep ke Apu Jesu Kristo.
45001001	Hituwen tudok ya nalpun ha-on an ibayun hi Pablo. Ha-oy di ohan muttatyu ya apostoles Jesu Kristo an pinilin Apu Dios an e mangituttuduh ine-en di pangibaliwan Jesu Kristo ke ditaku.
45001002	Hidiyen pangibaliwana ke ditaku ya impainilan Apu Dios handidah profetas na handih done ot itudok da.
45001003	Hay intudok da ya mipanggep ke Apu takun hi Jesu Kristo an Imbabalen Apu Dios. Numbalin hi tagu an umat ke ditaku te intungon di tanud David.
45001004	Takon di numbalin hi tagu ya nipatiboh namahuwana dih natayana an waday kinaDiosna. Hidiyen namahuwana gapuh kandaman Apu Dios ya ongngaongngal an pangitib-an an hiya ya Imbabalena.
45001005	Hi Jesus di gapunan impatibon Apu Dios ke ha-on di hayudut na te piniliyak an mun-apostoles ta eyak muntuttuduh katagutagu hi kabobboble hi mipanggep ke Jesus ta mangulug dan hiya ta un-unudon da.
45001006	Takon di dakayun tatagud Roma ya pinili dakayu damdaman Apu Dios an tatagun Jesu Kristo.
45001007	Deyan muntudokak ke dakayun tatagud Roma an impakappinhod Apu Dios ya pinili nan tataguna. Hana ot ta munnananong an wadan ditakuy hayudut ya linggop an malpu ke da Ama takun hi Apu Dios ya hi Apu takun hi Jesu Kristo.
45001008	Hay mamanguluh kalyok ya pinhod kun ipainilan dakayu an ongal di pumpasalamat kun Apu Dios gapu ke dakayun am-in hina te nundingngol hi kabobbobley mipanggep hi pangulug yun Jesus. Hituwen pumpasalamat kun Apu Dios ya ipadalan kun Jesu Kristo.
45001009	Hi Apu Dios an ihamahamad kun ingunuwan hi pangituttuduwak hi mipanggep nah Imbabalenan hi Jesu Kristo ya inilanan idasadasalan dakayun ha-on ta nangamung.
45001010	Ya idasadasal ku bon hiya hin iabulut na mon umaliyak hina an mangidung-o ke dakayu
45001011	te pinhod kun abun muntuttuduh mipanggep ke Apu Dios ta maudman di kabaelan yun malpuh Espirituna ta makaihammad di pangulug yu.
45001012	Hay oha bo ya hana ot ta mabaddangan kayu gapuh pangulug ku ya mabaddanganak damdama gapuh pangulug yu.
45001013	Kaibaiba, hay oha boh gapunan nabayag an pinhod kun umalih na ya ta hay pumbanagana ya mad-uman kayu an umat hi numbanagan di nuntuttuduwak hanadah udum an bokon Judyu, muden maid di innuk.
45001014	Pinhod kun umalih na te lebbeng nan ituttuduk hi katagutaguy mipanggep ke Kristo, takon di nganney nitaguwan da, nun-adal ya ugge.
45001015	Ta hidiye nan pinhod kun abun ituttudu damdama ke dakayun iRoma di mipanggep hi inat Jesu Kristo hi pangibaliwanah tagu.
45001016	Madinolak ya adiyak bumain an mangituttuduh inat Jesu Kristo te hidiyey kipainilaan di kandaman Apu Dios an mangibaliw am-in hi tatagun mangulug ketuwen mituttudu. Dakamin Judyuy namangulun nanginilan diye, mu takon di dahdiy tagun mangulug ke Jesus ya ibaliw Apu Dios, Judyu weno bokon.
45001017	Te nipainila ke naen mituttudu an ibilang ditakun Apu Dios an maphod te hay pangulug taku ya abu ke Jesu Kristo. Makulug hituwe te waday impitudok Apu Dios an kananay "Nan tagun mibilang an maphod te hay pangulug na ya hiyay midatan hi biyag an maid di poppog na."
45001018	Hi Apu Dios hi langit ya ipainilanay boh-ol na hi pangastiguwana hanadah tatagun adi mangun-unud ke hiya. Datuwen tatagu ya humahhani nan gaga-ihon atoaton da hi pangipainilaan nah makulug mipanggep ke Apu Dios.
45001019	Kastiguwona dida te inila day mipanggep ke hiya te am-in di mabalin an inilaon di tagu mipanggep ke hiya ya impainilana, mu kapyanan kahing da.
45001020	Te nipalpu handih nunlutuwanan am-in ya nipainilay adi matibon kinaDiosna ya kandamana an wada tuwalin hiya ke datuwen lintuna. Ta hidiye nan maid di eda pangigadulan hi adida pangulugan ke hiya.
45001021	Te takon di inila dan wadah Apu Dios, ya uggeda dinaydayaw ya uggeda numpasalamat ke hiya nah indat nan kiphodan da. Ta hidiyey gapunan numbalin an maid di hilbin di nomnom da. Himmilong di punnomnom da an adida maawatan di pangi-en Apu Dios.
45001022	Kanan day nanomnoman da, mu hay kakulugana ya makudang di nomnom da.
45001023	Kanan ot ya abuy hi Apu Dios an wadat ingganay dayawon da yaden bokon te nan kinapkapya dan tinattaggu an ing-ingon di tagun waday katena, hanadan kinapya dan ing-ingon di hahamuti, aamayyu ya hanadan nalgom an mun-ay-ayyam tuh lutay daydayawon da.
45001024	Kinali inwalong Apu Dios dida ot hanada mon gaga-ihon pinpinhod day at-atton da. Ta hidiye nan hay atoaton da ya kababain te malalaoy pangat dah adol da hanadah ibbada.
45001025	Inila day makulug an mipanggep ke Apu Dios, mu inwalong da ta hanan nibahho ot ya abuy inun-unud da. Hay daydayawon da ya un-unudon da ya bokon hi Apu Dios an nunlutu, mu hanadan lintuna. Yaden gulat na ya hi Apu Dios ot tuwaliy madayaw ta nangamung. Amen.
45001026	Hituwey gapunah nangiwalongan Apu Dios ke dida ta abuna moy kababain an atoaton da. Takon di binabai ya nguddanon dan iwalong di ustun pangi-e ta hay ibbadan binabaiy ihuyop da.
45001027	Umat boh linalaki an nguddanon da damdaman iwalong di ustun pangi-e ta hay ibbadan linalakiy pinhod dan ihuyop. Datuwen mangipabain an at-atton day gumapuh kadadagan di kinataguda an hituwey lebbeng nan kastiguda.
45001028	Ot gapu te adida ibilang hi Apu Dios ya inwalong na dida, ta hidiye nan am-in nan gaga-ihon umalih nomnom da ya aton da.
45001029	Wadan am-in ke diday kinagaga-iho: amo, pihul, aawwit, papatte, haul, tumbuk, pinhod dan ibagin am-in di nganneh diye, natalam dan manadag hi ibbadah tagu,
45001030	gaga-ihoy kalyon da mipanggep hi ibbada, hingitan dah Apu Dios, padngolan day ibbada, mangohe da, muntag-etag-e da, nalaing dan munnomnom hi aton dan mangat hi gaga-iho, adida ikabing di ammod da,
45001031	maid di lalao dan mangat hi gaga-iho, adida aton di kinali da ya maid di uleda weno homok dah ibbada.
45001032	Ya takon di inilada nan kalin Apu Dios an makastigu dat inggana hanadan mangat hi umat hidin gaga-iho ya pun-imam-a da ot ya abu. Bokon hidiye ya abu, mu pakatbalon day tatagun mangat hi athidi.
45002001	Dakayun iiba, inila takun maandong di pangastigun Apu Dios hanadah mangmangngat hi umat ke dadiye. Mu dakayun mamihupihul ke dida an kanan yuy "Nakaliwwat dadiye an lebbeng nan makastigu da," ya adi yu pangaliy adi kayu makastigu. Te makastigu kayu damdama te takon di dakayu ya athidi kayu, kinali maid di pangigadulan yu hi eyu adi kakastiguwan.
45002004	Wadan adiyu ikabing hi Apu Dios te pangali yu on adi dakayu kastiguwon ke hiya te makaulle ya naanus hi tatagu. Adi athidi, te hay gapunan naanus hi Apu Dios an adi pinghanadi on kinastigu nay tagun mangat hi gaga-iho ya pinhod nan idatan dakayuh waya yun muntutuyuh liwat yu ta wada ot an mibaliw kayu.
45002005	Mu makangohhe kayun abu an adiyu iwalong nadan gaga-ihon at- atton yu, ta hidiye nan nahalhalman di kastiguyu hantuh punhumalyaan Apu Dios hi tagu an kediyey ahi katib-an di kinalimpiyuna ya boh-ol na.
45002006	Hi Apu Dios ya humalyaonay tagu mipuun hi inat na handih kawadana tuh luta.
45002007	Hanadan tatagun maphod di inainat da te pinhod dan madayaw, matbal ya waday pakitaguwan dan Apu Dios ta inggana ya diday idatanah biyag an maid di poppog na.
45002008	Mu hanadan tatagun abunay adol dan nonomnomon da ya adida un- unudon di maphod an pangi-e, mu hay gaga-ihoy un-unudon da ya nahalman di ahi pangastigun Apu Dios ke dida.
45002009	Am-in day gaga-ihon tatagu ya kastiguwon Apu Dios dida ta munholholtap da, mamangulu nadan Judyu ta ahi nadan bokon Judyu.
45002010	Mu am-in nadan mangmangngat hi maphod ya diday tobalon, ipadayaw ya palinggopon Apu Dios. Athidi bon mamangulu nadan Judyu ta ahi nadan bokon Judyu.
45002011	Te hi Apu Dios ya nun-iingngoy punhumalyanan am-in hi tatagu.
45002012	Am-in di tagu, Judyu weno bokon ya naliwat, ta hidiye nan kastiguwon Apu Dios dida. Kastiguwona nadan bokon Judyu takon di uggeda inila nan Tugunan indat na ke Moses, te naliwat da tuwali. Mu hanada ken Judyu an nanginila kediyen Tugun ya naliwat da damdama te uggeda inun-unud. Kinali makastigu da an mipuun nah Tugun di punhumalyaan Apu Dios ke dida.
45002013	Te bokon ya abu nan e nangngolan di tagu hi Tugun di pambalan Apu Dios ke hiya, mu mahapul an un-unudonah diyen Tugun.
45002014	Takon di ugge inilan nadan bokon Judyu nan Tugun ya deke on inat da pe tuwali nan kalyon diyen Tugun. Hidiyey kitib-anan wadah nomnom day pinhod Apu Dios an aton da
45002015	te wada tuwalin dida. Ta takon di uggeda inilah diyen Tugun Apu Dios ya deyan kay nitanom hi nomnom da te umalih nomnom da hin maphod di at-atton da weno gaga-iho.
45002016	Hantuh Algon hi Jesu Kristoy punhumalyaon Apu Dios hi impangi-en di tagu ya kediyen tiempoy kainilaan am-in di nitaluh nomnom da ya hay inainat da an ugge nainilad uwani. Datuwen am-in di ipainilak nah ek puntuttuduwan mipanggep ke Jesu Kristo.
45002017	Dakayun iibbak an Judyun mumpahhiya an kanan yuy Judyu kayu ya makadinnol kayu an tobalon dakayun Apu Dios te hay pangun-unudan yuh Tuguna ya kanan yuy dakayuy tataguna.
45002018	Dakayun kanan yuy inila yuy pinhod Apu Dios ya kanan yuy pinili yuy maphod an pangi-e te kanan yuy impakainnila yu nan Tuguna.
45002019	Kanan yu boy waday kabaelan yun mangituttuduh pangi-en Apu Dios hanadah tatagun adi pakaawat an kay da nakulap. Ya kanan yu boy umat kayu nah dilag an pat-alan yuy tapol an punnomnom di tagu.
45002020	Ya gapu te ditaku bon Judyuy nidatan nan Tugun Moses ya kalyon yu boy ditakuy nanginilan am-in te wadan am-in kediyen Tugun nan makulug an tuttudu. Ta hidiye nan madinol kayun manugun hanadah tatagun kay u-unga an adi pakanomnom hi niptok ya hanadah tatagun makudang di inila dah mipanggep ke Apu Dios.
45002021	Ot ne deket athina ya tipet adiyu un-unudon nan ituttudu yu yaden tuttuduwan yuy ibbayuh tagu? Kaspangarigan, ituttudu yun adita mangako, mu kon adi kayu mangako?
45002022	Kanan yu boy gaga-ihoy ihuyop di bokon inayan, mu kon adiyu aton di athidi? Pihulon yu boy tatagun mundayaw hi tinattaggun kanan day hidiyey dios da, mu kon adiyu pun-akoy tinattaggu da?
45002023	Ya paka-it-ok yu boy Tugun Apu Dios, mu hay kakulugana ya adiyu dayawon te adiyu un-unudon di Tuguna.
45002024	Datuwen am-in di nipaannungan nan nitudok nah kalin Apu Dios an kananay "Gapu ke dakayun Judyu ya pihulon nadan bokon Judyu hi Apu Dios."
45002025	Ditakun Judyu ya nakugit taku te hidiyey intugun Apu Dios hi pangimatunana an ditakuy pinilinan tataguna, mu maid di hilbin di nakugitan taku hin adi taku un-unudon nan Tuguna an impitudok na ke Moses.
45002026	Mu nganney innun nadan ugge nakugit an dadiye nadan bokon Judyu, hin paka-un-unudon day Tugun Apu Dios, kon adina damdama ibilang dida an tataguna?
45002027	Makulug an hanadan bokon Judyu ya uggeda nakugit, mu deke on un-unudon day Tugun Apu Dios, ta hidiyey kitib-anan gaga-iho kayun Judyu te wadan dakayuh diyen Tugun, mu uggeyu impaka-un-unud. Kinali maid di hilbin di nakugitan yu.
45002028	Kon dahdiy kanan takuh ibilang Apu Dios an taguna? Hanan nakugit? Bokon, te takon di nakugit di ohan tagu ya hi adol ya abu.
45002029	Hay tuwali ibilang Apu Dios an taguna ya nan nahannotan di pangi- ena gapuh kandaman nan Espiritun Apu Dios, bokon nan pangun-unudan nah nitudok an Tugun. Hidiyen taguy matbal ke Apu Dios takon di adi matbal hi ibbanah tagu.
45003001	Gapu te athidi ya wadan pangali yuy "Deket athidi ya maid moy hilbin di kinaJudyu taku ya hay nakugitan taku."
45003002	Mu adi athidi te dakol di hilbin di kinaJudyu taku. Hay oha ya hay nangidinolan Apu Dios ke ditaku nah kalina.
45003003	Takon di kananat wadaday udum an Judyun adi mangun-unud nah kalin Apu Dios ya bokon hidiyey gumapuh ena adi pangatan nah kinalina an atona te
45003004	hi Apu Dios ya adi munlangkak, takon di munlangkak am-in di tagu. Makulug hituwe te hanan nitudok an kalin Apu Dios ya kananay "He-a Apu Dios ya deket waday kinalim, ya nainilan umannung am-in te makulug di kalim. Ta hidiye nan gulat nat kanan di taguy nihallay inat mu ya maid di eda mahamak hi nihallaam."
45003005	Wadada nin hanadan makahhapit an kanan day "Ditaku ya gaga-iho taku te tagu taku, ta deket hay kinagaga-iho takuy kainilaan di kaphod Apu Dios ya adi ditaku ot mo kastiguwon ke hiya, mu deket kastiguwon ditaku ya kitib-anan hiya ya adi limpiyu."
45003006	Mu nihallah diyen pun-nomnom, te gulat nat athidi ya maid di lebbeng nan munhumalyah tatagu.
45003007	Wadan pangali yu boy "Ot deket hay kinagaga-iho takuy kitib-an di kaphod Apu Dios ya kon bokona kidayawan hidiye? Deket athidi ya tipet e ditaku kastiguwon ke hiya?"
45003008	Ne wadan pangali yu moy "Takon di munliwat taku ot deyan kidayawan Apu Dios hidiye." Mu kalyok ke dakayu an hanadan mangalih athidi ya makulug an kastiguwon Apu Dios dida. Wadaday udum an tatagun kanan day athituy ituttuduk, mu langkak da.
45003009	Gapu te Judyu taku ya pangali yu nin bo on kudukdul taku ya mayapyap-oy kastigu taku mu hanadan bokon Judyu. Mu adi athidi te kinalik ke dakayu an am-in di tagu ya naliwat, Judyu ya bokon.
45003010	Makulug hituwe te hay nitudok an kalin Apu Dios ya kananay "Maid di ohan tagun maphod di panibon Apu Dios ke hiya.
45003011	Maid di ohan tagun pakaawwatanay mipanggep ke Apu Dios ya maid di ohan tagun paka-un-unudona hiya.
45003012	Te am-in di tagu ya inwalong dah Apu Dios ya numbalin dan am-in hi gaga-iho. Kinali maid di tagun mangat hi maphod, takon di oha.
45003013	Gaga-ihoy kalkalyon da te hay tokoda ya umat nah natukaban an lubuk an makahammuy. Ya hauhaulon day ibba dan tagu. Hay kalida ya umat nah gitan di ulog an pumate.
45003014	Mun-idut da ya mahakit di kalida.
45003015	Takon di ittay di humlun ya pumate da.
45003016	Am-in nah pangayan da ya waday dadagon da ya waday paligligaton dah ibbadan tagu.
45003017	Uggeda inilay aton dat malinggop di paki-kiayan dah ibbadan tagu.
45003018	Ya adida tumakut an munliwat ke Apu Dios."
45003019	Inila taku an ditakun Judyuy nangituttuduwan Apu Dios nah Tuguna. Muden ugge taku inun-unud, ta hidiye nan adinadaman etaku kanan di maid di liwat taku te takon di ditakun Judyu ya naliwat taku an umat hanadah bokon Judyu. Kinali mahapul an abuluton taku an naliwat takun Apu Dios, ta hidiye nan gulat na ya makastigu takun am-in, Judyu ya bokon.
45003020	Ta hidiyey kainilaana an maid di ohan tagun ibilang Apu Dios an maphod gapuh pangun-unudana nah Tugun. Gapu te adi taku kabaelan an un-unudon am-in dadiyen Tugun ya hidiyey kitib-anan am-in taku ya naliwat taku.
45003021	Mu ad uwani mo ya nipainilay pangibilangan Apu Dios ke ditaku an maphod. Hituwe ya in-uh-un Moses ya handidan profetas nah intudok da. Adi mipuun nah pangun-unudan hi Tugun di pangibilangan Apu Dios ke ditaku an maphod, mu mipuun hi pangidinolan takun Jesu Kristo. Athitun am-in di pangibilang Apu Dios hanadah mangulug ke Jesu Kristo te nun- iingngon am-in di tagu.
45003023	Am-in taku ya nunliwat takun Apu Dios, ta hidiye nan makakuddang di kaphod taku hi panibona.
45003024	Mu gapu te ongal di hayudut na ke ditaku ya intud-ak nah Jesu Kristo an namoklah liwat taku ta deket mangulug takun hiya ya ibilang ditaku an maphod.
45003025	Intud-ak Apu Dios hi Jesus ta mate ta mapakomaan di liwat di tagu hin mangulug dan hiya. Hituwey inat Apu Dios hi pangipatib-anah kinalimpiyuna. Te takon di uggena kinastigu handidan nunliwat handi ya nanongnan hiya ya limpiyu te ingkaten Jesus di liwat di tagu. Hituwey kitib-anan maandong di pangat Apu Dios hi pangibilanganan ditakun maphod hin mangulug takun Jesus.
45003027	Ta hidiye nan adi taku it-ok an maphod taku gapu te hay pangipatnaan takun mangun-unud nah Tuguna, te bokon hidiyey pangipuunan Apu Dios hi pambalanan ditaku, mu hay pangidinolan takun Jesu Kristo ya abu.
45003029	Adiyu e kanan di abuna hanadan Judyu an ibilang Apu Dios an tataguna te ibilang nan am-in di mangulug an taguna, Judyu ya bokon,
45003030	te oha ya abuy Dios. Kinali takon di Judyu ya bokon ya ibilang Apu Dios an maphod hin waday pangulug dan Jesus.
45003031	Kon hay pinhod tuwen kalyon ya iwalong taku mo nan Tugun Apu Dios gapu te mangulug takun Jesus? Adi, te deket waday pangulug takun hiya ya namam-an paka-un-unudon takuy Tuguna.
45004001	Nganney kalyon taku mipanggep nah nambalan Apu Dios ke Abraham an ammod takun Judyu?
45004002	Gulat na ot ta imbilang Apu Dios hi Abraham an maphod te hay maphod an inainat na ya hidiye ot di iniit-ok na. Mu adi athidi te bokon hidiyey pangibilangan Apu Dios an maphod di tagu, kinali maid di ipahhiyan di tagu hi hinangngab na.
45004003	Makulug hituwe te nitudok nah kalin Apu Dios an kananay "Kinulug Abraham di kinalin Apu Dios ot ibilang Apu Dios an maphod."
45004004	Inila taku an nan tagun pungngunuwon ya matangdanan. Hidiyen tangdana ya adi mibilang an regalo, te binoklana.
45004005	Mu hi Apu Dios ya hinnatkon di pangat na te hay kibaliwan takun idat na ya libli an adi e ingunuwan. Hay kitib-ana ya hay pangibilanganah gaga-ihon tagu an maphod gapuh pangulug na.
45004006	Hituwey kialigan nan kinalin din hi David mipanggep hi pun- amlongan di tagun imbilang Apu Dios an maphod, takon di maid di maphod hi inat na ot ahi mibilang an maphod.
45004007	Hituwey kanana, "Mun-am-amlong nadan tatagun pinakomaan Apu Dios di liwat da. Mun-am-amlong da te adina ibilang didan naliwat."
45004009	Mu kon ditaku ya abun Judyuy mun-am-amlong gapu te nakugit taku? Adi, te takon hanadan ugge nakugit. Hay pangulug day pangibilangan Apu Dios an maphod da. Takon di hi Abraham an ammod takun Judyu ya inila taku an imbilang tuwalin Apu Dios an maphod te hay pangulug na ot ahi makugit.
45004011	Hidiyen numpakugitanay kitib-anan nibilang an maphod gapuh pangulug nan Apu Dios handi tuwalih uggena nakugitan. Inat Apu Dios hituwe ta mibilang hi Abraham an pun-ammod am-in di tatagun nibilang an maphod te hay pangulug da, takon di uggeda nakugit.
45004012	Ya hanada ken Judyu ya adi gapu te nakugit da ya e mo tobalon Apu Dios dida. Mu mahapul an miingngoy pangulug da hi pangulug Abraham handi tuwalih uggena nakugitan. Ta hidiye nan hi Abraham an ammod nadan Judyu ya mibilang bon amada nah pangulug da.
45004013	Kinalin Apu Dios ke Abraham an hiya ya hanadan holag nay ahi mamoltan tuh luta ya diday pun-ap-apun am-in di tatagu. Kinalina ke Abraham hituwe gapu te hay pangulug na ot mibilang an maphod. Bokon gapu nah nipab-on Tugun Moses.
45004014	Ta hidiye nan bokon hay pangun-unudan kediyen Tugun di pangipaannungan Apu Dios nah kinalinan atonan kiphodan taku, mu mipuun hi pangulug ke hiya, te gulat nat adi athidi ya maid moy hilbin di pangulug ke hiya, ya adi mo umannung nan kinalina te adi kabaelan di tagun mangun-unud am-in nah Tuguna.
45004015	Hidiyen Tugun di humlun hi kakastiguwan taku te adi taku pakaun- unud. Gulat nat maid hidiyen Tugun ya maid ot di kainilaana an naliwat di tagu. Muden gapu te wadah diyen Tugun ya hidiyey kitib-anan naliwat takun am-in te adi taku pakaun-unud.
45004016	Ta hidiye nan, hay panawatan taku nah kiphodan an malpun Apu Dios ya adi mipuun hi pangun-unudan ketuwen Tugun, mu mipuun hi kinalinan atona hi tagun waday pangulug na. Hituwey kitib-anan hay panawatan taku kediyen kiphodan ya gapuh hayudut nan ditaku. Ya bokon ya abu hanadan Judyun mangipaanhan ketuwen Tugun di hayudutana, mu takon di dahdih diye an waday pangulug na, umat ke Abraham di pangulug na. Hituwey gapunan hi Abraham ya ammod takun am-in an mangulug
45004017	te waday nitudok an kalin Apu Dios an kananay "He-a Abraham di mibilang an pun-ammod am-in di mangulug hi kabobboble." Kinalin Apu Dios hinae te imbilang nah Abraham an ammod takun am-in an mangulug. Te hi Abraham ya nangulug ke Apu Dios an kabaelanan managuh nate ya wadaonay maid.
45004018	Hi Abraham ya ongal di pangulug nan Apu Dios te takon di inilana an adi mabalin an muntanud da nah inayanan hi Sara, ya ongal di namnamana ot kulugona an umannung nan kinalin Apu Dios ke hiya an hiya ya mumbalin hi ammod di dakkodakkol an tataguh kabobboble. Hay kinalin Apu Dios ke hiya handi ya "Ahi dumakkodakkol di holag mu ta umat hanadah bittuwon hi kabunyan an adi mabilang." Kediyen nangalyan Apu Dios ketuwe ya dandanin hinggatut di toon Abraham ta athidi mo nan kay natey adol na ya hi ke damdama Sara ya adi pakaimbabale tuwali, mu nanongnay pangulug Abraham ke Apu Dios ot deyan immannung peman an dakol day tanud na.
45004020	Ugge nunhalinduwan nangulug kediyen kinalin Apu Dios ke hiya te ongal di dinol nan kabaelan Apu Dios an paannungon hidiyen kinalina. Ot namam-an nahamad di pangulug na ot dayawonah Apu Dios.
45004022	Ot gapu kediyen nahamad an pangulug Abraham ke Apu Dios ya "imbilang nah Abraham an maphod an tagu".
45004023	Hidiyen nitudok an imbilang Apu Dios hi Abraham an maphod an tagu te hay pangulug na ya bokon hiya ya abuy nibilang te
45004024	takon di ditaku gapuh pangulug takun hiya an nunmahun Apu takun hi Jesu Kristo.
45004025	In-abulut Apu Dios an mateh Jesus ta boklaonay liwat taku, mu minahuwana bo ta ditakun mundinol ke Jesus ya mibilang takun maphod.
45005001	Imbilang ditakun Apu Dios an maphod te hay pangulug takun hiya ya malinggop moy kigappatan takun hiya te hay inat Jesu Kristo an hi Apu taku.
45005002	Ya gapuh nangulugan takun Jesu Kristo ya hiyay nangihayyup ke ditakun Apu Dios ta gibokon taku moy pamaptok na ke ditaku gapuh hayudut na. Ta hidiye nan mun-am-amlong taku te ahi taku midayaw nah kidayawan Apu Dios.
45005003	Bokon hinae ya abuy pun-am-amlongan taku, mu takon nah punligligatan taku te hidiyey pun-adalan takun mun-anus.
45005004	Hidiyen pangan-anusan takuh ligat di lummuh pambalan Apu Dios ke ditaku. Te deket tobalon ditaku ya hidiyey kipuunan di namnama taku an umannung nadan kinalin Apu Dios an atonan kidayawan takuh kad-ana.
45005005	Ya hidiyen namnamaon taku ya adi mibahho an ipaannung Apu Dios te impagibok nan ditakuy ongal an pamhod na. Nan Espirituna an impaali nan ditakuy mangipagibok ke ditaku ke naen pamhod na.
45005006	Handih ugge taku nangulug ya maid di kabaelan takun mangat hi maphod te naliwat taku, mu impaalin Apu Dios hi Jesu Kristo an nangikateh liwat taku handih tiempon gintud na.
45005007	Inila taku an konan di tagun mangikateh ohan tagu, takon di maphod di pangi-en diyen tagun ikatena. Hay pamhod an umat hidi ya konan.
45005008	Mu hi Apu Dios ya impatibo nay ongngaongngal an pamhod nan ditaku, te takon di inila nan naliwat taku ya intud-ak nah Jesu Kristo ot ikatenay liwat taku.
45005009	Hidiyen natayan Jesus di nangibilangan mon Apu Dios ke ditaku an maphod. Ta hidiye nan namammam-a mon madinol taku te hi Jesus di mangitakdog ke ditakuh hinangngab Apu Dios ya mihwang taku nah ena pangastiguwan ke ditaku.
45005010	Te handi ya kay taku nakibuhul ke Apu Dios, mu ingkaten nan Imbabale nay liwat taku ta mihayyup taku bon hiya. Ya gapu te nihayyup taku mon Apu Dios ya ongal di dinol taku an nibaliw taku te namahuwan hi Jesus ta wadat nangamung an bumaddang ke ditaku.
45005011	Bokon ya abuh diye, mu ongal boy pun-amlongan taku ke Apu Dios te hay nakihayyupan takun hiya gapuh inat nan Apu takun hi Jesu Kristo.
45005012	Handin liwat Adam an namangulun tagu ya binoltan di holag na, ta hidiye nan am-in di tatagu ya naliwat. Gapu kediyen liwat ya wada moy kate, kinali maten am-in di tatagu.
45005013	Takon tuwali handih ugge indat Apu Dios nan Tuguna ke Moses ya naliwat day tatagu, mu uggeda inila an himpappangey liwat da te maid ni-an nan Tugun an mangipainila an adi pinhod Apu Dios di liwat. Mu naliwat da tuwali.
45005014	Ta hidiye nan am-in di tatagu nipalpu handih nunliwatan Adam inggana handih nanawatan Moses nah Tugun Apu Dios ya nate da, takon di nan liwat da ya adi umat hi naliwatan Adam an kinahing nay kalin Apu Dios. Hidiyen inat Adam ya nilagat am-in di tagu. Ya athidi bo nan inat nan nitun-ud ke hiya an hi Jesu Kristo an nilaggat takun am-in.
45005015	Mu hay inat da ya ugge nun-ingngo, te nan inat Jesu Kristo gapuh hayudut Apu Dios ya hinnatkon nah liwat an inat Adam. Hay numbalinan nan nunliwatan Adam ya katayan am-in di tagu. Mu hay numbalinan nan inat Jesu Kristo ya kapakomaan di liwat di tagu.
45005016	Ya hay bo nunhinnatkonan da ya hana ken namangulun nunliwatan Adam ya hidiyey linummuh kakastiguwan am-in di tagu. Adi umat nah inat Jesu Kristo gapuh hayudut Apu Dios an takon di naliwat taku ya mibilang takun ugge naliwat ya mibaliw takuh kakastiguwan taku.
45005017	Hay numbalinan di nunliwatan Adam ya katayan am-in di tagu. Mu hay numbalinan nan inat Jesu Kristo ya ongngaongngal te hanada ken mundinol ke hiya ya ongal di hayudut Apu Dios ke dida ta ibilang na didan maphod. Ta hidiye nan makitagu da ya makidayaw dan hiya ta inggana gapun Jesu Kristo.
45005018	Hidiyen nunliwatan Adam di humlun hi kakastiguwan am-in di tagu, mu gapuh kaphod nan inat Jesus ya pakomaan Apu Dios di liwat takun mangulug ta ibilang ditaku an maphod an hidiyey kipuunanan midatan takuh biyag an maid di poppog na.
45005019	Ya gapuh ugge nangun-unudan diyen ohan tagu ke Apu Dios ya naliwat takun am-in te nipaboltan ke ditakun tataguh diyen kinagaga- ihona. Mu gapuh nangun-unudan Jesus ke Apu Dios ya ibilang Apu Dios hanadan mangulug ke hiya an maphod.
45005020	Naliwat day tatagu handi tuwali ugge ni-an nidat nan Tugun ke Moses. Mu handih dinawat Moses hituwen Tugun ke Apu Dios ya namam-ay nunliwatan di tagu te hay uggeda nangun-unudan ketuwen Tugun, mu takon di athidi ya ong-ongal di hayudut Apu Dios ke dida mu nan eda nunliwatan.
45005021	Kinali mawatan taku, an am-in di tagu ya mate ya makastigu te hay liwat da, mu gapu te mahayudut hi Apu Dios ya imbilang ditakun maphod ta waday biyag takun maid di poppog na gapuh inat Apu takun hi Jesu Kristo.
45006001	Mu adi gapu te mahayudut hi Apu Dios ya eyu kanan di tagan takun munliwat ot ongal di hayudut na.
45006002	Adi, te bokon mo hay liwat di kay nangdon ke ditaku te hidiyey ingkaten Jesu Kristo. Kinali kon nguddanon taku bon munliwat?
45006003	Kon uggeyu inila an handih nabonyagan takun mangulug ya kay taku nakikaten Kristo handih ingkate nay liwat taku ya kay hanan nakilubuk ditaku ke hiya? Nate, mu gapu te ongal di kandaman Amana ya minahuwana. Athidi bo an kay taku nakimahun hiya ta waday balun biyag taku an umat nah dinawat na handih namahuwana.
45006005	Te kay taku nakikaten hiya dih natayana ya ahi taku damdama mamahuwan an umat ke hiya.
45006006	Ya handih nangipatakan dan hiyah krus ya kay nakipatak nan gaga- ihon kinatagu taku ta madadag di kabaelanan mangdon ke ditaku ta bokon taku mo kay muttatyun di liwat,
45006007	mu umat taku nah nate an adi nadaman e bo munliwat.
45006008	Ta hidiye nan gapu te kay taku nakikate ke Jesu Kristo ya kulugon taku an makitagu takun hiya nah balun biyag.
45006009	Hi Jesus ya nate, mu namahuwan, kinali adi mo mate te inapput nay kate.
45006010	Handih natayana ya impakabboklanay liwat am-in di tagu, ta hidiye nan adi mo mahapul an ebo umali ta ipidwanan mate. Hiya ya matagu mot inggana te namahuwan ya am-in di at-attona ya kidayawan Apu Dios.
45006011	Kinali nomnomon taku an handin kinatagu taku an gaga-iho ya nakikate ke Jesus ta ad uwani ya iohha takuy biyag taku hi kidayawan Apu Dios te hay nigappatan takun Jesu Kristo.
45006012	Kinali adi taku iabulut an hay punliwatan di kay nangdon ke ditaku ta adi taku aton nadan gaga-ihon impainghan di adol taku.
45006013	Hay kiatan di adol taku ya bokon nan gaga-iho, mu hanan pinhod Apu Dios an kidayawana. Ditaku ya kay taku nate handi, mu kay taku namahuwan te nahannotan moy pangi-e taku. Ta hidiye nan mahapul an idat takuy adol takun Apu Dios ta hay maphod di aton taku.
45006014	Kabaelan taku mon adi munliwaliwat te hay dinol takuh hayudut Apu Dios hi kibaliwan taku, bokon nah Tugun Moses.
45006015	Mu adiyu e kanan di "Deyan bokon hay pangun-unudan hi Tugun Moses di kibaliwan taku ya takon moy munliwat taku ot mahayudut hi Apu Dios." Adi athidi,
45006016	te inila yu an hanan un-unudon taku ya hidiyey ap-apu takun mamaal ke ditaku, kinali deket hay punliwatan di un-unudon taku ya hidiyey ap-apu takun mamaal ke ditaku, ta hidiyey gumapuh kakastiguwan takuh impierno. Mu deket hi Apu Dios di un-unudon taku ya hiyay Apu taku ya mumbalin takun maphod.
45006017	Munpasalamatak hi ongal ke Apu Dios, te takon di hay punliwatan di in-innat yu handi ya deyan ad uwani ya iohha yun mangun-unud nah nahamad an tuttudun dingngol yu.
45006018	Athidiy ine-ena te napoppog moy punmuttatyuwan taku ke Satanas ya hi Jesu Kristo moy kon muttatyu ke ditaku ta hay maphod di aton taku.
45006019	Man-uket in-ingngok nan punliwatan taku nah muttatyun paka-un-unudonay apuna ya nalakan maawatan yu. Te handi ya kay ditaku muttatyun Satanas te hay gaga-ihon pinhod nay inainat taku. Muden ad uwani ya hi Jesus moy Apu taku ya mahapul an un-unudon takuy pinhod na.
45006020	Handi ya maid di innun takun mangat hi pinhod Apu Dios te hay gaga-ihoy inainat taku an kay taku muttatyun di liwat.
45006021	Mu kon waday ginun-ud taku nadah gaga-ihon inainat takun mangipabain? Maid. Hay numbalinan dadiye ya katayan an kihi-anan ke Apu Dios.
45006022	Muden maphod ta ad uwani ya napoppog moy punmuttatyuwan taku ke Satanas ot mumbalin taku mon muttatyun Apu Dios. Hiya moy nihannot an un-unudon taku ta hay maphod di aton taku. Hay pumbalinan tuwe ya waday biyag takun maid di poppog na.
45006023	Hay pumbalinan di liwat ya kate an hidiye nan kakastiguwan ta mihi-an ta ke Apu Dios. Mu hay idat Apu Dios hanadah mangulug ke Apu takun hi Jesu Kristo ya hay biyag an maid di poppog na.
45007001	Inilak an maawatan yun kaibaiba tun kalyok ke dakayu te inila yu an nan Tugun ya abuna nah katagun di taguy pangun-unudanan diye. Kinali deket natey tagu ya napoppog moy pangun-unudana kediyen Tugun.
45007002	Umat nah nalahin an babai, hi linteg ya adinadaman e bo malahin hi udum. Mu deket nate nan inayana ya damanan malahin bo.
45007003	Te deket nanongnan matagu nan inayana ya e malahin hi udum ya makali an inhuyop nay bokona inayan, mu deket nate nan inayana ta numbintan ya bokon liwat hidiye.
45007004	Athidin dakayun kaibaiba an kay kayu nakikaten Jesu Kristo handih natayana. Ta hidiye nan adi mo mahapul an idinol taku nah Tugun Apu Dios an dinawat din hi Moses. Te hi Jesu Kriston namahuwan di nihannot an idinol taku ta hana mon pinhod Apu Dios di aton taku.
45007005	Handih ugge taku ni-an nangulug ya inainat takuy punliwatan an pinhod di adol taku. Ya handih nipainila nan Tugun Moses ke ditaku ya namam-a ot ya abuy naminhod di adol takun mangat hi gaga-iho te hidiyey impaingha taku, yaden hidiyey lummuh katayan taku an kihi-anan taku ke Apu Dios.
45007006	Mu ad uwanin mangulug takun Jesu Kristo ya kay taku nakikaten hiya, ta hidiye nan adi mo mahapul an idinol taku nah nitudok an Tugun an kay ni-an nangdon ke ditaku. Te nan balun ine-en pangun-unud ke Apu Dios di un-unudon taku mo te waday kabaelan takun malpu nah Espirituna.
45007007	Mu wadan pangali yuy "Deket athina ya adi maphod hidiyen Tugun Moses." Mu adi athidi te nan Tugun di nangipainila ke ditaku hi mipanggep hi punliwatan. Umat nah kananay, adiyu amowan di nganneh diyen wadah ibbayun tagu. Hidiyey panginilaan an hay umamo ya gaga- iho, mu gulat nat maid hidiyen Tugun ya ugge ot nainilan liwat hidiye.
45007008	Handih nanginilaak an kanana nah Tugun di gaga-ihoy umamo hi nganneh diyen wadah udum ya namammam-a ot ya abu an maka-amowak. Gulat nat maid hidiyen Tugun ya wadan kanan taku on maid di liwat taku te maid di mangipainilan ditaku.
45007009	Umat ke ha-on, an handih uggek naawatan di ine-en diyen Tugun ya kanak pe on makaphodak. Mu handih naawatak ya ininnilak an nahalman gayam di liwat ku ya ininnilak bo an maid di bilang kun Apu Dios an kayak nate.
45007010	Man-uke ya hidiyen Tugun an nangidinolak an pangun-udan hi pakitaguwan ke Apu Dios ya hidiyey linummuh natayak an kihi-anak ke hiya te maid di pakaun-unud kediyen Tugun.
45007011	Hantun gaga-ihon kinataguk di nunhaul ke ha-on te kanak pe on hay pangun-unudak nah Tugun di kitaguwak an munnananong, mu kon ot adi te hay numbalinana ya katayan an kihi-anan ke Apu Dios.
45007012	Hidiyen Tugun Apu Dios ya makaphod te maphod ya niptok di ituttuduna.
45007013	Kinali adi taku kanan di hidiyen maphod an Tugun di lummuh kihi- anan taku ke Apu Dios. Hay lummuh kihi-anan ke Apu Dios ya hay adi taku pangun-unudan kediyen Tugun. Gapu ketuwen adi taku pangun-unudan di kitib-anan namahig di liwat taku.
45007014	Inila takun maphod nan Tugun an dinawat Moses te nalpuh Espiritun Apu Dios. Mu ha-oy ya taguwak ya abu an adiyak pakaun-unud kediyen Tugun te kayak muttatyun di liwat.
45007015	Adik maawatan di pangi-ek te nan maphod an pinhod kun aton ya bokon hidiyey oggan ku aton. Hanadan gaga-ihon adik pinhod ot ya abuy atoatok.
45007016	Teden athidi an adik pinhod nadan gaga-ihon atoatok ya hituwey kitib-anan tobalok an maphod nan Tugun.
45007017	Dadiyen atoatok an punliwatan ya adik ingudnguddan te nan gaga- ihon kinataguk di mangigag-a ke ha-on an mangat ke dadiye.
45007018	Hituwey nanginilaak an maid di maphod hi kinataguk te takon di pinhod kun aton di maphod ya adik kabaelan an aton.
45007019	Makulug hituwe te nan maphod an pinhod kun aton ya hidiyey adik aton, mu hanadan gaga-ihon adik pinhod an aton ya dadiye ot ya abuy atoatok.
45007020	Ta hidiye nan gapu te athidin nahunni ya hidiyey kitib-anan nan punliwatan an pinhod di adol kuy mangigaggag-an ha-on.
45007021	Kinali ad uwani ya inilak an athidiy nitaguwan an takon di nan maphod di pinhod an aton ya nan gaga-iho ot ya abuy inat.
45007022	Te man-ut hi nomnom ku ya abulutok an makaphod di tugun Apu Dios,
45007023	mu tun adol ku ya nan punliwatan di atona. Hanan maphod an wadah nomnom ku ya kahingona, ta hidiye nan kayak muttatyu ketuwen punliwatan an pinhod di adol ku. Te takon di kanak di hay maphod di atok on hana ot ya abun punliwatan an pinhod tun adol kuy inat ku.
45007024	Toan mah tu! Gulat nat maid di bumaddang ke ha-oy ya hay gaga-ihoy atoatok ta hay pumbalinana ya mihi-anak ke Apu Dios ta inggana.
45007025	Mu maphod ta wadah Jesu Kristo an nangibaliw ke ha-on ta uggeyak nihi-an ke Apu Dios. Hidiyey gapunah pumpasalamatak ke Apu Dios. Athidin kay nunduway ine-en di nitaguwak te hay nomnom ku ya pinhod kun un-unudon nan tugun Apu Dios, mu tun adol ku ya hay punliwatan di pinhod nan aton.
45008001	Dadiyey kitib-ana an ditakun mangulug ke Jesu Kristo ya adi taku makastigu,
45008002	te gapuh nigappatan takun hiya ya wadan ditaku nan Espiritun Apu Dios an manannot hi pangi-e taku ta adi mo deke on ihik takun aton nan punliwatan an hidiye nan gumapuh kihi-anan takun Apu Dios ta inggana.
45008003	Adi mapakomaan di liwat taku hi pangun-unudan taku nah Tugun Apu Dios te adi taku pakaun-unud te hay kinatagu taku ya gaga-iho. Mu hi Apu Dios ya pakomaanay liwat taku te intud-ak na nan Imbabalenan numbalin hi tagu an umat ke ditaku ot ikate nay liwat taku. Hidiyey pamaddang Apu Dios ke ditaku ta aton takuy maphod an bokon mo hay gaga-iho.
45008004	Inat nah tuwe ta ditakun mangulug ya waday kabaelan takun mangat hi niptok an umat nadah nitudok nah Tugun Moses. Ta hidiye nan ditakun mangulug ya bokon nan gaga-ihon pinhod di adol takuy un-unudon taku, mu nan pinhod nan Espiritun Apu Dios.
45008005	Nan tagun hay gaga-ihon pinhod di adol nay nonomnomona ya hidiyey un-unudona. Hituwey lummuh kihi-anana ke Apu Dios. Mu nan tagun hay pinhod di Espiritun Apu Dios di nonomnomona ya hidiye boy un-unudona ya hay pumbalinana ya luminggop ya midatan hi biyag an maid di poppog na.
45008007	Ta hidiye nan hanan tagun hay gaga-ihon pinhod di adol nay un- unudona ya hiyay buhul Apu Dios. Adina un-unudon di tugun Apu Dios te hay kakulugana ya maid di kabaelanan mangun-unud kediye.
45008008	Hanadan mangun-unud hi gaga-ihon pinhod di adol da ya adida ipaamlong hi Apu Dios.
45008009	Mu ditaku ke ya adi athidi te wadan ditaku nan Espiritun da Apu Dios ke Jesu Kristo an mangituttuduh aton taku. Mu hanada ken tatagun maid di Espiritun Kristo ke dida ya bokona tatagu dida.
45008010	Mu ditaku ken wadah Jesu Kristo ke ditaku ya takon di mate taku gapuh liwat taku ya wadan ditaku nan balun biyag te imbilang ditakun Apu Dios an maphod te hay nangidinolan takun Jesus.
45008011	Deket wadan ditaku nan Espiritun Apu Dios an nunmahun Jesu Kristo ya athidi bo damdamay atonan ditaku an takon di mate tun adol taku ya mahuwan ditaku te hay kandamana.
45008012	Kinali, dakayun kaibaiba, ad uwanin wada mon ditaku nan Espiritun Apu Dios ya mahapul an iwalong takuy gaga-ihon pinhod di adol taku.
45008013	Te deket aton taku nan gaga-ihon pinhod di adol taku ya mihi-an takun Apu Dios ta inggana. Mu deket abuluton takuy baddang nan Espiritun Apu Dios ta itikod takun mangat nadah gaga-ihon pinhod di adol taku ya makitagu takun Apu Dios ta inggana
45008014	te am-in di mangun-unud nah Espiritun Apu Dios ya diday mibilang an imbabalena.
45008015	Ta hidiye nan bokon mo hay takut di nangdon ke ditaku te waday Espirituna ke ditaku, kinali madinol takun mangalih "Ama" ke hiya.
45008016	Nan Espiritun Apu Dios di mangipainila an imbabale ditakun Apu Dios.
45008017	Tedeyan imbabale ditaku mon hiya ya milak-am taku nah idat na ke Jesu Kristo. Ya deket makililigat takun Kristo te hay pangun-unudan takun hiya ya ahi taku bo makidayaw ke hiya.
45008018	Inilak an nan punholholtapan takud uwani te hay pangun-unudan takun Jesus ya ittaittay hin iingngo nah ahi pangipadayawan Apu Dios ke ditaku.
45008019	Ya am-in di lintun Apu Dios ya kay da uma-aptuh pangipatib-an Apu Dios hi kidayawan nadan imbabalena.
45008020	Man-uke ya ugge naat di pinhod Apu Dios am-in nadah lintuna te impumbalina didah madadag. Adida pinhod, mu hidiyey pinhod Apu Dios. Mu takon di athidi ya waday namnama taku an
45008021	hi udum hi algo ya am-in di lintun Apu Dios ya ahina pakiphod hantuh pangipaphodana ke ditakun tataguna an mumbalin taku nah pinhod nan pumbalinan taku.
45008022	Inila taku an am-in di lintun Apu Dios ya nunligligat da ingganad uwani hi panpan-oddan dah ahida kiphodan. Hidiyen nunligligatan da ya umat hi punligatan di babain muntungo.
45008023	Takon di ditakun mangulug an nangipaaliyan Apu Dios hi Espirituna ya maligligatan taku damdama. Ta hidiye nan umaptu takun madatngan nan pangipatib-an Apu Dios an ditakuy imbabalena. Kediyen tiempo ya mahannotan tun adol taku hi balun adol an adi mo mate.
45008024	Tedeyan imbaliw ditakun Apu Dios ya wada nan namnamaon takun ahi maat. Mu inila taku an ugge ni-an naat te kon gulat nat naat ya adi taku ot mo hadhad-on, te kon mabalin bo an had-on takuy nagibbu mon naat?
45008025	Mu gapu te madinol takun ahi taku ang-angon di kipaannungana ya anusan takun munho-ho-od ta ingganay mipaannung.
45008026	Bokon hidiye ya abu, mu baddangan ditakuh Espiritun Apu Dios hin waday pungkudangan taku. Umat nah pundasalan taku te ugge taku inilay aton takun mundasal. Mu takon di athidi ya wada nan Espirituna an mangitakdog ke ditaku ke Apu Dios te takon di waday pinhod takun kalyon ya adi taku pakaikali.
45008027	Ya hi Apu Dios an nanginilah wadah nomnom taku ya inilana damdama hin nganney pinhod nan Espirituna hin pun-idasalan ditaku, te nan ibaga nan Espirituna ya hidiyey pinhod Apu Dios an idat ke ditaku.
45008028	Ya inila taku an am-in di ma-ma-at ke ditaku ya pumbalinon Apu Dios an kiphodan takun naminhod ke hiya, an pintok nan tataguna mipuun hi ninomnom nan aton.
45008029	Handih pinghana ya inilan Apu Dios tuwali hanadan mangun-unud ke hiya ya pinilina tuwali didan miunnud nah Imbabalenay pangi-eda. Ta ditakun mangulug ya mibilang an imbabalena ta hi Jesu Kristoy kay panguluwan taku.
45008030	Ditakuy pinilin Apu Dios an imbabalena te plinanu na tuwaliy pinhod nan pangi-e taku ot tobalon ditakun maphod. Hay manguddidin atona ya ipadayaw ditaku.
45008031	Deket umat hidin hi Apu Dios di kon tagun ditaku ya maid moy mabalin an manadag ke ditaku.
45008032	Hi Apu Dios ya uggena kinawwanan nan binugtung an Imbabalena ot ipaalina ot ikate nay kiphodan takun am-in. Ot namam-a mo hin mipanggep nah udum an mahapul taku te adina kawwanan an idat am-in dadiye.
45008033	Hi Apu Dios di numpakoma hi liwat taku ot ibilang ditakun maphod, kinali maid di lebbeng di ohan tagun ena kanan di naliwat takun pinilin Apu Dios an tataguna.
45008034	Ya athidi bon maid di mabalin an mangihi-an ke ditaku ke Apu Dios te wadah Jesu Kristo an nangikateh liwat taku ot ahi mahuwan Amana. Hi Jesus an impatag-enan mun-ap-apu ya dehdih winawwana ta hiyay mangitakdog ke ditaku.
45008035	Takon di nganney maat ke ditaku ya adi mapoppog di impaminhod Jesu Kristo ke ditaku. Takon di maligligatan taku, mabulubulun di nomnom taku, punholholtapon ditaku te hay pangulug takun Jesu Kristo, kumudang di kanon ya bulwati taku, takon di waday katatakut hi maat ke ditaku weno patayon ditaku ya nanongnan pinhod ditakun Jesu Kristo.
45008036	Te wada tuwali nah kalin Apu Dios di mipanggep hi punligligatan taku an kananay "Hanghanggaon mi ta nangamung di katayan mi te hay pangun-unudan min he-a Apu Dios. Te hay punnomnom di tatagun dakami ya kay kami karneron na-ala on kinlong da."
45008037	Mu takon di athidin munligligat taku ya waday dinol taku an mangapput takuh udidina gapu ke Jesu Kristo an naminhod ke ditaku.
45008038	Madinolak an ongal di impaminhod Apu Dios ke ditaku ya maid di mabalin an manadag kediyen pamhod nan ditaku, takon di mate taku weno matagu taku, takon nadan anghel, dimonyo ya nadan udum an adi matibon waday kandamada, takon di nganney ma-ma-at ke ditakud uwani weno hi udum an algo,
45008039	takon di hanadan makandama ad tap-o ya ad dalom weno nganneh diyen lintuna ya maid di kabaelan dan manadag hi impaminhod na ke ditaku gapuh nigappatan takun Jesu Kristo an hi Apu taku.
45009001	Kaibaiba, ha-oy an mangulug ke Kristo ya makulug tun kalyok. Takon di nan Espiritun Apu Dios ya inilanay wadah nomnom ku.
45009002	Kalyok ke dakayu an nahalman di hakit di nomnom ku ta nangamung gapu hanadah ibbak an Judyun adi mangulug ke Kristo. Hin mabalin ya takon di ha-oy di makastigu an mihi-anak ke Jesu Kristo mu ta mibaliw da ot ahan.
45009004	Dakamin Judyuy pinilin Apu Dios an tataguna ya dakol di inat nah kiphodan mi. Dakamiy imbilang nah imbabalena ot ipatibo nan dakamiy kinatag-ena ya impainila nan dakamiy planuna. Dakami boy nangidatana nah Tuguna ya intuttudu nan dakamiy aton an mundayaw ke hiya. Ya athidi bon dakol di kinali nan ahina aton hi kiphodan min Judyu.
45009005	Hanadan Judyun nahlagan mi ya diday pinilin Apu Dios an namangulun tataguna. Takon hi Kristo, hin mipanggep hi kinataguna ya dida metlaing di nahlagana. Hiya ya Apu Dios an katagtag-ayan ya hiyay madayaw ta inggana! Amen.
45009006	Kinalin Apu Dios an hanadan Judyuy tataguna, mu uggena imbilang didan am-in an taguna te hanadan udum ke dida ya kahingon day intuttuduna. Mu adi taku kanan di ugge impaannung Apu Dios di kalina.
45009007	Athidi bon adi am-in di holag Abraham ya mibilang dan imbabalen Apu Dios. Te wada tuwaliy kinalin Apu Dios ke Abraham an kananay "Abuna hanadan holag Isaac di ibilang kun holag mu."
45009008	Hay pinhod tuwen kalyon ya adi gapu te nitungoh holag Abraham ya imbabale mon Apu Dios, te abuna hanadan nitungo gapuh nipaannungan nan kinalin Apu Dios di mibilang.
45009009	Nipatiboh tuwe handih nangalyana ke Abraham mipanggep hi ahi kawadaan di imbabalena an kananay "Mala-uy ohan toon ya atok nan kinalik an ahi mun-imbabaleh lalaki nan inayam an hi Sara."
45009010	Athidi bon Rebecca an inayan Isaac an nahlagan takun Judyu. Handih nangihigaana hanadah nundappil an da Esau ke Jacob ya kinalin Apu Dios ke hiya an kananay "Hanan nihaynod di ahi un-unudon nan panguluwan." Handih nangalyanan diye ya uggeda ni-an nitungo. Ya maid di eda inat hi maphod weno gaga-iho kediyen nangalyana, ta hidiyey kitib-anan ugge nipuun hi inat dadiyen nundappil di namiliyan Apu Dios, mu nipuun hi punnomnom na. Te makulug an hiya ya adina ipuun hi maphod an inat di pamiliyanah taguna, mu nangamung di pinhod na.
45009013	Impitudok Apu Dios di mipanggep ketuwe an kananay "Hi Jacob di pinhod ku, bokon hi Esau."
45009014	Takon di umat hidi ya adi taku kanan di nihallah Apu Dios te tipet ena pinhod di oha ya ena adi nan oha?
45009015	Hay gapunan adi taku kanan di athidi ya kinalin Apu Dios ke Moses handih done an kananay "Nangamungak an mamilih pinhod kun homkon."
45009016	Ta hidiye nan ugge nipuun hi punnomnom taku weno hay pangatan di taguh maphod di gapunah pammokan Apu Dios ke ditaku, te nangamung di pinhod nan homkon.
45009017	Mu deket adina pinhod an homkon di tagu ya nangamung na. Te waday impitudok Apu Dios mipanggep hi kinalina nah patul di Egypt an kananay "Ha-oy di nangidat ke he-a hi kinapatul mu ta deket apputon dakan ha-oy ya mipatiboh tataguy kandamak ta mundingngol di ngadan kuh kabobboble."
45009018	Athinay pangi-en Apu Dios an homkonay pinhod nan homkon ya iwalong nay pinhod nan iwalong ta aton day adi maphod.
45009019	Adi gapu te umat hidi ya etaku kanan di "Ot maid moy bahul taku, takon di nganney aton taku te kon waday kabaelan taku hin hay pinhod Apu Dios di maat?"
45009020	Mu kalyok ke dakayu an ditakun tatagu ya maid di kalebbengan takun mangalih athidi ke Apu Dios. Gaga-iho hin pabahulon taku weno etaku balawon nan indat nan gahat taku ta etaku kanan di "Antipet athituy nangapyam ke ha-on?"
45009021	Kay miingngoh Apu Dios nah mangapyah buwod an nangamung pey pangapyana. Nangamung ke hiya hin inip-iphod nay nangapya nah oha ya linggolinggom na nan oha.
45009022	Umat hidin Apu Dios an nangamung na hi pinhod nan aton ke ditakun lintuna. Deket kananay kastiguwona nadan tatagun bubungngotana ta mipainilay ongal an kandamana ya nangamung na. Mu ingganad uwani ya an-anusana dida
45009023	ta ipainila nay kinatag-ena ke ditakun pinili nan homkona an ahina ipadayaw hi langit.
45009024	Ya maphod ta pintok ditakun Judyu, mu bokon ditaku ya abu te takon hanadan bokon Judyu.
45009025	Makulug hituwe te impitudok Apu Dios ke Josea an kananay "Hanadan tatagun ugge ni-an nibilang an tataguk handi ya ibilang ku mo didan tataguk. Uggek impatiboy naminhod kun dida handi, mu ad uwani ya ipatibok mon dida.
45009026	Ya hanadan tataguh kabobboblen ugge nibilang ni-an an tataguk ya mibilang dan imbabalek te ha-oy an makulug an Dios di ahi kon tagun dida."
45009027	Ya athidi bon Isaiah an waday impaabig Apu Dios ke hiya mipanggep nadah Judyu an kananay "Man-ut dakol day Judyu an umat da nah nitapug an pantal hi pingngit di baybay, mu o-ohan diday mibaliw
45009028	te adinan tu kawwanan an kastiguwon nadan adi mangulug ke hiya tuh luta."
45009029	Makulug hituwe te wada nan kinalin Isaiah handih done an kananay "Gulat nat maid di homok Apu takun hi Apu Dios an makandama ya maid di natdaan ke ditakun Judyu, ta umat nadah tatagud Sodom ya ad Gomorrah an nate dan am-in."
45009030	Athituy kibalinana: Handi ya maid hi nomnom nadan bokon Judyuy pambalan Apu Dios ke dida, mu ad uwani ya imbilang na mo didan maphod te nangulug dan Jesus.
45009031	Mu hanadan Judyu ya nan Tugun Moses di nangidinolan da te pangali da on hidiyey pangipuunan Apu Dios hi pambalana ke didan maphod, mu bokon.
45009032	Tipe nin ta ugge imbilang Apu Dios didan maphod? Te idinol dah pangun-unudan da nah Tugun Moses, an bokon ke Kristo. Hay uggeda nangidinolan ke Kristo di kialigan nan batun kihupdugan.
45009033	Hituwe ya miunnud nah impitudok Apu Dios an kananay "Waday tuduwok ad Zion an batun kihupdugan di tatagu, deket nihupdug da on natu-i da. Mu hanadan tatagun waday dinol da ke hiya ya adida muntutuyuh eda nundinolan te ibaliw na dida."
45010001	Kaibaiba, idasadasalak nadan iibbak an Judyu te pinhod ku ot anhan an ibaliw Apu Dios dida.
45010002	Inilak an pinhod dan abun mangun-unud ke Apu Dios, mu mibanahho te makudang di inila dah mipanggep ke hiya.
45010003	Man-uke ya adida pinhod an awatan di ine-en di pangibilangan Apu Dios an maphod di tagu. Te hay pangidinolan dan mibilang an maphod ya hay pangun-unudan da nah Tugun Moses an bokon hi hayudut Apu Dios.
45010004	Nihallah diyen punnomnom da te pinoppog Kristoy pangidinolan kediyen Tugun ta hiyay pangidinolan takuh katbalan takun Apu Dios.
45010005	Hi Moses ya impatibonan makahhapul an un-unudon am-in di Tugun Apu Dios hin hidiyey pambalanan ditaku te kananay "Hay tagun paka- un-unudonay Tugun Apu Dios ya hiyay manawat hi mikadwan biyag an malpun hiya."
45010006	Athidi, mu kon ipapilit Apu Dios an aton taku nadan adi taku kabaelan ta ahi ditaku ibilang an maphod ta mibaliw taku? Adi, te hay kipuunan di pangibilangana hi tagun maphod ya hay pangulug na. Hituwe ya miunnud nah nitudok an kananay "Adi mahapul an ume kayuh langit weno ad dalom an e mangikuyug ke Kristo tuh luta ta ahi kayu mibaliw." Adi athitu te hay kibaliwan ya hay pangidinolan ke Jesu Kristo.
45010008	Hay impainilan Apu Dios an mahapul ya hay pangihamadan takuh pangulug takun Kristo an hinae nan emi itanuttudu. Wada boy impitudok Apu Dios an kananay "Adi naligat an maawatan nan pinhod Apu Dios an inilaon taku mipanggep hi pangulug ke hiya te am-in taku ya mabalin an nomnomon taku ya punhuhummanganan takuh diye."
45010009	Deket kalkalyon takuh ibba taku an abuluton takun Apu takuh Jesus ya nahamad di pangulug taku an minahuwan Apu Dios ya mibaliw taku.
45010010	Te hay kibaliwan di tagu ya mipuun hi pangidinolanan Jesu Kristo, te hanan tagun mangulug ke hiya an ipainila nay nangulugana ya hiyay tobalon Apu Dios an maphod. Hidiyen tagu ya mibaliw.
45010011	Makulug hituwe te waday impitudok Apu Dios an kananay "Hanan tagun mangidinol ke Kristo ya adi muntutuyuh ena nangidinolan ke hiya te ahi mibaliw."
45010012	Am-in di tagun mangulug ya nigappat ke naen kibaliwan te maid di kituppugana, Judyu ya bokon te hi Apu Dios ya Ap-apu da. Kinali takon di dahdih diyen tagun mumbagah baddang ke hiya ya homkona.
45010013	Makulug hituwe te waday impitudok Apu Dios an kananay "Am-in di mumbagah baddang an kananay `Apu, ibaliwak' ya mibaliw."
45010014	Mu nganney aton dan mangibagan Jesu Kristo an ibaliw na dida hin adida mangulug ke hiya? Ya nganney aton dan mangulug ke hiya hin maid di eda dingdingol hi mipanggep ke hiya? Ya nganney aton dan mangngol hin maid di e mangituttudun dida?
45010015	Kinali mahapul an wadaday mangulug an mitud-ak an e muntuttudu. Hituwey kialigan nan impitudok Apu Dios an kananay "Maan-anla nadan tatagun datngan nadan mangipainilah maphod an mituttudu an kiphodan di tatagu."
45010016	Mu adi am-in nadan nangngol kediyen nituttudu ya nangulug da. Makulug hituwe te kinalin Isaiah ke Apu Dios di "Apu, o-oha day mangulug hi ituttudu mi."
45010017	Hay pangulugan di tagu ya mahapul an donglon day mituttudu mipanggep ke Kristo, kinali mahapul an waday umen e muntuttudun dida.
45010018	Mu hanadan Judyu an ugge nangulug ya maid di pangigadulan da an uggeda dingngol hidiyen nituttudu te nitudok nah kalin Apu Dios an kananay "Hay mipanggep ke Apu Dios ya nundingngol am-in hi kabobboble tuh luta."
45010019	Adinadaman ugge naawatan nadan Judyu handin intuttudun Moses handih namoh-olan Apu Dios ke dida hi uggeda nangun-unudan ke Apu Dios. Te kinalin Moses ke dida nan kinalin Apu Dios ke hiya an kananay "Homkok nadan udum an tatagun bokon Judyu an dida nan adiyu ibilang an tagu. Pinihupihul yu dida te uggeda inilay mipanggep ke ha-on, mu ahi kayu bumobboh-ol te hay amoyuh pangipaptok kun dida."
45010020	Hi ke damdama Isaiah ya ugge timmakut an nangipainila nah impaabig Apu Dios ke hiya an kananay "Ha-oy an Dios ya numpainilaak hanadah tatagun ugge nunnomnom ke ha-on handih pinghana, te handi ni- an ya man-u te adiyak ibilang, mu ad uwani ya inilaak mo ke dida."
45010021	Hidiyen kinalin Isaiah ya mipanggep hanadah bokon Judyu. Mu hituwe damdamay kanana hanadah Judyu "Takon anhan di anal-alukok dida ta abuluton day impaminhod kun dida ya kapyanan adi da, mu namam-a ot ya abuy ngohe dan ha-on."
45011001	Takon di athidin dakol hanadah Judyuy adi mangun-unud ke Apu Dios ya adinadaman etaku kanan di "Inwalong mon Apu Dios dida an tataguna." Adi mabalin an etaku kanan di athidi te tibon yun inabulutak yaden Judyuwak an holag Benjamin an holag din hi Abraham.
45011002	Ugge inwalong Apu Dios nadan Judyu an pinilinan tataguna handih pinghana. Te kon uggeyu inila an wada nah impitudok Apu Dios mipanggep hi nundiklamuwan Elijah ke hiya gapuh ad-adin inat nadan ibbanan Judyu? Kanan Elijah ke Apu Dios di
45011003	"Apu, pinate dan am-in nadan profetas an intud-ak mu ya pina-i da bon am-in nadan pangiklongan mih iappit min he-a. Dehtun ohaak mon natdaan hanadah mangulug ke he-a ya takon di ha-oy ya ihik dan patayon."
45011004	Mu himmumang hi Apu Dios an kananay "Adi, bokon he-a ya abuy natdaan hanadah mangun-unud ke ha-on. Takon di dakol day nangiwalong ke ha-on ta hi Baal moy daydayawon dan dios da ya wadaday pitun libun impapaptok ku an manaydayaw ke ha-on an adida dayawon hi Baal."
45011005	Athidid uwani an wadaday udum an Judyu an mangun-unud ke Apu Dios an pinilinan mibaliw te hay homok nan dida.
45011006	Hay nangipuunana hi namiliyanan dida ya hay hayudut nan dida, bokon hay maphod an inat da. Te gulat nat athidi ya kay da mo binokla, bokon mo gapuh hayudut na.
45011007	Kinali athitu, man-ut dakdakol hanadah Judyuy nangat am-in hi kabaelan da ta abuluton ot Apu Dios dida, mu o-oha ya abuy pinilina. Hay kadakolan ke dida ya inwalong na te makangohhe da.
45011008	Hituwe ya miunnud nah impitudok Apu Dios an kananay "Impakulhin Apu Dios di nomnom da ta adida pakaawat hi pangi-ena, kinali kay da adi pakatibo ya pakadngol ingganad uwani."
45011009	Wada bo nan impitudok na ke David mipanggep ke dida an kananay "Hanadan tatagun hay pun-am-amlongan di adol day impaingha da ya hana ot ta mumbalin hidiyeh kay bitu an kag-ahan da ta hidiyey kastiguda.
45011010	Ya hana ot ta mumbalin dan kay nakulap ta adida pakatibo. Ya athidi bon gapuh adida pangulugan ya mangngemangngey punligligatan da ta kay da mumpahpah-on hi makaddam-ot."
45011011	Teden athidin uggeda nangulug ke Kristo, ya kon munnananong an mihi-an da ke Apu Dios? Adi. Te hidiyen uggeda nangulugan ya numbalin an hidiyey kibaliwan nadan bokon Judyu. In-athitun Apu Dios ta umamo nadan Judyu hi pangipaptokana hanadah bokon Judyu ta kal-ina ot ya mangulug da damdama.
45011012	Gapu kediyen ugge nangulugan nadan Judyu ya numbalin an ongal di hayudut Apu Dios hanadah bokon Judyu. Mu hi udum hi algon dumakdakol day Judyun mangulug ya umong-ongal di hayudut Apu Dios hi udum an tatagu ta migappat dah kiphodan nadan Judyu.
45011013	Ipainilak ke dakayun bokon Judyu an ha-oy di napilin mangipainilan dakayu hi mipanggep ke Jesus. Ya hituwen kinaapostoles ku ya idayaw ku ya munhuhuluwak ketuwen ngunuk
45011014	ta kal-ina ot ya umamo nadan ibbak an Judyu ke dakayu ta mangulug da ta mibaliw da damdama.
45011015	Maphod di numbalinan diyen nangiwalongan Apu Dios hanadah Judyu te nihayyup kayun bokon Judyu ke hiya. Mu deket mangulug nadan Judyu ya immam-anan maphod di maat te hay homok Apu Dios ke ditakun am-in an kay taku mamahuwan.
45011016	Ditakun Judyu ya kay ditaku nan tinapay hi niatan takun Apu Dios: te hay aton taku hin umiappit takuh tinapay ke hiya ya pumi-ang takuh ittay ta hidiyey iappit takun hiya. Ya deket inabulut na ya kitib-anan imbilang nan maphod am-in nan tinapay. Kay ditaku hanan tinapay ya nan ammod takun hi Abraham nan kay pi-ang nan tinapay an niappit ke Apu Dios te hiyay namangulun makalin taguna. Umat bo nah kaiw an deket maphod di lamut na ya maphod boy hapang na. Hi Abraham di kay lamut ya ditakun tinanud nay kay hapang.
45011017	Mu wadaday hapang an adi bumunga, diday tinungil Apu Dios ot ihannot nay udum an hapang an nalpu nah kaiw an impamga nay tomol. Datuwen nihannot an hapang ya makitagu da kediyen kaiw an oliba. Hay kialigan dadiyen hapang an nihu-up ya dakayun bokon Judyu.
45011018	Mu takon di dakayuy kay nihannot nah natungil an hahapang ya adi yu pangaliy kudukdul kayu mu dida. Te bokon dakayuy umidat hi kiphodan nan nihu-upan yu te nan nihu-upan yu moh udot di umidat ke dakayu.
45011019	Wadan pangali yu boy "Mu tinungil Apu Dios dida ta mihannot kami."
45011020	Makulug an nihannot kayun dida te adida mangulug, yaden dakayu ke ya inabulut dakayun Apu Dios hi pamilyana te hay pangulug yu, mu adi kayu mumpahhiya, mu tibon yu ot ya abu ta munnanong di pangulug yu ta adi kayu miumat ke dida.
45011021	Ugge kinawwanan Apu Dios nadan Judyu an kay dida tuwali nan hapang ot tungilona dida. Ya athidi boy atonan dakayu hin iun-unud yun dida.
45011022	Takon di ongal di homok Apu Dios, ya adina kawwanan an kastiguwon nadan mangohen hiya, umat ke dadiyen Judyun ugge nangulug ke hiya. Mu dakayu ke ya homkon dakayun hiya hin munnanong di pangulug yu. Mu deket adiyu punnanongon di pangulug yu ya kaanon dakayun hiya, ta umat kayu nah hapang an tungilona.
45011023	Ya hanada ken Judyun kay natungil, deket mangulug da ya ibangngad Apu Dios dida nah natungilan da te damanan atona.
45011024	Dakayu ya kay kayu nan hapang di ohan kaiw an impamganah tomol, mu nihu-up kayu mo nah natungilan an hapang nan kaiw an nitanom. Deket athidi ya kon adi nalakay pangipabangngadan Apu Dios hanadah hapang tuwalin nan kaiw an natungil? Hay pinhod tuwen kalyon ya nalakan bangngadon Apu Dios nadan Judyu hi pamilyana te taguna tuwali dida.
45011025	Kaibaiba, pinhod kun inilaon yu nan ugge nainila handih pinghana ta adi kayu muntag-etag-e. Hituwey pinhod kun ipainila; Hay adi pangulugan nadan udum an Judyu ya adi munnananong, mu mapoppog hin am- in nadan bokon Judyu an pinilin Apu Dios ya mangulug da.
45011026	Athituy ine-en di ahi kibaliwan am-in di Judyu. Makulug hituwe te nitudok nah kalin Apu Dios an kananay "Nan umalin mangibaliw hi tagu ya malpud Zion. Hiyay mangipatikod hi gaga-ihon atoaton nadan tanud Jacob.
45011027	Kediyen tiempo ya pakomaak di liwat da ta umannung din kinalik handih done."
45011028	Hanadan Judyu ya buhul Apu Dios dida te kahing da nah mituttudu mipanggep ke Jesu Kristo, mu hidiyen pakibuhulan da ya numbalin hi kiphodan yu. Mu takon di athidi ya pinhod Apu Dios dida te diday namangulun pinilinan tataguna gapuh pamhod na nah aammod da dih done.
45011029	Te adi mabalin an hannotanay ninomnom na te diday pinilinan tataguna an pangatanah maphod.
45011030	Dakayun bokon Judyu ya uggeyu kinulug hi Apu Dios handih pinghana te kediyen tiempo ya hanadan Judyuy tataguna, mu himmok dakayu mon hiya te hay nangahingan nadan Judyu ke hiya.
45011031	Mu udum hi algo ya homkona damdama dida. Uggeda nangun-unud ke hiya, mu homkona dida an umat hi nammokanan dakayun bokon Judyu.
45011032	Impatibona an am-in di tagu, Judyu ya bokon Judyu ya naliwat da, ta hidiye nan ahina homkon dida.
45011033	Hi Apu Dios ya ongal di homok nan ditakun am-in. Maid di kiingngohana te hiya ya inila nan am-in. Adi taku pakaawat hi pangi- ena ya hay gapunah pangatana hanadah oggana aton.
45011034	Hituwe ya miunnud nah nitudok an kalin Apu Dios an kananay "Maid di ohah nanginilah nomnom Apu Dios ya adinadaman waday manuttudun hiya.
45011035	Ya maid di ohan immidat ke hiya ta mautangan kediyen tagu."
45011036	Te am-in tun wada ya hiyay nunlutu. Athidi bon hiyay mangipaptok ke dadiyen lintuna ta dadiyey mangipadayaw ke hiya. Dayawon takuh Apu Dios ta nangamung. Amen.
45012001	Dakayun kaibaiba, gapuh ongal an homok Apu Dios ke ditaku ya mahapul an iappit takun hiyay adol taku an hay maphod di aton takud uwanin matagu taku. Ta kay taku miappit ke hiya ta aton takun am-in di kabaelan takun mangun-unud am-in hi ituguna ta ipaamlong taku te hidiye tuwaliy pundayaw ke hiya.
45012002	Adi taku iun-unud hanadah adi mangulug, mu hannotan takuy punnomnoman taku ta pumhod di pangi-e taku. Ta inilaon takuy pinhod Apu Dios an aton taku an dadiye nan maphod ya maid di kudang nan mangipaamlong ke hiya.
45012003	Gapuh hayudut Apu Dios ke ha-on ya waday kabaelak an mangituttuduh pangi-ena. Ta hituwey kalyok ke dakayun am-in: Adi kuma nakattag-ey punnomnoman yuh adol yu. Mu abuluton yun hay kabaelan di hin-oh-an dakayu ya nipuun hi pangulug yun Apu Dios te waday oha on indatanah kabaelana.
45012004	Te ditaku ya ugge nun-iingngoy kabaelan taku, umat hi adol taku an oha, mu dakol di partena an nunhihinnatkon di kabaelan dan aton.
45012005	Ya athidi bo ke ditakun mangulug, te takon di dakol takun nunhihinnatkon di nitaguwan da ya kay taku damdama ohan adol te hay nigappatan takun Kristo.
45012006	Ya gapuh hayudut Apu Dios ot idat nay nunhihinnatkon an kabaelan taku ya mahapul an waday oha on atona nan nidat an kabaelanan aton. Ta deket hay indat Apu Dios ke he-a an kabaelam ya hay e muntuttudu nah impainilanan he-a ya mahapul an hidiyey atom, mu abuna nan kulugom an impainilan Apu Dios di ituttudum.
45012007	Deket hay nidat hi kabaelam ya hay bumaddang hi ibbam an tagu ya mahapul an hidiyey atom. Ya nan tagun waday kabaelanan mangituttuduh pangi-en Jesus ya mahapul an hidiyey atona.
45012008	Ya deket hay mangipahamad hi pangulug di taguy kabaelam an indat Apu Dios ke he-a ya hidiyey atom. Deket mabalin an waday ihmok muh ibbam an tagun munligat ya adim ukuwon an umidat. Nan tagun waday kabaelanan mangipangulu hanadah mangulug ya maphod di mahlun mangat nah ngununa. Ya nan mabalin an bumaddang hanadah udum an mahmok ya maphod di mun-am-amlong an bumaddang ke dida.
45012009	Deket ipatibo takuy pamhod takuh ibba taku ya mahapul an hidiye ya makulug an nalpuh puhu taku. Mahapul an iwalong takun am-in di gaga- iho ta hay maphod di un-unudon taku.
45012010	Munhimpopohhodan taku umat hi punhimpopohhodan di hintutulang an mangulug ke Jesu Kristo ya lispituwon takuy ibba takun tagu.
45012011	Humlu takun mangingunuh pingunun Apu takun hi Jesu Kristo ya paka-un-unudon takuy pinhod na.
45012012	Mun-am-amlong taku te waday namnama taku nah kinalin Apu Dios an ahina aton ke ditaku gapuh pangulug takun Kristo. Anusan takuy ligat taku ya adi taku itikod an mundasal.
45012013	Ya wadada key ibba takun mangulug an mahapul day baddang ya homkon taku dida. Ya maapnga taku hin waday dumuttuk hi nunhituwan taku.
45012014	Deket waday mangat hi adi maphod ke dakayu ya adiyu idutan, mu idasalan yu hi kiphodan da.
45012015	Deket waday mun-am-amlong, makiam-amlong kayun hiya. Ya deket waday ligat di oha ya ligat yun am-in.
45012016	Hay maphod ya mun-uunnud di punnomnom taku an nomnomon takuy kiphodan takun am-in. Adiyu nomnomon an nakattag-e kayu, mu umamlong kayun makihayyup hanadah nakababban tatagu. Ya adiyu bo ibilang di adol yun nakannomnoman ya nakanginnilan am-in hi nganneh diye.
45012017	Deket waday gaga-ihon inat di ibbayun dakayu ya adiyu ibalo, mu aton yu ot ya abuy maphod ke dida. Tibon yu ta am-in di aton yu ya ibilang am-in di ibbayun maphod.
45012018	Ya aton yun am-in di kabaelan yu ta malinggop di paki-kiayan yuh ibba yun tagu.
45012019	Kaibaiba, adiyu ibalo hin waday inat dan dakayuh gaga-iho te nangamung hi Apu Dios an mangastigun dida. Te waday impitudok na an kananay "Ha-oy di ahi mangibalo. Ha-oy an hi Apu yuy mangastigu nah tagun mangat hi gaga-iho ke dakayu."
45012020	Un-unudon taku ot ya abu nan impitudok Apu Dios an kananay "Wada key naagangan an takon di hidiye nan tagun humihingngit ke dakayu ya panganon yu ya deke bot nauwo ya painuman yu. Te deket athituy aton yu ya bumain hi punnomnomanah ena nangatan hi gaga-ihon dakayu."
45012021	Deket waday gaga-ihon aton dan dakayu ya adiyu paapput di nomnom yu, mu aton yu ot ya abuy maphod ta matikod nan gaga-iho.
45013001	Am-in takun tatagu ya mahapul an un-unudon taku nadan ap-apuh gubilnu te hi Apu Dios di nangiabulut kediyen ngunuda ya hiyay namilin dida.
45013002	Ta hidiye nan deket waday tagun kahing hanadah ap-apu ya kay na kinahing damdamah Apu Dios, ta hidiye nan makastiguda.
45013003	Mu maid di gapunan etaku tumakut hanadah ap-apu taku ten un-unudon takuy tugun da. Hanada ya abun adi mangun-unud hi tugun di tumakut. Ta hidiye nan mangun-unud taku ya hay maphod di aton taku ta tobalon ditakun dida.
45013004	Un-unudon yu dida te diday muttatyun Apu Dios an mangingunuh kiphodan yu. Mu deket aton yuy gaga-iho, hidiyey takutan yu te indat Apu Dios di kalebbengan dan mangastiguh tatagun gaga-iho.
45013005	Ta hidiye nan mahapul an un-unudon taku dida, adi gapu te tumakut takuh pangastiguwan dan ditaku, mu gapu te inila taku an hidiyey mahapul an aton ta malinggop di nomnom.
45013006	Hituwey gapunan mahapul an mumbayad takuh buwis hanadah ap-apu te hituwey ohan impangunun Apu Dios ke dida.
45013007	Kinali bayadan takun am-in di kalyon dan bayadan ya un-unudon taku dida ya adi taku ngohayon dida.
45013008	Deket waday inutang yu ya bayadan yu ta maid di eyu nomnomnomon. Mu hay ot kay taku pun-uuttangan ya hay punhimpopohhodan takun am-in. Te nan tagun pohdonay ibbanan tagu ya inun-unud nan am-in nan Tugun an dinawat Moses ke Apu Dios.
45013009	Te am-in datuwen tugun an kananay adiyu ihuyop di bokon yu inayan, adi kayu pumate, adi kayu mangako, adi kayu umamoh wadah ibbayuh tagu ya takon nadan udum an tuguna ya niohha dan am-in nah tugun Apu Dios an kananay pohdon yuy ibba yun tagu umat hi impaminhod yuh adol yu.
45013010	Hanan tagun waday pamhod nah ibba nan tagu ya adina aton di gaga- ihoh ibbana. Hidiye nan hay paminhod hi ibban tagu ya mumbalin hi pangun-unudan am-in nah Tugun Apu Dios.
45013011	Bokon hidiye ya abuy aton taku, te inila takun mahapul an aton takuy kabaelan takun mangun-unud ke Apu Dios te nakatang moy pangingunuwan taku nah ipangununa. Te gagala mon madatngan di kibaliwan takun adi umat handih lappunah nangulugan taku. Kinali mahapul an adi taku palpal-iwan an umat nah tagun makahigga an mahmahhuyop takon di dakol di mingunu.
45013012	Te maid uhup ya mibangngad hi Kristo an mangibaliw ke ditakun tataguna. Kay munhihhilong ad uwani te dakol di gaga-ihon ma-ma-at tuh luta, mu gagala ya kay mabigat te ahi mibangngad hi Kristo. Ta hidiye nan mahapul an iwalong takun am-in di punliwatan ya ihamad takuy pangulug taku ya aton takuy maphod ta midadaan takun makihanggan Satanas an umat hi pundadaanan di tindalun e makigubat.
45013013	Mahapul an maphod di aton taku umat hi aton di tagun napat-alan, ta iwalong taku mo nadan gaga-iho. Adi taku halman di pun-inum ya adi taku mumbutong. Ditaku ken linalaki ya adi taku makibabai ya athidi bon dakayun binabai an adi kayu makilalaki. Adi taku muntututut ya adi taku amowan di ibba takun tagu.
45013014	Mu hay maphod ya iingngo takuy pangi-e taku ke Apu takun hi Jesu Kristo. Ya adi taku un-unudon di gaga-ihon pinhod di adol taku.
45014001	Dakayun mangulug, abuluton yu nadan tatagun naminhod an mid-um takon di adi nahamad di pangulug da. Mu adi kayu e makihannu ke didah mipanggep hi punnomnoman dah niptok ya nihallan pangat.
45014002	Umat nah makan an nan panioh ohan tagu ya adi paniawon di udum an tatagu. Athidi nah adi nahamad di pangulug na an paniawonan kanon di dotag ta abuna moy nitanom an kanona. Mu nan udum ya kulugon dan maid di panion makan. Deket mabalin an makan on kanon da.
45014003	Mu takon di athidi ya adiyu pihulon di ibbayu. Dakayu ken maid di paniawonah makan ya adiyu pihulon nadan waday paniawon da. Ya athidi bon dakayun waday paniawon dah makan, an adiyu pihulon nadan maid di paniawon dah makan te inabulut Apu Dios dida takon di waday paniawon da weno maid.
45014004	Oha bo ya adi mabalin an ditakuy mangali an hay ibba taku ya gaga- iho da weno adi. Te muttatyun Apu Dios damdama dida ya hiyay ukod an munhumalyan dida hin niptok weno nihallay at-atton da. Ya inila taku an hi Apu takun hi Jesu Kristo ya baddanganay tagu ta hay niptok di aton da.
45014005	Wadaday udum an tatagun ngilinon day udum an algo ya adi day udum. Mu wadada nan udum an tatagun hay punnomnom da ya nun-iingngon am-in di algo an maid di eda ngilinon ta mabalin an dayawon dah Apu Dios hi kumpulnan algo. Ta hidiye nan hay aton taku ya waday oha on atona pe nan ninomnom nan maphod an atona.
45014006	Adiyu nomnomon an nihallay pangat di udum an tatagu hin hinnatkon di pangi-eda. Umat nah tagun waday ngilinonan algo an ugge nihalla te hay punnomnom na ya kidayawan Apu Dios hidiye. Ya athidi bo nah tagun maid ena paniawon hi makan te hidiyen atona ya hi Apu Dios damdamay ipadayaw na te mumpasalamat ke hiya hi nangidatanah makan. Takon nan tagun waday paniawon nah makan ya dayawona damdamah Apu Dios te mumpasalamat damdaman hiya nah kanona.
45014007	Am-in takun mangulug, takon di ad uwanin matagu taku weno tuh katayan taku ya mahapul an ipadayaw takuh Apu Jesu Kristo, bokon hay adol taku.
45014008	Te hay gapunan matagu taku ya kidayawan Apu takun hi Jesu Kristo nah pangun-unudan takun hiya. Ya takon di mate taku ya kidayawana bo te hiyay pangayan taku. Ta hidiye nan takon di matagu taku weno mate taku ya tagu ditakun Apu Kristo.
45014009	Te hiya ya nate ot ahi mamahuwan ta hiyay pun-ap-apun am-in di mangulug, matagu weno nate.
45014010	Kinali adi taku kanan di hay ibba takun tagu ya gaga-iho weno pihulon takuy pangi-eda. Ad-adih diye te udum hi algo ya tumaddog takuh hinangngab Apu Dios ta humalyaon ditakun hiya ta mahmahanah hin- oh-an ditaku hin nganney in-inat taku.
45014011	Miunnud hituwe nah impitudok Apu Dios an kananay "Makulug an am-in di tagu ya mundukkun dah hinangngab ku hi pundayaw dan ha-on, ya kanan day ha-oy tuwaliy makulug an Dios."
45014012	Hidiye nan waday oha on mahapul an kalyonah hinangngab Apu Dios am-in di inainat na handih kataguna.
45014013	Kinali itikod takun pumihupihul hi ibba takun tagu. Tibon taku ot ya abuy pangi-e taku ta bokon ditakuy humlun hi punliwatan di ibba takun mangulug.
45014014	Umat ke ha-on an gapuh nangulugak ke Apu takun hi Jesus ya ininnilak an maid di panion makan. Takon di nganneh diyen makan an kanok ya adiyak maliwat. Mu deket waday tagun kulugonan maliwat ke Apu Dios ten kanona nan paniawonan makan ya kudukdulnay adina kanon hidiye te deket kanona ya makulug an maliwat.
45014015	Deket kadadagan di pangulug di ibba takun mangulug di panganan takuh panion makan, yaden ipilit takun kanon ya hidiyey kitib-anan maid di impaminhod takuh ibba taku. Kinali halipat-an taku ta bokon hay makan di manadag hi pangulug di ibba takun ingkaten Kristoy kiphodana.
45014016	Takon di inilam an adi gaga-iho nan atom, mu deket waday mangalin gaga-ihoh diye ya kudukdul nay adim aton hidiye.
45014017	Te ditakun nigappat hi pun-ap-apuwan Apu Dios ya bokon hay kanon weno inumon di importante. Hay importante ya hay kaphod di pangi-e taku, hay linggop di nitaguwan ya hay pun-amlongan takun malpuh Espiritun Apu Dios an wadan ditaku.
45014018	Deket athituy aton takun mangun-unud ke Jesu Kristo ya umamlong hi Apu Dios ya gapun tuwe ya matbal takuh ibba takun tagu.
45014019	Ta hidiye nan hay aton taku ya hay mangipalinggop ke ditaku ya hay mangipahamad hi pangulug di ibba taku.
45014020	Kinali takon di inila taku an maid di panion makan ya adi taku kanon hidiye hin hidiyey humlun hi mama-ih maphod an inat Apu Dios hanadah ibba taku te ad-adi hin kanon taku nan humlun hi punliwatan di ibba taku.
45014021	Ta hidiye nan hay aton taku ya adi taku kanon nan dotag, uminum hi baya weno etaku aton di nganneh diyen humlun hi punliwatan di udum an ibba takun mangulug.
45014022	Deket kulugom an bokon liwat di panganan hi nganneh diyen makan ya nangamung ka. Nangamung kayun Apu Dios an nanginilan diye te nan tagun maid di punhalinduwaana nah atona te madinol ya hiyay umanla.
45014023	Mu nan tagun munhalinduwa hin panio weno adiy pangananah nganneh diyen makan ya maliwat ke Apu Dios hin kanona. Man-uke ya maid di dinol nah pangulug na. Am-in di aton an adi mipuun hi pangulug ya liwat.
45015001	Ditakun nahamad di pangulug na ya mahapul an baddangan taku nadan tatagun adi nahamad di pangulug da ta bokon hay kiphodan taku ya abuy nomnomon taku.
45015002	Hay aton taku ya hanadan umipaamlong hi ibba takun mangulug hin hidiyey kiphodan da ta mihamad di pangulug da.
45015003	Te takon hi Kristo ya bokon hay pun-amlonganay ninomnom na. Hituwey immannungan nan impitudok Apu Dios mipanggep ke Kristo an kananay "Am-in nan pihul di katagutagun he-a Apu Dios ya ha-oy di nialiyana."
45015004	Hituwey kitib-ana an am-in di impitudok Apu Dios handi ya nitudok ta pun-adalan taku ta anusan takuy ligat ya mihamad di pangulug takun hiya ta umong-ongal di dinol takun hiya.
45015005	Hana ot ta hi Apu Dios an kalpuwan di kabaelan takun mangan-anus hi ligat ya mangihamad hi pangulug takun hiya ya baddangan ditaku ta maphod di pun-uunnudan taku an iun-unud takuh pangi-en Jesu Kristo
45015006	ta am-in kayu ya mun-uunnud kayun mundayaw ke Apu Dios an hi Aman Apu takun hi Jesu Kristo.
45015007	Ta hidiye nan iummat yuh nangabulutan Jesu Kristo ke dakayuy pangabulut yuh ibbayu ta kidayawan Apu Dios.
45015008	Te inila yu an hi Kristo ya immali tuh luta ot mumbalin an kay muttatyun nadan Judyu ta inilaon dan immannung di kinalin Apu Dios handidah aammod da.
45015009	Hay oha boh gapunah nangaliyana tuh luta ya, ta waday aton hanadan bokon Judyun mangidayaw ke Apu Dios te hay homok nan dida. Hituwe ya miunnud nah nitudok an kalin Apu Dios an kananay "Mid-umak hanadah bokon Judyu an mundayaw ke he-a Apu Dios, ya ikantaan dakah kantan pundayaw min he-a."
45015010	Ya wada boy impitudok Apu Dios an kananay "Dakayun bokon Judyu ya makiam-amlong kayu hanadah pinilin Apu Dios an tataguna."
45015011	Hay oha boh nitudok ya kananay "Am-in kayun bokon Judyu ya dayawon yuh Apu Dios. Dakayun am-in an tatagu ya mungkanta kayu hi pundayaw yun hiya."
45015012	Wada nan intudok Isaiah mipanggep ketuwe an kananay "Waday lalakin mitungon tanud Jesse an hiyay ahi pun-ap-apun am-in nadan bokon Judyu ya hiya ya abuy pangidinolan dan mangibaliw ke dida."
45015013	Hana ot ta hi Apu Dios an nipuunan nan namnamaon takun kibaliwan taku ya paamlongon ya palinggopon ditaku te hay pangulug taku, ta umongngal di dinol takun hiya te nan kabaelan nan Espirituna an wadan ditaku.
45015014	Kaibaiba, waday dinol kun dakayu te inilak an maphod kayu ya dakol moy inila yu mipanggep ke Jesu Kristo ta mabalin an munhintutugun kayu.
45015015	Mu ketuwen tudok ya wadaday intulid kun intudok hi pinhod kun ipanomnom ke dakayu. Ya hay gapunan waday tulid ku ya hi Apu Dios an mahayudut di nangidat ketuwen ngunuk.
45015016	Piniliyak an puntuttuduwon Apu Kristo ta umatak nah padi an mangipainila hanadah bokon Judyu mipanggep hi pangibaliwan Apu Dios hi tatagu ta deket kulugon day ituttuduk ya diday abuluton Apu Dios an miappit ke hiya te nan Espiritunay mamaddang ke dida.
45015017	Ya gapu te hi Jesu Kristoy bimmaddang ke ha-on ya mun-am-amlongak ketuwen impangunun Apu Dios ke ha-on.
45015018	Maid di udum hi kalkalyok hin bokon nan kabaelak an indat Kristo ot atok di milagro ya nuntuttuduwak hanadah bokon Judyu ot mangulug dan hiya. Kabaelak an aton datuwe te gapuh kandaman nan Espiritun Apu Dios. Ta hidiye nan nipalpud Jerusalem ingganad Ililuku ya intanuttuduk di mipanggep hi inat Kristo an kiphodan taku.
45015020	Te pinhod kun ipainilay mipanggep ke Kristo hanadah tatagun ugge nangngol hi mipanggep ke hiya. Kinali uggeyak imme hanadah boblen waday namangulun immeh din e nuntuttudu te adik pinhod an ipanidway intuttududa te deket athidi ya kayak makipullon dida.
45015021	Athidiy inat ku ta mipaannung nan nitudok an kalin Apu Dios an kananay "Hanadan ugge nanginilan hiya ya mituttudun diday mipanggep ke hiya. Ya hanadan ugge nangngol hi mipanggep ke hiya ya donglon da ta maawatan day pangi-ena."
45015022	Nabayag an pinhod kun umalih na, mu natanaktakak te hay ek nuntanuttuduwan hi udum an boble.
45015023	Mu ad uwanin nagibbu moy ngunuk hitu ya damanan umaliyak te nabayag tuwalin pinhod kun umalih na.
45015024	Ninomnom kun mundag-uh na hantuh pangayak ad Espanya ta deket mabalin ya baddanganak hi pangayak hidi hin magibbuy pakiha-adak hi nakatang ke dakayu.
45015025	Mu ad uwani ya umeyak ni-an ad Jerusalem ta iek tun pihhun mibaddang hanadah mangulug hidi.
45015026	Te hanadan mangulug ad Macedonia ya ad Greece ya ninomnom dan bumaddang hanadah nawotwot an mangulug ke Apu Dios hidid Jerusalem.
45015027	Maid di nangibagan didan aton dah diye, mu diday kon nomnom. Hituwen pamaddangan da ke dadiyen nungkawotwot an Judyu ya kay pumbayad dah ongal an utang da ke dida. Te handi ya hanadan Judyuy nangituttudu hanadah bokon Judyu hi aton dan milak-am hanah kiphodan dan idat Apu Dios. Ta ad uwani ya mahapul an hanadan bokon Judyuy umidat hi nganneh diyen baddang hanadah Judyu.
45015028	Deket indat kuh tuwen pihhu ya ahik idalan hinan e manibon dakayu hantuh pangayak ad Espanya.
45015029	Madinolak an hantuh aliyak hina ya ongal di baddang Kristo ke ha- oy ta bumaddangak hi kihamadan di pangulug yu.
45015030	Ya kalyok ke dakayun kaibaiba an gapuh pangulug takun Jesu Kristo an Apu taku, ya gapuh punhimpopohhodan takun dinawat takuh Espiritun Apu Dios ya dawatok anhan ke dakayu an idasalanak ta baddanganak ke Apu Dios.
45015031	Idasal yu ta mihwangak hi nganneh diyen gaga-ihon nomnomnomon nadan adi mangulug ad Judea an aton dan ha-on, ta hanadan tatagun Apu Dios ad Jerusalem ya abuluton da tun pihhun iek ke dida.
45015032	Ta deket nagibbu ya iabulut Apu Dios ya maan-anlaak an umalih na ta wadan makiam-amlongak ke dakayu.
45015033	Hana ot ta hi Apu Dios an kalpuwan di linggop ya wadat nangamung ke dakayun am-in. Amen.
45016001	Pinhod ku bon ipainilan dakayu nan ibba takun babain hi Phoebe an iCencrea an bumanaddang hanadah ibba takun mangulug hidi.
45016002	Pinhod kun makiapnga kayun hiya umat hi aton yun makiap-apnga hanadah udum an ibbayun mangulug ke Apu Jesu Kristo. Ya deket mahapul nay baddang ya baddangan yu te dakol di binanaddangana, takon peman di ha-oy ya binaddanganak.
45016003	Ya pinhod ku bon ipainila yun da Prisila ya hi Akila an nonomnomok dida. Dida peman di impun-ib-ibbak an nungngunu nah impangunun Jesu Kristo.
45016004	Handih dakamin am-in ya impusta day nitaguwan dah pamaptok dan ha-oy ta maid di ad-adih maat. Ongal di pumpasalamatak ke dida mipanggep ketuwe ya takon nadan mangulug an bokon Judyu ya ongal damdamay pumpasalamat dan dida.
45016005	Takon hanadan mangulug an maamuamung hi baleda ya kalyon yu damdaman dida an ongal di punnomnom kun dida. Ya athidi bo nah gayyum kun namangulun nangulug ke Kristo an iAsia an hi Epenetus.
45016006	Ya athidi bon Maria an nun-oolot an nangipainila ke dakayu mipanggep ke Jesus.
45016007	Ya kalyon yu damdaman da Andronicus ya hi Junias an nonomnomok dida. Dida hanadan Judyun ibbak an nibalud handi. Dida ya namangulu dan nangulug ke Kristo ot ahiyak ya pakatbalon nadan apostoles dida.
45016008	Athidi boy kalyon yun Ampliatus an napateg an gayyum kun nitulang ke Apu Jesu Kristo.
45016009	Ya hi Urbanus an bimmanaddang ke dakami nah impangunun Kristo ya takon hi Estakas an oha bon gayyum ku
45016010	ya hi Apelles damdama an oha bon nangipatiboh pangulug nan Kristo. Nonomnomok damdama nan pamilyan Alistubulus
45016011	ya athidi bon Herodion an ibbak an Judyu. Nonomnomok damdama nadan mangulug an wadah balen da Narcisus.
45016012	Kalyon yu damdaman nonomnomok nadan mahlun mangat nah impangunun Apu taku an da Talipina, hi Taliposa ya hi Persis an napateg an gayyum ku.
45016013	Takon damdamah Rufus an oha bon mahlun mangat nah impangunun Apu taku ya hi inana an nangibilang peman ke ha-on an imbabalena ya nonomnomok dida.
45016014	Ya athidi bon da Asinkritus, hi Palegon, hi Hermes, hi Patrobas, hi Hermas ya hanadan udum an ibba takun mangulug an wadah kad-an da.
45016015	Kalyon yu damdaman da Philogas, hi Julia, hi Nereus ya nan tulang nan babai, hi Olympas ya hanadan udum an tatagun Apu Dios an wadah kad-an da an nonomnomok dida.
45016016	Deket maamung kayuh panaydayawan yun Apu Dios ya maphod di munhin-aapnga kayu ya ipatibo yuy pamhod yu. Am-in tudan mangulug hitu ya kanan day nonomnomon dakayu.
45016017	Kaibaiba, hituwey kalyok ke dakayu: Halipat-an yu ta adi kayu makidkid-um hanadah tatagun huhhumlum hi kaganodwaan yu ya dumadag hi pangulug yu. Dida ya kahingon day nituttudun mipanggep ke Jesu Kristo
45016018	te bokon hi Apu Kristoy un-unudon da, mu hay adol day ipadayaw da. Te gapuh maphod an pungkalkalli da ya hauhaulon da nadan tatagun kahinnaul.
45016019	Nundingngol di nangun-unudan yuh tuttudun Jesus, kinali mun-am- amlongak gapun dakayu. Pinhod kun pakainillaon yun mangat hi maphod, ta bokon hay gaga-iho.
45016020	Ta hi Apu Dios an kalpuwan di punlinggopan ya idat nay kabaelan ta maid uhup ya apputon takuh Satanas. Hana ot ta hayudutan ditakun Apu takun hi Jesu Kristo.
45016021	Hi Timothy an nakingunungunun ha-oy ya kananay nonomnomon dakayu. Athidi boy kanan nadan ibba takun Judyu an da Lucio, hi Jason ya hi Sosipater.
45016022	Takon di ha-oy an hi Tertius an impuntudok Pablo ketuwen tudok ya nonomnomon dakayu gapuh pangulug takun am-in ke Apu Jesu Kristo.
45016023	Ya athidi bon Geyus an kon bale tuh dinuttuk min kaam-amungan di mangulug an kananay nonomnomon dakayu. Takon hi Erastus an hiyay mamanuh pihhun midat hi gubilnu ketuwen boble ya nan ibba takun hi Kuwatus ya kanan day nonomnomon dakayu.
45016024	[Hana ot ta munnananong an wadan ditakun am-in di hayudut an malpun Jesu Kristo an hi Apu taku. Amen.]
45016025	Dayawon takuh Apu Dios. Te hiya ya ongal di kabaelanan mangipahamad hi pangulug yu ke Jesu Kristo an nipuun hi intanuttuduk mipanggep hi nangikateyana ke ditaku. Hituwen tuttudu ya ugge nipainila handih done,
45016026	mu ad uwani mo ya impainilan Apu Dios ta mabalin moppen maawatan takuy impitudok na handidah profetas handih done. Ya ad uwani ya hi Apu Dios an maid di lappuna ya poppog na ya kinalinan mahapul an e mituttuduy mipanggep ke hiyah kabobboble, ta am-in day tatagu ya hiyay kulugon da ya un-unudon da.
45016027	Hi Apu Dios, an hiya ya abuy nanginilan am-in di dayawon taku an ipadalan taku ke Jesu Kristo. Amen.
46001001	Hituwen tudok ya nalpun ha-on an hi Pablo ya nan ibba takun hi Sostenes. Ha-oy ya piniliyak ke Apu Dios an pun-apostoles Jesu Kristo.
46001002	Muntudok kamin dakayun mangulug hinad Corinth an pinilin Apu Dios an tataguna ya imbilang nan maphod gapu ke Jesu Kristo, ya am-in nadan udum an mangulug hi kabobboble an mundayaw ke Jesu Kristo an Apu taku ya Apu da damdama.
46001003	Hana ot ta munnananong an wadan dakayuy hayudut ya linggop an malpu ke da Ama takun hi Apu Dios ya hi Apu takun hi Jesu Kristo.
46001004	Mumpasalamatak ta nangamung ke Apu Dios te hay hayudut na ke dakayu gapuh nigappatan yun Jesu Kristo.
46001005	Ot gapuh nigappatan yun hiya ya ongal moy kabaelan yu, ta hidiye nan maawatan yuy pangi-ena ya limmaing kayun muntuttudu mipanggep ke hiya.
46001006	Ya nahannotan boh maphod di pangi-eyu te hay nangulugan yu nah nituttudun dakayu mipanggep ke Kristo.
46001007	Kinali madinolak an maid di pungkudangan di kabaelan yun nalpun Apu Dios ad uwanin punho-hooddan takuh kibangngadan Apu takun hi Jesu Kristo.
46001008	Hiyay mangihamad hi pangulug yu ta maphod kayu hi panibona hantuh Algon aliyanan munhumalya.
46001009	Madinol taku an hi Apu Dios an namilin dakayun makitulang nah Imbabalenan hi Jesu Kristo an Apu taku ya atonan am-in datuwe.
46001010	Donglon yu ahan an kaibaiba tun kalyok ke dakayun tugun Apu takun hi Jesu Kristo an mahapul an mun-uunnud di punhuhummanganan yu ta adi kayu maganodwa ya mahapul an miohhay punnomnoman yu ta miohha kayuh pangun-unudan yun Apu Dios.
46001011	Kaibaiba, man-uket kalyok hituwe ya indatdatong nadan nalpuh balen da Kloe an wada da kanu ke dakayuy munhahannu.
46001012	Hay kanu gumapuh punhahallaan yu ya waday oha on hinnatkon di kalyonah un-unudona. Hay udum kanu ya kanan day ha-oy di un-unudon da, hay udum ya hi Apolos, hay udum ke bo ya hi Pedro ya hanadan udum bo ya hi Kristo.
46001013	Anakkayang kayu! Deket athina ya kay mo naganodwah Kristo. Antipe, kon ha-oy di nipatak hi krus? Ya kon hi ngadan kuy nabonyagan yu? Bokon te hi Kristo.
46001014	Maphod ot ya abu ta maid di udum hi ek binonyagan ke dakayu an abuna da Crispus ke Geyus
46001015	te kon gulat na nin ya namam-an it-ok yun ha-oy di un-unudon yu an bokon hi Kristo.
46001016	Ay o to-wa, binonyagak damdama da Stepanas an hin-am-a, mu adiyak pakanomnom hin wadada boy udum hi binonyagak.
46001017	Bokon hay mamonyag di indinol Jesu Kristo ke ha-on mu hay e muntuttuduh tatagu hi mipanggep ke hiya. Mu bokon hay kinalaing kun kumaliy puntuttuduk te indai ya hidiyey lummuh kaawisan di tatagu an bokon ot ya abu nan natayana nah krus.
46001018	Te nan mituttudu mipanggep hi natayan Jesu Kristo nah krus ya ibilang nadan adi mangulug an maid di hilbina te kanan day kali ya abu, mu ahida makastigu. Mu ke ditakun mangulug an mibaliw ya inila taku an hituwen mituttuduy nipainilaan nan ongal an kandaman Apu Dios an mangibaliw.
46001019	Te wada nan nitudok an kalin Apu Dios an kananay "Ipatibok an maid di hilbin di punnomnom nadan nungkanomnoman ya athidi bo hanadah nungkalaing an pumbalinok an maid di hilbin di kinalaing da."
46001020	Daan boh nay kinalaing nadan makalin nungkanomnoman, nadan nungkatag-ey adal da ya nadan nalaing an humapit hi mipanggep nah pangi-en di biyag ad uwani? Adida mibilang te impainilan Apu Dios an maid di hilbin nan kinalaing da.
46001021	Te gapuh kinalaing Apu Dios ya plinanu nan bokon hay kinalaing di taguy panginilaan dan hiya. Mu hay pinhod na ya ibaliw nan am-in nadan mangulug nah itanuttudu mi an kanan di udum di maid di hilbina.
46001022	Hanada ken Judyu ya kanah-in di waday tibon dah milagro ta pangimatunan dan makulug nan nituttudu ta ahida kulugon. Ya hanada ke bon bokon Judyu, abuluton day mituttudun miunnud hi kinalaing di tagu.
46001023	Mu dakami ke ya hay mipanggep ke Kristo an nateh krus di emi ituttudu takon di umipaboh-ol hanadah Judyu te umipabain ke dida. Ya hanada ken bokon Judyu ya ibilang dan maid di hilbin diyen ituttudu mi.
46001024	Mu ditakun pinilin Apu Dios an tataguna, Judyu weno bokon, ya kulugon taku an nan nipatakan Kristo hi krus di kipatib-an nan kandama ya kinalaing Apu Dios an mangibaliw ke ditaku.
46001025	Hituwen kalyon di tagun maid hilbinan planun Apu Dios an mipanggep hi kibaliwan taku ya maid di kiingngohana hi kinalaing di tagu. Ya hana ke bon kanan dan kinakapuy Apu Dios te hay natayan Jesus ya hidiye moh udot di kipatib-an di kandamana an maid di ena kiingngohan.
46001026	Nomnomon yu ken kaibaiba, handih namiliyan Apu Dios ke dakayu an tataguna ya o-oha ke dakayuy nun-adal ya o-oha ke dakayuy natag-ey saad na ya o-ohan dakayuy mibilang an kadangyan an pangitangadan di tatagu.
46001027	Mu hi Apu Dios ya pinilina nadan adi mibilang an tatagu tuh luta ta maba-inan nadan mibilang an nungkalaing. Ya pinilina nadan maid di kabalinan da ta maba-inan nadan natag-ey saad da.
46001028	Man-uket pinilin Apu Dios datuwen tatagun maid bilbilang da an pihulon di ibbada ya ipatibonan maid di bilang nadan mangidinol hi kabaelan da tuh luta.
46001029	Athituy inat Apu Dios ta maid di innun di tagun mangipahhiyah kabaelana ke hiya.
46001030	Te takon nan nangulugan takun Jesu Kristo ya hi Apu Dios di nangigappat ke ditakun hiya. Intud-ak nah Jesu Kristo tuh luta ot mateh krus ta midattan takuh laing an manginilan hiya. Ot gapu ke Jesu Kristo ya imbilang ditakun Apu Dios an maphod ya nibaliw takuh liwat ta migappat taku nah ahina pun-ap-apuwan.
46001031	Hiyah naey gapunan waday impitudok Apu Dios an kananay "Hay tagun pinhod nan mumpahhiya ya hanan inat Apu takuy ipahhiya na an bokon hay adolna."
46002001	Kaibaiba, handih pinghanah inaliyak hinan nuntuttuduh mipanggep hi pangi-en Apu Dios ya uggek ingkalih umat nah pungkalkallin di makahhapit weno hay pungkalkallin di ohan nakannomnoman
46002002	te bokon hay laing kun kumaliy dayawon yu, te hay ninomnom kun ipaanhan an ipainila ya hi Jesu Kristo ya hay natayanah krus.
46002003	Handi ya kumakkaguwak an maid di dinol kuh adol ku ya kumanobkobak te makudang di kabaelak an muntuttudu.
46002004	Ya hay pungkalkallik handih nuntuttuduwak ke dakayu ya adi umat hi pungkalkallin di makahhapit, mu naawis kayu te hay kandaman nan Espiritun Apu Dios.
46002005	Kinali hay pangulug yu ya ugge nipuun hi kinalaing weno adal di tagu, mu nipuun hi kandaman Apu Dios.
46002006	Man-u po hanadah nahamad moy pangulug da te hay panuttuduk ke dida ya umat nah panuttudun di nalaing, mu hay kinalaing kun muntuttudu ya ugge nipuun hi kinalaing di tagu tuh luta weno aap-apun mapoppog di pun-ap-apuwan da,
46002007	mu nipuun hi kinalaing Apu Dios. Kinali hay ituttuduk ya mipanggep hi kinalaing na an numplanuh ahi taku kidayawan. Hituwe ya plinanu na tuwali handi ot ahi mawada hanadan lintuna, mu uggena impainila ingganad uwani.
46002008	Maid di nanginila hanadah ap-apun di tatagud uwani ketuwen plinanun Apu Dios, te kon gulat nat inilada ya uggeda ot impipatak hi krus nan madayaw an Apu taku.
46002009	Mu athinay naat ta mipaannung nan impitudok Apu Dios an kananay "Maid di ohah nanibo, nangngol ya nunnomnom nah plinanun Apu Dios an kiphodan hanadan naminhod ke hiya."
46002010	Mu ditakun mangulug di nangipainilaan nan Espiritun Apu Dios kediye te inila nan am-in, takon di nganneh diyen wadah nomnom Apu Dios.
46002011	Ditakun tatagu ya adi na-ala on inilan di udum an taguy wadah nomnom taku te ditaku ya abuy nanginilan diye. Ot namam-ay nomnom Apu Dios an hay Espirituna ya abuy nanginila.
46002012	Ya hay gapuh nawadaan nan Espiritun Apu Dios ke ditakun mangulug ya maawatan takun am-in di ibaddang Apu Dios ke ditaku gapuh homok na. Ta hidiye nan, adi taku un-unudon di pangi-en nadan adi mangulug.
46002013	Hay itanuttudu mi ya nalpu nah Espiritun Apu Dios, kinali bokon hay kinalaing di taguy pundinolan mi, mu nah Espiritun Apu Dios an wadan ditakun mangulug.
46002014	Mu nan tagun adi mangulug ke Jesu Kristo ya maid di Espiritun Apu Dios ke hiya, kinali adina abuluton nan mituttudun malpuh Espiritun Apu Dios. Adina maawatan datuwen mituttudu te kah-in di waday Espiritun Apu Dios ke hiya ta ahina maawatan.
46002015	Hanan tagun waday Espiritun Apu Dios ke hiya ya inilanay maphod ya adi, mu hanadan adi mangulug ya adida maawatan di pangi-e ya punnomnom nan tagun waday Espiritun Apu Dios ke hiya.
46002016	Hituwey nitudok an kalin Apu Dios. Kananay "Maid di nanginilah nomnom Apu Dios, kinali adinadaman waday mangituttuduh atona." Mu ditakun mangulug ya umat hi punnomnom Kristoy punnomnom taku.
46003001	Kaibaiba, handih nuntuttuduwak ke dakayu ya inlappuk nah nalakan mituttudu ta maawatan yu te kay kayu goggolang te ugge ni-an nihamad di pangulug yun Jesu Kristo.
46003002	Kinali nan intuttuduk ya nalakan maawatan an mialig nah gattak an inumon di golang an nalakan maukmun, te inilak an deke nin ta hay naligat di intuttuduk an mialig nah makulhin kanon di kat-agu ya adiyu maawatan. Ya takon ad uwani ya adi kayu pakaawat hi naligat te ugge ni-an nihamad di pangulug yu.
46003003	Maimatun hituwe nah atoaton yu an munhin-a-amo kayu, munhahannu kayu ya waday oha on mumpahhiya an hinnatkon di un-unudona. Kanan di udum di ha-oy di un-unudon da ya hay udum ya hi Apolos. Hinaen at-atton yu ya nun-ingngo damdamah at-atton nadan adi mangulug.
46003005	Kon dahdih Apolos ya dahdiyak? Dakami ke ya muttatyun Apu Dios ya abun e muntuttudun dakayu ta mangulug kayu. Nunhinnatkon di indinol Apu Dios ke dakamin Apolos hi ngunumi.
46003006	Kay ha-oy di nangitanom nah kalin Apu Dios ke dakayu ya kay hi Apolos di nundanum kediyen nitanom. Mu hi Apu Dios di nangipatmol kediye.
46003007	Kinali adi importante hin dahdiy muntanom ya mundanum te hay makahhapul ya hi Apu Dios te hiyay mangipatagu.
46003008	Maid di nunhinnatkonan nan muntanom ya nan mundanum. Hi Apu Dios di nangamung an mangidat hi gun-udon di hin-oh-an ditaku, an mipuun nah ingngunu taku.
46003009	Ya dakamin duwan Apolos di mangingunu nah indinol Apu Dios ya kay dakayu nan payona an pungngunuwan mi. Mialig kayu bo nah balen Apu Dios.
46003010	Gapuh kabaelak an indat Apu Dios ya inhamad kun kinapyay pangipataddogan nah balena an umat hi nangapyan di nalaing. Ya wadada hanadan umat ke Apolos ya hanadan udum an mangulug an diday nangamung an mangituluy an mamohwat, an dida hanadan muntuttuduh makulug. Mahapul an maid di udum hi eda ituttuduh nahamad an pangipataddogan te abuna nan impainilak tuwalin dakayu an hi Jesu Kristo. Kinali, hanadan mangituluy ya hanadan bumaddang an mamohwat ya mahapul an pakahhalipat-an da ta ip-iphod day kapyana.
46003012	Ya hana ot ta hay ikapya da ya bokon hanadan kapinna-i an umat hi kaiw ya gulun, mu hay ikapya da ya hanadan adi kapinna-i an umat hi balituk ya batu, an dadiyey kialigan nan makulug an tuttudu,
46003013	te hantuh Algon punhumalyaan Jesu Kristo ya maapuyan nadan binohwat da ta matibo nadan adi maghob.
46003014	Nan tagun ingkapyanay adi maghob hanah nahamad an pangipataddongan ya hiyay waday gun-udona.
46003015	Mu hanan tagun ingkapyanay maghob ya mibaliw, mu maid di ena gun-udon an umat nah tagun bimmuddu nah mungkaghob an bale an maid di ena imbudduh nganneh diyen wadah bohongna.
46003016	Kon uggeyu inila an ditakun mangulug ya ditakuy balen Apu Dios te wadan ditaku nan Espirituna? Inilak ot inila yuh tuwe.
46003017	Ta hidiye nan deket waday e manadag ke ditakun kiha-adan Apu Dios ya ahi dadagon Apu Dios hidiyen tagu. Te ditakun makalin balen Apu Dios ya tatagu ditakun hiya.
46003018	Adi taku mahaul an mangidinol hi kinalaing di tagu te maid di hilbina. Hay tagun idinol nah kinalaingna an pakaibbilang di tagu tuh luta ya kudukdulnay iwalong nah diyen punnomnom na ta hi Apu Dios ya abuy pundinolana takon di kanan di tataguy maid di inilana.
46003019	Te hay kinalaing di tagu ya maid di hilbina ke Apu Dios. Hituwey kanana nah nitudok an kalina. "Hay tagun idinol na ya abuh kinalaing na ya pumbalinon Apu Dios hidiyen kinalaing na hi kay bitun kag-ahana."
46003020	Wada boy ohan nitudok an kananay "Hi Apu Dios ya inilanan maid di hilbin di punnomnom nadan nungkalaing an tatagu tuh luta."
46003021	Ta hidiye nan adiyu ipahhiyay kinalaing nadan muntuttudu ke dakayu. Hay pangidinolan yu ya hi Apu Dios te hiyay kalpuwan am-in di mahapul yu.
46003022	Kinali ha-oy, hi Apolos ya hi Pedro ya dehtu kami gapu te intud-ak dakamin Apu Dios an mamaddang ke dakayu. Tun luta ya kinapyana ta waday kiha-adan taku. Hay nitaguwan taku ya indat na. Hay pumbalinan am-in di nganne, takon di kate ya am-in di ma-ma-at ad uwani ya hi udum hi algo ya kiphodan takun am-in dadiye
46003023	te tagu ditakun Apu Jesu Kristo an hiya nan Imbabalen Apu Dios.
46004001	Hay pangibilang yun dakami ya muttatyun Kristo an nangidinolanan e mangituttudu nah ugge impainilan Apu Dios handi ingganad uwani.
46004002	Hay muttatyu ya mahapul an paka-un-unudonay kalyon nan apuna.
46004003	Ya gapu te hi Apu Dios di kon muttatyun ha-oy ya adik importanteyon di punnomnom yu ya hay punnomnom di udum an tatagu mipanggep hi pangipaptok kuh ngunuk. Te takon di ha-oy ya adi mabalin an ek kanan di niptok weno nihallay at-attok.
46004004	Takon hi punnomnom ku ya maid di nibahhoh inat ku an humlun hi pamalawan Apu Dios ke ha-on, mu uggek inila hin athidiy punnomnom na. Hiya ya abuy nanginila hin maphod di atok weno adi.
46004005	Ta hidiye nan bokon ditakuy mangali an hay ohan tagu ya maphod weno gaga-iho, mu nangamung hi Apu taku hantuh pumbangngadana. Ahina bo ipainilay makulug an impangi-en di hin-oh-an ditaku, takon nadan ugge nainilan inat ya nadan wadah nomnom. Ta am-in nadan nangat hi maphod ya ahi dayawon Apu Dios dida.
46004006	Hituwen kinalik ke dakayun kaibaiba an mipanggep ke dakamin Apolos ya kiphodan yu ta inilaon yuy kibalinan nan tugun an impitudok Apu Dios an kananay "Adiyu ibahhoy pangun-unudan yuh tugun ku." Hay kibalinana ya adiyu ipahhiyay oha ya pihulon yuy oha.
46004007	Adiyu kanan di kudukdul kayu mu hay udum, te am-in di wada ke ditaku ya hi Apu Dios di nangidat. Ta hidiye nan itikod yun mangipahhiya hi nganneh diyen wadan dakayu an kay hanan dakayuy nalpuwan dadiye.
46004008	Anakkayang! Hay punnomnom yu ya maid di kudang yuh hinangngab Apu Dios te kanan yuy nakahammad moy pangulug yu an dinawat yu mon am-in di kiphodan an malpun hiya. Ya kanan yu boy kay kayu mo patul, mu adi athidiy pangibilang yun dakami. Madla ta makulug an patul kayu ta makipapatul kamin dakayu.
46004009	Hay punnomnom ku ya in-abulut Apu Dios an dakamin apostoles nay kababaan am-in hi tatagu an daydayunan mipipate hi hinangngab di katagutagu ya nadan anghel.
46004010	Kanan di tataguy maid di inila mi te hay pangituttuduwan min mipanggep ke Kristo. Ya dakayu ke ya kanan yuy nalaing kayuh mipanggep ke Kristo. Takon kattog di dakamiy kanan day makudang di pangulug na, mu deyan dakayu ya kalyon yuy nal-ot di pangulug yu. Dakayuy matbal ya dakami nan mapihul.
46004011	Ingganad uwani ya maligligatan kami te maagaagangan kami ya takon mo ahan di liting ya deke on maid di umidat. Nabikbik-iy bulwatimi ya hanoltapon mi boy pangipaligligatan dan dakami. Takon di hay kiha-adan mi ya maid di naduttuk.
46004012	Maka-atu kami te nahalman di pungngunumi ta waday pananud mih adol mi. Takon di pun-idutan dakami ya hay maphod di ihumang mi. Ya nah eda pangipaligligatan ke dakami ya na-ala ya op-opya kami.
46004013	Takon di pumpadngolan dakami ya ip-iphod miy panumang mi. Ya hay punnomnom di tatagu ke dakami ingganad uwani ya maid di hilbimi an kay kami ya abu lugit an miwelle.
46004014	Bokon nan edakayu ba-inan hi nangitudokak ketuwe, mu panugun kuh tuwen dakayu an ibilang kun iimbabalek dida ta kanomnoman yu te impakappinhod dakayu.
46004015	Idngol yuh tugun ku te takon di dakol day mangipangpangulun dakayuh pangun-unudan yun Kristo ya ha-oy ya abuy mibilang an amayu te ha-oy di namangulun nangituttudun dakayu hi mipanggep ke Jesu Kristo ot ahi kayu mangulug ke hiya.
46004016	Ta hidiye nan ibagak ahan ke dakayu an iun-unud yuh pangat ku.
46004017	Hituwey gapunan itud-ak kuh nah Timothy an ibilang ku damdaman imbabalek ya makangngun-unud ke Apu taku, ta ipanomnom nan dakayuy ine-en di pangun-unudan ke Jesu Kristo an hidiye nan ek anun-unudon ya ek itanuttudu nadah simbaan hi kabobboble.
46004018	Wadaday udum ke dakayu an mangohe te pangali da on adiyak mo umalih nan e manibon dakayu.
46004019	Mu deket iabulut Apu Dios ya wadan gagala ya umaliyak ta tibok danaen mangohen ibbayu hin wada peman di kabaelan dan nalpun Apu Dios, weno kalida ya abu.
46004020	Te hay tagun nigappat hi pun-ap-apuwan Apu Dios ya mipatiboh atona, bokon hay kali ya abu.
46004021	Mu nganney pinhod yu, umaliyak ta boh-olan dakayu weno ipatibok di pamhod ku ya ulek ta hay maphod di aliyak hina? Nangamung kayun munnomnom ke nae.
46005001	Indatdatong di tatagun ha-on an waday ohan dakayun mangulug an mangmangat hi malalao te pinlonay binintan amana. Anakkayang! Himpappange mo ahan hinae! Te takon hanadan adi mangulug ya paniawon dah nae.
46005002	An hinae ahan di ipahhiya yu? Gulat na ya mahakit di punnomnoman yun diye ta adiyu mo abuluton an mid-um hidiyen tagu ke dakayu nah kaam-amungan yu.
46005003	Takomboy maidak hina ya kayak wada te nonomnomon dakayu ya inilak moy kastigun diyen tagu mipuun hi kalebbengak an indat Apu Jesus.
46005004	Deket maamung kayu ya athidi bon kayak wadan makiamung ke dakayu. Ya gapuh kandaman indat Apu takun hi Jesus
46005005	ya adiyu mo pakid-umon hidiyen tagu ta nangamung hi Satanas an mumpaligat ke hiya ta kal-ina ot ya magilat ta itikod nah diyen at-attona ta wadan mibaliw hantuh aliyan Apu takun hi Jesus an munhumalya.
46005006	Adi maphod hinaen pumpahhiyaan yu. Kon uggeyu inila an nan gaga-ihon tagun mid-um ke dakayu nah kaam-amungan yu ya loktat ta maagalinan kayu nah kinagaga-iho na ta mumbalin kayun gaga-ihon am-in? Athidi nah ittay an yeast an palbagona nan alinan makapyah tinapay.
46005007	Kinali mahapul an iwalong yuy gaga-ihon pangi-eyu an hidiye nan kanan dan yeast ta nan maphod an pangat ad uwaniy pangiunnudan yu te hay nitaguwan yu mo ya balu, te hinaey ingkaten Kristoh nangipatakan dan hiyah krus. Hiyay umat nah karneron in-appit dan Apu Dios nah piyestan di Nala-uwan di Anghel Apu Dios.
46005008	Hay pinhod tuwen kalyon ya mahapul an iwalong taku nan nitaguwan takun gaga-iho. Ta mahannotan hi balu ta un-unudon takuy makulug ya aton takuy maphod mipuun hi maphod an punnomnom.
46005009	Intudok kun dakayu nah tudok ku handi an adi kayu maki-kie hanadah tatagun mangat hi malalao an umat hi makibabai ya makilalaki.
46005010	Mu adik kanan di hanadan adi mangulug an mangat hi malalao, nadan pinhod dan ohhaan di nganneh diye, nadan makangngako ya nadan mundaydayaw hi adi makulug an dios, te deket athidi ya kah-in di makaan taku tuh luta.
46005011	Hay pinhod kun kalyon ketuwe ya adi kayu makihayyup hanadah tatagun kalyon day mangulug da, mu hay pangi-eda ya gaga-iho te aton day malalao umat hi makibabai ya makilalaki, pinhod dan ohhaan di nganeh diye, daydayawon day adi makulug an dios, makattumbuk, mumbutobutong ya makangngako. Ta takon di kakan ya adi kayu oggan makikan ke dida.
46005012	Hanada ken adi mangulug ya hi Apu Dios di ukod an manumalyan dida, bokon ha-on. Mu ditakun mangulug ya mahapul an kalyan takuy ibba takun gaga-ihoy at-atton da. Kinali hinaen tagun pinlonay binintan amana ya adiyu mo pakiamungon.
46006001	Deket waday nunhahallaan yu, kon adi mo ahan kababain an ekayu mundiklamu hanah huwes an adi mangulug? Daan mot deket waday athidi ya dakayu pe on inhuhummangan yu?
46006002	Kon uggeyu inila an ahi taku bumaddang ke Jesu Kristo an munhumalya hantuh ahina punhumalyaan hanadah adi mangulug? Ot athidi ken mabalin an ahi taku makihumalya ya kon adiyu kabaelan an mangipanuh ittay an punhahallaan yu?
46006003	Takon hanadan anghel hi langit ya pakihumalya taku dida ot namam-a mo hanadan ibba takun tagu tuh luta.
46006004	Ya tipet deket waday nunhahallaan yu on hanadan adi mangulug di ayagan yun mangipanu?
46006005	Maid di bain yu! Kon maid ni-moy ohan dakayun mangulug an kabaelanan mangipanuh punhahallaan yu?
46006006	Daan mot dakayu on impanu yuy punhahallaan yu? Maid te deyan deke ot ya abu on in-e yuy diklamu yu hanadah adi mangulug ta diday munhumalyan dakayu.
46006007	Hinaen punhindidiklamuwan yuy kitib-anan nibahho kayu. Daan mot anusan yuy adi maphod an aton di ibbayu. Ya kudukdul nay ihulug taku takon di pangal-an ditaku weno pulhon day nganneh diyen wadan ditaku.
46006008	Maid ot ya abu te dakayu pe on inat yuy adi maphod hi ibba yun mangulug, ta hidiye nan deke on nunhindidiklamuwan kayu ta pulhon yuy nganneh diyen wadah ibbayu.
46006009	Kon uggeyu inila an hanadan gaga-ihon tatagu ya adida migappat hi pun-ap-apuwan Apu Dios? Adi kayu mahaul: Hanadan malalaon tatagu an umat hanadah mangihuyop hi bokon da inayan, nadan mangihuyop hi kaingngo dan lalaki weno babai, nadan mundayaw hi adi makulug an dios,
46006010	nadan mangako, nadan pinhod dan ohhaan di nganneh diye, nadan mumbutobutong, nadan deket kimmalida on makahakkit hi pangngolan ya hanadan tatagun puppumlo ya adida migappat hi pun-ap-apuwan Apu Dios.
46006011	Athidiy udum ke dakayu handi, mu ad uwani ya napakomaan moy liwat yu ya pinili dakayun Apu Dios an tataguna ya imbilang dakayun maphod gapuh inat Apu taku an hi Jesu Kristo ya hay kandaman nan Espiritun Apu Dios an wadan ditaku.
46006012	Wadada nadan tatagun kanan day "Dakami ya damanan aton miy pinhod min aton." Man-u po te damana, mu adi am-in ya kiphodan. Kudukdulnay adi taku aton nadan maid di idat dah kiphodan te deket umingha ya naligat an itikod.
46006013	Ya kanan bon di udum di "Hantun adol ya wada ta atonay kumpulnan pinhod na. Umat nah putu an wada ta kiha-adan di makan ya athidi bo nah makan an wada te mahapul di putu." Makulug, mu hituwey kalyok an udum hi algo ya poppogon Apu Dios datuwe. Hay adol taku ya ugge nakapya ta hay malalaoy atona an umat nah pangihuyopan hi bokon inayan, mu nawada ta mundayaw ke Apu taku an mangipaptok ke ditaku.
46006014	Hi Apu Dios ya minahuwanah Apu taku ya athidi bon ditaku an ahi ditaku mahuwan gapuh kandamana.
46006015	Inila yu an hay adol takun mangulug ya parten di adol Kristo, kinali gaga-iho hin ihuyop takuy binabain pabayad day adol dah linalaki te deket aton takuy athidi ya inggappat takuy adol Kristo hi adol nan babain pabpabbayad nay adol na.
46006016	Kon uggeyu inila an deket inhuyop di lalaki nan babain pabayad nay adolna ya kay da mo ohan adol? Kinali gaga-iho hin ihuyop di taguy bokona inayan. Te nah nitudok an kalin Apu Dios ya kananay "Deket nunhuyop di duwa ya kay da mo ohan adol."
46006017	Mu hi Apu taku key kigappatan taku ya miunnud di punnomnom taku ke hiya.
46006018	Halipat-an yu ta adiyu aton di malalao an umat hi pangihuyopan hi bokon inayan te hituwen punliwatan ya milagat di adol. Adi umat nah udum an punliwatan an adi milagat di adol.
46006019	Kon uggeyu inila an hantun adol taku ya kiha-adan nan Espiritun Apu Dios an ipaalinan ditaku? Kinali adi na-ala on hay pinpinhod di adol yuy aton yu te hi Apu Dios an kon tagun ditakuy nangamung hi pangiatana ke ditaku
46006020	te kay ditaku binayadan ke Apu Dios hi nangikatayan Jesu Kristo hi kibaliwan taku, kinali hiya moy kon tagun ditaku. Ta hidiye nan am-in di aton di adol taku ya hay kidayawan Apu Dios.
46007001	Ad uwani ya itudok kun dakayuy humang ku nah pinhod yun mahmahan ke ha-on mipanggep hi kalahinan. Hay ot kanak ya kudukdul di adi malahin.
46007002	Mu gapu te dakol day mangat hi malalao an umat hi pangihuyopan hi bokon inayan ya kudukdul nay malahin da ta waday oha on waday inayana.
46007003	Hay pangi-en di himbale ya mahapul an waday oha on atonay pun-amlongan nan oha.
46007004	Te nalahin ke moy babai ya adina ohhaan di adolna. Ya athidi bon nah lalaki te hay himbale ya mibilang an ohay adol da.
46007005	Kinali dakayun himbale ya adiyu iadiy adol yu nah inayan yu, mu deket hummangan yun mun-appil kayun mahuyop ta waday aton yun mundasal ya damana. Mu adi bo kahilohilong te indait adi kayu pakaippol ya waday ipanomnom Satanas ke dakayuh gaga-iho.
46007006	Adik ipapilit an malahin kayun am-in, mu deket wadan dakayuy pinhod nan malahin ya malahin ot udot.
46007007	Hay kakulugana ya pakudukdulok an am-in di tagu ya adida malahin umat ke ha-on, mu inilak an adi mabalin hituwe te nunhihinnatkon di kabaelan an indat Apu Dios hi hin-oh-an ditaku.
46007008	Hay tugun ku hanadah ugge ni-an nalahin ya hanadah nabalun binabai ya kudukdul nay adida malahin umat ke ha-on.
46007009	Mu deket adida pakaippol an adi malahin ya habali nay malahin da mu nan eda holholtapon di punnomnom dah eda kalahinan.
46007010	Dakayun nungkalahin, waday tugun Apu takun kalyok ke dakayu, adinadaman ibolhen di babaiy inayana,
46007011	mu deket nilhun waday babain tinayananay inayana ya adinadaman mumbintan. Mu deket ninomnom na bon malahin ya maid di udum hi ena kibangngadan ten bokon hanan inayana. Athidi bon nah lalaki an adinadaman ibolhe nay inayana.
46007012	Ya hay ohah itugun ku an ugge inna-ud Apu takun impainilan ha-oy ya hituwe: Deket wadan dakayun mangulug, lalaki weno babai di nilhun nalahin hi ohan adi mangulug ya pinhod nan inayan yuy munnanong di punhimbaleyan yu ya adiyu ibolhe. Te deket mangulug di ohan dakayun himbale ya abuluton Apu Dios hidiyen adi mangulug an inayan yu te deket adina ya adina damdama ibilang nadan imbabaleyu.
46007015	Mu deket pinhod nan adi mangulug an inayan yu an mumbolhe kayu ya takon, maid di bahul yu ten abuluton yun mumbolhe kayu te hi Apu Dios ya pinhod nan waday oha on malinggop di nitaguwana.
46007016	Kinali kudukdul nay tobalon yu hin pinhod nan adi mangulug an inayan yu an mumbolhe kayu te maid damdamay pottokna hin nah pun-adduman yu ya damanan baddangan yu ta mumbaliw.
46007017	Mahapul an waday oha ke ditaku ya abuluton takun mumbibiyag nah nganneh diyen gahat an indat Apu Dios ke ditaku handih namiliyanan ditakun mangulug ke hiya. Hituwey tugun ku am-in hi mangulug hi kabobbobble.
46007018	Ya dakayun nilhun numpakugit ot ahi kayu mangulug ya adiyu ibain di numpakugitan yu. Ya athidi bo ke dakayun mangulug an ugge nakugit an adi mahapul an mumpakugit kayu
46007019	te adi importante hin nakugit di tagu weno ugge. Hay importante ya un-unudon takuy pinhod Apu Dios.
46007020	Pidwaok bon kalyon an wada ot di ohan ditaku on iunnud nay pumbiyag na nah planun Apu Dios ke ditaku handih namiliyanan ditaku an taguna.
46007021	Deket himbut kayu handih namiliyan Apu Dios ke dakayu an mangulug ke hiya, ya bokon hidiyey pundanagan yu. Mu deket damanan poppogon yuy kinahimbut yu, ne aton yu.
46007022	Te nan himbut an nangulug an pinilin Apu Jesu Kristo ya baddangana ta bokon mo himbut di liwat. Athidi bo nah bokon himbut an nangulug an hi Jesu Kristo moy kon himbut ke hiya.
46007023	Hay natayanay namoklah liwat taku, ta hidiye nan hiya moy kontagu ke ditaku, kinali mahapul an hiyay un-unudon taku, bokon hay tagu.
46007024	Dakayun kaibaiba, takon di nganney katatagu taku handih nangulugan taku ya punnanongon takun mundinol ke Apu Dios te hiyay mangipaptok ke ditaku.
46007025	Ad uwani ya hay mipanggep hi lahin di kalyok ta humangok nan udum bon pinhod yun mahmahan. Hituwen itugun ku hanadah ugge nalahin ya ugge nalpun Apu taku, mu gapu te hay homok nan ha-oy ya indatna tun ngunuk ya indinol nan ha-on an manugun ke dakayu.
46007026	Ad uwani an deyan nahalman di ligat taku ya dakayun waday inayana ya adi kayu gumadugadul hi eyu panaynan hi inayan yu. Ya dakayu ke damdaman ugge nalahin ya adiyu nomnomon an malahin.
46007028	Mu deket pinhod yun abun malahin ya takombo, ot bokon liwat hidiye. Hituwey kalyok te hanadan nalahin ya nahalman di ahida punligatan ya adik pinhod an ekayu munligat hi athidi.
46007029	Dakayun kaibaiba, hay pinhod kun ipainila ke dakayu ya antikke moy tiempoh pangiatan taku nah ipangunun Apu Dios. Hidiyey gapunan dakayu ken nungkalahin ya adi maphod hin hay kagu yuh inayan yuy humaliw-ah pangun-unudan yun Apu taku.
46007030	Tibon takut bokon hay ligat, hay pun-am-amlongan ya hay punhapulan hi ikadangyan di humaliw-ah pangun-unudan ke Apu Dios.
46007031	Ya bokon datuwen ma-ma-at tuh lutay pangiohhaan takuh nomnom taku te inila taku an hantun luta ya am-in di wadah tu ya mapoppog.
46007032	Pinhod ku ot an adi dakol di pundanagan yuh nitaguwan yu. Hay lalakin ugge nalahin ya iohhanay nomnom na nah ipangunun Apu Dios te pinhod nan paamlongon,
46007033	mu nan lalakin nalahin ya nonomnomonay mahapul di pamilyana ya pangipaamlonganah inayana,
46007034	ta hidiye nan maid di kapotok nay nomnomona. Hana ke bon babain ugge nalahin ya abuna nan ipangunun Apu Dios an nonomnomona te hay un-unudona ya abu ya hay pinhod Apu Dios. Mu hana ken babain nalahin ya dakol di nomnomona te hay pangipaptok nah nunhituwan da ya hay pangipaamlongana hi inayana.
46007035	Bokon pangiadik hituweh kalahinan yu, mu man-uke ya kiphodan yu. Kinalik datuwe te pinhod kun maphod di nitaguwan yu ta maid di humaliw-ah pangun-unudan yun Apu taku.
46007036	Deket wadaday nitbi an maid di planu dan muntuluy, mu indani ya namahig di punnomnom nan lalaki nah babai ta kananay muntuluy da ya damana te bokon liwat hidiye.
46007037	Mu deket inhamad nan lalakiy nomnom na an adi malahin ya maphod boh diye lakitdi maid di gapunah e mapilit an mangituluy nah nitbiyana, namam-a hin hiya pey kon nomnom.
46007038	Maphod hin ituluy nan lalakin iine nan nitbiyana, mu kudukdul bo hin hiya pey kon nomnom an adina ituluy.
46007039	Hay babain mataguy inayana ya adinadaman ibolhena. Mu deket nate nan inayana ya damanan mumbintan ten pinhod na, mu tibona bot hay bintanona ya hay ibbanan mangulug.
46007040	Mu hay kanak ya mapmaphod ot di adi mumbintan te malinglinggop di biyagna ten athidi. Hituwey punnomnom ku ya kulugok an nan Espiritun Apu Dios an wadan ha-oy di nangipanomnom am-in ke datuwe.
46008001	Ad uwani mo ya humangok nan manahmahan yun mipanggep hi pangihdaan hi dotag an nibaki. Man-u po te makulug nan kanan yun inila takun am-in di ine-en tuwe. Mu kalyok ke dakayu an adi gapuh nanginilaan yu ya ekayu mumpahhiya mu ipatibo yuy pamhod yuh ibbayu te hidiyey mangipaphod hi punhintutulangan taku.
46008002	Hanan tagun hay punnomnom na ya impakainnila nan am-in ya nihallah diyen punnomnom na.
46008003	Mu nan tagun naminhod ke Apu Dios ya abuluton Apu Dios an hiya ya taguna.
46008004	Ot nganney punnomnom taku mipanggep hi pangihdaan nah dotag an nibaki, mihda weno adi? Inila taku an wadaday dakol an dios an pangianappitan di udum, mu adi makulug an dios dadiye te oha ya abuy makulug an Dios.
46008005	Takon di kananat wadada nan kalyon dan dakol an dios ya aap-apu an dehdi day udum ad kabunyan ya hituh luta,
46008006	mu ditakun mangulug ya oha ya abuy inila takun makulug an Dios an hidiye nan Ama taku. Lintunan am-in ya hiyay nangidat hi biyag taku an manaydayaw ke hiya ya oha boy Apu takun hi Jesu Kristo an gapun hiya ya nawadan am-in ya gapu bon hiya ya waday biyag takun maid di poppog na.
46008007	Muden wadada nadan ibba takun mangulug an ugge nakakkaan di takut da hanadah makalin dios da. Handih uggeda nangulugan ya impaingha dan mangihdah nibakin dotag. Mu indait nangulug da ya ininnila da nan makulug an Dios, mu nanongnan hay punnomnom da ya hanadan adi makulug an dios di niappitan nadan nibakin dotag. Kinali hay punnomnom da ya maliwat da hin kanon da nan nibaki. Man-uke ya makudang di inila da mipanggep ke datuwe.
46008008	Mu hay kalyok ke dakayu ya bokon hay makan di gapunah pambalan Apu Dios ke ditaku. Adi mahannotan di niatan takun hiya, takon di kanon taku nan nibaki weno adi.
46008009	Mu takon di damanan kanon taku ya tibon taku ta bokon hidiyey humlun hi punliwatan nadan ugge nihamad di pangulug da.
46008010	Makulug an dakayun nahamad moy pangulugna ya inilayu an bokon panioy panganan hi nibakin makan. Mu hanadan ugge ni-an nihamad di pangulug da ya munhalinduwa da hin maphod weno gaga-iho. Kinali deket tibon dakayun dida an kanon yuy nibakin makan ya kon adida mo udot immam-an mangan damdama yaden punliwatan da te nanong nan ibilang da an hidiyey ohan ine-en di pangun-unudan hi adi makulug an dios?
46008011	Ta hidiye nan hanadan ugge nihamad di pangulug da an ibbayun ingkaten Jesus di kiphodan da ya nadadag di pangulug da te humlun nan inat yu.
46008012	Hinae nan takon di dakayu ya nunliwat kayun Jesu Kristo te munhalinduwa da, yaden nalalit dan dakayu ot deyan maliwat da mo.
46008013	Ta hidiye nan ha-oy ke ya takon di waday lebbeng kun mangan hi pinhod kun kanon ya adik kanon hin hidiyey humlun hi punliwatan nan ibbak an mangulug.
46009001	Ha-oy ya damanan atok di lebbeng kun aton. Te kon bokonak apostoles, ya kon uggek tiniboh Apu takun hi Jesu Kristo? Hay nangulugan yud uwani ke Apu Dios ya hidiyey kitib-an di nungngunuwak mipanggep ke Apu Jesus.
46009002	Takon nin di hay punnomnom di udum ya bokonak apostoles, mu dakayu ya mahapul an tobalon yu an apostolesak te nuntuttuduwak ke dakayu ot mangulug kayun Apu taku an hidiyey kitib-an di kinaapostoles ku.
46009003	Hituwey panumang ku hanadah mangibaag ke ha-on mipanggep hi kalebbengak.
46009004	Kon maid di kalebbengak an midatan hi kanon ya inumon nah ek puntuttuduwan ke dakayu?
46009005	Ya kon maid di kalebbengak an mangahawa ya mangikuyug ke hiya nah ek puntuttuduwan umat hanadah udum an apostoles, umat ke Pedro ya hanadan iiban Apu takun hi Jesus?
46009006	Kon dakami ya abun Barnabas di nangamung an mamoklah mahapul mi yaden hanada ken udum an muntuttudun dakayu ya pakaiddat yuy mahapul da?
46009007	Dahdiy tindaluh inila yun hiyay nangamung hi mahapul nah ena pakigubatan? Ya dahdiy inila yuh muntanom an adina tamtaman di bungan di intanom na? Ya dahdiy inila yuh mummogmog ya adi umihda nah immogmogana?
46009008	Bokon ya abu datuwey kitib-an di kalebbengan an matangdanan, te takon nan Tugun Apu Dios ke ditaku an dinawat Moses ya athidi damdamay ituguna.
46009009	Waday nitudok nah Tugun an kananay "Adiyu bobodan di tokon nan nuwang an mun-ilik ta takon di kuman hi ittay nah page." Kon hanan nuwang ya abuy ikakagun Apu Dios an mahapul an mangan?
46009010	Hay pinhod nan kalyon ke naen impitudok na ya dakamin muntuttuduh kalin Apu Dios ya niingngo kami nah munliyak ya mun-ani te nan munliyak ya mun-ani ya namnamaon day maala da nah maani.
46009011	Kinali athidi ot damdama nah emi pangituttuduwan ke dakayu hi kalin Apu Dios. Kon adi maphod hin umidat kayuh mahapul mi?
46009012	Deket hanadan udum an muntuttudun dakayuy mumbagah mahapul da ya idatan yu dida, kon adi namam-a ot kuman dakami? Mu dakamiy kon nomnom an adi kami mumbagah mahapul mi takon di inila min waday lebbeng min mumbaga, te ninomnom min kudukdulnay ippol miy pungkudangan mi te kal-ina ya pangali yuy hidiyey gamgaman mi ya humlun ot ya abuh adiyu pangulugan nah ituttudu mi mipanggep nah inat Kristo an kiphodan taku.
46009013	Mu inilayu an hanadan mungngunuh templon di Judyu ad Jerusalem ya nan ien di tataguh temploy pangal-an dah kanon da. Ya hanada ke damdaman papadin mangidasal hanah iappit di tatagu ke Apu Dios ya waday alan dah bingay da nah niappit.
46009014	Athidi damdama hanadah muntuttuduh mipanggep ke Apu Dios te intugun Apu taku an kananay hanadan eda tuttuduwan an tataguy lebbeng nan umidat hi mahapul da.
46009015	Mu ha-oy an immalin muntuttudun dakayu ya takon di waday lebbeng kun mumbagah mahapul ku ya uggeyak numbaga. Ya adiyu kanan di intudok kuh tuwen dakayu te pinhod kun umidat kayuh mahapul ku, mu maid hituweh nomnom ku. Pakudukdulok an mateyak hi inagang ku mu nan eyak idatan hi tangdan ku te maan-anlaak an muntuttudun dakayu takon di maid di boklaok.
46009016	Adik ipahhiyay puntuttuduwak hi mipanggep ke Jesu Kristo te hituwey indat Apu Dios an ngunuk. Te deket adik aton hituwen ngunuk ya inilak an waday ad-adin maat ke ha-on.
46009017	Gulat nat ha-oy di namili ketuwen ngunuk ya wadan nonomnomok di tangdanok. Mu gapu te hi Apu Dios di kon nomnom ketuwen ngunuk ya adik nonomnomon di tangdanok.
46009018	Hay amlong kun muntuttudu mipanggep ke Jesus di gamgamak ketuwen ngunuk, adiyak mumbagah tangdan ku, takon di lebbeng nan matangdanan.
46009019	Ha-oy ya waday lebbeng kun mangat hi pinhod kun aton te maid di kon muttatyun ha-on, muden ingnguddan ku pen pummuttatyuwok di adol ku ta eyak muntuttuduh katagutagu mipanggep ke Jesus ta dumakol day mangulug ke hiya.
46009020	Deket muntuttuduwak hanadah Judyu, on iun-unud kuh pangat da ta wada ot an mangulug da. Ya athidi bo an takon di adi mahapul an un-unudok nan Tugun Moses, mu deket hanadah mangun-unud kediyen Tugun di puntuttuduwak ya un-unudok ta wada ot an mangulug da.
46009021	Athidi bon deket hanadah bokon Judyu an adi mangun-unud hi Tugun Moses di puntuttuduwak ya iun-unud kuh pangat da, te takon dida ya pinhod kun mangulug da. Mu adi gapu te athidi ya ngohayok hi Apu Dios. Takon di adik mo un-unudon nan Tugun an indat na ke Moses ya nan tugun Kristoy un-unudok.
46009022	Ya deket hanadan ugge nihamad di pangulug day tuttuduwak ya adik ipatibon kudukdulak an nahamad di pangulug ku mu dida ta waday dinol dan mundongol hi ituttuduk ta mihamad di pangulug da. Athinay atok hi puntuttuduwak hi kumpulnan tagu ta waday mundongol hi ituttuduk mipanggep ke Jesus ta wadaday mibaliw.
46009023	Athituy atok ta waday atonan mipainila nan tuttudun mipanggep ke Jesu Kristo ya milak-amak nah kiphodana.
46009024	Inila taku an nah pun-aapputan an umat hi buttikan ya dakol day maki-e, mu oha ya abuy mangapput an mangalan nah midat hi mangapput. Athidi ot hi pangun-unudan takun Jesu Kristo an am-in taku ya hay pangapputan takuy nomnomnomon taku ta waday idat Apu Dios hi gun-udon taku.
46009025	Am-in da nan makiapput hi ay-ayam ya mahapul an paka-un-unudon da nan pundadaan hi adol da ta waday innun dan mangapput ta diday kidatan nan midat nah mangapput. Datuwen gagamgaman da ya mapoppog, mu hana ken idat Apu Dios ke ditakun mangun-unud ke Jesu Kristo ya munnananong ta inggana.
46009026	Ta hidiye nan hay ke pangat ku ya umatak nah makiapput hi buttikan an hay pangapputanay nonomnomona ya umatak bon nah makiapput hi dinnuntukan an adina pamgay duntuk.
46009027	Umatak nah makiapput an atok am-in di kabaelak an mangonoknong hi adol ku ta adi malogologom di atok. Te deket adik iathidi ya makaan di lebbeng kun makiapput. Hay pinhod kun kalyon ya takon di wadada nan binaddangak ta nangulug da an kay dida nan inawis ku an makiapput, mu deket nalnalgom di at-attok ya maid di ek gun-udon.
46010001	Kaibaiba, adi taku kal-iwan di naat handidah aammod takun impangulun Moses. Handi ya binaddangan Apu Dios dida ot paaliyonay kulabut an hidiyey nangipangulun dida. Ya impunhi-ana nan danum nah baybay ta waday dalanon da an manayan hanadah mungkipdug an buhul da.
46010002	Kediyen wadada nah gawwan nan baybay ya hiniduman nan kulabut dida. Hidiyey kay nabonyagan dan am-in ta kitib-anan hi Moses di un-unudon da.
46010003	Nun-iingngoy kinan dan am-in an hidiye nan makan an indat Apu taku.
46010004	Ya hay ininum dan am-in ya nan danum an impabudal Apu Dios nah batu an hidiyen batuy kitib-anan wadah Kriston maki-ki-en dida.
46010005	Athidiy nangipaptok Apu Dios ke dida, mu kapyanan dakol day ugge nangipaamlong ke hiya ot kastiguwona dida an nungkakate da nah adi maboblayan.
46010006	Nomnomon taku datuwen naanaat handidah aammod taku ta bokon hay gaga-ihoy nonomnomon takun aton.
46010007	Ya bokon hanadan adi makulug an dios di daydayawon taku an umat hi inat nadan udum ke dida. Hanah impitudok Apu Dios mipanggep ketuwen inat da ya kananay "Nangan da on nangnanginnum da ya nannannayo dah panaydayaw da nah kinapya dan dios da."
46010008	Adi taku aton di malalao an umat hi pangihuyopan hi bokon inayan, te athidiy inat handidan aammod taku ot hidiyey gapunah natayan di duway pulut tuluy libu hi ohan algo.
46010009	Adi taku e patpatnaan di kinaulen Apu Dios ta panginilaan taku hin waday kandamanan mangastigu weno maid. Te athidiy inat bon di udum ke dida ot ipaboh-ol dah Apu Dios ot pun-ipakalat na didah ulog ot mungkakate da.
46010010	Adi taku bo munlili hin waday ligat taku te athidi boy inat di udum handidah aammod taku ot bumoh-ol boh Apu Dios ot itud-ak na nan anghel na ot pumpatena dida.
46010011	Dadiyen na-na-at handidah aammod taku dih done ya hidiyey nangipatib-an Apu Dios hi atona hanadah munliwat ot ipitudok na ta wada ot an tumakut takun mangat hi adina pinhod tedeyan mungkadatngan di kapoppogan di luta ya kahumalyaan di tagu.
46010012	Ta hidiye nan wada ken dakayuy pangalina on nahamad di pangulug na ya halipat-ana ot te indani ya hiya ot ya abuy munliwat.
46010013	Man-u po te am-in taku ya mapatnaan takun mahaul ta munliwat taku, mu kapyana te tagu taku. Mu hi Apu Dios ya adi ditaku iwalong te adina iabulut an etaku mapatnaan hi adi taku kabaelan te am-in nah kapatnaan taku ya wada an mamaddang ke ditaku ta adi taku aton di gaga-iho.
46010014	Ta hidiye nan dakayun iibba, tibon yu ta adiyu dayawon di adi makulug an dios.
46010015	Nungkanomnoman kayu, kinali nangamung kayun munnomnom hin niptok tun kalkalyok ke dakayu.
46010016	Deket inumon taku nan wada nah basuh pumpasalamatan hi panginomnoman taku nah dalan Kristo timmanodtod handih natayana, kon adi makulug an milak-am taku nah kiphodan di natayana? Ya kon adi taku bo milak-am hin makikan taku nah pani-angon takun tinapay hi panginomnoman taku nah adol Kristo an nipatak hi krus?
46010017	Ta takon di dakol taku ya kay taku ohan adol te oha ya abu nan tinapay an kanon taku.
46010018	Miingngoh tuwe nah pundayawan di Judyu an deket waday in-appit dat nakikan da nah naklong ya nilak-am dan am-in nah kiatan nan eda nundayawan.
46010019	Athidi bo hanadan tatagun deket waday in-appit da nah adi makulug an dios da ta nakikan da kediyen niappit ya nilak-am da damdaman am-in nah kiatan nan eda pundayawan. Adik kanan di hanadan dios an dayawon dadiyen tatagu ya makulug. Ya adik bo kanan di waday hilbin nadan iappit da.
46010020	Hay kalyok ke dakayu ya nan iappit dadiyen tatagu ya hanadah dimonyoy pangiappitan da an bokon ke Apu Dios. Adik pinhod an ekayu mid-um ke dadiyen dimonyo.
46010021	Kon pangaliyu on damanan uminum kayu ya mangan kayu nah panginomnoman takuh natayan Apu Jesus ya indani bo ya ekayu nakikan ya nakiinum hanadah adi mangulug nah pangiappitan da hanadah dimonyo? Adinadamah diye!
46010022	Te hi Apu Dios ya pinhod nan hiya ya abuy dayawon yu, adina pinhod di waday udum. Kon pinhod yun paboh-olon? Kon pangali yu on nalnal-ot kayu mu hiya?
46010023	Man-ut makulug nan kanan di udum an ditakun mangulug ya damanan aton takun am-in di pinhod taku, mu kalyok ke dakayu an adi am-in di pinhod takun aton ya maphod weno waday ibaddang nah pangulug taku.
46010024	Bokon hay kiphodan taku ya abuy nonomnomon taku te hay maphod ya nomnomon taku damdamay kiphodan di ibba taku.
46010025	Mabalin an ihda yuy dotag an magatang nah malkadu. Adi mahapul an mahmahan yu hin nibaki te bokon panioy panganan hi nalgom an dotag.
46010026	Makulug hituwe te nan nitudok an kalin Apu Dios ya kananay "Hantun luta ya am-in nan wadah tu ya nalpun Apu taku ta kiphodan taku."
46010027	Ya deke bot waday adi mangulug an mangayag ke dakayun e makikan hi baleda ya damanan ume kayu hin pinhod yu. Kanon yuy kumpulnan idadaan da ya adiyu mahmahan hin nibaki ta adi munhalinduway nomnom yu.
46010028	Mu deket waday eyu pakikanan ya waday ohan kalyonay nibaki nan nidadaan ya adiyu kanon ta adi pangalin nan taguy kahingon yuh Jesus ya ad-adi moy punnomnom nan dakayu.
46010029	Ketuwen banag ya nan punnomnoman di taguy importante, bokon hay punnomnom mu. Mu wadan pangaliyu nin di "Antipet hay punnomnom di udum an taguy pangiunnudak ta miadi hanadan damanan atok?
46010030	Hin kananat mumpasalamatak ke Apu Dios hi panganak nah makan, tipet balawonak hi panganak kediyen makan?"
46010031	Mu adiyu iathidi ten hidiyey humlun hi ad-adiy punnomnoman di udum. Hay maphod ya am-in di aton taku an takon hay panganan ya panginuman ya inomnom hi kidayawan Apu Dios.
46010032	Tibon taku ta bokon ditakuy humlun hi adi pangulugan nadan udum an Judyu ya nadan bokon Judyu ya ta bokon ditakuy humlun hi punliwatan di ibba takun mangulug.
46010033	Iun-unud yun ha-on an atok am-in di kabaelak an bumaddang hi kumpulnan tagu te ha-oy ya bokon hay kiphodak ya abuy nonomnomok, mu hay kiphodan damdaman di udum an tatagu ta waday aton dan mibaliw.
46011001	Iun-unud yu nah maphod an pangat ku, te ha-oy ya iun-unud kun Jesu Kristo.
46011002	Ongal di pangidayaw kun dakayu te nonomnomonak ke dakayu ya un-unudon yuy intanuttuduk ke dakayu.
46011003	Mu pinhod kun inilaon yu an hay lalaki ya natagtag-e mu nan inayana, hi Kristo ya natagtag-e mu hay tagu ya hi Apu Dios ya natagtag-e mu hi Kristo.
46011004	Hidiye nan deket muntaddung di lalakin mundasal weno muntuttuduh kalin Apu Dios nah pundayawan yu ya adina dayawon hi Jesu Kristo.
46011005	Ya hana ke bon babain adi munhukyung an mundasal weno muntuttuduh kalin Apu Dios ya ibabaina nan inayana te nan punhukyungan nan babaiy kitib-anan hiya ya nababbaba mu hay lalaki. Hanan adi munhukyung an babai ya kudukdul nay mumpamukmuk te adi ke munhukyung ya kay namukmukan. Mu kababain an mumpamukmuk weno mumpapu-lit di babai, kinali mahapul an munhukyung.
46011007	Nawaday lalakin kitib-an di dayaw Apu Dios te handih kinapyanay tagu dih pinghana ya kinapyana an umat ke hiya, ta hiyay katagtag-ayan am-in hi lintuna. Kinali adi maphod an munhukyung di lalaki nah pundayawana ke Apu Dios te hanan hukyung ya kitib-an di kinababa. Mu hay babaiy daydayunan munhukyung te hiyay mangipatibo hi kinatag-en di lalaki.
46011008	Te hay nalpuwan di lalaki dih pinghana ya bokon nah babai, mu nan babaiy nalpu nah lalaki.
46011009	Ya man-uket kinapyan Apu Dios nan babai ya gapu nah lalaki ta waday pun-ibbana, bokon gapuh babaiy nangapyaanah lalaki.
46011010	Kinali mahapul an munhukyung day binabai, te hidiyen pangi-e takuy mangipatiboh pumpababaan da hanadah linalaki, te bokon ditakun tatagu ya abuy manibo, mu takon nadan anghel ya mun-am-amlong da.
46011011	Mu ditakun mangulug ke Apu Jesus ya adi taku kal-iwan an kinapyan Apu Dios di lalaki ya babai ta mumbaddang da, bokon nan oha on hay adol nay nonomnomona ya abu.
46011012	Man-ut din namangulun babai ya nalpu nah namangulun lalaki, mu nipalpun diye ya hay babaiy kalpuwan di lalaki te hay babaiy mangitungoh tagu. Mu hi Apu Dios damdamay kalpuwan di am-in.
46011013	Nomnomon yu ke, kon maphod hin adi munhukyung di babai nah simbaan hin mundasal?
46011014	Hay ke lalaki ya inila taku tuwalin adi maphod di ang-angna hin andukkey buuk na.
46011015	Mu hay babai ya maphod tuwaliy ang-angna hin andukkey buuk na te indat Apu Dios ke hiyah diye ta panophop nah uluna ya mid-um hi kinamaddikit na.
46011016	Mu deket wadan dakayuy makihannuh mipanggep hi punhukyungan di binabai ya nganney innun an takon di daana ya hidiyey pangi-en di pundayaw am-in di mangulug.
46011017	Hay oha boh kalyok ke dakayu ya adik pinhod nan at-atton yu nah kaam-amungan yu an hidiyey humlun hi pumbahulan yu an bokon hay kiphodan yu.
46011018	Te waday dingngol kun deke kanut naamung kayun mundayaw ke Apu Dios ya adi kayu mun-uunnud, mu maganodwa kayu, ya takon di ha-oy ya kulugok.
46011019	Mu wada danaen punhahannuwan yu ta mainila nadan makulug an mangulug te adida aton di athina.
46011020	Deke kanut naamung kayu nah panganan yuh panginomnoman hi natayan Apu takun hi Jesus ya hinnatkon ot ya abuy wadah nomnom yu.
46011021	Hay at-atton yu kanu ya iun-unan di udum an mangan an adida had-on di ibbada ta man-un dida te mabhug da yaden makudangan day udum. Ya athidi bo kanu nah mainum an adi konoknongon di udum ta mungkabubutong da.
46011022	Tipe mo ahan ta eyu iathidi? Kon adi ahan mabalin an ipahda yun mangan ya uminum hi babaleyu ta bokon nah eyu kaamungan? Weno iathina yu te adiyu ibilang nadan ibbayun mangulug ya pinhod yun maba-inan nadan mangulug an nungkawotwot? Kon pangali yu on matbal kayu hin athidiy aton yu?
46011023	Te hituwen intuttuduk ke dakayu mipanggep nah nanguddidin nanganan da Jesus kediyen hilong ot ahi ihdul Judas ya intuttudun Apu takun ha-on. Immalah tinapay
46011024	ot mundasal ke Apu Dios. Pinani-ang na nan tinapay ot ikap-ong na hanadah disipulosna ot kananay "Kanon yu te hituwey adol kun miappit hi kiphodan yu. Athituy aton yu ta panginomnoman yun ha-on."
46011025	Nagibbu da bon nangan ya inalana nan basun natalwan hi baya ot mundasal bon Apu Dios ot ahina idat hanadah disipulosna. Kananay "Hituwen inumon yuy kipaannungan nan balun planun Apu Dios an kiphodan di tagu an boklaok hi katayak. Mipalpud uwani ya iathitu yu ta panginomnoman yun ha-on."
46011026	Kalyok ke dakayu an inggana tuh pumbangngadan Apu Jesus ya deke on aton takuh diye an mangan taku nah tinapay ya uminum takuh baya. Hituwey kitib-anan nateh Jesus ta kiphodan taku.
46011027	Ta hidiye nan deket wadan dakayuy na-ala on nangan ya imminum, mu adina nomnomon di makulug an kibalinana ya maliwat ke Apu Jesus an nangiappit hi adol na te kay maid di niatan nan natayana.
46011028	Kinali deket maamung kayu nah punnomnoman yuh natayan Kristo ya mahapul an waday oha on pakannomnomonay nigappatanan Apu Dios, ta deket maphod ya ahi kayu mabalin an makikan ya makiinum.
46011029	Te nan tagun adina aton di athidi an namga ya nakikan ya nakiinum an adina nomnomon nan adol Jesus ya hay kibalinana ya kastiguwon Apu Dios te taltalanggaanay natayan Jesus.
46011030	Hituwey gapunan dakol ke dakayuy nakapuy, mundogo ya nate day udum.
46011031	Mu gulat nat pakannomnomon takuy pangi-e taku on ahi taku nakikan ya adi ditaku kastiguwon ke Apu Dios.
46011032	Man-uket paligligaton ditakun hiya hin waday nibahhawan taku ya hidiyey panugunan ditaku ta waday aton takun manomnoman ta adi taku milaggat nah pangastiguwana hanadah adi mangulug ke hiya.
46011033	Ta hidiye nan dakayun iiba, kalyok ke dakayu an deket naamung kayun mangan hi panginomnoman yu nah natayan Apu Jesus ya munhinhoho-odan kayu ta mundidihhan kayun mangan.
46011034	Kudukdul nay mangan kayu ni-an hi nunhituwan yu ta ahi kayu makiamung ta bokon nan makan an eyu gagamgaman an hidiyey humlun hi pangastiguwan Apu Dios ke dakayu. Waday udum hi pinhod kun kalyon ke dakayu, mu nangamung tuh aliyak ta ahi taku munhuhummangan.
46012001	Kaibaiba dida, pinhod kun ipainilan dakayu nan mipanggep nah nunhihinnatkon an kabaelan di hin-oh-an ditaku an malpu nah Espiritun Apu Dios.
46012002	Inila yu an handih ugge kayu ni-an nangulug ya nahaul kayu ot un-unudon yu nadan adi makulug an dios.
46012003	Mu ad uwanin nangulug kayu ya wadan dakayu nan Espiritun Apu Dios. Ya deket makulug an waday Espiritun Apu Dios hi ohan tagu an mangituttuduh atona ya adi mabalin an ngohayonah Jesus. Kanah-in boy wada nan Espiritun Apu Dios ke hiya ta ahina mabalin an kalyon an hi Jesus di Apuna.
46012004	Dakol di nunhihinnatkon an kabaelan di hin-oh-an ditaku, mu oha ya abuy nangidat ke dadiye an hiya nan Espiritun Apu Dios.
46012005	Nunhihinnatkon di ngunun indinol Apu Dios ke ditaku an kiphodan di ibba takun mangulug, mu oha tuwaliy ingunuwan taku an nan Apu takun hi Jesu Kristo.
46012006	Nunhihinnatkon di kabaelan an nidinol ke ditakun mangat nah ngunu taku, mu oha ya abuy nalpuwan da an hi Apu Dios.
46012007	Am-in takun mangulug ya waday oha on waday nidat ke hiya hi kabaelanan bumaddang hi kiphodan takun am-in ta hidiyey kainilaana an wada nan Espiritun Apu Dios ke ditaku.
46012008	Wadaday udum ke ditakun indatan nan Espiritun Apu Dios hi kabaelan dan muntugun. Hanadan udum ya indatan nan Espirituna damdama hi kabaelan dan mangawat hi kalin Apu Dios ta ituttudu dah ibbada.
46012009	Hay udum ya indatan nan Espiritun Apu Dios didah nahamad an pangulug ke Apu Dios ta aton day kay adi mabalin an maat. Ya hanadan udum ya indatan nan Espiritun Apu Dios hi kabaelan dan mangaan hi dogo.
46012010	Wadada boy udum an indatanah kandama dan mangat hi milagro. Hanadan udum ya indatana didah kabaelan dan mangituttuduh kalin Apu Dios. Ya wadada boy nidatan hi kabaelan an mangimatun hin nan tuttudun di ohan tagu ya nalpu nah Espiritun Apu Dios. Wadaday udum bon nidatan hi kabaelan an mangikalih nunhihinnatkon an kali, takon di uggeda inadal dadiyen kali. Wadada bo nadan kabaelan dan mangipainilah kibalinan dadiyen nunhihinnatkon an kali.
46012011	Datuwen am-in an nunhihinnatkon an kabaelan di hin-oh-an ditaku ya ohay nalpuwana an nan Espiritun Apu Dios ya hiyay nangamung hi pinhod nan pangidatan.
46012012	Umat hi adol taku an oha, mu dakol di partena. Athidi damdaman ditakun mangulug an nunhihinnatkon di kabaelan taku, mu ohay kon adol ke ditaku an hi Jesu Kristo.
46012013	Ta hidiye nan, hay ke ine-e takun mangulug an takon di nunhihinnatkon taku an wadaday Judyu ya bokon, himbut ya bokon, mu niohha taku te oha ya abu nan Espiritun Apu Dios an namonyag ke ditaku ot mawada hi hin-oh-an ditaku te hiyay nangiohha ke ditaku nah adol Kristo.
46012014	Umat hi adol taku an man-ut oha, mu dakol di partena.
46012015	Gulat nat damanan kumali nan huki ta kananay "Bokonak parten nan adol te bokonak takle," ya nihallah diye te takon di athidiy kanana ya nanong nan parten di adol.
46012016	Ya athidi bon gulat nat damanan kumali nan inga ta kananay "Bokonak pe parten nan adol te bokonak mata" ya nihallah diye te takon di athidiy kanana ya nanong nan parten di adol.
46012017	Te gulat nat matan am-in di adol, nganney atonan mangngol hin maid di ingana? Ya gulat nat ingan am-in di adol ya nganney atonan manamuy hin maid di olong na?
46012018	Bokon athidiy nangapyan Apu Dios ke ditaku te kinapyana nan nunhihinnatkon an parten di adol taku mipuun nah pinhod nan kiusalan da.
46012019	Nganne mo ahan an adol hidiye hin ohan parte ya abu?
46012020	Kinali ohay adol taku, mu dakol di partena.
46012021	Ta hidiye nan adinadaman kanan nan mata nah takley "Adi daka mahapul, kabaelak an maohha." Ya athidi bo nah ulu an adi mabalin an ena kanan nah hukiy "Adi daka mahapul."
46012022	Te hay kakulugana ya takon hanadan kanan takun adi importanten parten di adol ya makahhapul taku.
46012023	Hanadan parten di adol an maunguhan di kiatan da ya dadiyey makahhapul an mipaptok. Wadada damdama nan parten di adol an kababain an ipatpatibo, kinali ipaptok taku an pakahanniyan taku.
46012024	Mu adi mahapul an athidiy pamaptok hanadah udum an parten di adol taku. Athidiy nangapyan Apu Dios hi adol taku ta pakaippaptok taku nadan parten di adol an maunguhan di kiatan da.
46012025	Am-in hantudan nunhihinnatkon an parten di adol taku ya makahhapul taku ta mumbabaddang da. Hidiyey pangiun-unudan taku ta adi taku munhinkakkahing, mu munhimpapaptok taku ot ya abu
46012026	te deket waday parten di adol takun mahakit ya makigigibok nadan udum an partena. Ya deke bot makaippaptok di ohan partena ya kay makiam-amlong nadan udum an partena.
46012027	Hay pinhod kun kalyon ke dakayu ya am-in takun mangulug ya mibilang takun adol Kristo, mu waday oha on hinnatkon di ngunun nidinol ke hiya.
46012028	Datuwey ngunun indinol Apu Dios ke ditakun mangulug. Hay mamangulu ya hay mun-apostoles, hay mihaynod ya hay mumprofetas an dida nan mangipainilah kalin Apu Dios, hay mikatlu ya hanadan muntuttuduh kalina. Wadada boy udum an napilin waday kandama dan mangat hi milagro. Hay udum ya nidatan dah kabaelan an mangaan hi dogo ya wadaday udum an waday naminhod dan bumaddang hi ibbada. Hanadan udum ya napili dan mangipangpangulu hanadah ibbada ya hay udum ya nidatan dah kabaelan an mangikalih nunhihinnatkon an kali.
46012029	Kinali ugge taku napilin am-in an nun-apostoles, numprofetas ya muntuttuduh kalin Apu Dios. Ya am-in taku ya ugge taku nidatan hi kandama an mangat hi milagro
46012030	ya kabaelan an mangaan hi dogo. Athidi bon am-in taku ya ugge taku nidatan hi kabaelan an mangikalih nunhihinnatkon an kali ya mangipainilah kibalinan dadiye.
46012031	Hay ot maphod ya aton yun am-in di kabaelan yu ta hanadan mapmaphod an kabaelan di gamgaman yu ta bumaddang hi kiohhaan yu. Mu kalyok ke dakayu an hay kapkaphodan ya hay pamhod hi ibban tagu.
46013001	Importantey pamhod hi ibba te takon nin di nidatan ta hi kabaelan an mangikalih nunhihinnatkon an kalin di tagu weno hay kalin di aanghel, mu maid di pamhod hi ibba ya maid di hilbina te kay tuttumling an gangha ya pumippipong an kingking.
46013002	Takon nin di waday kabaelak an mangipainilah kalin Apu Dios, takon nin di inilak am-in di ugge impainilan Apu Dios ya maawatak di ine-ena ya maid di hilbina hin maid di naminhod kuh ibbak. Ya takon nin di ongal di pangulug ku ta kabaelak an kalyon nah bilid ta madlig, mu maid di pamhod kuh ibbak ya maid di hilbik an tagu.
46013003	Ya takon nin di idat kun am-in di wadan ha-on hanadah nungkawotwot ya takon nin di ihulug kuy adol ku ta patayonak gapuh pangulug kun Jesu Kristo ya maid di hilbin dadiye hin maid di pamhod kuh ibbak.
46013004	Te hay tagun waday pamhod nah ibbana ya makaulle ya huhhummok. Adi umamoh ibbana ya adi mumpahhiya.
46013005	Hay tagun waday pamhod nah ibbana ya adina puntag-eyon di adolna, adi mungngohe ya adi kabinnoh-ol. Adina ipapilit di pinhod na ya kal-iwanay ad-adin inat dan hiya.
46013006	Adina pun-amlongan di gaga-iho, mu hay maphod di pun-amlongana.
46013007	Te deket waday pamhod di taguh ibbana ya takon di nganney nibahhowan da ya adina nonomnomon, wadat nangamung di dinol nan dida ya namnamaonat nangamung an hay maphod di aton da ya ippol nay ngannen ligat.
46013008	Hay pamhod ya adi mauma, mu munnananong. Dadiyen kabaelan an umat hi pangituttudu nah ipainilan nan Espiritun Apu Dios ya waday poppogna. Takon nan kabaelan an mangikalih nunhihinnatkon an kali ya mapoppog ya takon di ngannen inila taku ya adi taku mahapul hi udum hi algo.
46013009	Te makudang di inila takud uwani ya hay kabaelan takun muntuttudu mipanggep hi ipainilan di Espiritun Apu Dios.
46013010	Mu hantuh umannung nan planun Apu Dios ya adi taku mo mahapul datuwen waday kudang nan kabaelan.
46013011	Handih kagolang ku ya kay golang di pungkalik, hay punnomnom ku, ya hay pun-awat ku, mu ad uwanin kat-aguwak ya adi mo athidi.
46013012	Athidi ke ditakun mangulug an makudang ni-an di pun-awat taku mipanggep ke Apu Dios, an ad uwani ya kay taku mundigdiggal nah diggal an adi makaddiggal di anga. Mu hantuh ahi taku pakihangngaban ke Apu Dios ya pakainillaon takuy pangi-ena ta umat hi nanginilaanan ditakud uwani.
46013013	Kinalik ke dakayu nan mipanggep hanadah kabaelan an waday poppogna, mu waday udum an munnananong. Datuwe ya hay pangulug taku ke Apu Dios, hay pundinol ya hay pamhod. Mu ke datuwen tulu, ya hay pamhod di kapkaphodan.
46014001	Ta hidiye nan hay pamhod di gamgaman yu ya hanadan kabaelan an idat nan Espiritun Apu Dios, namam-a nan kabaelan an mangituttudu nah pinhod Apu Dios an ipainila.
46014002	Te hana ken tagun waday kabaelanan mangikalih nunhihinnatkon an kali ya hi Apu Dios di pakihumhummanganana, bokon hay tatagu te adida maawatan di kalkalyona. Hiya ke ya waday kabaelanan mangalih ugge nipainila te hay baddang nan Espiritun Apu Dios.
46014003	Mu nan mangituttudu nah pinhod Apu Dios an mipainila ya tuttuduwanay tatagu ta mihamad di pangulug da, ya pakodholonay nomnom da ya al-alubyagona dida nah punligatan da.
46014004	Kinali hay tagun kabaelanan mangikalih nunhihinnatkon an kali ya hay adol na ya abuy baddangana, mu nan tagun mangituttudu nah pinhod Apu Dios an ipainila ya baddanganan am-in di mangulug nah pangulug da.
46014005	Pinhod ku ot an am-in kayu ya kabaelan yun mangikalih nunhihinnatkon an kali, mu pakudukdulok an am-in kayu ya waday kabaelan yun muntuttudu nah pinhod Apu Dios an ipainila te kudukdul di muntuttuduh kalina mu hanan mangikalih nunhihinnatkon an kali. Man-u te om, wada damdamay hilbina hi pangikalyan hi nunhihinnatkon an kali, mu kah-in di waday ohah mangipainilah kibalinana, ta am-in di mangulug ya mabaddangan da.
46014006	Kaibaiba, kon na nin ta tuh aliyak hina ya ikalik ke dakayuh kalin adiyu maawatan, kon waday hilbinan dakayu? Maid. Mu deket ikalik nah kalin maawatan yu ya waday hilbinan dakayu te inilaon yu nan ituttuduk mipanggep ke Apu Dios ya nan ipainilak an impainila nan ha-on.
46014007	Hay oha bo ya nan tagun kumalih kalin adi maawatan ya kay ingngiing ya ayyuding an deket pamgah pagango ya maid maptok di dongol na.
46014008	Athidi bo hanah tindalun mangipagangoh tangguyub nah pundadaanan dan makigubat, deket nalgom di pumpagangona ya adi maawatan nadan ibbana ta adida mundadaan.
46014009	Athidi bon dakayu hin mungkalkalli kayu nah hinnatkon an kalin adi maawatan nan mangngol, nganney innun dan manginila nah kalkalyon yu? Maid di hilbin nan impadngol yun dida.
46014010	Man-u te om, dakol di nunhihinnatkon an kali tuh luta, mu kah-in di maawatan hidiyen kali ta ahi waday hilbina.
46014011	Te deket wada nadan pinhod nan mun-innilaan, mu nunhinnatkon di kali dan duwa an adida mungkainnawatan ya adi mabalin an eda mun-innilaan.
46014012	Kinali, hay ot aton yu teden ihik yun midatan nah kabaelan an malpuh Espiritun Apu Dios, ya hay ong-ongal an kabaelan an mangihamad hi pangulug di ibba yun mangulug di gamgaman yu.
46014013	Ta wada ken dakayuy nidatan hi kabaelan an mangikalih nunhihinnatkon an kali ya mahapul an mundasal ta midattan boh kabaelanan mangipainilah kibalinan dadiye.
46014014	Te deket hanah mundasalak ya nan Espiritun Apu Dios di mangipakalin ha-on nah hinnatkon an kali ya man-u te magibok ku, mu uggek inilay kibalinana.
46014015	Kinali hay maphod an aton ya adi taku gaga-on mundasal ya mungkanta ya abu, mu ikali taku damdamah kalin maawatan
46014016	te deket nan mangipanguluh dasal nah pumpasalamatan ke Apu Dios ya ingkali nah kalin adi maawatan, nganney aton nan udum an mangiunnud nah dasalna ta kalyon day "Amen" hin adida maawatan nan nidasal?
46014017	Te takon di maphod di dasal yu ya maid damdamay hilbina te maid di ibaddang na hanadah adi pakaawat.
46014018	Mumpasalamatak ke Apu Dios te dakdakol di indat nan ha-on hi kabaelak an mangikalih nunhihinnatkon an kali mu dakayu.
46014019	Mu deket nah kaam-amungan takun mundayaw ke Apu Dios ya pakudukdulok nan takomboy antikkey kalyok ke dakayu mu ta maawatan yuy pinhod kun kalyon, mu nan andukkey kalyok yaden adiyu maawatan.
46014020	Kaibaiba, adiyu iummat hi punnomnom di u-ungay punnomnom yu, te pinhod kun umat kayu nah nanomnoman an kat-agu. Mu deket mipanggep hi gaga-iho ya pinhod kun umat kayu nah goggolang an makannangpa.
46014021	Waday impitudok Apu Dios an kananay "Ha-oy an hi Apu yuy kumali hanadah tataguk an hay pakalyok ya nadan udum an tatagun malpuh udum an boble an bokon Judyu ta nan hinnatkon an kaliy ikali dan dida, mu takon di athidi ya kapyanan adiyak donglon."
46014022	Kinali hituwey panginilaan takun takon di waday tagun kabaelanan mangikalih hinnatkon an kali ya hidiyey kitib-an di boh-ol Apu Dios hanadah adi mangulug. Mu mipanggep ke nah pangipainilaan nah pinhod Apu Dios an ipainila ya hanadan mangulug di mabaddangan, bokon hanadan adi mangulug.
46014023	Te hanah kaamungan yun mundayaw ke Apu Dios ya kal-inat waday ohan dakayu on pun-ikali nah hinnatkon an kali ya nipapaddin wadaday nakiamung ke dakayu hanadah ugge nanginilah ine-ena weno hanadan adi mangulug ya pangali day mun-ango kayu.
46014024	Mu deket am-in kayu ya ipainilayu nan pinhod Apu Dios an ipainila ya waday ohan nakiamung an adi mangulug weno pinghanan makiamung ke dakayu ya munna-ud an abulutonan naliwat ta muntutuyuh liwat na te naawatana nan dingngol nan intuttuduyu.
46014025	Ta loktat ya inilaona nan namahig an kinagaga-ihona ta mumpakumbaba ta hi Apu Dios di dayawona an kananay "Makulug an wadah Apu Dios ke dakayu!"
46014026	Hay pinhod kun kalyon ke dakayun kaibaiba ya deket maamung kayun mundayaw ke Apu Dios ya mahapul an waday oha on atonay kabaelana hi kiphodan yun am-in an mangulug. Ta wadaday mungkanta, hay muntuttudu, hay mangipainilan nah impainilan Apu Dios, hay mungkalih nunhihinnatkon an kali ya wadada nan mangipainilah kibalinan dadiye.
46014027	Ya deket wadan dakayuy naminhod an kumalih nunhihinnatkon an kali ya damanan duwa weno tuluy kumali ya abu, mu adida mundidihhan, ya mahapul bon waday mangipainilah kibalinan nan kinalida.
46014028	Mu deket inilayun maid hanadah nakiamung di kabaelanan mangipainilah kibalinan nan eyu kalyon ya kudukdul nay op-opya kayu ta abunah Apu Dios an nanginila nah eyu ot kalyon.
46014029	Hanada bon muntuttudu nah pinhod Apu Dios an ipainila ya damanay duwa weno tulu ya hanadan mangngol ya nomnomon da hin nalpun Apu Dios hanan dingngol dan nituttudu.
46014030	Kal-ina ket waday mungkalkalli ya nipaddin waday impanomnom Apu Dios hi oha hanadah mundongdongngol ya maphod di itikod ni-an diyen mungkalkalli ta kumalih diyen nangipainilaan Apu Dios.
46014031	Ya maphod hin dakayun kumalih impainilan Apu Dios ya maohha-ohha kayun kumali ta waday aton hanadan mundongdongngol an manginila nah pinhod yun kalyon ya waday aton di pangulug yun am-in an mihamad.
46014032	Hanadan muntuttudu nah impainilan Apu Dios ke dida ya kabaelan dan mungkonoknong ta had-on day tiempo dan kumali
46014033	te hi Apu Dios ya adina pinhod an maid di panu taku nah etaku kaam-amungan. Hay pinhod na ya adi magulu, mu natalnay pundayawan ke hiya. Hanah kaam-amungan takun mangulug hi pundayawan takun Apu Dios
46014034	ya mahapul an op-opya day binabai. Mundongol da ya abu te takon nan Tugun Moses ya kananay bokon hay binabaiy mangipanguluh linalaki.
46014035	Mu deket waday uggeda naawatan ya pinhod dan hanhanan ya had-on da ta deket immanamut da ya ahida hinanhanan hanadah inayan da. Te kababain an humananhan di babai hin wadadah simbaan.
46014036	Kon adiyu abuluton hituwen pangi-e weno pangaliyu on dakayuy nalpuwan nan kalin Apu Dios? Weno pangaliyuy dakayu ya abuy nidatana?
46014037	Deket wadan dakayuy kalyonay hiya ya muntuttuduh kalin Apu Dios weno kalyonay wadan hiyay ohan kabaelan an nalpuh Espiritun Apu Dios, ya mahapul an nomnomona an hituwen itudok kun dakayu ya intugun Apu taku.
46014038	Mu deket waday adi mangabulut ke datuwen kalkalyok ke dakayu ya adiyu un-unudon hidiyen tagu.
46014039	Ta hidiye nan dakayun kaibaiba, hay gamgaman yuh kabaelan an midat ke dakayu ya hay panginilaan yu nah pinhod Apu Dios an ipainilan dakayu. Mu adiyu iadi hanadan waday kabaelanan kumali hi nunhihinnatkon an kali.
46014040	Ta hanah kaam-amungan yuh pundayawan yu ya aton yuy nidaydayuwanan pangat ta waday panuna.
46015001	Pinhod kun ipanomnom ke dakayun kaibaiba nan intuttuduk ke dakayun mipanggep hi inat Jesu Kristo an kiphodan taku. Inabulut yu ot hidiyey puun di nihamadan di pangulug yu.
46015002	Ya gapuh nangulugan yun diye ya nibaliw kayuh kastigu yu. Mu kah-in di punnanongon yuh diyen pangulug yu te maid di hilbina hin pangpangalli ya abuy pangulugan yu.
46015003	Hay umanhan an intuttuduk ke dakayun nipainilan ha-oy ya datuwe: Hi Kristo ya ingkatenay liwat taku, nilubuk ya namahuwan handih mikatlun algo. Datuwey impitudok Apu Dios an maat.
46015005	Handih namahuwan ya numpatibon Pedro ot ahi bo mumpatibo hanadah udum an apostolesna.
46015006	Naminghan bo ya numpatibo hanadah nahuluk hi limay gatut an mangun-unud ke hiya. Ingganad uwani ya dakol day matagu hanadah nanibon hiya.
46015007	Indani bo ya numpatibon James ot ahi bo mumpatibo hanadah apostolesna.
46015008	Hay nanguddidin numpatib-ana ya ha-oy, takon di handi ya adik pinhod an mangun-unud ke hiya te hay ongal an ngohek ke hiya.
46015009	Namahig di inainat ku handi hanadah mangulug an impumpalpaligat ku dida. Kinali hay punnomnom ku ya ha-oy di kababaan an apostoles ya adina lebbeng an ibilangak an apostoles.
46015010	Mu gapu te hay hayudut Apu Dios ke ha-oy ya binaddanganak an mun-apostoles. Ya ongal di numbanagan di hayudut nan ha-on te nahalhalman di nungngunuk mu nadan udum an apostoles. Adi gapuh kabaelak an mangat ke dadiye, mu gapuh ongal an baddang Apu Dios ke ha-on.
46015011	Kinali takon nin di ha-oy weno hanadan ibbak an apostoles di nangituttudu ya paddung na te hay ituttudu min am-in ya hay mipanggep ke Jesus an kinulug yu.
46015012	Intuttudu min dakayu an hi Jesu Kristo ya namahuwan handih natayana ta kitib-anan am-in di tagu ya mamahuwan da damdama. Mu antipet wadaday udum ke dakayun kahing an kanan day adi mamahuwan di nate?
46015013	Deke mot athinan adiyu kulugon an ahida mamahuwan di nate ya athidi mo bon adiyu kulugon an namahuwan hi Kristo.
46015014	Ya deke mot makulug an ugge minahuwan Apu Dios hi Kristo ya maid moy hilbin nan emi intuttudun dakayu ta maid mo boy hilbin di nangulugan yu.
46015015	Athidi ke ya makallangkak kami mon apostoles te intuttudu mi an minahuwan Apu Dios hi Kristo. Te deket makulug an adi mamahuwan di nate ya ugge mo damdama namahuwan hi Kristo.
46015017	Deket makulug an ugge namahuwan hi Kristo ya maid moy hilbin di pangulug yun hiya ta nanongna mon ugge napakomaan di liwat yu.
46015018	Athina ke ya am-in da mo hanadan naten nangulug ke Jesu Kristo ya nihi-an da ke Apu Dios ta makastigu dat inggana.
46015019	Ya deket makulug nan kanan yu an adi mamahuwan di nate ya maid moy hilbin di nundinolan takun Kristo hin nate taku. Deket makulug hituwe ya ditaku mon mangulug mah-udot di makakkahmok am-in hi katagutagu.
46015020	Mu makulug an namahuwan hi Kristo. Hiyay namangulun namahuwan ta hituwey kainilaana an hanadan mangulug an nate ya mamahuwan da damdama.
46015021	Am-in taku ya mate taku gapu te hay inat nan ohan tagu an hi Adam, mu am-in takun mangulug ya ahi taku mamahuwan hi katayan taku gapuh inat nan oha bon tagu an hi Jesu Kristo.
46015022	Te ditakun tanud Adam ya mate taku gapuh liwat na, mu gapuh pangulugan takun Kristo ya mamahuwan taku
46015023	ya waday nagtud an algon kamahuwan di tagu. Hi Kristoy namangulun namahuwan ya hantuh pumbangngadana ya mahuwana damdaman am-in nadan tataguna.
46015024	Kediyen tiempo ya apputonan am-in nadan ap-apun makibuhul ke hiya, takon di dahdi, hanadan matibo ya adi, ne ahina indinol nan pun-ap-apuwana ke Ama nan hi Apu Dios ta hiyay mun-ap-apu ya mangipaptok hi am-in.
46015025	Te nanongna tuwalin hi Kristo di Ap-apu inggana apputon Apu Dios am-in nadan buhulna.
46015026	Ya hay manguddidin apputonan buhul na ya hay kate.
46015027	Makulug hituwe te impitudok Apu Dios an kananay pumbalinonah Kristo an Ap-apun am-in di nganneh diye. Mu inila takun ugge inggappat Apu Dios di adol na.
46015028	Te hay ine-ena ya deket apputon Jesu Kriston am-in di buhul na ya hiya moy mun-ap-apun am-in ya ahina bo indinol ke Ama nan hi Apu Dios di mun-ap-apun am-in, ta takon di hiya ya hi Apu Dios di Ap-apu na.
46015029	Gulat nat makulug an adida mamahuwan di nate ya tipet waday pangi-en di udum an mumpabonyag da te panginomnoman da nah pangulug nadan aammod da ya iibba dan nate? Adida iathidi hin makulug an adi mamahuwan di nate.
46015030	Ot nganne innunan dakami, gulat nat makulug an adi mamahuwan di nate ya nganney hilbin di pananghanggaan mih katatakut ya punholholtapan mih ligat gapuh pangulug min Jesu Kristo?
46015031	Dakayun kaibaiba, hanghanggaok di kateh kabigabigat, mu takon te madinolak an mamahuwan di nate. Makulug hidiye an umat hi kakulug di pangidayaw kun dakayu te hay pangulug yun Apu takun hi Jesu Kristo.
46015032	Hin makulug an adi mamahuwan di nate, ot maid moy ginun-ud ku hi ek ot katayan hi nakihananggaak hanadah buhul kuh tud Ephesus an kay da kuman. Gulat na ya kudukdul na moy hay pun-anlaan tuh lutay etaku hamakon ta iummat taku hanadah tatagun abunay nitaguwan da tuh lutay nonomnomon da an kanan day "Pungkan taku ot di ngannen makan ya pun-inum takuy ngannen mainum te kon wada bo hin mate taku?"
46015033	Mu adi kayu mahaul ta adiyu idngol ke dadiyen tatagu te loktat ya maagalinan kayu nah gaga-ihon pangi-eda ya miingngo kayun dida.
46015034	Munnomnom kayu ta itikod yu mon mangmangngat hi gaga-iho. Wadaday udum ke dakayu an mangalin mangulug da, mu uggeda inilah Apu Dios. An adi kayu bumain ketuwe?
46015035	Wadan pangali yuy "Nganney aton di naten mamahuwan? Nganney innun di adol da?"
46015036	Anakkayang! Maid di nomnom nan tagun munhanhan hi athitu te kon uggeyu inilay ine-en nan buwa an kah-in di mih-ok nah luta ta kay milubuk ya ahi tinummol?
46015037	Umat nah page ya kumpulnan buwa. Deket ugge nitanom ya buwa ya abuy ang-angna. Mu deket nitanom ta tinummol ya hinnatkon moy ang-ang na.
46015038	Ya am-in nadan nunhihinnatkon an buwa ya nunhihinnatkon di tomol da an miunnud nah ninomnom Apu Dios an tomol da.
46015039	Athidi damdama hantudah matagun wada tuh luta. Hay tagu ya ohan klasey adol da, hinnatkon hanadah aggayam ya hinnatkon bo hanadah hamuti ya dolog.
46015040	Wadada nan kinapyan Apu Dios hituh luta ya hi langit. Mu nunhinnatkon di kaphod di ang-ang nadan wada tuh luta ya nadan wadah langit.
46015041	Ya takon hanadan matiboh kabunyan ya uggeda nun-iingngo. Te hanadan bittuwon ya mumbonbonyag da ya hana ken bulan ya abunay munhiyo ya nan algo ya humihhili. Mu takon hanadan bittuwon ya uggeda nun-iingngo damdama.
46015042	Hay gapunah pangalyak ke datuwe ya ta inilaon yu an nan adol takud uwanin matagu taku ya hinnatkon nah adol taku hantuh ahi taku kamahuwan. Te nan adol takud uwani ya mate, mu nan mihannot an adol taku ya adi mo mabalin an mate.
46015043	Tun adol taku ya ad-adiy ang-angna hin nate ya maid di kabaelana, mu deket namahuwan ya makaphod di ang-angna ya ongal di kabaelana.
46015044	Deket mate taku ya milubuk tun adol takuh luta, mu deket namahuwan taku ya hinnatkon di adol taku an hidiye nan malpun Apu Dios. Deket waday adol taku tuh luta ya wada damdamay hinnatkon an adol takuh langit.
46015045	Makulug hituwe te waday impitudok Apu Dios an kananay "Hi Adam di namangulun tagun nidatan di biyag, mu hidiye ya biyag tuh luta." Mu wada nan natuddun kanan dan nanguddidin Adam an hiya hi Kristo. Hiyay Espiritun mangidat hi biyag.
46015046	Ya hay mikadwan biyag taku ya hi langit, kinali hay namangulu ya bokon nan adol takuh langit, mu nan adol taku tuh luta.
46015047	Nan namangulun tagu an hi Adam ya dap-ul tuh lutay nakapyaana. Mu nan kanan dan nikadwan Adam an hi Jesu Kristo ya nalpuh langit.
46015048	Ditakun tatagu tuh luta ya niingngoy adol takuh adol Adam an lutay nalpuwana. Ya ditakun mangulug ke Jesu Kristo an nalpuh langit ya miingngoy adol takuh adolna handih namahuwan.
46015049	Takon di hi Adam an nalpu tuh lutay niingngowan takud uwani, mu ahi taku miingngo ke Kristo an nalpuh langit te mamahuwan takuh katayan taku an umat ke hiya.
46015050	Hay pinhod kun kalyon ke dakayun kaibaiba, ya tun adol taku tuh luta an mapoppog ya adi mabalin an e migappat hi pun-ap-apuwan Apu Dios. Hituwen adol takun mate ya adinadaman makiha-ad ke Apu Dios hi langit an maid di katena.
46015051	Donglon yu tun kalyok ke dakayu an hituwe ya ugge impainilan Apu Dios ingganad uwani. Adi am-in di mangulug ya mate, mu am-in taku ya mahannotan di adol taku.
46015052	Ya nakatang di kahannotan di adol taku an kay hingkodom ya abu, hanah manguddidin gangon nan tangguyub. Te deket gumango nan tangguyub hi langit ya midihhan an mamahuwan nadan nate an mahannotan di adol da ya takon di ditakun matagu kediye ya mahannotan damdamay adol taku.
46015053	Te tun adol takun mate ya mahannotan nah adol an munnananong ta inggana.
46015054	Ya deket naat hidiye ya hidiyey umannungan nan impitudok Apu Dios an kananay "Naapput moy kate."
46015055	"Adi kayu mo tumakut hi kate te adi mo mabalin an ekayu mate."
46015056	Hay katayan taku ya gapuh liwat ya hay gapun di liwat ya hay adi pangun-unudan hi Tugun Apu Dios.
46015057	Mu mumpasalamat takun Apu Dios te am-in takun mangidinol ke Apu takun hi Jesu Kristo ya makilak-am takun hiya nah pangapputanah gaga-iho ya kate.
46015058	Ta hidiye nan dakayun kaibaiba, adiyu paapput di nomnom yu, mu ihamad yu ot ya abuy pangulug yun Jesus. Humlu kayun mangat nah pinhod Apu taku an aton taku te impakainnila taku an am-in nan impangunun Apu Dios ke ditaku ya adi e maid di hilbina.
46016001	Hay itudok ku mo ya mipanggep nah amungon yun ibaddang yu hanadah nungkawotwot an ibba takun mangulug ad Jerusalem. Aton yuy umat nah kinalik an aton nadan ibba takun mangulug ad Galatia.
46016002	Hay aton yu ya deket nah lappun di linggu on immappil kayuh ittay nah binokla yu kediyen immen hinlingguwan. Hay appilon yu ya mipuun hi boklaon di hin-oh-an dakayu. Kalinggulinggu on inat yuh tuwe ta deket umaliyak ya nadawo, adi kah-in di deket dimmatongak on ahi kayu nuppe mangamung.
46016003	Te pinhod kun deket umaliyak hina ya naamung mo nadan pinhod yun ibaddang ta ipie taku hanadah tatagun piliyon yun mangied Jerusalem. Ya ahiyak muntudok ta pakial-alada ta panginilaan dad Jerusalem an ditakuy nangitud-ak ke dida.
46016004	Mu deket tibok an mahapul an umeyak, takomboy nakiki-e dan ha-on.
46016005	Hantuh aliyak ya mundag-uwak ad Macedonia ta muntuttuduwak ni-an hanadah udum an bobleh di ta ahiyak madaggah na.
46016006	Nomnomnomok an wadan mabaybayag di pakiha-adak ke dakayu, takon nin di inggana hantuh mala-uy ahikotolan ta waday aton yun mamaddang ke ha-on hi pangayak hi udum an boble.
46016007	Adik pinhod an umalih nan e mangidung-on dakayu ya abu te pinhod ku ot an deket umaliyak ya mabaybayag di pakiha-adak ke dakayu hin iabulut Apu taku.
46016008	Mu miha-adak ni-an hitud Ephesus ingganay madatngan di piyestan kanan dan Pentecost
46016009	te dakol hituy pangituttuduwak nah kalin Apu taku, takon di dakol day buhul ku.
46016010	Kal-ina ket umalih nah Timothy ya maapnga kayun manamun hiya te hiya boy ohan muntuttuduh kalin Apu taku an umat ke ha-on.
46016011	Tibon yu ta maid di mamihul ke hiya, mu baddangan yu ta malinggop di pumbangngadanah tu te hadhad-ok an maki-ali hanadah ibba takun mibangngad hitu.
46016012	Mipanggep ke bo nah ohan ibba taku an hi Apolos ya honahonanok an maki-ali hanadah ibba takun mumbihitan dakayu. Mu kananay bokon ni-an ad uwaniy aliyanah na mu deket waday wayana ya umali.
46016013	Hay bo itugun kun dakayu ya halipat-an yu ta adi kayu mahaul an mangat hi gaga-iho. Mahapul an natulid kayun mangun-unud ke Jesu Kristo ya punnanongon yu nan nahamad an pangulug yu ta adi kayu maapput.
46016014	Ya am-in di aton yu ya gapuh pamhod yuh ibbayu.
46016015	Dakayun kaibaiba, inilak ot inila yuh Stepanas ya didan hin-am-a. Diday namangulun nangulug ke Jesu Kristo hinad Greece ya ingganad uwani ya banaddangan da nadan ibbadan mangulug.
46016016	Dawatok ke dakayu an un-unudon yuy tatagun umat ke dida ya hanadan udum an bumaddang ke ditaku nah ngunun impangunun Apu Dios.
46016017	Mun-am-amlongak hi inaliyan Stepanas, hi Fortunatus, ya hi Akaykus te takon di maid kayuh tu ya wadadan mangitakdog ke dakayu ta kay kayu wada
46016018	te impaanlaak ke dida umat hi nangipaanlaan dan dakayu. Kalyok ke dakayu an datuwen tataguy lebbeng nan matbal.
46016019	Pinhod ku bon ipainilan dakayu an nonomnomon dakayu kanun am-in hanadah ibba takun mangulug ad Asia. Ya gapuh nangulugan takun Apu taku ya athidi boy kinalin nadan himbale an da Aquila ke Prisila ya hanadan makiamu-amung hi bale dan mundaydayaw ke Apu Dios.
46016020	Ya takon hantudan mangulug hitud Ephesus ya kanan day nonomnomon dakayu. Dakayun mangulug ya ipatibo yuy punhimpopohhodan yu hin nundadammu kayu.
46016021	Ya takon di ha-oy an hi Pablo an numpatudok ke datuwe ya ha-oy moy mangitudok ketuwen udidina an kalyok di nonomnomon dakayu.
46016022	Hanada ken adi mamhod ke Apu Jesus ya hana ot ta makastigu da. Hana ot ta mumbangngad moh Apu taku ta hiyay mangipaptok ke ditakun am-in.
46016023	Ya hana ot ta ipatibon Apu Jesus di hayudut na ke dakayu ta inggana.
46016024	Ongal di pamhod kun dakayun am-in gapuh nangulugan yun Jesu Kristo.
47001001	Hituwen tudok ya nalpun ha-on an hi Pablo an pinilin Apu Dios an pun-apostoles Jesu Kristo. Hay ibbak an mangitudok ketuwe ya hi tulang takun hi Timothy. Itudok mih tuwe ke dakayun mangulug hinad Corinth ya hanadah mangulug hi udum an bobleh nad Greece.
47001002	Hana ot ta munnananong an wadan dakayuy hayudut ya linggop an malpu ke da Ama takun hi Apu Dios ya hi Apu takun hi Jesu Kristo.
47001003	Mumpasalamat takun Apu Dios an hi Aman Apu takun hi Jesu Kristo. Hiyay Ama takun ongal di homok na ya hiyay kalpuwan am-in di baddang.
47001004	Baddangan ditaku ta anusan takun am-in di ligat taku ta waday innun takun bumaddang hanadah udum an munholholtap hi ngannen ligat. Damanan baddangan taku dida te hay baddang Apu Dios ke ditaku.
47001005	Ongal di punholholtapan taku umat ke Kristo gapuh pangulug takun hiya, mu ongal damdamay pamaddang nan ditaku.
47001006	Hay gapunan munholholtap kami ya hay pamaddang min dakayu ta mibaliw kayu. Baddangan dakamin Apu Dios ta waday innun min mamaddang ke dakayun mangippol hi nganneh diyen punholholtapan yun umat nah hinanoltap mi.
47001007	Ongal di dinol min punnanongon yuy pangulug yu te inilami an takon di munholholtap kayun umat ke dakami ya baddangan dakayun Apu Dios umat hi namaddanganan dakami.
47001008	Kaibaiba, pinhod min ipainilan dakayuy mipanggep nah nahalman an nunligatan mi handih kawada mih probinsiad Asia te kanan mi pe on mate kami.
47001009	Kanan mi pe on hidiye moy gintud Apu Dios an katayan mi. Mu naat hidiye ta panginilaan mi an bokon hay adol di pangidinolan, mu hi Apu Dios an munmahuh nate.
47001010	Hiyay nangihwang ke dakami ke dadiyen katatakut an emi ot katayan, kinali nanongnan madinol kami an ihwang dakamin hiya takon di nganney maat
47001011	tedeyan idasalan dakamin dakayu. Ketuwe an dakol kayun mundasal hi kiphodan mi ya dakol boy mumpasalamat ke Apu Dios hi nangngolanah dasal yu.
47001012	Maan-anla kamin mangali an maphod di wadah nomnom mi hi paki-kieyan mih ibbamin tagu, namam-an dakayu te in-un-unud mih pinhod Apu Dios. Ya hituwe ya gapuh hayudut Apu Dios ke dakami an bokon gapuh kabaelan mi.
47001013	Hay itudok min dakayu ya abuna nan mabidbid yu ya maawatan yu. Mu takon nin tuwaliy ittay ya abuy maawatan yud uwani ya hana ot ta ahi yun tu pakaawwatan. Ta hantuh pumbangngadan Apu takun hi Jesus ya ongal di pun-amlongan yun dakami an umat hi pun-amlongan min dakayu.
47001015	Ongal di dinol kuh pangabulutan yun ha-on, kinali ninomnom ku ot an mumpidwaak an manibon dakayu ta mihamhamad di pangulug yun Jesu Kristo. Te hituwe ot di atok: hantuh pangayak ad Macedonia ya mundag-uwak hina ya mundag-uwak bo hantuh kibangngadak ta wadan baddanganak ke dakayu hi pangayak ad Judea.
47001017	Mu takon di ugge natuluy hinaen ninomnom ku ya adiyu pangaliy umatak nah tagun adina ipaannung di kalyona, an kananay "Om, atok hinae," mu wadah nomnom nan adina kaya aton hin bokona kiphodan.
47001018	Mu adiyak athidi te iun-unud kun Apu Dios an adi munlangkak.
47001019	Ya takon hi Jesu Kristo an Imbabalen Apu Dios an intanuttudu min da Silas ke Timothy ke dakayu ya atonan am-in di kalyona te hiya ya maid di ibahhona.
47001020	Makulug hituwe te hiyay mangipaannung am-in nah hinamad Apu Dios an kinali. Ta hidiyey gapunan kalyon taku ke Jesus di "Amen" an hay kibalinana ya madinol kamin Apu Dios an paannungonay kinalina ta kidayawana.
47001021	Hi Apu Dios di mangihamad hi pangulug takun Jesu Kristo ta nangamung ya hiya boy namilin ditakun pungngunuwona.
47001022	Ya impaalina bon ditakuy Espirituna ta pangimatunan an ditakuy tataguna ya hidiyey kitib-anan dawaton takun am-in di kiphodan an kinalin Apu Dios an idat nan ditaku.
47001023	Hay gapunan uggeyak immalih na ya, ta muntutuyu kayu nah at-atton yu te gulat nat immaliyak ya wadan binoh-olan dakayu. Hituwe ya iuh-un Apu Dios an makulug te inila nay nomnom ku.
47001024	Adiyu pangaliy ipapilit min dakayuy pinhod mi te inila min nahamad tuwaliy pangulug yu. Hay pinhod mi ya baddangan dakayu ta umamlong kayun mangun-unud ke Apu takun hi Jesu Kristo.
47002001	Ta hidiye nan ninomnom ku an kudukdul nay adiyak mo umalih na hin mahapul bon boh-olan dakayu ta u-umyungan kayu bo.
47002002	Te deket pahakitok di nomnom yu ya dahdi moy mangipaamlong ke ha-on hin bokon dakayu ya abu?
47002003	Kinali abunay tudok an impaalik ke dakayu te adik pinhod an deket umaliyak hina ya dakayu bon nomnomnomok an mangipaamlong ke ha-on di mangipahakit hi nomnom ku hi panib-ak nah ad-adin at-atton yu. Mu inilak an deket mun-am-amlongak hi aliyak ya athidi bon dakayu damdama.
47002004	Handih nuntudokak ke dakayu ya makahakkit di nomnom ku ya kumakkaguwak ke dakayu ya munluluwaak hi nangitudokak kediye. Hay gapunah nuntudokak ya bokon hay pangipahakitak hi nomnom yu, mu man-uke ya pinhod kun inilaon yun ongal di impaminhod kun dakayu.
47002005	Hinaen ibbayun gaga-ihoy in-innat na ya bokon ha-oy ya abuy bina-inana, te takon di dakayu. Mu adik pinhod an halmak di kali kediyen inat na
47002006	te ongal moh diyen nungkastigun di dakol ke dakayun hiya.
47002007	Kal-iwan yuh diyen liwat na ya kalyan yu ot ya abu. Te deket adi yu iathidi ya mahakit di punnomnomana ya makaddismaya.
47002008	Kinali dawatok ke dakayu an ipatibo yun makulug di pamhod yun hiya.
47002009	Man-uket nuntudokak ke dakayu ya pinhod kun inilaon hin un-unudon yun am-in di ituttuduk ya inat yu nan kinalik an aton yu.
47002010	Madinolak an niptok di aton yu, kinali deket pakomaan yuh diyen tagu ya pakomaak damdama. Te deket mahapul an waday pakomaak ya atok gapun Kristo ta kiphodan yu,
47002011	ta adi mabalin an e ditaku haulon ke Satanas te inila takuy pangi-en di punhaul na.
47002012	Handih dimmatongak ad Troas hi ek pangituttuduwan mipanggep ke Kristo ya tinibok an indadaan Apu taku hanadan tatagun mangngol kediyen ituttuduk.
47002013	Mu madanaganak te maid hi Titus an mangipainilan ha-on hi mipanggep ke dakayuh na. Ot kanak mo hanadah mangulug hidiy "Aga, nangamung kayu tedeyan umeyak." Tinaynak dida ot umeyak ad Macedonia ta ek tibon hidi.
47002014	Ongal di pumpasalamatak ke Apu Dios te gapuh nigappatan takun Kristo ya banaddangan ditakun mangapput ta nangamung. Ta hidiye nan, dakamiy binaal Apu Dios an mangipainilah mipanggep ke Jesu Kristo an takon di daanay pangayan mi ya mialig an waday nabanglun hamuy.
47002015	Te ditakun mangulug ya mialig taku nah nabanglun hamuy di insenso an umipaamlong ke Apu Dios te ditakuy panginilaan di tatagu hi pangi-en Jesu Kristo. Ta am-in nadan tatagun tuttuduwan taku, mibaliw weno adi, ya kay ditaku hamuyon.
47002016	Hidiyen intanuttudu taku ya mialig nah maphod an hamuy an umidat hi kitaguwan nadan mangulug, mu hanada keh adi mangulug ya maka-agub an pumate. Hituwen ngunu ya naligat te maid di makabael,
47002017	mu damanan aton mi te hi Apu Dios di mangidat hi kabaelan min mangat ketuwe, mu adi kami umat hi udum an abunay boklaon day gapunah eda puntuttuduwan te hay punnomnom dah kalin Apu Dios ya kay migattang. Mu adi kami athidi ya adi kami munlangkak te binaal dakamin Apu Dios an e mangituttuduh mipanggep ke Jesu Kristo. Hi Apu Dios ya tibtibbonay at-atton mi.
47003001	Kal-ina ya pangali yuy pitpitbal kami te kinalik hidiye. Bokon ke ya pangali yuy umat kami hanadah udum an mahapul an waday ipatibo mih tudok ke dakayu ta ahiyu abuluton di ituttudu mi ya mahapul an mumpakapya kamih tudok ke dakayu ta ahi dakami abuluton hanadah pangayan mi.
47003002	Mu dakami ya adimi mahapul di umat ke danaen tudok te dakayuy kay tudok an mangipatiboh udum an tatagu te nun-innilah katagutagu an nahannotan hi maphod di pangi-eyu gapuh intuttudu mi, kinali kay kayu tudok an mabidbid.
47003003	Makulug an kay kayu tudok Kristo te kinulug yuy intuttudu mi mipanggep ke hiya. Hay Espiritun Apu Dios an makandamay nuntudok, bokon hay tinta ya bokon hi batuy nitudkana, mu hi nomnom yu.
47003004	Man-uket kalyon mih nae ya madinol kamin abuluton Apu Dios di ngunumi gapuh baddang Kristo.
47003005	Adimi e kanan di kabaelan mih tuwen ngunu te gulat nat kanan miy dakami on inat mi ya makulug an adimi kabaelan. Te hi Apu Dios ya abuy kalpuwan di kabaelan min mangat ketuwen ngunu.
47003006	Hiyay nangidat hi kabaelan min mangipainila nah balu an planuna mipanggep hi kibaliwan taku. Hituwen planuna an ipainilan nan Espiritun Apu Dios ya adi umat nah Tugun Moses. Te hituwen Tugun an nitudok ya katayan di tagu te nan adi mangun-unud ketuwe ya mihi-an ke Apu Dios ta inggana. Mu nan ipainilan nan Espiritun Apu Dios ya hidiyey kalpuwan di pakitaguwan ke hiya ta inggana.
47003007	Handih nundawatan Moses kediyen Tugun Apu Dios an nitudok hi batu ya namahig an humihhiliy dayaw Apu Dios hi angan Moses ta takon handih mungkauma ya adinadaman itokkol nadan ibbanan tanud Israel ke hiya. Hin athidin dayaw di nipatibo handih nidatan diyen Tugun an takon di katayan di pumbalinana,
47003008	ot namam-a moy dayaw Apu Dios an mipatibo nah balun planuna an ipainilan nan Espirituna.
47003009	Te man-ut madayaw hidiyen Tugun an lummuh kakastiguwan nadan adi mangun-unud kediye, mu ongal di dayaw nan balun planu mipanggep hi kapakomaan di liwat taku ta ibilang ditakun Apu Dios an maphod.
47003010	Maid moy dayaw nan Tugun handi hin ipaddung taku nah ongal an dayaw nan balun planun Apu Dios.
47003011	Deket madayaw hidiyen Tugun an napoppog ot ugge nunnanong ya immam-ana mon ong-ongal di dayaw nan balun planun Apu Dios an maid di poppogna.
47003012	Ta hidiye nan gapuh dinol mi ketuwe ya natulid kamin mangituttudu.
47003013	Adi kami umat ke Moses handi an hukyunganay angana ta adi ang-angon nadan ibbana hanan humilin dayaw Apu Dios an mungkaumah angana.
47003014	Hay nomnom nadan Judyu handih done ya kay nahophopan, kinali ingganad uwani ya adida pakaawat hi ine-en nan impitudok Apu Dios hin bidbidon da. Abuna hanadan mangulug ke Kristoy damanan pakaawat hi pangi-en Apu Dios.
47003015	Takon di ad uwani ya binidbid ken nadan Judyu nan Tugun Moses ya adida pakaawat te nanong nan kay nahophopan di nomnom da.
47003016	Mu deket muntutuyuy taguh liwat na ta kulugonah Apu taku ya makaan nan kay nihophop hi nomnom na.
47003017	Hidiyen kanak an hi Apu taku ya hidiye nan Espiritun Apu Dios. Ya deket hiyay mawada ke ditaku ya adi mo mahapul an etaku idinol nah Tugun Moses.
47003018	Ta hidiye nan am-in takun mangulug ya maid moh diyen kay nihophop hi nomnom taku ta ditakuy kitib-an nan dayaw Apu takun hi Jesu Kristo ya itultuluy nan hannotan di pangi-e taku ta miingngo takun hiya. Hidiyen Apu takun manannot hi pangi-e taku ya hidiye nan Espiritun Apu Dios.
47004001	Gapuh homok Apu Dios ya binaal dakamin e mangituttudu tuh balun impainilana. Kinali adi kami humigan mangingunun tuwe takon di nganney punligligatan mi.
47004002	Inwalong min am-in di mangipabain an pangi-e. Adimi haulon di tatagu hi pangawisan min dida an mangulug ke Jesus. Hi Apu Dios ya inilana an maphod di nomnom mi hi pangatan min tuwe. Adi kami munlangkak nah pangituttuduwan mih kalina, mu aton min am-in di kabaelan mi an mangituttuduh makulug ta inilaon nadan mangngol an makulug di itanuttudu mi.
47004003	Mu takon di iathidi mi ya wadada nadan udum an kay nahophopan di punnomnom da an adida maawatan di ituttudu mi, ta hidiyey gapunan mihi-an dan Apu Dios.
47004004	Hi Satanas an ap-apun am-in di gaga-ihoy nanadag hi punnomnom nadan adi mangulug, kinali adida maawatan nan mituttudu mipanggep hi dayaw Kristo an hiya ya naka-ingngo dan Apu Dios.
47004005	Hay ituttudu mi ya hay mipanggep ke Jesu Kristo an hiya ya Apu taku, bokon hay adol mi. Ya dakamiy muttatyu yu an mangipainilah kakinaphod na.
47004006	Handih naltuwan tun luta ya muntatapol ot kanan Apu Dios di "Pumat-al ka" ya pimmat-al. Hiya damdamay namat-al hi nomnom taku ta inilaon takuy dayaw na an wadan Kristo.
47004007	Dakamin muntuttudu ya nakapuy kami, mu indinol Apu Dios hituwen ngunu ke dakami te pinhod nan ipainilan hiyay kalpuwan nan ongal an kabaelan mi, bokon dakami.
47004008	Dakol di ligat mih emi pangitanuttuduwan hi mipanggep ke Jesus, mu adimi iwalong takon di hin-uddum on matama kamih aton mi, mu madinol kami an wadah Apu Dios an bumaddang ke dakami.
47004009	Dakol day mumpaholholtap ke dakami, mu adi dakami iwalong ke Apu taku. Ittay nadi on edakami patayon, mu gapuh baddang Apu Dios ya nanong nan matagu kami kaya.
47004010	Am-in nah emi puntanuttuduwan ya holholtapon miy ligat umat hi hinolholtap Jesus ot ahi mate, mu hituwen ma-ma-at ya kitib-anan mataguh Jesus ke dakami te banaddangan dakami.
47004011	Ad uwanin matagu kami ya kay mi hanghanggaon di kate te hay pangatan mih impangunun Jesus. Mu adimi iwalong te hidiyey kitib-anan wadah Jesus an bumaddang ke dakami.
47004012	Ya takon di athitun ittay nadi on edakami patayon nah emi puntanuttuduwan, mu ta hay pumbalinana ya midattan kayuh biyag an munnananong.
47004013	Wada nan nitudok nah kalin Apu Dios an kananay "Nangulugak nah Apu taku ot hidiyey ek kalkalyon hi udum", kinali athidiy at-aton mi an emi ipainilah udum nan kinulug mi.
47004014	Hi Apu Dios ya minahuwanah Apu Jesus ya madinol kami an athidi boy atonan dakami ya dakayu damdama ta am-in takun mangulug ya ikuyug ditakun Jesus hi kad-an Apu Dios ta makiha-ad takun hiya ta inggana.
47004015	Am-in datuwen kinalik an ma-ma-at ke dakami ya mumbalin hi kiphodan yu ta ketuwe ya dumakol di mangulug gapuh hayudut Apu Dios ta dumakol di mumpasalamat ke hiya ta kidayawana.
47004016	Hituwey gapunan adi kami manghop an mangat nah ngunumi, takon di athitun kumapuy an kumapuy di adol mih kabigabigat, mu mungkihamad boy pangulug min hiya.
47004017	Hituwen adi nahalman ya nakatang an punligatan taku ya mumbalin hi ongal an kidayawan taku ta inggana nah kad-an Apu Dios.
47004018	Kinali adi taku ibilang hantudan matibo tuh luta an mapoppog, mu hay ibilang taku ya hanadan adi matibo an munnananong ta nangamung.
47005001	Adi kami manghop te inila taku an hantun adol taku an mialig an bale taku tuh luta ya mapa-i, mu hannotan Apu Dios hi adi mapa-in adol hi langit an munnananong ta nangamung.
47005002	Ditaku ya ongal di punligligatan taku ad uwani, kinali uma-aptu takun mahannotan tun adol taku nah adi mapa-i an adol hi langit.
47005003	Man-uke ya deket mate taku, bokon hay linnawa taku ya abuy wadah langit, mu takon di hay adol taku ya wada damdama.
47005004	Tun adol taku tuh luta ya munholholtap ya mapa-i, kinali aptuwan takuy kahannotan di adol taku nah adi mapa-i. Adi taku e kanan di aptuwan takuy katayan taku, mu hay aptuwan taku ya hay kahannotan tun adol an mate nah adol an munnananong ta nangamung hi langit.
47005005	Indadaan ditakun Apu Dios an athidiy maat ya hay pangipatib-ana an maat hidiye ya impaalina nan Espiritunan ditaku.
47005006	Kinali nanongnan madinol takun Apu Dios ya inila taku an adi taku makiha-ad ke hiya hi kad-ana hin nanongnan matagu taku an wada tun adol takun mapa-i.
47005007	Mu hidiyen pundinol taku an makiha-ad takun hiya ya nipuun hi pangulug takun Jesus. Adi mahapul an tibon taku on ahi taku kinulug.
47005008	Kinali madinol takun Apu Dios takon di taynan taku tun adol taku ta hi Apu takuh langit di etaku pakiha-adan.
47005009	Ta hidiye nan hay umanhan an nomnomon taku ya hay pangipaamlongan takun Apu taku takon di wada taku tuh luta weno hi langit.
47005010	Te hi udum hi algo ya ume takun am-in hi hinangngab Kristo ta humalyaon ditakun hiya. Waday oha on dawatonay ginun-ud na mipuun hi in-innat na tuh luta. Ta hanada ken maphod di in-innat na ya maphod di gun-udon na ya hanada ken gaga-iho ya ad-adiy midat ke dida.
47005011	Gapu te inila min katatakut di punhumalyan Apu taku ya aton min am-in di kabaelan min mangawis hi tatagu ta mangulug dan hiya ta adi da makastigu. Hi Apu Dios ya inilana an maid di udum hi wadah nomnom mi ketuwen aton mi mu hay ya abu pangipaamlongan mi ke hiya. Hana ot ta takon di dakayu ya inila yu damdaman athidiy wadah nomnom mi.
47005012	Adiyu bo kanan di pitpitbal kamin dakayu hi pangalyak ketuwe, mu man-uket pinhod kun pakaawwatan yuy pangi-emi ya, ta waday dinol yun dakami ya inilaon yuy panumang yu hanadah tatagun pakadayyawon day katatagun di tagu an bokon hay kaphod di pangi-e.
47005013	Deket kalyon di udum di nahalman kamin kay kami mun-angon muntuttuduh mipanggep ke Apu Dios ya takombo ot kidayawana. Mu madinol kami an inila yun adi kami mun-ango te dadiyen at-atton mi ya kiphodan yu.
47005014	Man-uket makakkahlu kamin mangitanuttuduh mipanggep ke Kristo ya gapuh impaminhod nan ditaku. Ingkate nay liwat takun am-in an tatagu, kinali takon di hiya ya abuy nate ya kay taku mo nakikaten hiya.
47005015	Ingkatenay kiphodan am-in di tatagu ta am-in takun matagu ya bokon hay adol takuy nonomnomon taku, mu nan nangikaten ditaku an namahuwan di ipaamlong taku.
47005016	Tedeyan ditakun mangulug ya wada moy nigappatan takun Kristo ya adi taku mo ibilang di kinatagun di tagu umat hi pangat nadan adi mangulug. Takon di handi ya athidiy nangibilang mi ke Kristo, mu ad uwani ya bokon mo athidiy pangibilang min hiya.
47005017	Nan tagun nigappat ke Kristo ya numbalin hi balun tagu te nan pangi-ena handi ya nahannotan hi balu.
47005018	Inat Apu Dios am-in datuwe hi nangitud-akana nah Imbabalenan hi Kristo ot ikatenay liwat taku ta waday aton takun mibangngad ke Apu Dios. Ya ditakun mangulug di nangidinolan Apu Dios an mangituttuduh mipanggep ke hiya hi tatagu ta mibangngad da damdama ke hiya.
47005019	Hay pinhod kun kalyon ya kinaan Apu Dios di nakibuhulan di tagu ke hiya hi nangitud-akana ke Kristo ot mateh krus ta adina mo ibilang di liwat di tagu. Hituwey indinol nan dakamin emi ituttudu.
47005020	Kinali intud-ak dakamin Apu Dios ke dakayu ta ituttudu miy mipanggep ke Kristo. Te hay ahan pinhod mi ya abuluton yuy inat Kristo ta makaan di pakibuhulan yun Apu Dios ta mihamad di pakihayyupan yun hiya.
47005021	Hi Jesus ya maid di liwat na, mu gapuh kiphodan taku ya hiyay intud-ak Apu Dios an mangikateh liwat taku ta deket mangulug takun hiya ya milak-am taku nah kaphod Apu Dios.
47006001	Hi Apu Dios ya wada ta nangamung an bumaddang tuh ngunumi, kinali dawaton mi anhan ke dakayu ta adiyu pakawaon di hayudut na an dinawat yu.
47006002	Te kalyonan nah impitudok nay "Handih numbaga kayuh baddang ya binaddangan dakayu ya handih nadatngan di algon gintud ku ya imbaliw dakayu." Ta hidiye nan kalyok ke dakayu an ad uwaniy panangudan Apu Dios hanadah mumbagah baddang ke hiya ya ad uwani boy gintud nah kibaliwan di tagu.
47006003	Dakamin muntuttudu ya halipat-an mi ta maid di emi aton an lummuh adi pangulugan di tatagu ke Jesus ya maid boy lummuh eda pamihulan tuh ngunun indinol Apu Dios ke dakami.
47006004	Te pinhod min ipatibo an dakami ya makulug an muttatyu dakamin Apu Dios nah emi pangip-ippolan hi dakol an punligligatan mi takon di dakol di gaga-ihoh makapkapyan dakami
47006005	umat nah eda nunhanoplatan ke dakami, nan nangikalakalabutan dan dakami, nan nun-ambuambunan dan dakami ya nah kaagaagangan mi ya katukatukalan mi te takon di hilong ya nahalman di ngunumi.
47006006	Mu takon di athidiy na-na-at ke dakami ya ipatibo mi an muttatyu dakamin Apu Dios nah kaphod mi, nah pangan-anusan mih ligat, nah nanginilaan mih pangi-ena ya nah ulemi. Ya mainila an wada nan Espiritun Apu Dios ke dakami nah nahamad an pamhod mih ibbami ya nah emi pangipainilaan hi makulug an tuttudu gapuh kandaman Apu Dios an bumaddang ke dakami hi pangatan min am-in hi ngunumi. Ot gapu teden imbilang dakamin Apu Dios an maphod ya kabaelan mi mon apputon nadan buhul mi an hi Satanas ya nadan ibbana.
47006008	Hin-uddum on midayaw kami, mu hin-uddum on maba-inan kami. Hin-uddum on tobalon dakami, mu hin-uddum on pihulon dakami. Kanan day malangkak kami, takon di makulug di kalkalyon mi.
47006009	Wadaday udum an kanan day maid di nitagtagguwan mi, mu wadaday udum an kalkalyon day kaphod di ngunumi, kinali deyan nundingngol. Ya kabigabigat on hananghanggaon miy katayan mi, mu maphod kayat deyan matagu kami. Datuwe ya naat ta panugun Apu Dios ke dakami, mu uggena in-abulut an mate kami.
47006010	Takon di deke on mahakit di nomnom mi ya nanongnan mun-am-amlong kami. Ya takon di kalyon day nawotwot kami, mu kay mi bo ipakadangyan nadan emi intanuttuduwan an nangulug te nidatan dah biyag an munnananong hi kad-an Apu Dios. Takon di kay kami ma-ma-idan, mu wada nan nahamad an kitaguwan mi an malpun Apu Dios.
47006011	Dakayun kaibaibah nad Corinth, kinali min am-in di pinhod min kalyon ke dakayu te ongal di pamhod min dakayu.
47006012	Adi kayu munhalinduwah pamhod min dakayu te hay kakulugana ya dakayuy makudang di pamhod nan dakami.
47006013	Hituwey kalyok ke dakayu te ibilang dakayun imbabalek, ta hidiye nan pinhod min ibilang dakami damdaman aammod yu ta waday aton di pamhod yun dakamin umongal umat hi kinaongngal di pamhod min dakayu.
47006014	Adi kayu makihayyup hanadah adi mangulug ke Jesus, te kon damanan mun-unnud di maphod ya ad-adi, nan pat-al ya hilong?
47006015	Umat damdaman da Kristo ke Satanas an adi mabalin an eda mun-unnud. Kinali ditaku ken mangulug ya tibon takut adi taku makihayyup hanadah adi mangulug te adi miunnud di punnomnom dah punnomnom taku.
47006016	Ya adiyu kulugon ya dayawon di kumpulmi, mu abunah Apu Dios an munnananong te ditakun mangulug di kiha-adan nan makulug an Dios te kalyona nah impitudok nay "Hanadan mangulug ke ha-oy ya diday kiha-adak ta maki-kieyak ke dida ta ha-oy di daydayawon dah Dios da ya dida damdamay tataguk."
47006017	Hituwey gapunan kanan Apu Dios di "Mahapul an adi kayu makihayyup hanadah adi mangulug. Ya adiyu aton nadan gaga-ihon at-atton da ta abuluton dakayun ha-on
47006018	ta ha-oy hi Amayu ya dakayuy imbabalek. Hituwey kinalin Apu takun makandama."
47007001	Kaibaiba dida, datuwen am-in di kinalin Apu Dios an atona ke ditaku. Kinali mahapul an iwalong takun am-in di gaga-ihon at-atton ya nonomnomon taku ta hi Apu Dios di takutan ya dayawon taku ot ya abu ta mumbalin takuh maphod.
47007002	Maphod ot di nahamad di pamhod yun dakami. Maid met di gaga-ihon inat min dakayu, maid di ohan dakayu an emi impumbalin hi gaga-iho, ya maid di emi hinaul ke dakayu.
47007003	Bokon pamoh-ol kuh tuwen kinalik te kinalik ke dakayu handi an ongal di pamhod min dakayu, takon di nganney maat ke dakami ya munnananong hidiyen pamhod min dakayu.
47007004	Ongal di dinol ku an nahamad di pangulug yu, kinali iit-ok dakayun ha-on hanadah udum an tatagu. Ta hidiye nan takon di dakol di punholholtapan mi ya ongal di pun-am-amlongan mi gapun dakayu.
47007005	Handih wada kamid Macedonia ya maid di linggop mi te takon di daanay pangayan mi ya waday ligat mi te dakol di humihhingit ke dakami, oha bo ya kumakkagu kamih pangiwalongan yuh pangulug yu.
47007006	Mu hi Apu Dios an mangipalinggop hi nomnom ya impalinggop dakami hi dimmatngan Titus handih nalpuh na.
47007007	Bokon hay ena dinatngan ya abuy inamlongan mi, mu nan kinalinan nangipaamlongan yun hiya te nahannotan moy pangi-eyu. Ya kinalinan pinhodak bon tibon ke dakayu. Ya hay bo ohah nangipaamlong ke dakami ya nan eyu nuntutuyuwan hi gaga-ihon inainat yu ya hay naminhodan yun mangun-unud nah intudok kun dakayu.
47007008	Handi ya nuntutuyuwak te makahakkit di nomnom yu kediyen tudok ku, mu ad uwani ya mun-am-amlongak hi ek nuntudokan, bokon hay nangipahakitak hi nomnom yu, mu gapuh nuntutuyuwan yu hi gaga-ihon inainat yu, te hidiyey pinhod Apu Dios an aton yu. Ya maphod ta nan tudok kun dakayu ya ugge kimmawa an hay kiphodan yu ot ya abuy numbalinana.
47007010	Hay tagun abulutonay nunliwatana ke Apu Dios ta muntutuyu ya hiyay mibaliw. Ya maid di gapunan adi maan-anlah tuwen tagu. Mu mahmok nan tagun abuna nan numbalinan di gaga-ihon inat nay puntutuyuwana an adi muntutuyu ke Apu Dios te mihi-an ke hiya ta inggana.
47007011	Mu dakayu ya adi athidi te gapuh tudok ku ya nuntutuyu kayun Apu Dios nah inat yu. Ot kaanon yu nan ibbayun nangnangngat hi gaga-ihon umipabain te tumakut kayuh pangastiguwan Apu Dios ke dakayu. Ketuwey nangipatib-an yun adiyu mo baybay-an di gaga-ihon at-atton di ibbayu, mu inat yuy kabaelan yu ot miphod am-in. Ta deyan pinhod yun abun umaliyak hina ta maphod boy punhahayyupan taku.
47007012	Bokon hay kiphodan nan tagun numbahul weno nan tagun numbahulana ya abuy gapunah ek nuntudokan, mu nuntudokak ke dakayu ta inomnom yun Apu Dios di ongal an pamhod yun dakami.
47007013	Ya gapun tuwen maphod an numbalinan di tudok ku ya maan-anla kami. Bokon ya abuh diye, mu namam-an mun-am-amlong kami te hay nangipaamlongan yun Titus hi nangipalinggopan yuh nomnom na handih immalih na.
47007014	Te handih ugge ni-an immalih na ya kinalik ke hiya an ongal di dinol kun dakayu ya maphod ta impatibo yun hiya an makulug am-in nan kinalik te gulat na ya maba-inanak hin adi makulug. Ta hidiye nan dadiyen kinalikalik ke Titus mipanggep ke dakayu ya nipatibon makulug am-in an umat nah kinalikalik ke dakayu handi.
47007015	Kinali ad uwani ya namam-an ongal di impaminhod nan dakayu te nan nangun-unudan yuh tugun ku ya naminhodan yun mangipaamlong ke hiya.
47007016	Ya takon di ha-oy ya ongal di amlong ku te madinolak mo nah pangulug yu.
47008001	Kaibaiba, pinhod min inilaon yuy ine-en di namaddangan Apu Dios hanadah mangulug ad Macedonia.
47008002	Te takon di dakol di numpalpaligatan da ya nanongnan mun-am-amlong da ya takon di nakawwotwot da ya dakol di indat dah baddang hanadah makahhapul nay baddang.
47008003	Ya inilak an ong-ongal di indat dah baddang mu nan kabaelan da. Ya dida pey kon nomnom kediye
47008004	te dida tuwaliy nangalin dakami an ongal di naminhod dan mid-um an bumaddang hanadah tatagun Apu Dios ad Jerusalem.
47008005	Ongal di amlong mi gapun dida te inun-unud day pinhod Apu Dios hi namaddangan dan dakami an hidiye tuwaliy namnamaon min aton da. Bokon ya abuh diye, mu mapmaphod di inat da te ipaanhan day pangipaamlongan dan Apu Dios am-in nah aton da.
47008006	Hituwen inat nadan tatagud Macedonia ya maphod, kinali nomnomnomon mi an maphod ot kuma damdama hin itultuluy yu nan ammung yun idat yu hanadah nungkawotwot. Kinali iganag-a mih Titus an nangilugih ammung yu ta mibangngad hinah kad-an yu ta bumaddang an mangamung hi ibaddang yu.
47008007	Inilak an maphod di pangi-eyu te nahamad di pangulug yun Jesus, ongal boy kabaelan yun muntuttudu hi mipanggep ke hiya ya pakaawwatan yuy mipanggep ke Apu Dios. Ya athidi bon ongal di naminhod yun mangat nah impangununa ya ongal boy naminhod yun dakami. Am-in datuwe ya maphod, mu mapmaphod ot hin ongal di naminhod yun bumaddang hi ibbayu.
47008008	Adik e kalyon hituwe ta mapilit kayun umidat hi baddang yu, mu ipainilak ke dakayuy paminhod nadan udum an bumaddang hanadah nungkawotwot ta deket un-unudon yuh diyen maphod an pangi-e ya hidiyey kitib-anan makulug damdamay paminhod yu.
47008009	Te inila takuy inat Apu takun hi Jesu Kristo hi nangipatib-anah hayudut nan ditaku te takon di wadan am-in di maphod ke hiyah langit ya numbalin hi nawotwot handih immali tuh luta ot ikate nay liwat taku ta milak-am takun am-in nah maphod an wadan hiya.
47008010	Hay nomnomnomok ya kudukdulnay gibbuwon yuh naen ammung yun inlappu yu dih toon. Bokon ya abu dakayuy namangulun immidat, mu dakayuy namangulun naminhod an umidat.
47008011	Maphod di punnanongon yuy naminhod yun umidat hi baddang, umat handih lappuna ta ingganay magibbu. Ya idat yu nan kumpulnan gol-an yun idat.
47008012	Te hay pinhod Apu Dios ya hay naminhod takun umidat. Te deket pinhod takun umidat ya abulutonay kumpulmin gol-an takun idat, ittay weno ongal.
47008013	Adik bo kanan di ihanakul yun idat di wadan dakayu hi pamaddang yuh ibbayu ta dakayuy maligatan. Mu hay pinhod ku ya deket dakayun wadwada-an ad uwani ya maphod di baddangan yu hanadan ma-ma-idan ta deket udum hi algo ta dakayu damdamay munhapul hi baddang ya diday wadwada-an ya baddangan dakayu damdaman dida ta mun-iingngo taku an maid di maligatan.
47008015	Umat hi impitudok Apu Dios mipanggep handidah aammod takun nangamuamung hi manna handih kawada dan nah adi maboblayan an kananay "Nan tagun dakol di inamung na ya maid di ena hawwalon, mu umidat hanadah ittay di inamung da ta maid di makudangan."
47008016	Ongal di pumpasalamatan min Apu Dios te binaddanganah Titus ot gaga-id an bumaddang ke dakayu, umat damdaman dakami an gaga-id kamin bumaddang ke dakayu.
47008017	Gapu te gaga-id an umalih na ya maan-anlan mangabulut hi nangibagaan mi ke hiyan umalin bumaddang ke dakayu te nundadaan pe tuwalin umalih na.
47008018	Paki-aliyon min hiya tun ohan ibba takun pakatbalon am-in di mangulug hi kabobboble te hay pangitanuttuduwana mipanggep ke Apu Dios.
47008019	Hiya boy pinilin nadan mangulug an mikuyug ke dakamin mangie nah mibaddang hanadah mangulug an nungkawotwot. Hituwen ngunu an aton mi ya kidayawan Apu Dios ya hituwe boy kitib-anah naminhodan min bumaddang hanadah ibba takun mangulug.
47008020	Pakaippaptok miy pangikap-ongan mi tuh ongal an pihhun naamung ta maid di katumtumbukan mih ad-adi.
47008021	Pinhod min aton di maphod bokon ya abu hi hinangngab Apu Dios, mu takon hi tatagu.
47008022	Paki-aliyon mi ke da Titus tun ohan ibba taku an impakainnila min mahlun mangat hi ipangunun Apu Dios ya pakappinhod nan bumaddang ke dakayu, namam-a te ongal moy dinol nan dakayu.
47008023	Hi ke Titus ya hiyay ib-ibbak an mungngunuh pamaddangan min dakayu. Ya hantudan duwan pun-ibbana ya diday itud-ak nadan mangulug ya gapuh pangi-eda ya mipadayaw hi Kristo.
47008024	Ta hidiye nan ipatibo yuy pamhod yun dida ta pangitib-an nadan mangulug hi kabobboblen makulug di pamhod yu ya inilaon da an makulug di init-oit-ok min kaphod yu.
47009001	Adi mahapul an eyak bo muntudok ke dakayu mipanggep nah amungon yun pihhu an ibaddang yu hanadah tatagun Apu Dios ad Judea
47009002	te inilak an pinhod yun bumaddang. Ta hidiye nan it-it-ok ku hanadah iibba takud Macedonia an dakayun iibba mih nad Greece ya ongal di naminhod yun bumaddang nipalpun dih toon, hituwey gapunan dakol damdama ke diday naminhod an umidat hi baddang.
47009003	Mu itud-ak kuh na datuwen ibba taku ta tibon dat midadaan nan ibaddang yu te adik pinhod an nan pangit-ok kun dakayu ya kali ya abu.
47009004	Te indani ya wadaday maki-alin ha-on hanadah iMacedonia ya kababain hin ugge nidadaan nan idat yu. Namam-an dakami te init-ok miy naminhod yun bumaddang.
47009005	Hituwey gapunan ninomnom ku an kudukdulnay mamangulu datuwen ibba takun umalih na ta baddangan dakayun mangidadaan am-in hanadah kinali yun ibaddang yu ta nadadawo hantuh aliyak. Hituwey kitib-anan nomnom yu pe tuwalin umidat hi baddang an bokon pilit.
47009006	Hituwey nomnomon yu; Nan tagun ittay di itanom na ya ittay boy aniyona, mu nan tagun dakol di itanom na ya dakol boy aniyona.
47009007	Waday oha on nangamung ke hiyan umidat hi ninomnom nan idat. Ya hay pangidatana ya bokon pilit weno ena ayyowan di idat na te hi Apu Dios ya pinhod nan maan-anla tan umidat an adi ukuwon.
47009008	Hiya ya kabaelanan idat am-in di kiphodan yu, ta hidiye nan takon di nganneh diyen mahapul yu ya idat na ya udmana boy idat na ta waday aton yun bumaddang hi ibbayu.
47009009	Te nan makaiddat an tagu ya hiyay nialigan nan impitudok Apu Dios an kananay "Pakaidattana nadan nawotwot ya makaullet nangamung."
47009010	Hi Apu Dios di mangidat hi itanom hanadan mun-tanom ya hiyay kalpuwan di kanon taku. Hiya boy mangidat hi ngannen mahapul yu ya udmanay idat nan dakayu ta wadan namam-an ong-ongal di ibaddang yuh ibbayu.
47009011	Ya makulug an dakol di idat Apu Dios ke dakayu ta dakol boy ibaddang yu, ta dumakol da boy mumpasalamat ke hiya gapun diyen ibaddang yun iemin dida.
47009012	Te hay pumbalinan diyen idat yu hanadah tatagun Apu Dios ya bokon kiphodan da ya abu, mu hidiye boy lummuh ongal an pumpasalamatan da ke Apu Dios.
47009013	Te hanah pamaddangan yu hanadah tatagun Apu Dios ya hidiyey kitib-anan un-unudon yuy ituttudun Kristo ta gapun diye ya dayawon dah Apu Dios.
47009014	Ta hidiye nan ongal di naminhod dan mangidasal ke dakayu te hay ongal an baddang Apu Dios ke dakayu ot pumbalinon dakayuh makaiddat.
47009015	Ya mumpasalamat takun am-in ke Apu Dios nah indat nan kiphodan taku an maid di kiingngohana an hidiye nan Imbabalenan intud-ak na tuh luta.
47010001	Hay udum ke dakayu ya kanan day ha-on an hi Pablo ya maid di lebbeng kun tumugun te man-uh tudok ku kanu te ipatibok an waday lebbeng ku te nahalman di panugun ku, mu deke kanu bot wadaak hi kad-an yu ya maid di tulid ku. Hay kalyok ke naen kinali dan ha-oy ya man-uket kay maid di tulid ku ya pinhod kun iun-unud ke Kristo an maule ya pakaibabba nay adol na.
47010002	Mu wada metlaing di lebbeng kun tumugun, kinali hay ibagak ke dakayu ya iphod yuy pangi-eyu ta adiyak mapilit an bumoh-ol ke dakayu hantuh aliyak hina. Te deket umaliyak hina ya makulug an namahig di boh-ol ku hanadah udum ke dakayun mamihupihul ke dakami an kanan day hay pangi-emi ya niingngoh pangi-en di adi mangulug.
47010003	Man-u te makulug an waday niingngohan min dida te tagu takun am-in, mu hay pangapput mi hanadah humanih panginilaan di tatagu mipanggep ke Jesu Kristo ya bokon hay kinalaing di tagu, mu hanadan kabaelan min malpun Apu Dios.
47010005	Dadiyey pangapput mi hanadah mangituttuduh nihalla ya hanadan tatagun mumpahhiya an adida pinhod an inilaon hi Apu Dios ta mahannotan di nomnom da ta hi Kristoy un-unudon da.
47010006	Madinolak an iphod yuy pangi-e yun mangun-unud ke Kristo, mu hanada ken nanongnan kahing ya ahimi kastiguwon dida.
47010007	Dakayu ya hanan tibtibbon yu ya hidiye ya abuy ibilang yu. Deket pangaliyu on abuna kayun makangngun-unud ke Jesu Kristo ya mahapul an nomnomon yu an bokon dakayu ya abu te takon di dakami ya hiyay paka-un-unudon mi.
47010008	Takon nin di kanan yuy nahalman di pangipadayaw mih kalebbengan min muntuttudu ya adiyak bumain te hituwen kalebbengan mi ya pamaddang min dakayu, bokon hay kadadagan yu.
47010009	Adik pinhod an kay hanan taktakuton dakayu nah tudok ku.
47010010	Te kalyon di udum di "Adi taku ot kaya un-unudon te man-u nah tudok na te kay ongal di kalebbengana, mu indani ot ta wadah tu ya adi kaya athidi te maid di hilbin nan kalkalyona."
47010011	Mu pinhod kun inilaon dadiyen tatagu an nan kinali mi nah tudok min dakayu ya hidiyey ahimi aton tuh aliyan mih na.
47010012	Adimi iingngoy pangi-emi hanadah mumpahhiya te bumain kamin mangiathidi. Ya adi kami umat ke dida an dida pe on kalyon day mapmaphod da mu hay udum an tatagu. Kenaen kinali da ya matibon makudang di nomnom da.
47010013	Dakami ke ya deket ipadayaw miy ngunumi ya bokon ad-adi te hidiye nan impangunun Apu Dios an umat nah nuntuttuduwan min dakayu.
47010014	Dakayu ya nigappat kayu nah indinol Apu Dios ke dakamin emi tuttuduwan. Ta hituwey kitib-anan waday kalebbengan min muntuttudu ke dakayu te dakamiy namangulun immalih na an nangituttudu mipanggep ke Kristo.
47010015	Ot hay pinhod ku ya maawatan yu an dakami ya adi kami umat hanadah tatagun pumloh dayaw di ngunun di udum. Te hay gapunah pangihapotan min mangiat hi ngunun indinol Apu Dios ke dakami ya, hay pangihamadan mih pangulug yu ta waday aton mi damdaman muntuttuduh mipanggep ke Kristo hanadah udum an boble an maid di immen nuntuttuduh di. Adimi pinhod an ipadayaw di ngunun di udum, mu abuna nan ngunun indinol Apu Dios ke dakami.
47010017	Te kanana nah nitudok an kalin Apu Dios di "Hin waday pinhod di tagun ipadayaw ya hanan inat Apu takuy ipadayaw na."
47010018	Ta hidiye nan hay tagun hiya pey mangali an hiya ya maphod ya adi tobalon Apu Dios, mu nan tagun kanan Apu Dios an maphod ya hiyay tobalona.
47011001	Anusan yu anhan an donglon di kalyok takon di mumpahhiyaak.
47011002	Ha-oy ya kumakkaguwak ke dakayu te adik pinhod an waday udum hi eyu un-unudon an bokon hi Kristo. Ya takon hi Apu Dios ya athidi damdamay pinhod na. Te kay dakayu nan babain nangigawiyak hi ohan lalaki ya ha-oy di mangipaptok ke dakayu ta maid di mamlon dakayu. Hay kipaddungan tuwe ya hi Kristoy inggawik ke dakayu te hay pinhod ku ya hiyay pakappohdon yu ya paka-un-unudon yu.
47011003	Man-u te inilak an niohhay nomnom yun Kristo, mu kumakkaguwak hi kahaulan yu hanadah adi makulug an tuttudu te kal-ina ya umat kayun Eva an hinaul nan nakatallam an ulog.
47011004	Te nalaka kayun maawis hanadah udum an umalin muntuttudu, takon di adi miunnud di ituttudu da nah ituddu min mipanggep ke Jesus. Umat nah kalyon dan bokon hi Jesus ya abuy mangibaliw hi tagu ya hinnatkon boy ituttudu dah mipanggep nah Espiritun Apu Dios.
47011005	Midmidngolan kayu ke dadiyen kanan day dida ya apostoles da an maid di kiingngowan da, mu inilak an adiyak nababbaba mu dida.
47011006	Man-u te makulug an adiyak mahapit, mu madinolak an inilak am-in di kalkalyok, ya takon di dakayu ya abuluton yu te inilayuy inat min nuntuttudun dakayu.
47011007	Impababak di adol ku handih nuntuttuduwak ke dakayuh pangi-en Apu Dios ot uggeyak numbagah tangdan ku. Athidiy inat ku ta kiphodan yu ya kon gaga-ihoh diye?
47011008	Handih nuntuttuduwak ke dakayu ya hanadan udum an mangulug di immidat hi inggatang kuh mahapul ku. Hay daydayuna ot kuma tuwali ya dakayuy nananud ke ha-on hi nuntuttuduwak ke dakayu, mu bokon te hanadan udum an mangulug an malpuh udum an bobley immidat peman hi inggatang kuh mahapul ku.
47011009	Ya handih wadaak hina an nap-uhanak hi mahapul ku ya uggeyak numbagan dakayu te hanadan ibba takun mangulug hitud Macedoniay nangialih mahapul ku. Ya takon di ad uwani ya adik idinol ke dakayuy mahapul ku.
47011010	Hituwey pumpahhiyaak ya inilan Kriston adik ipatnan mumbagah baddang ke dakayu ya maid di pakaipatikod ketuwen pumpahhiyaak ke dakayun iGreece.
47011011	Mu takon di athidin adiyak mumbagan dakayu ya adiyu kanan di adi dakayu pinhod ke ha-oy, te hi Apu Dios ya inila nan ongal di naminhod kun dakayu.
47011012	Man-uket adiyak mumbagah baddang ke dakayu ya adiyak umat hanadah kanan day apostoles da. Te indai ya waday pangigadulan dan mangalih "Maid di nunhinnatkonan di pangi-en Pablo ya hay pangi-e mi mipanggep hi impangunun Apu Dios te numbagah baddang an umat ke dakami."
47011013	Dadiyen tatagu ya bokon da kaya apostoles te bokon hi Apu Dios di nangitud-ak ke dida, mu langlangkakan dakayu an kanan day intud-ak Kristo dida an mangipainilah mipanggep ke hiya.
47011014	Mu adi taku mamodwong kediye te hi ke tuwali Satanas ya damanan mumbalin hi kay makakkaphod an anghel.
47011015	Ta hidiye nan adi taku mamodwong hin nadan ba-ba-alon Satanas ya damanan ipatibo da an kay makaphod di aton da. Mu hantuh udidina ya makastigu da.
47011016	Pidwaok an kalyon ke dakayu an adiyu e kanan di maid di nomnom ku. Mu deket athidiy punnomnom yun ha-oy ya takon, anusanak ta donglon yu tun kalyok ta ipahhiyak hi ittay damdamay kalebbengak an muntuttudu.
47011017	Inilak an adi pinhod Apu taku tun kalkalyok te kay maid di nomnom ku hi pangitulidak an mumpahhiya.
47011018	Mu gapu te pinhod yun dongdonglon nadan mumpahhiya ya mapilitanak mo bo damdaman mumpahhiya.
47011019	Kanan yuy nanomnoman kayu, mu gulat nat makulug ya tipet eyu dongdonglon nadan makudang di punnomnom da?
47011020	Hin makulug an nanomnoman kayu ya antipet un-unudon yun am-in di kalyon di kumpulnan tagu ke dakayu ya takon di pangal-an dakayu, aamihon dakayu ya apapon dakayu ya an-anusan yu?
47011021	Abulutok nan pamihul yun ha-on an kanan yuy adiyak umat ke datuwen tatagu te makulug an bumainak an mangat nah at-atton dan dakayu. Mu deket kanan yuy maphod ten natulid di tagun mumpahhiya ya takon di ha-oy ya mumpahhiyaak damdaman umat hanadah tatagun makudang di nomnom da.
47011022	Deket ipahhiya dan Judyu da ya Judyuwak damdama. Deket mumpahhiya da te holag Israel dida ya takon di ha-oy ya holagak damdaman Israel. Ya deke bot ipahhiya da an hi Abraham di nahlagan da ya paddung na damdaman ha-on.
47011023	Kalyon day diday muttatyun Kristo, mu kudukdulak an muttatyuna. Kay makudang di nomnom kuh pangalyak ke datuwe, mu makulug an nahalhalman di ngunuk mu dida, namindakol di nikalabutak te hay pangun-unudak ke Jesu Kristo, nunholholtapak te hay nunhanoplatan dan ha-oy ya athidit nangamung an kayak mateh pangat da.
47011024	Naminlimay nanoplatan di ibbak an Judyu ke ha-on hi tulumpulut hiyam an hoplat.
47011025	Ya numpitlu boy nanoplatan nadan iRoma ke ha-oy ya naminghan di nanugmilan dan ha-on. Numpitluy napa-iyan di bapor an niluganak, ya naminghan di nitam-olak hi danum hi ohan algo ya ohan hilong te napa-i nan niluganak an bapor.
47011026	Am-in nan ek nundanallanan ya katatakut day dinamuk; inanagwat kuy nakal-ot an danum hi wangwang, nadan mangakon mamate ot ke ha-on, kadanidani on impatnan nadan Judyu ya bokon Judyu an mangat hi gaga-ihon ha-oy ya wadada nan kahinkulkuluggon dan Jesus yaden gaga-ihoy nomnom dan ha-on. Ya am-in di nangayak an boble, takon nah baybay ya nah adi maboblayan ya waday numpaligatak.
47011027	Matukatukalak te namahig di ngunuk ya hin-uddum on makudang di inumok, hay kanok, hay bulwatik, ya hin-uddum on maid di kiha-adak.
47011028	Dakol pay di udum hi ligat ku an hay oha ya hay pundanag kuh kabigabigat nadah mangulug hi kabobboble.
47011029	Te deket waday ohan kimmapuy di pangulug nan Jesus on nahalman di kaguk, ya deket waday ohan nunliwat ya mahakit di nomnom ku.
47011030	Mapilitak an mangalkali hi mipanggep hi adol ku, mu maid di udum an ipahhiyak mu hantun ligat ku ya hay kinakudang di kabaelak.
47011031	Hi Apu Dios an Aman Apu takun hi Jesus an madayaw ta nangamung ya inila nan makulug am-in tun kinalik.
47011032	Ya handi ta-wa wadaak ad Damascus ya impatnan nan gobernador hidi an tagun nan patul an hi Aretas an mangipadpap ke ha-on nah hogpan di boble,
47011033	mu nadan ibbak an mangulug ya inha-adak hi ongal an gampa ot ipadalanak hi tawang ot uy-uyonak nah bah-el nan binattun alad an nunlinikkod nah boble ot bumtikak.
47012001	Adi maphod an eyak mumpahhiya te maid di hilbina, mu dakayuy gumapu, ot ad uwani ya kalyok ke dakayuy impatibon Apu takun ha-on.
47012002	Wada on ohan tagun mangun-unud ke Kristo an tinibok an timmalakdang hi nakatang hi langit. Himpulut opat moy toon di nala-u handih naatan tuwe, mu uggek inila hin hay adol nay timmalakdang weno hay linnawana ya abu. Hi Apu Dios ya abuy nanginilan diye.
47012003	Ipidwak an kalyon, wadan hay linnawana ya abuy timmalakdang weno takon di hay adol na, mu uggek inila te ammunah Apu Dios an nanginilan diye.
47012004	Handih kawada nah dih langit ya waday dingngol nah kali an maid di pakaikalih kibalinana ya adi iabulut Apu Dios an kalkalyon hi kumpulnan tagu.
47012005	Gulat na ya lebbeng nan ipahhiyak hidiyen tagu, mu adi te abuna nan kinakudang hi kabaelak di ipadayaw ku.
47012006	Mu takon nin di mumpadayawak ya nanongnan adiyak umat hi tagun makudang di nomnom na te takon di mumpadayawak ya abunay makulug an kanalkalyok. Mu adiyak mumpadayaw te adik pinhod an hidiyey gumapuh nahalman di pundayaw di tagun ha-on, mu hay pinhod kuh pundayawan di tagun ha-oy ya mipuun hi tinibo dan inat ku ya dingngol dan intuttuduk.
47012007	Ot gapu te adi pinhod Apu Dios an mumpahhiyaak te hay nanib-ak ke dadiyen impainila nan ha-oy ya in-abulut nah Satanas an mangipaligligat ke ha-on ta maid di innuk an mangipadayaw hi adol ku.
47012008	Numpitluy nundasalak ke Apu taku ta kaanonah tuwen ligat ku,
47012009	mu kananay "Hay mahapul mu ya hay baddang kun he-a ta damanan anusam di ligat mu. Te deket waday pungkudangan di kabaelan di tagu ya hidiyey lummuh pundinolanan ha-on ta baddangak ya hidiyey kalkal-otan hi punggibokanah baddang ku." Hidiyey kanan Jesus, kinali mun-am-amlongak mo an mangipadayaw hi kinakudang kun mangan-anus hi ligat ku te deket adiyak pakaanus on magibok kuy baddang Jesu Kriston ha-on.
47012010	Ta hidiye nan maan-anlaak an mangabulut hi pungkudangak ya ligat ku, umat hi pumpanadngolan dan ha-oy ya hay pumpaholholtapan dan ha-on gapuh pangun-unudak ke Kristo. Te deket waday pungkudangak ya maligatanak ya maudman di kabaelak an idat Jesu Kristo.
47012011	Kayak ugge nanomnoman an mangalkalih mipanggep hi pangi-ek, mu mapilitak te dakayu. Gulat na ot ta adi kayu midmidngolan ya dakayu ot di manumang hanadah mamihupihul ke ha-on. Te takon di maid di bilang kun tagu ya adiyak nababbaba mu nadan kanan yun nungkatag-en apostoles.
47012012	Handih kawadak hina ya tinibo yun am-in di inainat kun kitib-an di kinaapostoles ku umat hi nangan-anusak hi ligat ku ya hay nangatak hi dakol an milagro.
47012013	Adiyu kanan di hinnatkon di pangibilang kun dakayu mu hay pangibilang kuh udum an mangulug, te hay ya abu hinnatkon ya uggeyak numbagah baddang ke dakayu. Ya deket kanan yuy ad-adih diyen inat ku ya kudukdulnay pakawananak.
47012014	Nundadaanak bon umalih na. Hituwe moy pitlunah aliyak, mu nanongnan adiyak mumbagah baddang ke dakayu te hay kiphodan yuy gamgamak bokon hay pihhu yu. Umat hi u-unga an bokon diday mananud hi aammod da, mu hay aammod day mananud ke dida.
47012015	Athidin ha-on an maan-anlaak takon di umahok am-in di nganneh diyen wadan ha-oy ya munligatak gapun dakayu mu ta baddangan dakayu nah pangulug yu. Hin athituy kaongal di pamhod kun dakayu ya kon adiyak pohdon damdama?
47012016	Dakayu ya inila yun maid di ek numbagaan hi baddang ke dakayu, mu wadan kulugon yu nadan mamihupihul ke ha-on an kanan day "Man-ut bokon hi Pabloy umalin mangalah pihhu, mu natalam te intud-ak nay udum an tatagun mangala ta ahida idat ke hiya." Mu kon waday indat yuh pihhu hi indat dan ha-on?
47012018	Intud-ak kuh Titus ya nan ibbana, mu kon edakayu hinaul ta waday inala dan dakayu? Maid, te inilayu an dakamin duwa ya nun-ingngoy nomnom mi ya hay pangi-emi.
47012019	Wadan pangali yu on intudok mi datuwen dakayu ta panani mi nah ipabahul dan dakami, mu adi te hay kihamadan di pangulug yun Kristoy gapunah nuntudokan min dakayun iibba. Ya inilan Apu Dios an makulug hituwe.
47012020	Te uma-agolak an kal-inat hantuh aliyak hina ya balawonak hi pamoh-olak ke dakayu hin inilaok an waday adi maphod hi at-atton yu an wadaday munhahannu, munhin-a-amo, mumbibinnoh-ol, waday oha on ammunay adol nay nonomnomona, mumpadngol, muntumbuk, mumpahhiya ya waday oha on ipilit nay pinhod na.
47012021	Makulug an uma-agolak an kal-inat hantuh aliyak hina ya makabba-inanak ke Apu Dios ya u-umyunganak hin wadaday ugge nangiwalong nah punliwatan an umat hi makibabai, ihuyop di bokon inayan ya aton di kumpulnan kababain.
47013001	Hantuh aliyak hinay pitlunah panib-ak ke dakayu ya deket nanongnan wadan dakayuy gaga-ihoy at-attona ya adik homkon didah kakastiguwan da te un-unudok nan impitudok Apu Dios an kananay "Nan tagun numbahul ya makastigu hin waday duwa weno tulun mangihadak hi bahul na."
47013002	Handih pidwanah inaliyak hina ya kinalik hanadah mangamangat hi gaga-iho ya dakayun am-in an deket adiyu itikod nan gaga-ihon at-atton yu ya adi dakayu homkon, mu kastiguwon dakayu. Kinali ad uwanin nidawwiyak ke dakayu ya deyan ipanomnom ku boh tuwe.
47013003	Tedeyan pinhod yun ipatibok di kakulugana an indat Kristoy kalebbengak an muntuttudu mipanggep ke hiya ya ahik ipatibo hantuh pangastiguwak hanadah munliwaliwat hina. Ta nomnomon yu an hi Kristo ya ongal di kandamanan mangastigun dakayu te impatibo nan dakayu an maid di kudang di kandamana.
47013004	Makulug an handih natayanah krus ya kay maid di kandamana, mu namahuwan gapuh kandaman Apu Dios. Paddung nan dakamin mangulug ke hiya an takon di dakol di pungkudangan di kabaelan mi ya makitagu kamin Jesus, gapuh kandaman Apu Dios. Kinali maid di pungkudangan mi hi kalebbengan min manugun ke dakayu.
47013005	Nomnomon yu hin makulug an wada weno maid di pangulug yun Jesu Kristo. Te kon uggeyu inilan wadah Kristo ke ditakun mangulug? Mu deket maid di pangulug yun Kristo ya hidiyey kainilaanan bokon dakayu tagun hiya.
47013006	Mu adi athidin dakami te inila mi an takon di dakayu ya inila yun makulug an tagu dakamin hiya.
47013007	Bokon hay pangipatib-an mih kakuluganan wadah Kristo ke dakamiy nonomnomon mi, mu hay pangidasalan min dakayu ta adiyu aton di gaga-iho. Pinhod min maphod di at-atton yu takon di kediye ya adi mipatiboy kalebbengan min indat Jesu Kristo an mangastigun dakayu.
47013008	Te nan ngunun indat Kristo ke dakami ya baddangan mi nadan tataguna ta mihamad di pangulug dan nah makulug an mituttudu mipanggep ke hiya, bokon nan emi haniyan dida.
47013009	Maan-anla kami hin maid di pangipatib-an mih kalebbengan min mangastigu te nihamad di pangulug yu, kinali idasalan dakayu ta mihamad di pangulug yun Jesus ta inggana.
47013010	Hituwey gapunan ipamanguluk hituwen tudok ke dakayu ta hantuh aliyak hina ya adi mahapul an boh-olan dakayu ta adi bo mahakit di punnomnom yun ha-on hi pangipatib-ak hi kalebbengak an indat Apu taku an mangastigu hanadah nunliwat. Te hituwen kalebbengak an indat na ya usalok an bumaddang ke dakayu ta mihamad di pangulug yu, bokon hay eyu kadadagan.
47013011	Hay manguddidin kalyok ke dakayun iibba ya paka-un-unudon yuy tugun Jesus an ip-iphod yuy pangi-eyu ya un-unudon yuy tugun ku ta mun-uunnud di nomnom yu ta malinggop kayu. Aton yu ke datuwe ya gibokon yun wadah Apu Dios an kalpuwan di pamhod ya linggop.
47013012	Ya nah kaam-amungan yu hi pundayawan yun Apu Dios ya ipatibo yuy pamhod yuh ibbayu ya makiap-apnga kayun dida.
47013013	Am-in da tun tatagun Apu Dios hitu ya kanan day nonomnomon dakayu.
47013014	Hana ot ta hi Apu takun hi Jesu Kristo ya hayudutan ditakun am-in ta gibokon takuy nahamad an pamhod Apu Dios, ya athidi bon gibokon takuy baddang nan Espiritun Apu Dios ta maphod di punhintutulangan taku.
48001001	Hituwen tudok ya nalpun ha-on an hi Pablo an apostoles an napilin e mangituttuduh mipanggep ke Jesu Kristo. Bokon hay tataguy namilin ha-on an mun-apostoles te bokon diday nangipatakdog ke ha-on, mu hanadan namilin ha-oy ya maid di udum hin bokon hi Jesu Kristo ya hi Apu Dios an hi Ama taku an nunmahun Jesus handih natayana.
48001002	Am-in kami hantudah iiba takuh tu ya nonomnomon dakayun mangulug hinah kabobboble ad Galatia.
48001003	Hana ot ta munnananong an wadan ditakuy hayudut ya linggop an malpun da Apu Dios an hi Ama taku ya hi Apu takun hi Jesu Kristo an
48001004	nangikateh liwat taku ta ihwang ditaku hi etaku kilaggatan nah gaga-ihon atoaton di tatagud uwanin tiempo te hidiyey pinhod Ama takun hi Apu Dios
48001005	an madayaw ta inggana. Amen.
48001006	Dakayun mangulug an iGalatia, tipe mo ahan ta maid uhup yaden iwalong yuh Apu Dios an nangibilang ke dakayun imbabalena gapuh hayudut Jesu Kristo ke dakayu, ta hay hinnatkon ot ya abun mituttuduy eyu dongdonglon?
48001007	Hay kakulugana ya maid di udum hi makulug an tuttudu mu nan intuttudu min dakayu an mipanggep ke Jesu Kristo. Kalyok ke dakayuh tuwe te wadadah nay humauhaul ke dakayu an banalbalinon dah diyen intuttudu min dakayu.
48001008	Ahi kastiguwon Apu Dios di dahdih diyen umalih na an e muntuttuduh hinnatkon nah intuttudu mi ya hidiyen kastiguna ya holholtapona ta inggana. Takon di dakami weno kumpulnan anghel hi langit ya kastiguwon Apu Dios ten aton miy athidi.
48001009	Deyan pidwaok an kalyon ke dakayu an kastiguwon Apu Dios hanan tagun hinnatkon di ituttuduna mu nan inabulut yun intuttudu mi.
48001010	Kanan bon di udum di eyak pitpitbal hi tatagu te hay katbalak ya kadkadngolak di gagamgamak. Mu adi athidi. Mainila nah pungkalkallik an adiyak pitpitbal. Te deket hay katbalak hi tataguy gagamgamak ya bokon moh Jesu Kristoy un-unudok.
48001011	Iibak dida, teyan kalyok ke dakayu ta inilaon yu an hituwen ituttuduk mipanggep hi kibaliwan taku ya bokon hay taguy nalpuwana.
48001012	Hituwen ituttuduk ya uggek dingngol hi udum an tatagu ya maid di tagun e nangituttudun ha-on ketuwe. Te hituwe ya hi Jesu Kristoy nangipainilan ha-on.
48001013	Dingngol yu an ha-oy ya makangngun-unudak handi hi pangi-e min Judyu ya namahig di impangat kun nangipaholholtap hanadah mangulug ke Jesus ya inat kun am-in di kabaelak an manadag hi pangulug nadan mangulug ke hiya.
48001014	Hanadah katoonak an ibbak an Judyu ya ha-oy di kahamhamadan hi pangun-unud na nah pangi-emi te nahalman di pangitakdog ku nah intuttudun handidan aammod mi.
48001015	Mu ongal di hayudut Apu Dios ke ha-on ot piliyonak an munhilbi ke hiya handi tuwali uggeyak nitungo.
48001016	Ot handih impainilanan ha-oy nan Imbabalena ta ek ituttuduy mipanggep ke hiya hanadah bokon Judyu ya uggeyak immeh kumpulnan tagun e numpatuttudu.
48001017	Takon hanadah namangulun apostoles an wadad Jerusalem ya uggeyak immen dida an e numpatuttudu. Hay ot ya abu inat ku ya nadaggaak ad Arabia ot ahiyak mibangngad ad Damascus.
48001018	Handi ya abuh nala-uy tuluy toon ot ahiyak umed Jerusalem an ek tiniboh Pedro ot miha-adak hi kad-anah duwan lingguwan.
48001019	Mu maid di udum hi ek tinibo hanadah apostoles hidi, abunah James an tulang Apu taku an hi Jesus.
48001020	Hituwen intudok ku ya makulug, ya inilan Apu Dios an adiyak munlangkak.
48001021	Nala-uh diyen duwan lingguwan ot taynak ad Jerusalem ot umeyak ad Syria ya ad Cilicia.
48001022	Kediye ya uggeyak ni-an tinibo hanadah mangulug ke Jesu Kristo hi kabobbobled Judea.
48001023	Hay ya abu dingngol dah mipanggep ke ha-oy ya nan kinalin di udum an tatagu an kanan day "Hidiye ken tagu ya nunholholtapon ditakun mangulug ke Jesus ya namahig an inat nan am-in di kabaelanan manadag hi pangulug taku, mu deyan ad uwani ya hi Jesus moy itutttuduna."
48001024	Ta hidiye mo nan daydayawon dah Apu Dios te hay numbaliwak handih nangulugak ke Jesus.
48002001	Nala-uy himpulut opat an toon ot mibangngadak ad Jerusalem an ingkuyug ku da Barnabas ke Titus.
48002002	Immeyak hidi te impainilan Apu Dios an mahapul an umeyak. Dimmatong kamih di ot ayagak nadan mangipangpanguluh mumpangulug ot ab-abbu kamin nunhuhummangan ot kalkalyok ke diday ek intuttudu hanadah bokon Judyu mipanggep hi ine-en di pangibaliwan Jesu Kristo ke ditaku. Man-uke ya mahapul an abuluton ya takdogan nadan mangipangpanguluy ituttuduk, te deket adida ya kalyon nadan kumahing ke ha-on di adi makulug di ituttuduk. Mu maphod ta inabulut da,
48002003	kinali uggeda impapilit an mumpakugit nan ibbak an hi Titus an bokon Judyu takon di hidiyey pangi-e min Judyu.
48002004	Mu wadada hanadan udum an Judyun kahinkulkuluggon dan Jesu Kristo an nid-um dan dakami an pinhod dan makugit hi Titus, mu uggemi inabulut. Nakiamu-amung dan dakami te pinhod dan dadagon nan nalibliyan mi nah pangi-en di Judyu te hay nangulugan min Jesu Kristo. Man-uke ya pinhod dan ipilit an un-unudon miy pangi-en di Judyu ta diday maunud.
48002005	Mu nginhe mi dida te adimi pinhod an makamkamhan hi nihallan tuttudu nan mituttudun dakayu an mipanggep ke Jesus.
48002006	Hanadan nungkatag-en mangipangpanguluh mangulug hidi ya maid di eda hinannotan ya maid di eda inid-um nah intuttuduk. Takon di kanak di nungkatag-e dadiyen mangipangpangulu, mu hi punnomnom ku ya nun-iingngo takuh hinangngab Apu Dios.
48002007	Datuwen mangipangpangulu ya abuluton dan ha-oy di nangidinolan Apu Dios an mangipainila mipanggep ke Jesu Kristo hanadah bokon Judyu. Athidi damdaman Pedro an hiyay nangidinolan Apu Dios an mangipainilah mipanggep ke Jesu Kristo hanadah ibbamin Judyu.
48002008	Hi Apu Dios ya nun-ingngoy baddang na ke dakamin duwa ke Pedro hanah indinol nan ngunumi. Hi Pedroy mun-apostoles hanadah Judyu ya ha-oy damdama hanadah bokon Judyu.
48002009	Hanadan matbal an mangipangpanguluh mangulug an da James, hi Pedro, ya hi Juan ya inabulut da an hi Apu Dios di nangidat tuh ngunuk. Ta hidiye nan nakialamanu dan dakamin duwa ke Barnabas hi pangipatib-an dan abuluton dan ibba dakamin muntuttudu. Ot inhuhummangan min am-in an dakamin Barnabas di nangamung an e muntuttudu hanadah bokon Judyu ya dida damdamay e muntuttudu hanadah ibbamin Judyu.
48002010	Hay imbaga dan dakami ya adimi anhan kal-iwan an baddangan nadan nungkawotwot ad Jerusalem. Mu hidiye ke ya takon nin di adida kalyon ot hidiye pe tuwaliy pinhod kun aton.
48002011	Nagibbuh diyen nunhuhummanganan mi ot ume kamid Antioch. Mada-dai ya inhawwang Pedroh di. Kediyen kawada nah di ya waday inat nan adi maphod ot boh-olak hi hinangngab di dakol an tatagu.
48002012	Te handih ugge ni-an dimmatong nadan Judyun ibban James ya makikakikan hi Pedro hanadah bokon Judyu an mangulug ke Jesus, mu handih dimmatong da ya pinninghan an makikan ot loktat ya intikod na te umagol hi pamihulan nadan ibbamin Judyu an mangalin pani-oy midmid-um hanadah bokon Judyu an ugge nakugit.
48002013	Ta hidiye nan takon hanadan udum an Judyuh di an mangulug ya in-un-unud dan Pedro. Ta am-in da, takon hi Barnabas ya intikod da mon makikan hanadah bokon Judyu, takon di iniladan adi panioh diye.
48002014	Ot handih ininnilak hidiyen at-atton dan adi miunnud nah mituttudu mipanggep ke Jesu Kristo ya binoh-olak hi Pedro, yaden dakol day iibbamin mangulug an mangmangngol. Kanak di "Deyan he-a ya tonok kan Judyu, mu inwalong mu nan pangi-e takun Judyu te nipainilan he-a an adi mo mahapul te maid di hilbina, ya tipe bot ad uwani ya intikod mun midmid-um hanadah bokon Judyu? Kenaen at-attom ya pilitom nadan bokon Judyu an mangun-unud hi pangi-e takun Judyu. Nihallah tuwen inat mu!"
48002015	Ot ahik kanan ke didan am-in di "Makulug an ditakun Judyu ya adi taku umat hanadah bokon Judyu an nakaliwwat an uggeda inila nan Tugun Apu Dios.
48002016	Mu takon di athidi ya inila taku mo an hay pambalan Apu Dios hi ohan tagu ya gapuh pangulug nan Jesu Kristo, bokon hay pangun-unudanah Tugun takun Judyu. Ta hidiye nan takon di ditakun Judyu ya nangulug takun Jesu Kristo ta mibilang takun maphod ke Apu Dios, te maid di tagun e matbal ke hiya gapuh pangun-unudana nah Tugun takun Judyu.
48002017	Kinali ditakun Judyu ya naliwat taku damdama te gulat nat ugge taku ya adi mahapul an idinol takun Kristoy pambalan Apu Dios ke ditaku ta mapakomaan taku hi ugge taku nangun-unudan nah Tugun. Ta hidiye nan adi taku mo idinol nah Tugun hi pambalan Apu Dios ke ditaku. Mu takon di athidi ya adi taku kanan di iabulut Kristo an munliwat taku te adi mabalin di athidi.
48002018	Makahhapul an maawatan taku an nihalla taku hin nomnomon takun tobalon ditaku ke Apu Dios gapu te hay pangun-unudan taku nah Tugun di Judyu. Adi taku mo idinol kediyen Tugun te maid moy hilbina, kinali munliwat taku hin etaku bo ituttudu an mahapul an un-unudon hidiyen Tugun.
48002019	Man-uke ya adinadaman etaku pakaun-unud nah Tugun, kinali bokon moh diyen pangidinolan taku hi kibaliwan taku. Idinol taku ot ya abuh hayudut Apu Dios an hidiye nan nangikatayan Jesus hi liwat taku ta hi Apu Dios di un-unudon taku.
48002020	Umat ke ha-on an bokon mo nan Tugun di pangidinolak, mu hi Kristo te kay hanan nakikateyak ke hiya handih natayanah krus. Hay ine-en di nitaguwak ad uwani ya adi umat handi te wada moh Jesu Kristo ke ha-on. Hituwen balun nitaguwak ya gapuh pangulugak nah Imbabalen Apu Dios an hi Kristo an ongal di pamhod nan ha-on ot mate ta kiphodak.
48002021	Deket nan Tugun di Judyuy pangidinolan takuh pambalan Apu Dios ke ditaku ya maid moy dinol takuh hayudut na an hidiyey gapunah nangitud-akana ke Jesus ot ikatenay liwat taku. Te kon gulat nat athidi ya maid moy hilbinan ditaku hanan e natayan Jesus hi krus."
48003001	Anakkaya kayun iGalatia! Nakaihhallay punnomnom yu. Tipe ahan ta kahinnaul kayu? Impakainnila yu bo tuwali nan mipanggep hi natayan Jesu Kristo nah krus yaden antipet ekayu midmidngolan ta hay udum an tuttuduy pinhod yu mon un-unudon?
48003002	Dakayu ya inilayu an dinawat yu nan Espiritun Apu Dios gapuh nangulugan yu nah nituttudu mipanggep ke Jesu Kristo, bokon gapuh nangun-unudan yu nah Tugun di Judyu.
48003003	Nakaihhalla kayu te handih nangilappuwan yun mangulug ya hay Espiritun Apu Dios di nangidinolan yun bumaddang ke dakayu, yaden ad uwani ke bo ya hay kabaelan yuy pangidinolan yuh pambalan Apu Dios ke dakayu.
48003004	Kon maid moy hilbin am-in nan namaddangan Jesu Kristo ke dakayu? Hana ot anhan ta adi athina!
48003005	Mahmahak ke dakayu, kon hay pangidatan Apu Dios hi Espirituna ya hay pangipatib-anah milagro ya gapu te hay pangun-unudan yu nah Tugun di Judyu, weno gapu te hay nangngolan yu ya hay nangulugan yu ke Jesu Kristo? Inilak ot inila yu an gapu te hay nangulugan yun Jesu Kristo.
48003006	Wada hanan impitudok Apu Dios mipanggep ketuwe an kananay "Hi Abraham ya imbilang Apu Dios an maphod gapu te hay nangulugana an hi Apu Dios ya atonan am-in di kalyona."
48003007	Hidiyey nomnomon yu an am-in di mangulug ke Apu Dios ya diday mibilang an tanud Abraham.
48003008	Hanah kalin Apu Dios an nitudok tuwali handi ya kananay ibilang na an maphod nadan bokon Judyu hantuh ahida pangulugan. Hiyah naey kibalinan nan kinalin Apu Dios ke Abraham handih kananan hiyay "Gapu nah pangulug mun ha-oy ya pumhod am-in di tagu ten umat nah pangulug muy pangulug da."
48003009	Ya makulug an indat Apu Dios ke Abraham di kiphodana gapuh nangulugana. Athidi boy atona hanadah tatagun mangulug ke hiya.
48003010	Am-in da nan tatagun idinol day kibaliwan da nah pangun-unudan dah Tugun Apu Dios an impainilanan Moses ya kastiguwon Apu Dios dida, te kanana nah nitudok an kalinay "Nan tagun adina paka-un-unudon am-in nan wada nah Tugun an impitudok Apu Dios ya makastigu."
48003011	Hay oha bo ya impakainnila taku an maid di tagun e tobalon Apu Dios an maphod gapuh pangun-unudana nah Tugun, te wada boy impitudok Apu Dios an kananay "Nan tagun ibilang Apu Dios an maphod gapuh pangulug nan hiya ya midatan hi biyag an munnananong."
48003012	Te hay pangun-unudan nah Tugun ya nakahhinnatkon hi pangulug ke Jesus te nitudok an kananay "Kah-in di paka-un-unudon am-in nadan wada nah Tugun ta ahinadaman midatan takuh biyag an maid di poppog na." Gulat nat damanan pakaun-unud takun am-in nadan Tugun di Judyu ya adi ot kah-in di idinol ke Jesu Kristo.
48003013	Mu adi taku pakaun-unud, kinali immalih Kristo ot ibaliw ditakuh kakastiguwan taku ta hiya ot ya abuy nakastigu nah krus an bokon ditaku. Wada tuwaliy nitudok an kananay "Nan tagun mipatak nah kaiw ya hiyay niayan di kastigu."
48003014	Hidiyey naat ke Jesus ta hanan kiphodan an kinalin Apu Dios handi ke Abraham ya milak-am da hanadan bokon Judyu gapuh pangulug dan Jesu Kristo ta am-in takun waday pangulug na ya dawaton takuy Espiritun Apu Dios an kinali nan idat na.
48003015	Kaibaiba, hituwen kinalin Apu Dios ke Abraham an atona ya paddung na nan oggan taku punhuhummanganan an deket waday duwan nunhummangan ta numpelma dah papel ya adinadaman e ma-idon weno e udman di kumpulnan taguh diyen eda inhummangan.
48003016	Athidi damdama nah hinamad Apu Dios an kinali ke Abraham ya nah ohan tanud na. Adina e kanan di am-in nadan tanud Abraham, mu kananay nan ohan tanud Abraham di kipaannungan nan kinalin Apu Dios an atona. Hidiyen ohan tanud na ya hi Jesu Kristo.
48003017	Hay pinhod kun kalyon ketuwe ya athitu: Hidiyen kinalin Apu Dios ke Abraham an atona ya nunnanong. Hituwey kitib-ana; nala-uy opat di gatut ta tulumpulun toon ot ahina idat nan Tuguna ke Moses. Mu hidiyen Tugun ya uggena mina-id ya uggena hinannotan hidiyen kinalin Apu Dios ke Abraham te bokon nah Tugun di pambalan Apu Dios ke ditaku.
48003018	Te gulat na nin ta hay kibaliwan ya gapuh pangun-unudan nah Tugun an nidat ke Moses ya maid moy hilbin nan kinalin Apu Dios ke Abraham. Mu adi athidi te hay pangibaliwanan ditaku ya nipuun ya abu nah kinali nan atona. Kinali hituwey nomnomon yu: Hay kibaliwan ya gapuh nipaannungan nan kinalin Apu Dios ke Abraham an atona.
48003019	Wadan pangali yuy "Ta nganne moy hilbin nan Tugun an indat Apu Dios ke Moses?" Hidiye ken Tugun ya nipab-o nah kinalinan Abraham ta panginilaan taku an naliwat taku. Mu hidiyen Tuguna ya napoppog handih nangaliyan Jesu Kristo an hidiyey immannungan nan kinalin Apu Dios ke Abraham. Hay inat Apu Dios an nangidat kediyen Tugun nah tataguna ya athitu. Intud-ak na nadan anghel ot diday mangipainila ke Moses ot idat Moses hidiyen Tugun ke dida te hiyay nangitakdog ke Apu Dios.
48003020	Mu adi mahapul an waday mangitakdog hi ohan tagu hin munna-ud an mangibagah pinhod na. Athidiy inat Apu Dios an nunna-ud an nakihummangan ke Abraham.
48003021	Wadan pangaliyu boy "Adi mun-unnud nan Tugun Apu Dios ya nan kinalikali nan ahina aton." Mu adi umat hidi te gulat nat hay pangidinolan taku ketuwen Tugun di pangidatanah biyag taku an munnananong ya damana mon ibilang ditakun hiyan maphod gapuh pangun-unudan taku kediyen Tuguna.
48003022	Mu hay kakulugana ya kanana nah impitudok Apu Dios di am-in di tagu tuh luta ya naliwat da. Kinali mahapul an mangulug dan Jesu Kristo ta ahida mibaliw te hituwey kinalin Apu Dios an atona hi mangulug.
48003023	Hay bo oha ya handi ya hanan Tugun Moses di mahapul an un-unudon, mu hidiyey gumapuh kakastiguwan taku te adi taku paka-un-unudon hidiyen Tugun. Nangnangngeh diye ingganay nipainilay aton takun mangulug ke Jesu Kristo.
48003024	Ot nan Tugun ya hidiyey nangituttuduh aton taku ingganay immalih Jesu Kristo ot mipainilan hay pangulug takun hiyay pambalan Apu Dios ke ditakun maphod.
48003025	Ot deyan hi Jesu Kristoy pangidinolan taku, kinali adi mo mahapul an etaku idinol kediyen Tugun di pambalan Apu Dios ke ditaku.
48003026	Hay pangibilangan Apu Dios an imbabale ditaku ya hay pangulugan takun Jesu Kristo.
48003027	Te am-in nadan mangulug ke Jesus an numpabonyag ya nigappat da mon hiya ta umat moh pangi-enay pangi-eda.
48003028	Kinali maid di nunhihinnatkonan di katagutagu, Judyu weno bokon, himbut weno bokon, babai weno lalaki, te nun-iingngo takun am-in gapuh nigappatan takun Jesu Kristo.
48003029	Ta ad uwanin nitulang taku mon Jesu Kristo ya ditaku moy mibilang an tinanud Abraham an manawat nah kiphodan an kinalin Apu Dios ke hiyan ahina aton.
48004001	Hay kiingngohan nan panawatan taku nah kiphodan an kinalin Apu Dios an idat na ya umat nah tawid di unga. Te deket ugge ni-an kimmat-agu ya kay himbut te adinadaman hiyay mumpaptok nah tawid na.
48004002	Mahapul an un-unudona ni-an hanadan pintok ama nan mangipaptok ke hiya ya mangipanu nah tawid na ingganay madatngan nan tiempon pangipaboltanan amanan hiya.
48004003	Umat damdama handi ugge taku ni-an nangulugan, kay taku u-unga an mahapul an dakol di un-unudon takun pangi-en di aammod taku.
48004004	Mu handih nadatngan mo nan tiempon gintud Apu Dios ya intud-ak na nan Imbabalena tuh luta. Ot mumbalin hi tagu te intungon di babai ot umongal an inun-unud nay pangi-en di Judyu an hidiye nan Tugun Apu Dios an indat nan Moses.
48004005	Hiya ya ingkatenay liwat taku ta mibilang takun imbabalen Apu Dios. Inat nah diye ta bokon mo nan Tugun Moses di pangidinolan hi kibaliwan taku.
48004006	Ya hay kitib-ana an imbabale ditaku mon Apu Dios ya impaali nan ditaku nan Espiritun nan Imbabale nan hi Jesus. Ta damana mon madinol takun kalyon di "Ama" ke Apu Dios.
48004007	Ta hidiye nan bokon taku mo kay himbut te numbalinon ditakun Apu Dios an imbabalena ta am-in nan ipaboltana ya ditakuy mamoltan.
48004008	Handih uggeyu ni-an inilah Apu Dios ya himbut dakayu hanadah nalnalgom an adi makulug an dios te diday inanun-unud yu.
48004009	Mu deyan ad uwani ya inila yu moh Apu Dios an nangipatiboh hayudut nan dakayu, mu tipe bot pinhod yu bon mibangngad nah pangi-eyu handi an maid di hilbina? Te deket dadiyey un-unudon yu, ya kon pinhod yu bon mumbalin kayu an himbut ke dadiye?
48004010	Teya mo anhan an kanan yuy kah-in di maunud nan Tugun ta waday paniawon yun algo, bulan ya toon.
48004011	Madanaganak ke dakayu te deket athidi ya maid moy hilbin nan intuttuduk ke dakayu mipanggep hi pangibaliwan Apu Dios ke ditaku.
48004012	Kaibaiba, hay pinhod ku ot anhan ya iunnud yun ha-on an adik idinol nah Tugun di Judyu. Takon di Judyuwak ya numbalinak an umat ke dakayun bokon Judyu te adik mo idnol nah Tugun. Nomnomon yu an handih nakiha-adak ke dakayu ya maphod kayun ha-on an maid di eyu impatiboh gaga-iho.
48004013	Ya handih pinghanah nangaliyak hina ya nundogowak ot mabaybayagak hina, kinali waday wayak an nangituttudun dakayu nah kiphodan taku an inat Jesu Kristo.
48004014	Kediyen nundogowak ya naligaligatan kayu gapun ha-on, mu uggeyak impaingle. Maka-apnga kayu ot ya abu an kayak anghel Apu Dios weno hi Jesu Kristo.
48004015	Handi ya maka-am-amlong kayun ha-on. Ya gulat na nin ta mabalin ya kaanon yuy matayu ta ihulug yun ha-on, mu nganney naat ta e nabaliwan di punnomnom yun ha-oy ya nan intanuttuduk ke dakayu?
48004016	Kon balawonak mo ke dakayu te hay pangituttuduwak ke dakayuh makulug?
48004017	Kalyok ke dakayu an hanadan udum an tatagun immalin muntuttudun dakayu ya maphod di ipatibo da, mu gaga-ihoy wadah nomnom da. Te hay pinhod da ya maputtut di nunhintutulangan taku ta diday un-unudon yu an bokon mo ha-on.
48004018	Man-u te maphod an hay maphod di ipatibo dan dakayu, mu athidi ot damdama an maphod di wadah nomnom da. Te handih kawadak hina ya maphod di pun-uunnudan taku. Ya takon di maidak hina ya maphod di pangpangngayon takuh diye.
48004019	Imbabale dida an impakappinhod ku, inila yu an handih kawadak hina ya nahalman di hakit di nomnom ku gapu ke dakayu te pinhod kun abun mangulug kayu. Ot kay ahan ya nangulug kayu ot luminggop di nomnom ku. Mu deyan ad uwani bo ya athidi boy pangibok kun dakayu te pinhod ku ot anhan an miunnud hi pangi-en Jesu Kristoy pangi-eyu.
48004020	Pinhod ku ot an wadaak hinad uwanin makihumhummangan ke dakayu ta adik pabinnungot an kumali, mu munhuhummangan takuh maphod ta inilaok di nganney innun di pangulug yu te dehtun makadannaganak ke dakayu.
48004021	Dakayun iiba an mangidinol nah Tugun Moses te pangali yu nin on hidiyey kibaliwan yu, kon adiyu maawatan
48004022	nan impitudok Apu Dios mipanggep ke Abraham? Hiya ya duway imbabalena. Nan oha ya imbabalena ke Hagar an himbut na. Ya nan oha ya imbabalena ke Sarah an bokon himbut.
48004023	Nan imbabalen Abraham nah himbut na ya nitungo, mu bokon hiyay nipaannungan nan kinalin Apu Dios. Mu hana ken imbabalena nah bokon himbut ya nitungon hiyay kipaannungan nan kinalin Apu Dios.
48004024	Datuwen duwan babaiy nialigan nan duwan planun Apu Dios. Hay oha ya nan Tugun an dinawat Moses ad Sinai an ohan bilid hidid Arabia, hituwey niingngohan Hagar ya nadan imbabalena an himbut dan am-in. Miingngo bon Hagar nan bobled Jerusalem an ibilang nadan Judyun nalpuwan da, an dida nan makangngun-unud nah Tugun Moses. Ta hidiye nan datuwen Judyu ya kay da himbut hi pangun-unudan dan diyen Tugun.
48004026	Mu hanan ohan planu ya nipatibo nah bokon himbut an hi Sarah. Hiya ya miingngo nah Jerusalem hi langit an mialig an ina takun mangulug an bokon himbut.
48004027	Hituwey kibalinan nan impitudok Apu Dios an kananay "He-a an adi pakaimbabalen babai ya mun-am-amlong ka te takon di uggem hiniktaman di hakit di mun-imbabale ya ahi dumakol di imbabalem. Umat ka nah babain tinaynan di inayana, mu ahi daka kaya homkon ke Apu Dios ta dakdakol day imbabalem mu nan babain ugge tinaynan di inayana."
48004028	Kinali hituwey kalyok ke dakayun iibbak an mangulug, man-uket numbalin takuh imbabalen Apu Dios ya gapu te kinulug taku nan kinalina mipanggep hi pumbalinan takun iimbabalena. Hituwe ya umat ke Isaac an man-uket nawada ya hidiye tuwaliy kinalin Apu Dios ke Abraham.
48004029	Hi Isaac ya nitungo gapuh kandaman di Espiritun Apu Dios, mu hi ke Ismael an tulang na ya adi athidi. Ya inila taku an namahig di nunholholtapan Isaac hi impangapangat Ismael. Athidi bon ditakud uwani an mangulug ke Jesu Kristo an teyan munholholtap taku hi pangpangngat nadan mangidinol nah Tugun Moses.
48004030	Mu wada nah impitudok Apu Dios an kananan Abraham di "Itud-ak mu hanan himbut mu ya nan imbabalena. Te hanan imbabaleyu nah himbut ya adinadaman e makiboltan nah ipatawid mu nah imbabaleyu nah bokon himbut."
48004031	Kinali iibak dida, maphod ta adi taku mibilang an imbabalen nan himbut an babai ta adi taku mo idinol nah Tugun, mu mibilang takun imbabalen nan bokon himbut ta matbal taku ke Apu Dios gapuh pangulug takun hiya.
48005001	Ad uwanin hi Jesu Kristo moy pangidinolan taku ya tibon yu ta adiyu bo e idinol nah Tugun Moses ta adi kayu mibangngad an himbut kediyen Tugun.
48005002	Donglonak an hi tulang yu: Deket mumpakugit kayu te pangaliyu on hidiyey pambalan Apu Dios ke dakayu ya hinaey kitib-anan maid moy hilbin di pangulug yun Jesu Kristo.
48005003	Deyan ipidwak an kalyon ke dakayu ta pakaddonglon yu, deket mumpakugit kayu te pangaliyu on hidiyey pambalan Apu Dios ke dakayu ya mahapul an paka-un-unudon yun am-in di Tugun di Judyu, te deket adiyu ya hiya damdaman kastiguwon dakayun Apu Dios.
48005004	Hanadan udum an ibbayu an hanan Tugun di Judyuy pangidinolan dah pambalan Apu Dios ke dida ya maid moy hilbin Jesu Kristo ke dida, ta hidiye nan adida mo milak-am nah hayudut Apu Dios.
48005005	Mu ditaku ke ya ongal di dinol taku an tobalon ditakun Apu Dios an maphod te hay pangulug takun Jesu Kristo. Ya baddangan ditaku nah Espiritun Apu Dios an mun-anus an munhood hi ahina pambalan ke ditaku.
48005006	Te ditaku ken mangulug ke Jesu Kristo ya adi importante hin numpakugit taku weno ugge. Te hay importante ya hay pangulug taku an mipatibo nah naminhod takuh ibba takun tagu.
48005007	Man-u handih lappunan nangulugan yu te nahamad di nangun-unudan yu nah makulug an nituttudu, mu tipe bot ad uwani ya eyu inwalong? An dahdi nan e kimmalikali ta ekayu nidnidngolan?
48005008	Adinadaman hi Apu Dios an namili ke ditakun tatagunay nangat kenae.
48005009	Wada nan kanan dan "Takon di ittay an yeast di mikamo ya palbagona nan tinapay." Hay kiingngohan tuwe ya nan gaga-ihon tagu an takon di ohana ya mabalin an agalinana nadan udum.
48005010	Mu madinolak an gapuh pangulug yun Jesu Kristo ya adiyu abuluton di hinnatkon an tuttudu mu nan intuttuduk ke dakayu. Nan tagun nangituttudun dakayuh nihalla ya kastiguwon Apu Dios takon di dahdi diye.
48005011	Kalyok ke dakayun iibak dida, gulat nat makulug an ituttuduk an hay pangi-en di Judyuy mahapul an un-unudon ya adiyak ot e punholholtapon hanadah ibbak an Judyu. Mu adi makulug, te hay ituttuduk ya mipanggep hi natayan Jesus nah krus, kinali deyan punholholtaponak.
48005012	Danae ken tatagun ipilit day pumpakugitan ya kudukdulnay mumpakapun da ot udot.
48005013	Mu dakayu ken iiba ya pinili dakayun Apu Dios an tataguna ta bokon mo hay Tugun di Judyuy eyu pangidinolan, mu malibli kayu kediyen Tugun. Mu adi gapu te athidi ya eyu pangigadulan an mangat hi gaga-ihon pinpinhod di adol yu. Hay mahapul ot ya abu ya munhimpopohhodan kayu ta munhimbabaddang kayu.
48005014	Te wada nan tugun an kananay "Pohdon yuy ibbayu umat hi naminhod yuh adol yu." Hituwen Tugun di niohhaan am-in hanan Tugun Apu Dios an intuttudun Moses.
48005015	Mu deket umat kayu hanadah ahu an pumanatpatte ya tibon yu ot te loktat ya mapa-iy nunhintutulangan yu.
48005016	Kalyok ke dakayu, deket un-unudon yu nan Espiritun Apu Dios ya umannung an bokon nan gaga-ihon pinpinhod di adol yuy maun-unud.
48005017	Makulug hituwe te hay pinhod di adol taku ya hinnatkon hanah pinhod di Espiritun Apu Dios, te hay gaga-ihon pinhod di adol taku ya adi pinhod di Espiritun Apu Dios. Kinali naligat an un-unudon datuwen duwa te pumanulpullo da.
48005018	Mu deket hay pinhod di Espiritun Apu Dios di un-unudon taku ya adi mo mahapul an idinol taku nah Tugun Moses.
48005019	Makaimmatun ten hay gaga-ihon pinpinhod di adol di un-unudon di tatagu te gaga-ihoy punnomnom ya pangi-eda, umat hanah pangihuyopan hi bokon inayan,
48005020	hay pundayawan hi adi makulug an dios, hay pangatan hi ayak, hay punhinboboh-olan ya hay pun-aawwitan. Ya munhin-a-amo da, mabungot da ya hay pinhod da ya abuy ipapilit dan aton. Ya adi mun-uunnud di punnomnom da, ta hidiye nan munhihi-an da.
48005021	Ya maka-amo dah ibba dah tagu, mumbutobutong da, maid di laoda ya dakol di udum an gaga-ihon at-atton da. Pidwaok bo nan kinalik ke dakayu handi an hanan tagun datuwey atoatona ya adinadaman e migappat hi pun-ap-apuwan Apu Dios.
48005022	Mu hanadan tatagun mangun-unud nah Espiritun Apu Dios ya waday pamhod dah ibbada, mun-am-amlong da, malinggop da, adida makabbalo, maule da, maphod da, pundinlan dida,
48005023	adida mumpatag-e ya inila dan mangikonoknong hi aton da. Adi mahapul di tugun nah tagun mangat ke datuwe te adida ngohayon di nganneh diyen wada nah Tugun.
48005024	Hanadan tatagun mangulug ke Jesu Kristo ya kay nakikate hanan gaga-ihon kinatagu da ke hiya nah krus ta adida mo pinhod an aton di gaga-ihon impainghan di adol da.
48005025	Te deyan hay Espiritun Apu Dios di kalpuwan tuwen balun nitaguwan taku ya mahapul an un-unudon takun am-in di pinhod na.
48005026	Ta adi taku mumpatag-e, ipaboh-ol di ibba taku ya adi taku amowan dida.
48006001	Dakayun iiba, deket waday inila yuh iiba takun mangulug an gaga-ihoy inat na ya dakayun nahamad di pangulug nay mangipaul-ulen manugun ke hiya. Mu tibon yu te indani ya takon di dakayu ya mumbahul kayu damdama.
48006002	Ya munhinbabaddang kayu ta baddangan yu hanadan ibbayun numbahul te hidiyey pangi-en di pangun-unudan yuh tugun Jesu Kristo.
48006003	Deket wada nan tagun hay punnomnom nah adol na ya natag-e, mu hi kakulugana ya adi, ya hay adol nay linangkakana.
48006004	Hay ot aton taku ya mahapul an waday oha on nomnomona hin maphod di at-attona weno adi. Te deket hay inat taku ya maphod ya adi mahapul an etaku titibbon di nibahhawan di udum ta ahi taku madinol an maphod taku.
48006005	Te waday oha on hiyay nangamung an manumang ke Apu Dios hi in-innat na tuh luta.
48006006	Hanan tagun tuttuduwan dah kalin Apu Dios ya maphod di idatnay nganneh diyen maphod an wadan hiya hanah nanuttudun hiya.
48006007	Adiyu e pangaliy ugge inilan Apu Dios di at-atton taku, te hiya ya inilaonan am-in ta adi mabalin an etaku ilangkakan. Ta hidiye nan papohdanan takuy aton taku te inila taku an nganneh diyen intanom di ohan tagu ya hidiyey aniyona.
48006008	Hin hay tagu ya hay gaga-ihon pinpinhod di adol nay un-unudona ya ligat ya abuy kay na aniyon ta mapa-iy nitaguwana. Mu nan tagun nan pinhod nan Espiritun Apu Dios di un-unudona ya midatan hi biyag an munnananong an malpu nah Espiritun Apu Dios.
48006009	Kinali adi taku uminglen mangat hi maphod te makulug an idat Apu Dios di gun-udon taku hin adi taku iwalong an mangat hi maphod.
48006010	Ta hidiye nan deket mahapul di ibbay baddang ya waday kabaelan takun bumaddang ya maphod di baddangan dida, namam-a nadan iiba takun mangulug hi pamilyan Apu Dios.
48006011	Ha-on moy mangitudok ketuwen mangudidin tugun kun dakayu, kinali deyan o-ongal di panudok ku.
48006012	Ipainilak ke dakayu an hanadan tatagun mangipapilit an mumpakugit kayu ya pinhod da ya abun pitpitbal hanadah ibba min Judyu an paka-un-unudon day Tugun Moses. Te gulat nat ipainila da an kulugon dan bokon gapuh pangun-unudan hi Tugun Moses, mu hay natayan Jesu Kristoh krus di kibaliwan di tagu ya pihulon nadan ibbamin Judyu dida.
48006013	Man-ut mumpakugit da, mu hay kakulugana ya adida paka-un-unudon nadan udum an wada nah Tugun Moses. Mu pinhod dan mumpakugit kayu ta ipahhiya da hanadah ibba min Judyu an inun-unud yuy kinali da.
48006014	Mu ha-oy ke pe ya maid di udum hi ipahhiyak hin bokon ya abu nan natayan Apu takun hi Jesu Kristoh krus, te handih natayana ya kayak nakikaten hiya, kinali ad uwani ya adiyak mo malalit hanah pangi-en di adi mangulug ya adik mo ibilang an importante hanadan pinpinhod di tatagu tuh luta.
48006015	Bokon hay pumpakugitan weno adi pumpakugitan di importante te hay tuwali importante ya hanan balun nitaguwan gapuh pangulug ke Kristo.
48006016	Ya hana ot ta ditakun mangun-unud ketuwe ya malinggop taku ya homkon ditakun Apu Dios. Ya pinhod kun athidi boy maat hanadah tatagun Apu Dios an wadah udum hi boble.
48006017	Ke datuwen ek kinalikali ya adiyu mo danongdonglon hanadan mangipapilit an mahapul an un-unudon di pangi-en di Judyu, ta adi makahakkit di nomnom kun dakayu. Dida ya adida abuluton hantun kinaapostoles ku, mu kon gulat nat makulug an bokon hi Jesus an nangidat ketuwen ngunuk ya uggeyak ot impaholholtap hanadah buhul na ta maid ot datuwen piklat ku.
48006018	Hay mangudidi mon kalyok ke dakayun iiba ya hana ot ta hayudutan dakayu ke Apu takun hi Jesu Kristo ta inggana. Amen.
49001001	Hituwen tudok ya nalpun ha-on an hi Pablo an pinilin Apu Dios an pun-apostoles Jesu Kristo an e mangipainilah mipanggep ke hiya. Muntudokak ke dakayun iibbak an mangulug hinad Ephesus an makangngun-unud ke Apu takun hi Jesu Kristo.
49001002	Hana ot ta munnananong an wadan ditakuy hayudut ya linggop an malpu ke da Apu Dios an hi Ama taku ya hi Apu takun hi Jesu Kristo.
49001003	Dayawon takuh Apu Dios an hi Aman Apu takun hi Jesu Kristo te indat nan ditakun mangulug am-in di kiphodan an malpuh langit te hay nitulangan takun Kristo.
49001004	Handih ugge nunlutuwan Apu Dios tuh luta ya pinili ditaku tuwalin tataguna gapu nah ahi aton Jesu Kristo ta mibilang takun maphod an maid di liwat taku hi hinangngab na.
49001005	Ninomnom na tuwali handi an pumbalinon ditakun imbabalena gapu kediyen ahi aton Kristo. Inat nah tuwe te hidiyey pinhod na te ongal di pamhod nan ditaku.
49001006	Ta hidiye nan dayawon takuh Apu Dios te impatibo nay ongal an hayudut nan ditaku gapuh nigappatan taku nah impakappinhod nan Imbabalena an hi Jesu Kristo.
49001007	Ya gapuh nangikatayan Jesu Kristo hi liwat taku ya napakomaan taku ya napoppog di nihbutan takuh liwat. Hituwey kitib-anan ongal di hayudut Apu Dios ke ditaku an
49001008	maid di kiingngohana. Ketuwey nangipatib-ana an hiya ya nakala-ing ya inilanan am-in.
49001009	Impainila mon Apu Dios ke ditakud uwani nan ninomnom na tuwali handi an kiatan Kristo.
49001010	Hidiyen ninomnom nan aton ya iphod nan am-in di wadah langit ya tuh luta ta miohha da hantuh kadatngan di gintud nah pangipaphodanan dida ta hi Jesu Kristoy pun-ap-apu da.
49001011	Am-in di ma-ma-at ya miunnud nah pinhod Apu Dios an maat an hidiyey ninomnom na tuwali handih pippinghana. Hay ohah ninomnom Apu Dios ya ditakuy piliyonan tataguna gapuh pangulugan takun Jesu Kristo.
49001012	Ta hidiye nan dakamin Judyun namangulun nunho-ho-od hi aliyan Kristo ya lebbeng nan hi Apu Dios di dayawon mi te hiyay katagtag-ayan.
49001013	Takon di dakayun bokon Judyu ya nigappat kayu damdama ke Kristo te handih nangngolan yu nah makulug an tuttudu mipanggep hi kibaliwan taku ya nangulug kayun hiya ot ibilang dakayun Apu Dios an tataguna hi nangipaaliyanan dakayu nah Espirituna. Ya hidiyen nangipaaliyanah Espirituna ya hidiye tuwaliy kinalina handi.
49001014	Hay kawadan di Espiritun Apu Dios ke ditakuy kitib-anan ahi taku dawaton nan kinalin Apu Dios an idat nan ditakun imbabalena hantuh kibaliwan taku ta kidayawana.
49001015	Kinali nipalpu handih nangngolak an nahamad di pangulug yun Apu takun hi Jesu Kristo ya ongal di impaminhod yu hanadah ibba takun mangulug
49001016	ya ongal di pumpasalamat kun Apu Dios. Ta hidiye nan idasadasalan dakayun ha-on
49001017	ke Apu Dios an madayaw an Aman Apu takun hi Jesu Kristo ta baddangan dakayu nah Espirituna ta manomnoman kayu ya maudman nan inila yuh mipanggep ke Apu Dios.
49001018	Ya idasadasal ku bon hiya an pat-alanay nomnom yu ta inilaon yuy kaphod nan namnamaon takun biyag an maid di poppogna an gapunan pinili ditakun tataguna ya inilaon yu nadan makakkaphod an boltanon taku
49001019	ya inilaon yu an ongal di kandaman Apu Dios an bumaddang ke ditakun mangulug. Nipatiboh tuwen kandamana
49001020	handih nunmahuwanan Jesus hi natayana ot ipab-unah winawwanah langit ta didan duway pun-ap-apun di am-in.
49001021	Ya hay pun-ap-apuwan Jesu Kristo ya nakattag-e mu nadan anghel hi langit ya am-in nadan aap-apu, takon di dahdih, nadan matibo ya nadan adi. Ta athidi ke ya namammam-a mon natagtag-e mu nadan aap-apud uwani ya nadan ahi mun-ap-apu.
49001022	Indat Apu Dios di lebbeng Jesus an mun-ap-apuh am-in hi lintuna. Ya hiyay mangipaptok ke ditakun mangulug ta hiyay kay taku ulu
49001023	ya ditakuy kay na adol. Ta hidiye nan maid di e taku pungkudangan te am-in nan wadan hiya ya wada damdaman ditaku an adol na. Hiyay nangdon am-in hi nganneh diye.
49002001	Handih ugge kayu ni-an nangulug ke Apu Dios ya maid di nitaguwan yun hiya te hay ngoheyu ya liwat yu.
49002002	Te kediye ni-an ya hanadan gaga-ihon atoaton di tatagu tuh lutay un-unudon yu. Inanun-unud yuh Satanas an ap-apun nadan gaga-ihon adi matibo ya takon di ad uwani ya hiyay ap-apun nadan adi mangun-unud ke Apu Dios.
49002003	Man-u te am-in taku ya umat taku ni-an ke dadiyen tatagu te hanan gaga-ihon pinpinhod di adol ya nomnom takuy inanun-unud taku, ta hidiye nan lebbeng nan kastiguwon ditakun Apu Dios an umat nadah gaga-ihon tatagu.
49002004	Mu takon di athidi ya namahig di homok Apu Dios ke ditaku ya ongal di impaminhod nan ditaku,
49002005	ta hidiye nan handi ya kay taku nakatte te hay adi taku pangun-unudan ke hiya ya kay ditaku tinagu handih nummahuwanan Jesu Kristo, ta adi taku mo makastigu. Hituwey kitib-anan nibaliw taku te hay hayudut na.
49002006	Bokon ya abu nan etaku nakitagun Kristo, mu inggappat ditakun Apu Dios an makiap-apun Jesu Kristo hi langit.
49002007	Athidiy inat na ta ipatibo nat nangamung di ongal an hayudut na ya ulenan ditakun nitulang ke Jesu Kristo.
49002008	Imbaliw ditakun Apu Dios handih nangulugan taku gapuh ongal an hayudut na. Te ditaku ya maid di kabaelan takun mangibaliw hi adol taku. Hay kibaliwan taku ya malpun Apu Dios ya abu,
49002009	bokon gapuh maphod an pangi-e. Kinali adinadaman ipahhiya takuy mipanggep ketuwe.
49002010	Imbaliw ditakun Apu Dios gapuh pangulug takun Jesu Kristo ta aton takuy maphod te hidiye tuwaliy ninomnom nan aton taku.
49002011	Kinali nomnomon yun kaibaiba an handih nitungo kayu ya bokon kayu Judyu, ya gapuh uggeyu numpakugitan ya ibaag dakayu hanadah Judyu te dida ke ya nakugit da. Mu hay pumpakugitan an at-atton di tagu ya malka ya abu.
49002012	Handih ugge kayu ni-an nangulug ya maid di nigappatan yun Jesu Kristo. Bokon ya abuh diye te ugge kayu bo nilak-am nah kiphodan nadan Judyu an pinilin Apu Dios an tataguna. Ya ugge kayu nibilang nah kinalinan atona hanadah tatagun pinilina. Ta hidiye nan handi ya maid di innun yun mibaliw nah kakastiguwan yu te uggeyu inilah Apu Dios.
49002013	Mu ad uwani ya adi mo umat hidi te nigappat kayun Jesu Kristo. Nidawwi kayu handi ke Apu Dios, mu ad uwani ya nihayyup kayu mon hiya te hay nangikatayan Jesu Kristoh liwat taku.
49002014	Hi Jesus di nangihayyup ke dakamin Judyu ke dakayun bokon Judyu ta ohan pamilya taku mo te kinaana nan nihanih kiohhaan taku ta adi taku mo mumbubuhhulan.
49002015	Te handih natayana ya pinoppog na nadan dakol an anun-unudon min Judyu an intugun Moses ta maid moy humlun hi etaku punhahannuwan, mu miohha takun am-in gapuh nigappatan takun hiya.
49002016	Ya gapuh natayanah krus ya adi taku mo mumbubuhhulan, mu mun-uunnud taku ta damanan mihayyup takun am-in ke Apu Dios.
49002017	Immalih Jesus an e nangipainilah aton di kihayyupan am-in di tagu ke Apu Dios. Bokon ya abu ke dakamin Judyu an makalin tatagun Apu Dios, mu takon di dakayun bokon Judyu an nidawwin hiya handi.
49002018	Gapuh nangulugan takun Jesu Kristo ya mabalin mon am-in taku, Judyu ya bokon, ya baddangan ditaku nah Espiritun Apu Dios ta waday aton takun mihayyup ke Ama takuh langit.
49002019	Ta hidiye nan ad uwani ya bokon kayu mo hintaguwan ke Apu Dios an adi umat handih pinghana, mu mibilang kayu mon tataguna an umat hanadah udum an mangulug, ta kay taku ohan pamilya an hi Apu Dios di Ama taku.
49002020	Hay niohhaan taku ya miingngo hanah bale an hi Jesu Kristoy kay taku tukud. Hanadan Apostoles ya hanadan profetas di tinaddogan nan bale te diday mangipainilah mipanggep ke Kristo.
49002021	Hi Apu Jesus di mangiohhan am-in hi mangulug ta diday maphod an kiha-adan Apu Dios gapuh nigappatan dan hiya.
49002022	Ya gapu te mangulug kayun hiya ya nibilang kayu damdaman kiha-adan Apu Dios. Mainila an hiya ya miha-ad ke ditaku te waday Espiritunan ditakun am-in.
49003001	Kinali ha-oy an hi Pablo, an dehtu tuh kalabut te hay ek pangituttuduwan hi mipanggep ke Jesus Kristo ke dakayun bokon Judyu ya nanongnan idasadasalan dakayun ha-on.
49003002	Inilak ot dingngol yu an gapuh hayudut Apu Dios ya indinol nan ha-on hituwen ngunuk an kiphodan yu.
49003003	Nan ugge ni-an nipainilan planun Apu Dios an maat ya ha-oy di nangipainilaana ya impakitudok kuy udum ke datuwe tuh tudok kun dakayu.
49003004	Ta deket bidbidon yu tun tudok ku ya inilaon yu nan inilak an ugge ni-an nipainila mipanggep ke Jesu Kristo.
49003005	Ug-ugge nipainilah tuwen planun Apu Dios, mu ad uwani ya impainilan nan Espirituna hanadah pinilinan apostoles na ya profetas na.
49003006	Hituwey planuna: Bokon dakamin Judyu ya abuy kidatan nan kiphodan an idat Apu Dios, mu takon di dakayun bokon Judyu. Imbabale ditaku mon am-in ke hiya te inabulut taku nan nituttudu mipanggep ke Jesu Kristo ta kay mo ditaku nan adol na an milak-am nah kinalin Apu Dios an atonan kiphodan taku gapun Jesu Kristo.
49003007	Ya gapuh kaphod Apu Dios ya indinol nan ha-oy an mangipainilah mipanggep ketuwen planuna, ot gapuh ongal an kandamana ya indatanak hi kabaelak an mangip-iphod an mangat ketuwen ngunuk.
49003008	Ha-oy di kababbabaan am-in nadah tatagun Apu Dios, muden ha-oy di pinili nan mangituttudu hanadah bokon Judyu mipanggep nah ongal an kiphodan takun wadan Jesu Kristo. Hidiyen kiphodan ya maid di kiingngohana.
49003009	Ya napiliyak bon mangipainilan am-in hi tagu nan innun di kipaannungan nan planun ugge ni-an impainilan Apu Dios an nangapyan am-in.
49003010	Hituwen planuy panginilaan nadan ap-apun di anghel hi langit, nadan ap-apun adi matibo an takon di dahdi, maphod ya gaga-iho, an nakannomnoman ya nakala-ing hi Apu Dios. Hay kitib-an tuwe ya nan ma-ma-at hanadah mangulug.
49003011	Athina tuwaliy ninomnom Apu Dios an maat handi ot hi Jesu Kristo an Apu takuy nangipaannungana.
49003012	Ad uwani ya madinol takun mangibagan Apu Dios hi nganneh diyen pinhod taku, ot abulutonay dasal taku te hay nangulugan takun Jesus.
49003013	Ta hidiye nan takon di dehtuwak an munholholtap ya adi kayu madismaya ta e kumapuy di pangulug yun Jesus te hituwen punligatak ya kiphodan yu.
49003014	Deket ninomnom ku nan kinalaing Ama takun hi Apu Dios ya nan nahamad an planuna ya ongal di pundayaw kun hiya
49003015	an Aman am-in di pamilyan wadah langit ya hi luta.
49003016	Ya hay dawatok hi dasal kun hiya an makandama ya idat nay kabaelan takun am-in an mangihamad hi maphod an kinatagu taku te hay baddang nan Espiritunan impaali nan ditaku.
49003017	Ya gapuh pangulug taku ya gibokon takuy kawadan Jesu Kristo ke ditaku. Ya dawatok an am-in taku ya mihamad di paminhod takuh ibba takun tagu,
49003018	ta mabalin an ditakun am-in an tatagun Apu Dios ya inilaon taku nan ongal an impaminhod Jesu Kristo ke ditaku. Takon di makudang tun nomnom takun mun-awat kediyen impaminhod na, mu danaey idasadasal ku ta wada ot an loktat ya hay pangi-e taku ya umat nah pangi-en Apu Dios an maid di kudang na.
49003020	Hi Apu Dios ya madayaw te ongal di kabaelanan mamaddang ke ditaku an nakahhawwal mu hanan ninomnom takun ibagan hiya.
49003021	Ta hay maphod ot ya am-in takun mangulug ya hiyay dayawon taku ta nangamung gapuh inat Jesu Kristo. Amen.
49004001	Hidiyey gapunan nikalabutak an hi tulang yu te hay pangitanuttuduwak hi mipanggep ke Apu taku ya pinhod ku ot anhan an hay pumbibiyag yu ya miunnud nah pinhod Apu Dios te hidiyey gapunah namiliyanan ditaku.
49004002	Hay maphod an aton taku ya mumpakumbaba taku ya umule taku. Ipatibo takuy naminhod takuh ibba taku an anusan takuy at-atton da.
49004003	Aton takuy kabaelan taku ta hay punlinggopan takun am-in di aton taku ta munnananong nan pun-uunnudan taku an idat nan Espiritun Apu Dios.
49004004	Ditakun mangulug ya mibilang takun ohan adol an umat hi Espiritun Apu Dios an oha ya abu. Ya atbohdin nun-iingngoy namnama taku te hidiyey planun Apu Dios hi namiliyanan ditakun tataguna.
49004005	Ohay Apu taku an hi Kristo, hiya ya abuy kulugon taku ya atbohdin hiya ya abuy gapunah numpabonyagan taku.
49004006	Oha ya abuy Apu Dios an hiyay Ama takun am-in an mangulug. Hiyay katagtag-ayan, hiyay nangdon hi am-in ya hiya ya wadan ditakun am-in.
49004007	Makulug an mipanggep keh pangulug taku ya nun-iingngo takun am-in. Mu mipanggep keh kabaelan di hin-oh-an ditaku an indat Jesu Kristo ya waday oha on hinnatkon.
49004008	Hituwe ya miunnud nah impitudok Apu Dios an kananay "Handih timmalakdang hi langit dih namahuwana ya hidiyey nangapputanan Satanas ya ingkuyug nay dakol an imbaliw na. Indatana didah nunhihinnatkon an kabaelan."
49004009	Tedeyan kananay `timmalakdang hi langit', ketuwe ya maawatan an immali ni-an tuh luta.
49004010	Hiya nan immali ya hiya bo nan timmalakdang hi langit ta mabalin an takomboy daana ya wadah di te hiya tuwaliy nakattag-e.
49004011	Hiyay nangidat hanadah mangulug hi nunhihinnatkon an kabaelan da. Wadaday pinilinan mun-apostoles, hay udum ya profetas ya hinnatkon da bo nadan e muntuttudu hanadah tatagu ta wada ot an mangulug dan hiya. Hinnatkon da bo pe tuwali nan pinili nan mangipangpangulu ya muntuttudu hanadah mangulug nah kaam-amungan da.
49004012	In-athitun Jesus an waday oha on indatanah kabaelana ta waday innun takun mangat hanadah nunhihinnatkon an mingunu ta ditakun mangulug an mibilang an adol Kristo ya mihamad di pangulug takun hiya.
49004013	Ta loktat ya mun-iingngoy kahamad di pangulug taku ya hay panginilaan taku nah Imbabalen Apu Dios an hi Jesu Kristo, ta kediye ya miingngoy pangi-e takun hiya.
49004014	Ta adi taku mo umat hi u-unga an nalakan mihapitan an deket waday immalin mangituttuduh hinnatkon on nahannotan di nomnom taku ta na-ala on kinulug taku nan adi makulug an ituttudu da.
49004015	Mu hay maphod ot ya abu ya nan niptok an tuttuduy kalkalyon takuh ibba taku gapuh pamhod takun dida ta mitultuluy an pumpumhod di pangi-e takun am-in, ta miummat hi pangi-en Kristo an ulu takun mangulug.
49004016	Tedeyan hiyay kay taku ulu ya hiyay kalpuwan am-in di biyag ya kabaelan taku ta am-in takun kay nunhihinnatkon an parten di adolna ya aton taku nan nidinol ke ditaku ta munhimbabaddang taku gapuh pamhod, ta mihamad di pangulug taku.
49004017	Kinali hituwey kalyok ke dakayu, hay pinhod Apu taku ya adiyu mo iunnud hi pangi-en nadan adi mangulug te nihallay punnomnom da.
49004018	Kinali adida maawatan di pangi-en Apu Dios ya maid di biyag dan munnananong an malpun hiya. Man-uket uggeda inila hiya ya mangohe da.
49004019	Maid di bain da ya gaga-ihon am-in di wadah nomnom da, kinali ilaput dan mangat hi kumpulmin gaga-iho.
49004020	Mu dakayu ke ya hinnatkon moy pangi-eyu te hay nanginilaan yun Jesu Kristo
49004021	ot adalon yu ya inun-unud yu nan makulug ya maphod an pangi-en wadan hiya.
49004022	Iwalong yu mo nan gaga-ihon pangi-eyu handi an na-ala on inun-unud yuy pinpinhod di adol yu te hidiyey puma-ih nitaguwan yu,
49004023	ta hannotan yuy pangi-eyuh maphod.
49004024	Hay ihannot yu ya nan balun punnomnom ya pangi-e an miunnud nah pangi-en Apu Dios. Hay kitib-an tuwe ya nan maphod an aton takuh ibba takun tagu ya hay pangiwalongan hi punliwatan.
49004025	Kinali am-in taku ya mahapul an adi taku mo munlangkak, mu hay makulug di kalyon takuh ibba taku te am-in takun mangulug ya mibilang taku mon ohan adol Jesu Kristo.
49004026	Deket waday bimmoh-olan yu ya tibon yu ta bokon hidiyey humlun hi punliwatan yu ya adiyu pangngapangngayon di boh-ol yu.
49004027	Te deket adiyu iathidi ya midatan hi Satanas hi waya nan munhaul ke dakayun munliwat.
49004028	Ya wada key makangngako ke dakayu ya mahapul an itikod na ta makibokla ot ya abu ta waday itanud na ya ibaddang na hanadah maligatan an ibbana.
49004029	Halipat-an yu bot deket makihumhummangan kayu ya bokon hay gaga-iho, mu hay maphod di kalyon yu ta waday ibaddang na hanah mangngol.
49004030	Tibon yu bot adiyu pahakitan nan Espiritun Apu Dios nah aton yu. Nomnomon yun impaalinah diyen Espirituna ta panginilaan taku an ditakuy tataguna an hay kawadanan ditaku ya hidiyey kitib-ana an ahi pakaggibbuwon Apu Dios di kibaliwan taku.
49004031	Kal-iwan yuy hakit di nomnom yuh ibbayu ya adi kayu kabinnungot. Adi kayu muntututut ya mumbaba-agan ya adiyu hingitan di ibbayu.
49004032	Hay ot ya abu maphod an aton yu ya munhin-uullayan kayu ya homkon yuy ibbayu. Ya deket waday nunhahallaan yu hanadah ibbayu ya pakomaan yu dida umat hi numpakomaan Apu Dios hi liwat taku gapun Jesu Kristo.
49005001	Gapu te mibilang taku mon imbabalen Apu Dios an impakappinhod na ya aton takuy kabaelan taku ta iunnud takuy pangi-e takun hiya.
49005002	Ta hay aton yu ya munhimpopohhodan kayun umat hi impaminhod Jesu Kriston dakayu hi nangikateyanah liwat taku. Hituwen inat Jesus ya impaamlong nah Apu Dios an kay nabanglun niappit ke hiya.
49005003	Tedeyan mibilang kayu mon tatagun Apu Dios ya tibon yu ta bokon hay malalaoy at-atton yun umat hi makibabai ya makilalaki ya adi kayu bo maka-amo te ditaku ya nakaiddawwi dadiyen at-atton.
49005004	Ya bokon bo hay labu ya hay malalaoy kalkalyon te adi maphod hituwe ke ditakun imbabalen Apu Dios. Hay ot ya abu maphod ya mumpasalamat taku ke Apu Dios te hay kaphod na.
49005005	Kalyok ke dakayu an adi mabalin an migappat hi pun-ap-apuwan da Jesu Kristo ya hi Apu Dios nadan malalaoy at-atton da. Athidi bo hanadah pinhod dan ibagin am-in di nganneh diye te hay kakulugana ya hanadan tatagun umat hitu ya nan pinhod dan ibagiy impumbalin dan dios da.
49005006	Adi kayu mahaul hanadah tatagun mangalin bokon punliwatan danaen kinalik te makulug an bumoh-ol hi Apu Dios hanadah mangmangngat ke danaen punliwatan ta kastiguwona dida.
49005007	Adi kayu midmid-um ke dida ta adi kayu malalit nah at-atton da.
49005008	Handi ni-an ya kay kayu wadah tapol te hay liwat yu, mu ad uwani mo ya napat-alan di nomnom yu te hay nangulugan yun Apu Jesu Kristo. Ta hidiye nan mahapul an hay maphod di aton yu ta kitib-anan makulug an napat-alan moy nomnom yu.
49005009	Hanan tagun numbaliw di nomnom nat iphod na moy pangi-ena ya maphod ya maandong di at-attona ya hay makulug di un-unudona.
49005010	Aton yuy kabaelan yun manginila hanadah mangipaamlong ke Apu Dios ta dadiyey aton yu.
49005011	Adiyu iun-unud hi gaga-ihon at-atton nadan tatagun kay wadah tapol ta hidiyey panginilaan dan gaga-ihoy pangi-eda,
49005012	te takon ahan di hay pangalkalyan ke dadiyen gaga-ihon idaldalunu dan aton ya mangipabain.
49005013	Mu deket ipainila yun dida an gaga-ihoy at-atton da ya inilaon da nan maphod an pangi-e ta kay damdama mapat-alan di nomnom da.
49005014	Hinaey kibalinan nan ohan nitudok an kananay "Dakayun nahuyop, bumangun kayu nah kay yu natayan ta pat-alan dakayun Kristo."
49005015	Hidiye nan halipat-an yuy pangi-eyu ya tibon yu ta hay maphod di aton yu ta kitib-anan nanomnoman kayu an adi kayu umat hanadah makudang di nomnom na.
49005016	Aton yuy kabaelan yun mangat hi maphod te deyan nahalman an gaga-ihoy tiempod uwani.
49005017	Kinali adi na-ala on inat di aton, mu mahapul an manomnoman kayu ta inilaon yu nadan pinhod Apu Dios ta dadiyey aton yu.
49005018	Bokon hay butong di atoaton te hidiyey lummuh punliwatan. Hay Espiritun Apu Dios ot ya abuy iabulut yun umanhan hi biyag yu ta hiyay mangonoknong hi aton yu.
49005019	Ta deket naamung kayu on ikankanta yu nadan Psalms ya nan udum an kantan di mangulug hi pundaydayaw yun Apu Dios ya punnanongon yu ta nangamung hi nomnom yu an hiyay daydayawon yu.
49005020	Ya mahapul an mumpasalamat taku ta nangamung ke Ama takun hi Apu Dios nah am-in an ma-ma-at ke ditaku an ipadalan takun Apu Jesu Kristo.
49005021	Mahapul an mun-uunnud taku te hidiyey kitib-an di pangun-unudan takun Jesu Kristo.
49005022	Dakayun nungkalahin an binabai ya maphod di un-unudon yuy inayan yu umat hi pangun-unud yun Apu Jesu Kristo.
49005023	Te hay lalaki ya hiyay mangipangpangulu ya mangipaptok hi inayana, umat ke Kristo an mangipangpangulu ke ditakun mangulug an mibilang an adol na. Hiya boy mangibaliw ke ditaku.
49005024	Ta hidiye nan dakayun binabai, mahapul an pakaun-unudon yuy inayan yu, umat ke ditakun mangulug an un-unudon takuh Jesu Kristo.
49005025	Dakayu ke damdaman linalaki ya ipatibo yuy pamhod yuh inayan yu umat hi nangipatib-an Jesu Kristo hi pamhod nan ditakun mangulug an ingkatenay kiphodan taku.
49005026	In-athidi nat waday aton takun mibilang an tatagun Apu Dios ta hay panibona ya maid di liwat taku gapuh nangulugan taku hi kalina ot ahi taku mabonyagan.
49005027	Ya in-athidina bo ta ditakun mangulug an mibilang an inayan Kristo ya makakkaphod taku an maid di liwat taku hi panibona.
49005028	Hidiyen ine-en di impaminhod Jesus ke ditakun mangulug di mahapul an pangiun-unudan di lalakih paminhod nah inayana an umat hi naminhod nah adol na. Hay himbale ya kay oha moy adol da, kinali hana ken lalakin naminhod hi inayana ya pinhod na damdamay adol na.
49005029	Maid di tagun hingitanay adol na, mu ipaptok na ot ya abu. Ta hidiye nan deket makulug an ibilang nan lalakin adol na damdama nan adol nan inayana ya mahapul an ipaptok na ta umat ke Jesu Kristo an paka-ippaptok ditakun mangulug
49005030	an mibilang an adol na.
49005031	Wada nan nitudok an kalin Apu Dios an kananay "Hituwey gapunan hay lalaki ya taynana nadan ammod na ta miaddum nah inayana ta kay da mo ohan adol."
49005032	Naligat an maawatan hituwe, mu hay ohan kialigan tuwe ya hi Kristo ya ditakun mangulug an mibilang an adol na.
49005033	Mu wada damdamay niatan tuwen dakayu. Dakayu nimpen linalaki ya mahapul an pohdon yuy inayan yu an umat hi impaminhod yuh adol yu, ya dakayu damdaman binabai ya mahapul an maphod di punnomnom yuh inayan yu.
49006001	Hay maphod ke dakayun u-unga ya un-unudon yuy aammod yu te hidiyey lebbeng nan aton di mangulug ke Apu Jesus,
49006002	te hituwey tugun Apu Dios: "Un-unudon yu da amayun inayu." Hituwey mamangulun tugun an waday gun-udon nadan mangun-unud ketuwe. Hay gun-udon nadan mangun-unud ketuwe ya nitudok an kananay "Maphod di maat ke dakayu ya adukkey biyag yu tuh luta."
49006004	Dakayun aammod, adi na-ala on binoh-olan yu nadan imbabaleyu ta adiyu pabungoton dida. Hay ot ya abu aton yu ya ip-iphod yuy panugun yun dida an miunnud nah pinhod Apu takun panugun.
49006005	Mahapul an dakayun himbut ya paka-un-unudon yu nadan ap-apuyu tuh luta an hay nonomnomon yu ya hay pangipaamlongan yun dida. Paka-un-unudon yu dida an kay hi Jesu Kristoy un-unudon yu.
49006006	Adiyu ipatpatibo an makakkahlu kayu ya abu hin wada kayuh hinangngab nan ap-apuyu ta ekayu pitpitbal, mu hay pangun-unudan yun dida ya mahapul an malpuh nomnom yu te hidiyey pinhod Apu Dios an aton yu gapu te kay kayu damdama muttatyun Jesu Kristo, an bokon hay tagu ya abu.
49006008	Ya inila takun hi Apu Jesus ya idat nay gun-udon takun am-in nah maphod an aton taku, takon di himbut weno bokon.
49006009	Ya dakayu ke damdaman ap-apuda ya athidi damdaman ip-iphod yuy pangat yun dida umat hi nanugun kun pangat dan dakayu. Adiyu tanaktakuton dida te inila yun am-in taku, himbut ya bokon, ya nun-iingngoy Apu takun am-in an dehdih langit ya mun-iingngoy atonan munhumalyan ditaku.
49006010	Hay manguddidih kalyok ya idinol yun Apu taku ya nah ongal an kabaelanan mamaddang ke ditaku ta mihamad di pangulug takun hiya.
49006011	Usalon yun am-in di indat Apu Dios an panani yu ta adi kayu maapput hin ipatnan Satanas an munhaul ke dakayu.
49006012	Te hay kabuhul taku ya bokon tagu, mu nadan dimonyon aap-apun di gaga-iho. Datuwe ya waday kandama da ya am-in nah pangayan da ya ipatibo dah diyen kandama da. Diday mangipangpangulu hanadah mungngohen Apu Dios tuh luta.
49006013	Ta hidiye nan usalon yuy indat Apu Dios an panani yu ta takon di dakol di punhaul dadiyen gaga-ihon kabuhul yu ya mabalin an makihangga kayun dida ta inggana.
49006014	Ta hidiye nan hay aton yu ya kay kayu tindalun nundadaan ta nangamung an makigubat. Hay usalon yun kay yu balikis ya hay pangitakdog yuh makulug an maunud. Ya hay kay yu pananih pagoyu ya hay pangatan yuh maphod ta adi madadag di pangulug yu.
49006015	Ya hay kay yu apatut ya hay naminhod yun mangipainila nah ituttudun Apu Dios hi linggopan taku.
49006016	Bokon datuwe ya abu, mu mahapul damdaman nahamad di pangulug yu te hidiyey kay yu happiyon mananih punhaul Satanas an kay mundadalang an panan muntutun-ud an mangali.
49006017	Idinol yuh nibaliwan yuh liwat yuy mananin dakayu, umat nah tindalun idinol na nah helmet nay pananinah uluna. Ya mundadaan kayun mangikalih kalin Apu Dios an ipanomnom nan Espiritunan dakayu te hituwey kay yu otak.
49006018	Takon di nganney ma-ma-at ke ditaku ya idinol taku nah Espiritun Apu Dios an mamaddang ke ditaku nah pundasalan taku. Mundasal takut nangamung ta baddangan ditakun Apu Dios. Ya mahapul bon papohdanan taku ta adi taku kal-iwan an idasalan nadan ibba takun pinilinan tataguna.
49006019	Ya idasalanak damdama ta ipainilan Apu Dios di kalyok nah ek puntuttuduwan mipanggep ke Apu taku ya adiyak tumakut an mangipainila ketuwen kiphodan an ugge ni-an nipainila.
49006020	Gapu ketuwen pangipainilaak ke hiya ya dehtuwak an nikalabut, mu takon di athidi ya idasalanak ta adiyak tumakut an muntuttudu te hidiye tuwaliy nidinol an ngunuk hi nangitud-akan Apu takun hi Jesus ke ha-on.
49006021	Hi Taykikus an napateg an iba takun makangngun-unud ke Jesus di ahi mangalkalin dakayu hi mipanggep hi ma-ma-at ke ha-on hitu ta inilaon yu.
49006022	Itud-ak kuh kad-an yu ta inilaon yuy mipanggep ke dakamih tu ya ta tumulid kayu.
49006023	Iiba dida, hana ot ta hi Apu Dios an hi Ama taku ya hi Apu Jesu Kristo ya palinggopon dakayu ya ihamad day pangulug yu ta munnanong di pumpopohhodan yu.
49006024	Ya hana ot ta hi Apu Dios ya hayudutan ditakun am-in an nahamad di naminhod nan Apu takun hi Jesu Kristo.
50001001	Hituwen tudok ya nalpun dakamin muttatyun Jesu Kristo an hi Pablo ya hi Timothy. Muntudok kamin dakayun am-in an mangulug ke Jesu Kristo hinad Philippi ya takon di dakayun mangipangpangulu ya dakayun bumadbaddang hanadah mangulug.
50001002	Hana ot ta munnananong an wadan ditakuy hayudut ya linggop an malpu ke da Apu Dios an hi Ama taku ya hi Apu takun hi Jesu Kristo.
50001003	Deket ninomnom dakayun ha-oy on numpasalamatak ke Apu Dios
50001004	ya am-in nah pundasalak ya maka-am-amlongak hi pangidasalak ke dakayu,
50001005	te ongal di imbaddang yun ha-on hi nipainilaan nan mipanggep ke Jesus nipalpu handih nangulugan yu ingganad uwani.
50001006	Ya madinolak an hi Apu Dios an bimmaddang hi nangulugan yu ya itultuluy nat nangamung an mangipaphod hi niatan yun hiya ta inggana hantuh kibangngadan Apu takun hi Jesu Kristo.
50001007	Athituy punnomnom ku te ongal di impaminhod kun dakayu ya nilak-am kayuh homok Apu Dios ke ha-on. Handih ek nangitanuttuduwan ya nangitakdogan nah tuttudun Kristo ya dakayuy namaddang ke ha-on. Ya deyan ingganad uwanin wadaak tuh kalabut ya nanongnay ongngal an homok yun ha-on.
50001008	Inilan Apu Dios an uma-aptuwak an manibon dakayu te ongal di naminhod kun dakayu an nalpun Jesu Kristo.
50001009	Ta hidiye nan idasadasal kun Apu Dios ta mihamad di punhimpopohhodan yu ya, ta umong-ongal di inila yu mipanggep ke hiya ya umong-ongal di kabaelan yun mun-awat hi pangi-ena
50001010	ta inilaon yuy makaphod an pangi-e ta maid di akhupan Jesu Kristoh liwat yu hantuh pumbangngadana.
50001011	Ya hana ot ta baddangan dakayun Jesu Kristo ta am-in di aton yu ya maphod ta kidayawan Apu Dios.
50001012	Dakayun kaibaiba, pinhod kun inilaon yu an tun ma-ma-at ke ha-on ya maphod di numbalinana. Te gapu tuh nikalabutak ya namam-an nihinap nan tuttudun Apu takun hi Jesu Kristo.
50001013	Te am-in da tun tataguh tu an takon hantudan mungguwalyan ha-oy ya ininnila da an nikalabutak te hay ek pangitanuttuduwan hi mipanggep ke Kristo.
50001014	Ya gapuh nikalabutak ya dakol hanadah ibba takuy nihamad di pangulug da ke Apu taku ta maid di takut dan e mangipainilah kalin Apu Dios.
50001015	Man-u te om, wadaday udum an e mangituttuduh mipanggep ke Jesu Kristo gapuh amo dan ha-on te pinhod dan diday makalin muntuttudu. Mu wadada peman nan udum an ihapot dan e muntuttudu
50001016	gapuh impaminhod dan ha-on te inila da an piniliyak ke Apu Dios an mangitakdog nah mituttudu mipanggep ke Jesu Kristo.
50001017	Mu hanadan udum an maka-amon muntuttudu mipanggep ke Kristo ya ad-adiy wadah nomnom da te pinhod dan mam-ahon di ligat ku tuh baludan.
50001018	Mu takon di athidi day udum ya mun-an-anlaak damdama te hay importante ke ha-oy ya hay kipainilaan nan mituttudu mipanggep ke Kristo, takon di maphod weno ad-adiy wadah nomnom nadan udum an muntuttudu.
50001019	Ya nanongnan maan-anlaak te inilak an gapuh pangidasadasalan yun ha-oy ya gapuh baddang nan Espiritun Jesu Kristo ya mipaeyak.
50001020	Hay ahan pinhod ku ya namnamaok an adik ibain an mangat nah ngunuk, namam-ad uwanin tiempo, mu ta wada ot di tulid kun mangat nah kidayawan Jesu Kristo, takon di hidiyey lummuh katayak.
50001021	Te ha-oy ke ya ad uwanin mataguwak ya hay kidayawan Kristoy pinhod kun aton, mu deke bot mateyak ya namam-an mun-am-amlongak te umeyak hi kad-ana.
50001022	Mu deket madukdukey biyag ku ta dakdakol di maat ku ketuwen ngunun nidinol ke ha-oy ya uggek inila mo hin nganney kudkudukdul, mateyak weno mataguwak.
50001023	Uggek inila hin nganney mapmaphod ke dadiyen duwa, mu pakappinhod kun umeh kad-an Kristo te hidiyey kapkaphodan.
50001024	Mu gapuh punnomnom kun dakayu ya kudukdul nay mataguwak ni-an ta waday atok an bumaddang ke dakayu.
50001025	Ta hidiye nan inilak an adiyak ni-an mate ta mabalin an umaliyak hi kad-an yu ta baddangan dakayu ta mihamhamad di pangulug yun Jesu Kristo ta umong-ongal di pun-amlongan yu.
50001026	Ta wadan am-in kayuh na ya mamam-ay amlong yuh pundayawan yun Jesus Kristo hin mibangngadak hina.
50001027	Takon di nganney maat ke ha-on, halipat-an yu ta nangamung an mangun-unud nah tuttudun Kristo an kiphodan taku. Ta takon di umaliyak an manibon dakayu weno adiyak ya maphod di donglok mipanggep ke dakayu an mun-uunnud kayun am-in an mangitakdog kediyen mituttudu mipanggep ke Jesu Kristo an kinulug taku.
50001028	Adi kayu tumakut hanadah humihhingit ke dakayu ta panginilaan dan maapput da an diday makastigu ta mihi-an dan Apu Dios ta inggana ya dakayuy pangapputon Apu Dios hi pangibaliwanan dakayu te maid di udum hi mangibaliw ke dakayu hin bokon hiya ya abu.
50001029	Adi kayu tumakut, te hay namiliyan Apu Dios ke dakayu ya bokon ya abu hay pangulugan yun Kristo, mu munligat kayu te hay pangun-unudan yun hiya.
50001030	Ta hidiye nan am-in taku ya makihangga taku nah buhul Apu Dios. Tinibo yun namahig di nunligaligatak handi gapun hiya ya takon ad uwani ya nanong nan makihananggaak hanadah bubuhul na.
50002001	Nomnomon yu an ongal di dinol yu gapuh nangulugan yun Kristo ya maal-alubyag kayu gapuh naminhod nan dakayu. Ya wada nan Espiritun Apu Dios an mamaddang ke dakayu ta waday aton yun munhin-uullayan.
50002002	Ta hidiye nan pinhod kun munhimpopohhodan kayu ya mun-uunnud di nomnom yu ta namam-an umamlongak.
50002003	Bokon hay kiphodan yu ya abuy nomnomon yu ya bokon hay katbalan yuh tataguy gagamgaman yu. Mu hay maphod an aton yu ya mumpakumbaba kayu an hay nomnomon yun am-in ya kudkudukdul di udum an tatagu mu dakayu.
50002004	Nomnomon yu damdamay kiphodan di ibba yun tagu ta bokon hay kiphodan yu ya abu.
50002005	Hay pangiun-unudan taku ya nan pangi-en Jesu Kristo
50002006	te takon di Dios tuwali ya maid hi nomnom nan ena ipilit an munnananong kediyen kandamanan mun-ap-apu.
50002007	Mu hiya pe ot iwalong nah diyen kalebbengana ot mumbalin hi tagu an umat ke ditaku ot ibilang na boy adol nan muttatyu.
50002008	Impababa nay adol na ot un-unudona nan pinhod Apu Dios an maat ke hiya, takon di kababain hidiyen natayanah krus.
50002009	Gapun tuwe ya hiyay impadayaw Apu Dios an katagtag-ayan hi langit ta hiya moy Ap-apun di am-in,
50002010	ta hidiye nan am-in nan wadah luta, hi langit, ad dalom ya mundukkun dah pundayaw dan hiya.
50002011	Ya am-in day tatagu an takon di daanay kad-an da ya iuh-u dan makulug an hi Jesu Kristoy Ap-apu ta midayaw hi Apu Dios an hi Ama taku.
50002012	Ta hidiye nan dakayun iiba dida an nangun-unud ke ha-on handih wadaak hi kad-an yu ya maphod di un-unudon yu boh tuwen kalyok ke dakayu, namam-ad uwanin nidawwiyak ke dakayu. Pinhod kun ihamad yun mangun-unud ke Apu Dios an umagol kayun mangat hi gaga-iho ta mumbalin kayu nah pinhod nan pumbalinan yu an hidiyey gapunah nangibaliwanan dakayu.
50002013	Damanan pundinolan yuh Apu Dios te hiyay mamaddang ke dakayu hi pangidatanah kabaelan yu ya paminhod yun mangat hi pinhod na.
50002014	Am-in nan aton yu ya adi kayu munlili ya adi kayu makihannu
50002015	ta maid di eyu pumbahulan, ya maid di gaga-ihon e makalkalin dakayu, ta dakayuy kitib-an di makali tuwalin imbabalen Apu Dios, ta kay kayu bittuwon an munhiyo te dakayu ya nakahhinnatkon di pangi-eyu hanadah gaga-ihon tatagun nibahhoy punnomnom da,
50002016	ta dakayuy pangiang-angan da ya panginilaan da nah mituttudun kalpuwan di biyag an munnananong. Ta deket athituy pangat yu ya mun-am-amlongak hantuh kibangngadan Kristo te waday hilbin di ek naatuatuwan hi kiphodan yu.
50002017	Takon nin di patayonak hitud uwani ya ma-an-anlaak an mangihulug hi biyag ku ta miunnud nah pangulug yun Apu Dios an kay miappit ke hiya hi kidayawana. Kinali makian-anlaak ke dakayu.
50002018	Ya athidi ot bon dakayu an makian-anla kayun ha-on.
50002019	Madinolak an iabulut Apu Jesus an ahik itud-ak hi Timothy hina ta ena papohdanan hin nganney ma-ma-at ke dakayuh na ta wada ot an umanlaak hi pangidatdatonganan ha-on hi nganneh diyen mipanggep ke dakayu.
50002020	Hiyay itud-ak ku te hiya ya abuy nahamad di pangikagu nan dakayu ya umat hi punnomnom kun dakayuy punnomnom na,
50002021	te hanada ken udum hitu ya hay kiphodan da ya abuy nonomnomon da an bokon hay pangatan da nah ipangunun Jesu Kristo ke dida.
50002022	Mu hi ke Timothy ya inila takuy kinataguna te kay ku imbabale an binanaddanganak hi ek nangitanuttuduwan nah tuttudun Jesus an kiphodan taku.
50002023	Hiyay ahik itud-ak hi kad-an yu, mu indani ni-an ta inilaok di nganney ahi maat ke ha-on.
50002024	Mu madinolak an iabulut Apu takun mipaeyak ta takon di ha-oy ya umaliyak an e manibon dakayu.
50002025	Muden nomnomnomok ya mahapul an pumbangngadok hina tun ohan intud-ak yun bumaddang ke ha-on an hi Epaproditus. Hiya peman di ohan kay tindalun Jesus an impun-ib-ibbak an nanganangat nah impangunun Jesus.
50002026	Pumbangngadok hina te ihik nan umalin manibon dakayu ya madanagan te ininnilanan dingngol yuy nundoghana.
50002027	Makulug an nundogo ot innang an mate, mu himmok Apu Dios ot pumhod. Himmokak damdama te gulat nat nate, ya nungkikid-um hi ligat ku.
50002028	Kinali namam-an umaaptuwak hi kibangngadanah kad-an yu ta umamlong kayuh panib-an yun hiya ya makaan di danag ku.
50002029	Deket umalih na ya umamlong kayu te hiya ya nahamad an iba takun mangulug ke Apu taku. Ya bokon ya abu hiyan pangipatib-an yuh apngayu, mu takon nadan udum an umat ke hiyay pangi-eda.
50002030	Te bokon hay biyag nay ingkakaguna hi pangatana nah ngunun Jesu Kristo, ta hidiye nan innang ot an mate hi pamaddangana ke ha-on nah ngunuk te maid di innun yun bumaddang ke ha-on te maid kayuh tu.
50003001	Hay bo ohah kalyok ke dakayun kaibaiba ya pinhod kun mun-am-amlong kayun Apu taku. Takon di ipanidpidwak datuwe mu ta un-unudon yuy tugun ku ta mihwang kayuh ad-adin maat.
50003002	Halipat-an yu nadan makallangkak an tatagun kay da ahu te ituttudu dan mahapul an mumpakugit day linalaki ta ahida mabalin an mibaliw.
50003003	Langkak dah diye te bokon hay pumpakugitan di pangimatunan hin tagun Apu Dios di ohan tagu. Ditaku tuwaliy tagun Apu Dios, kinali hiyay dayawon taku gapuh baddang nan Espiritunan ditaku ya gapu te hi Jesu Kristoy pundinolan taku an bokon hay pumpakugitan.
50003004	Te gulat nat hay pumpakugitan weno hay in-innat di pangipuunan Apu Dios hi pangabulutanan ditaku ya inabulutak ot te nabayag di nangihamadak an nangun-unud ke dadiye.
50003005	Te handih mikawalun algoh nitungowak ya nakugitak. Ya tonokak an Judyu te ha-oy di ohan tanud Benjamin. Ya deke bot mipanggep hi Tugun min Judyu ya impaka-un-unud ku te ha-oy di ohan makalin Pharisee.
50003006	Ongal di nangitakdog ku nah inun-unud ku ta namahig an impunholholtap ku nadan mangulug ke Jesus. Impaka-un-unud kun am-in di mipanggep hi pangi-en di Tugun Moses ta maid di inilak hi pungkudangak hi mipanggep ketuwe.
50003007	Mu am-in datuwen imbilang kun ongal di punhilbiyana ya inwalong ku mo ta waday atok an mangiappit hi biyag kun Jesus Kristo.
50003008	Te am-in di nganneh diye ya maid di kiingngohan da nah gun-udon taku hi panginilaan taku ke Apu takun hi Jesu Kristo. Inwalong kun am-in datuwe ya ibilang kun maid moy hilbida gapuh naminhod kun abun migappat ke Kristo.
50003009	Kinali ad uwani ya adik mo idinol nah Tugun Moses di pangibilangan Apu Dios hi tagu an maphod. Man-uket imbilangak ke Apu Dios an maphod ya gapuh nangulugak ke Kristo. Ta hidiye nan maid di udum hi ek pangidinolan hin bokon hiya ya abu.
50003010	Ya hay ahan pinhod ku ya pakainillaok hi Jesu Kristo ya gibokok nan kandaman di namahuwana. Ya pinhod ku bon milaggat hi nunligligatana ya natayana ta mahannotan di pangi-ek ta miummat ke hiya
50003011	ta mabalin damdaman mahuwanak ke Apu Dios hi udum hi algo ta makitaguwak ke hiya ta inggana.
50003012	Adik e kanan di inat kun am-in danae weno hay pangi-ek ya umat mo hi pangi-en Kristo. Mu athidiy pinhod kun maat ke ha-on, kinali atok am-in di kabaelak an mangun-unud ke Jesu Kristo ta mumbalinak nah pinhod nan pumbalinak hi nangibaliwanan ha-on.
50003013	Iiba dida, man-u te makulug an uggeyak ni-an numbalin nah pinhod Jesu Kriston pumbalinak, mu hay atok ya kal-iwak nan na-na-at ke ha-on handi ya iohhak di nomnom ku nah pinhod Apu Dios an atok.
50003014	Ta hidiye nan atok am-in di kabaelak an mangat nah pinhod Apu Dios hi langit an pangayaganan ditaku hi ahina pangidatan nah kiphodan te hay inat Jesu Kristo.
50003015	Ditakun nahamad di pangulug na ya mahapul an iathidi takuy punnomnom taku ta takon di wada nadan udum an hinnatkon di punnomnom na an adi miunnud ketuwe ya nangamung hi Apu Dios an mamaddang ke dida ta maawatan da.
50003016	Takon di hinnatkon di punnomnom di udum, mu hay makahhapul ya itultuluy takun mangun-unud nah nipainilan ditaku mipanggep ke Kristo.
50003017	Iiba dida, iun-unud yun ha-on an umat hanadah udum an ibba taku. Impatibo min am-in di maphod an un-unudon yu, kinali iun-unud yu hanadah mangun-unud hi pangi-emi.
50003018	Dehtun lumuwaak an munnomnom hanadah dakol an tatagun kinalikalik ke dakayu handi te nanongnan ngohayon day natayan Kristoh krus hi kapakomaan di liwat taku.
50003019	Datuwen tatagu ya makastigu da an mihi-an dan Apu Dios ta inggana te hay pinpinhod di adol day kay numbalin an dios da ya nan gaga-ihon at-atton dan kababain di ipahhiya da. Hay gagamgaman da ya hanadan wada tuh luta ya abu.
50003020	Mu ditaku ke pen mangulug ya hi langit di ahi taku kiha-adan ta nangamung, ta hidiye nan uma-aptu takuh aliyan nan mangibaliw ke ditakun hi Apu Jesu Kristo ta ikuyug ditakuh kad-ana.
50003021	Ahi umali ta baliwana tun nakapuy an maten adol taku ta iummat nah adol nan namahuwan an adi mate. Kabaelanan aton hituwe te hiya ya waday kandamanan mangdon am-in hi naltu ya ma-ma-at.
50004001	Dakayun iibbak an mangulug, ongal di impaminhod kun dakayu ya ihik kun manibon dakayu te dakayuy mangipaamlong ke ha-on te matibo nah pangulug yu an waday hilbin di naatuatuwak. Kinali ihamhamad yun mangun-unud ke Apu taku.
50004002	Dakayu, Yudia ke Sintayke, donglon yu ahan tun kalyok ke dakayu. Hay maphod ya munhindodngol kayu te hidiyey maphod an pangi-en di mangulug ke Apu Kristo.
50004003	Ya kalyok ke he-an napateg an ibak an baddangam datuwen binabai, te ongal peman di imbaddang da handih emi nangipainilaan nah tuttudun Apu taku an didan am-in ke da Clemente ya hanadan udum an nakingunun dakami. Takon di adik dida ngadanon ot inilak an impakitudok Apu Dios di ngadan da nah liblun nitudkan hanadan idatanah biyag an maid di poppog na.
50004004	Hana ot ta am-in kayu ya mun-am-amlong kayu te hay nigappatan yun Jesu Kristo. Pidwaok bon kalyon an hana ot ta am-in kayu ya mun-am-amlong kayu.
50004005	Ipatibo yuy maphod hanadah ibbayu ta munhin-uullayan kayu te adi uhup ya umalih Apu taku.
50004006	Takon di nganney maat ke dakayu ya adi kayu madanagan, mu hay ot ya abu aton yu ya mundasal kayu ke Apu Dios hi nganneh diyen mahapul yu ya adiyu kal-iwan an mumpasalamat ke hiya.
50004007	Iathidi yu ke ya palinggopon Apu Dios di nomnom yu an hituwe nan kapkaphodan an maat ke ditaku an adi maawatan. Hidiyen linggop di mangipakodhol hi nomnom taku ta adi taku kumagukagu ya adi taku kahinnaul te hay pangidinolan takun Jesu Kristo.
50004008	Kaibaiba, hay manguddidih kalyok ke dakayu ya ihaad yuh nomnom yu nadan maphod, makulug, maandong an pangi-e, hay kidayawan ya katbalan di maphod ta abuna nan mangidat hi maphod an punnomnom di nomnomon taku.
50004009	Am-in nadan inadal yu ya tinibotibo yun ha-oy ya dadiyey un-unudon yu ta hi Apu Dios an umidat hi linggop ya nanongnan wada ke dakayu an bumaddang.
50004010	Maka-an-anlaak ya mumpasalamatak ke Apu taku te deyan wada boy impiali yuh baddang yun ha-on. Nabayag an maid di eyu impiali, mu adi gapu te inwalongak, mu inilak an maid di innun yun mangipaali.
50004011	Mu adiyak munlili te mapnekak hi nganneh diyen wadan ha-on.
50004012	Inilak di nganney naligat ya nalam-ay an biyag, kinali takon di nganney maat ke ha-on ad uwanin mataguwak ya umamlongak. Takon di makudang weno nahawwal di mahapul ku ya hiya damdaman nun-ingngo.
50004013	Te takon di nganneh diyen maat ke ha-oy ya kabaelak dadiye te wadah Jesu Kristo an bumaddang ke ha-on.
50004014	Mu takon di athidi ya maphod ahan ta binaddanganak ke dakayu hi ligat ku.
50004015	Dakayun tatagud Philippi, impaka-innila yu an handih nanaynak ad Macedonia handih nangilappuwak an nuntuttuduh mipanggep ke Jesus ya hanadan bimmaddang ke ha-oy ya maid di udum hin bokon dakayu ya abu.
50004016	Takon handih wadaak ad Tesalonika hidid Macedonia ya numpaapaali kayuh mahapul ku.
50004017	Adik e kalkalyon datuwe te gagamgamak di idat yun ha-on, mu man-uke ya waday ahiyu dawaton an idat Apu Dios te hay namaddangan yun ha-on.
50004018	Dinawat ku nan pihhun impaw-it yun Epaproditus, ta ad uwani ya wadan am-in di mahapul ku an nahawwahawwal bo kaya. Hinaen indat yu ya paddung nay hi Apu Dios di nangidatan yu ya mun-am-amlong bon dakayu kenaen inat yu.
50004019	Ta hi Apu Dios an wadan am-in ke hiyay mangidat ke dakayu hi mahapul yu gapuh inat Jesu Kriston kiphodan yu.
50004020	Hi Apu Dios an hi Ama takuy nanongnan madayaw ta nangamung. Amen.
50004021	Pinhod kun ipainila yun am-in hanadah ibba takun mangulug ke Jesu Kristo hina an ha-oy ya hantudan ibba takun mangulug an wadah tu ya nomnomnomon dakayu.
50004022	Ya am-in da nan tatagun Apu Dios hitu, namam-a hantudan mumpungngunuh balen di patul ya kanan day nonomnomon dakayu damdaman dida.
50004023	Hana ot ta hi Apu Jesu Kristo ya hayudutan ditakun am-in.
51001001	Hituwen tudok ya nalpun Timothy an iba taku ya ha-oy an hi Pablo an apostoles an pinilin Apu Dios an mangipainila hi mipanggep ke Jesu Kristo.
51001002	Itudok mih tuwe ke dakayun tatagun Apu Dios an ibba min nahamad di pangulug nan Jesu Kristo hinad Colossae. Hana ot ta munnananong an wadan ditakuy hayudut ya linggop an malpun Apu Dios an hi Ama taku.
51001003	Am-in hi pangidasalan min dakayu ya adimi kal-iwan an mumpasalamat ke Apu Dios an Aman Apu takun hi Jesu Kristo
51001004	te dingngol min nahamad di pangulug yun Jesu Kristo ya hay naminhod yun am-in hanadah tatagun Apu Dios.
51001005	Nipalpu dih nanginilaan yu nah makulug an tuttudun mipanggep nah inat Jesus an kiphodan taku ya nahamad di pangulug yu te namnamaon yu nan wadah langit an ih-ih-od Apu Dios ke dakayu. Gapu kediyen namnamaon yu ya deyan mangulug kayu ya waday impaminhod yuh ibbayu.
51001006	Hituwen maphod an tuttudu ya mungkipainilah kabobboble. Ya dakol day mungkabaliwan di biyag da gapun tuwe an umat hi nabaliwan di biyag yu handih nangngolan yu ot maawatan yuy mipanggep hi hayudut Apu Dios hanadah naliwat.
51001007	Inadal yuh tuwe hi intuttudun Epaphras an napateg an ibba takun muttatyun Kristo an bumadbaddang ke dakami ketuwen ngunu an impangunun Kristo.
51001008	Indatdatong nan dakamiy punhimpopohhodan yu an nalpu nah Espiritun Apu Dios.
51001009	Kinali kediyen nangngolan mih mipanggep hi pangulug yu ya idasadasalan dakayun dakami ta wada ot an baddangan dakayun Apu Dios ta pakaawwatan yu nan tuttudun malpuh Espirituna, ta inilaon yun am-in di pinhod nan aton yu
51001010	ta hay pumbibiyag yu ya miunnud nah pinhod na ta umamlong. Ta deket athidi ya dakol day mabaddangan nah maphod an aton yu ya madmad-uman di inila yu mipanggep ke hiya.
51001011	Ya hana ot ta gapuh kandaman Apu Dios ya ipal-ot dakayu ta mabalin an anusan yuy kumpulnan ligat
51001012	ta mun-am-amlong kayun mumpasalamat ke Ama taku. Imbilang ditakun tataguna ta mabalin mon migappat taku hanah ipaboltana nah pun-ap-apuwanan munnananong di pat-al.
51001013	Kinaan ditaku nah tapol an pun-ap-apuwan Satanas ot it-an ditaku nah pun-ap-apuwan nan Imbabalenan impakappinhod na
51001014	ya gapuh nangikatayan nan Imbabalenah liwat taku ya pakomaan ditakun Apu Dios.
51001015	Hi Kristoy pangitib-an takun Apu Dios an adi matibo. Hiya an katagtag-ayan ya wada tuwali ot ahi mawadan am-in tun wadad uwani.
51001016	Te am-in tun wada tuh luta ya hi langit an matibo ya adi ya naltu gapu ke Jesu Kristo, takon nadan makandaman aap-apu ya nadan anghel an maphod ya gaga-iho. Am-in di naltu, takon di daana ya lintuna ot midinol ke hiya an mangipaptok, ta hiyay madayaw.
51001017	Hiya ya wada tuwali ot ahi mawadan am-in tun wadad uwani ya waday panun am-in datuwe te hiyay mangipaptok.
51001018	Ya hiyay kay taku ulu ya ditakun mangulug di kay na adol ta hiyay ukod ke ditakun am-in. Hiyay katagtag-ayan te minahuwan Apu Dios ta am-in takun tataguna ya ahi taku mamahuwan damdamah udum hi algo. Hituwey kitib-anan hiyay katagtag-ayan.
51001019	Hi Jesu Kristo ya nun-ingngo dan Amana an Dios damdama, ta am-in nan wadan hiya ya wada bo nah Imbabalena te hidiye tuwaliy pinhod Amana.
51001020	Intud-ak Apu Dios nan Imbabalena tuh luta ta waday aton nadan nihi-an an lintuna tuh luta ya hi langit an mibangngad ke hiya. Ingkatenay liwat taku ta waday aton takun mihayyup ke Apu Dios.
51001021	Handi ya nihi-an takun Apu Dios te buhul ditakun hiya gapuh gaga-ihon wadah nomnom taku ya at-atton taku,
51001022	mu ad uwani ya maphod ta inabulut ditakun mihayyup ke hiya gapuh nangikatayan nan Imbabalenah liwat taku. Ta hay panibon mon Apu Dios ke ditaku ya maphod taku an maid di liwat taku.
51001023	Mu mahapul an itultuluy takun mangidinol nah nitanuttudun ditaku mipanggep hi natayan Jesu Kristo an hidiyey pangidinolan takuh kibaliwan taku. Hituwen nituttudun dakayu ya nundingngol hi kabobboble tuh luta. Ya deyan ha-on an hi Pablo an pinilin Apu Dios an oha hanadah muttatyuy mangipainilan tuwe.
51001024	Ad uwani ya takon di dehtun munholholtapak gapuh nuntanuttuduwak hi kiphodan yu ya nanong nan maan-anlaak. Te hanan punholholtapak ya kayak milaggat nah nunholholtapan Kristo ta hanan pinhod nan maat nah ena nunholholtapan an kiphodan takun mangulug an makalin adol na ya umannung.
51001025	Ha-oy di ohan pinilin Apu Dios an bumaddang hanadah mangulug ta ipainilak am-in nan kalina, immam-ana ke dakayun bokon Judyu.
51001026	Ta ditakun tataguna ya inilaon takud uwani nan tuttudu nan uggena impainila nipalpu dih done ta ingganad uwani.
51001027	Ad uwani ya inilaon takuh diyen maphod an ninomnom Apu Dios an aton te hidiye tuwaliy planuna. Pinhod nan ipainilah tataguh kabobboble takon di dakayun bokon Judyu an wadah Kristo ke ditakun mangulug, kinali namnamaon takun milak-am nah kidayawan Apu Dios.
51001028	Ta hidiye nan am-in di pangayan mi ya hay mipanggep ke Kristoy itanuttudu mih tatagu. Aton min am-in di kabaelan min muntuttudu ta mangulug dan Kristo ya mihamad di pangulug da te hay nigappatan dan hiya.
51001029	Mun-oolotak ketuwen ngunuk takon di naligat te nanong nan ongal di baddang Kristo ke ha-on.
51002001	Pinhod kun inilaon yun am-in an ugge nanginilan ha-on, dakayun mangulug ad Colossae, ad Laodicea ya hanadan wadah udum an boble, an nahalman di pangidasadasal kun dakayun am-in,
51002002	te pinhod kun punnanongon yuy pundinol yun Jesu Kristo ya mun-uunnud kayu te hay impaminhod yuh ibbayu ta pakainillaon yuy mipanggep ke hiya an hidiye nan ugge impainilan Apu Dios handi.
51002003	Hi Jesu Kristoy kay aladdun punlukat am-in nah nitalun nomnom ya kinalaing Apu Dios te hiyay mangipainilan ditaku hi pangi-ena ya hiyay kawad-an am-in di wadan Apu Dios.
51002004	Kalyok ke dakayuh tuwe ta deket wadaday udum an umalin mangituttuduh hinnatkon ya adi kayu mahaul, takon di maphod di pungkalkalli da te langkak hidiyen ituttudu da.
51002005	Takon di maidak hinah kad-an yu ya kayak damdama wada te nonomnomon dakayun ha-on. Ya mun-am-amlongak te nanongnan nahamad di pangulug yun Kristo.
51002006	Deyan inabulut yuh Jesu Kristo an Apu yu ya mahapul an madinol kayun baddangan dakayun hiyah kabigabigat an
51002007	kay kayu lumamut ke hiya ta hiyay mangipatagun dakayu. Kinali mahapul an nahamad di pangulug yun hiya ta miunnud nah nituttudun dakayu. Ya hay maphod ya mumpasalamat takuh ongal ke Apu Dios nah atonan ditaku.
51002008	Halipat-an yu ta adi dakayu ihapitan hanadah umalin e muntuttuduh langkak. Man-ut nakala-ing dan kumali, mu hay ituttudu da ya ugge nalpun Kristo te nalpuh nomnom di tagu ya hanadah adi matibon mana-haut.
51002009	Hituwey nomnomon yu, numbalin hi Jesu Kristoh tagu, mu nanongnan wadan hiyan am-in di kandaman Apu Dios.
51002010	Ya gapuh nigappatan yun Kristo ya nilak-am kayu nah biyag nan maid kudang na. Ya hiyay katagtag-ayan am-in hanadah waday pun-ap-apuwan da, takon nadan adi matibo an umat hanadah dimonyo ya anghel.
51002011	Ditakun mangulug ke hiya ya paddung nay nakugit taku, mu hay nakugitan taku ya adi umat hi pangugit di tagu, mu hidiyey nangipatikodan Kriston ditakun mangmangngat hanadah gaga-ihon pinpinhod di adol taku.
51002012	Te handih numpabonyagan taku ya kay nakilubuk ke hiya nan gaga-ihon kinatagu taku. Mu handih namahuwana ya kay taku nakimahun hiya an nahannotan di kinatagu taku, te kinulug taku nan kandaman Apu Dios an nunmahun hiya.
51002013	Athituy ine-ena: Dakayun bokon Judyu an ugge ni-an nanginilan Apu Dios ya kay kayu nate te hay liwat yu, mu tinagu dakayun Apu Dios ya pinakomaanan am-in di liwat yu gapu te kay kayu nakitagun Kristo handih namahuwana.
51002014	Gulat na ya makastigu taku te hay liwat takuh ugge taku nangun-unudan nah Tugun an indat nan Moses, mu gapuh natayan Jesus hi krus ya pinakomaanan am-in di liwat taku ta adi taku mo makastigu.
51002015	Hay nipatakan Jesus hi krus gapuh liwat takuy nangapputanan am-in hanadah dimonyo ya nadan aap-apuda ta napoppog moy pun-ap-apuwan dan ditaku. Hituwey panginilaan di katagutagu an hi Jesus ya abuy Ap-apu.
51002016	Ta hidiye nan halipat-an yu ta adi dakayu haulon hanadah umalin mangibagan mahapul an un-unudon yu nan dakol an paniawon da, ta waday paniawon yuh makan ya mainum ya waday ngilinon yuh kabulabulan ya algo an umat nah Sabadun tungo.
51002017	Datuwe ken tugun ya adi mo mahapul te kay da ya abu a-on nan makulug an maunud an hi Jesu Kristo.
51002018	Adi kayu paapput hanadah mamihul hi pangulug yu an kanan day diday nala-la-ing te dida ke ya kay hanan nababa da peman te dakol di paniawon da ya kanan day mahapul an dayawon nadan anghel. Ya dida ke kanu ya waday inin-inop da ta hidiyey ipaanhan dan e ituttudu. Mu hay kakulugana kaya ya diday mangipatag-eh adol da te hay malpuh nomnom day ituttudu da.
51002019	Danaen tatagu ya bokon moh Kristoy pundinolan da. Mu hi Kristo ya hiyay mibilang an ulu taku. Hiyay nangdon ke ditakun kay parten di adol na. Ta hidiye nan mipaptok taku ya mihamad di pangulug takun hiya ta mumbalin taku nah pinhod Apu Dios.
51002020	Ditakun mangulug ya kay taku nakikaten Jesu Kristo handih natayana ta bokon mo nan gaga-ihon adi matiboy mun-ap-apun ditaku. Mu tipet nanongnan iun-unud yuh pangi-en nadan tatagun ugge nangulug
51002021	an deke on kanan day "Adiyu odnan hidiye", "Adiyu kanon hidiye", weno "Adiyu e dapaon hidiye"?
51002022	Mu am-in datuwen ikakagu da ya adi importante te adida munnanong, mu ahida mama-id. Datuwen pangi-e ya nalpuh nomnom di tagu, ugge nalpun Apu Dios.
51002023	Hanadan tatagun mangun-unud ke datuwen pangi-e ya kay da peman nanomnoman te aton dan am-in di kabaelan dan mangun-unud nah kumpulnan kalyon dan maunud takon nin di punholholtapan day pangun-unudan da ya anusan da. Hay pangun-unudan dan datuwe ya kay hanan nababa da peman. Mu am-in dadiyen un-unudon da ya maid di hilbina te adi pakabaddang ke didan mangitikod an mangat hanah gaga-ihon pinhod di adol da.
51003001	Dakayu ya mibilang kayu mon nakitagun Kristo, ta hidiye nan hay nomnomon yu ya nan midat ke dakayuh langit an pun-ap-apuwan Kristo an inumbun hi winawwan Apu Dios.
51003002	Hay nomnomon yu ya hay kitaguwan yuh langit, bokon hantudan nalgom an wada tuh lutay gagamgaman yu.
51003003	Te nan nitaguwan taku tuwali ya nibilang an nakikaten Jesu Kristo ot hidiyen nihannot an balun nitaguwan taku ya ipappaptok Jesu Kristo an wadan Apu Dios.
51003004	Mibangngad keh Kristo an kalpuwan di biyag takun mangulug ya migappat takuh dayaw na.
51003005	Ta hidiye nan mahapul an itikod yun mangat hanadah gaga-ihon pinhod di adol taku. Adiyu aton di malalao, adi kayu numanomnom hi nganneh diyen gaga-iho. Ya adiyu iummat nah tagun pinhod dan ibagin am-in di nganneh diye, te deket athituy aton yu ya impumbalin yun dios yu nan pinhod yun ibagi.
51003006	Danaen at-atton nadan adi mangun-unud ke Apu Dios di mangipaboh-ol ke hiya ta lummuh pangastiguwanan dida.
51003007	Mu takon di dakayu ya athidiy pangi-eyu handih ugge kayu nangulug.
51003008	Mu ad uwani mon mangulug kayu ya mahapul an itikod yun mangat hi gaga-iho an adiyu hingitan di ibbayun tagu ya adi kayu kabinnoh-ol. Ya adi kayu tumanumbuk ya tibon yu bot adi kayu munlabu.
51003009	Adiyu ilangkakan di ibbayu te dadiyen gaga-ihon pangi-eyu ya inwalong yu mo.
51003010	Ad uwani ya nahannotan moh balu nan pangi-e taku ya hi Apu Dios an nunhannot kediyen pangi-e taku ya itultuluy nan mangipaphod ke ditaku ta loktat ya miingngo taku moh pangi-ena ya paka-inillaon taku hiya.
51003011	Ketuwen balun biyag taku ya mun-iingngo taku moh hinangngab Kristo, takon di Judyu ya bokon, ya adi mo importante hin nakugit weno ugge, ya adi damdama importante hin himbut weno bokon, nun-adal weno ugge. Athidi te hi Jesu Kriston nakattag-e ya wadan ditakun am-in an mangulug takon di nganney nitaguwan taku.
51003012	Impakappinhod dakayun Apu Dios ot piliyon dakayun tataguna. Kinali mahapul an munhin-hohmok kayu ya munhin-uulleyan kayu. Maphod boy mumpakumbaba kayu ya mun-anus kayu.
51003013	Ya hay ot bo aton yu ya munhinhuhhulug kayu ya kal-iwan yuy bahul di ibbayun dakayu ta umat ke Apu taku an pinakomaanay liwat takun hiya.
51003014	Ya hay makahhapul ya munhimpopohhodan kayu te hituwey mangipahamad hi pun-uunnudan yu.
51003015	Hi Kristoy pangidinolan takuh baddang ta mitultuluy di maphod an punnomnom takuh ibba taku ta malinggop taku. Te hidiyey gapunah namiliyan Apu Dios ke ditakun mangulug an ohan adol Kristo. Ya maphod di mumpasalamat kayun Apu Dios hi am-in nah atonan dakayu.
51003016	Mahapul bon hay umanhan hi nomnomon yu ya hanadan intanuttudun Kristo ta miunnud hi niptok an punnomnom ya kinalaing yun munhintuttudu ya munhintuttugun. Ia-apo yu nadan Psalms ya nadan udum an a-apo an pundayaw ke Apu Dios ya nomnomon yuy pumpasalamatan yun hiya.
51003017	Ya nomnomon taku ta am-in di aton taku ya kalyon taku ya kidayawan Apu takun hi Jesus ya am-in nan pumpasalamatan takun Apu Dios ya ipadalan takun hiya.
51003018	Dakayun binabai ya maphod di un-unudon yuy inayan yu te hidiyey maphod hi pangi-en di mangulug ke Apu taku.
51003019	Ya dakayu ke damdaman inayan dan linalaki ya ipatibo yuy impaminhod yun dida ya adi kayu makabbungot ke dida.
51003020	Ya dakayu damdaman u-unga, ya adiyu ngohayon di ammod yu ta umamlong hi Apu Dios ke dakayu.
51003021	Dakayu ke damdaman aammod da ya konoknongon yu ta adiyu halman di hong-ak ke dida te loktat ot ya abu ya umalmot da.
51003022	Dakayun himbut, un-unudon yu ta nangamung di ap-apu yu, adiyu ipatibo an makakkahlu kayu ya abu hin wada kayuh hinangngab da, mu hay pangun-unudan yun dida ya malpuh nomnom yu ya gapuh pangun-undan yun Apu Dios, bokon nan ekayu pitpitbal.
51003023	Ya am-in di aton yu ya munhuhulu kayun mangat an kay hi Apu takuy ingunngunuwan yu an bokon hay tagu.
51003024	Te inila yu an hi Apu takun hi Jesu Kristoy mangidat hi gun-udon yu an hidiye nan e pakitaguwan ke hiya. Te hay kakulugana ya hiya tuwaliy kon muttatyun ditaku.
51003025	Ta hanada ke damdaman mangmangngat hi gaga-iho, takon di nganney nitaguwan da, ya kastiguwon Apu Dios dida te hiya ya maid di nangiohhaanah kaphod na te hiya ya maandong di pangat na.
51004001	Dakayun ap-apun datuwen himbut, mahapul an ip-iphod yuy pangat yun dida. Nomnomon yun wada damdamay Ap-apu yuh langit an hi Apu Dios.
51004002	Ya kalyok ke dakayun mangulug an adi kayu uminglen mundasal ya ip-iphod yuy pundasal yu ya mumpasalamat kayun Apu Dios.
51004003	Ya adiyu ahan kal-iwan ta idasalan dakami damdama ta baddangan dakamin Apu Dios ta waday innun min mangituttudu mipanggep hi pangibaliwan Kristoh tagu an hituwe nan ugge impainilan Apu Dios handi ya hituwey gapunah nikalabutak.
51004004	Idasalanak bo ke dakayu ta baddanganak ke Apu Dios ta nalakan maawatan di taguy ituttuduk ke dida.
51004005	Deket wada kayuh kad-an nadan adi mangulug ya ituttudu yun dida tun mipanggep ke Jesu Kristo ya tibon yu ta hay maphod di ipatibo yun dida.
51004006	Ya tibon yu bot ip-iphod yun kumali hi pakihummanganan yu ta maphod di pangngol dah kalyon yu. Ya deket waday pinhod dan inilaon ya tibon yu ta miptok di panumang yu.
51004007	Itud-ak kuh Taykikus an mangipainilan dakayu hi ma-ma-at ke dakamih tu ta wadan umamlong kayu. Hiyay itud-ak ku te hiyay ohan napateg an iba taku. Ya ipapati na bon bumaddang ya ibba taku damdaman muttatyun Jesu Kristo an hi Apu taku.
51004009	Maki-ali damdama tun ohan kaboblayan yu an hi Onesimus an oha bon makangngun-unud ya napateg an iba taku. Didan duway ahi mangalkalin dakayu hi mipanggep hi ma-ma-at ke dakami.
51004010	Hi Aristarchus an kadwak an nikalabut ya kananay nonomnomon dakayun hiya. Athidi bon Marcos an iban Barnabas. Nakalin dakayu tuwali an deket ihawwang Marcos hina ya ipatibo yuy apnga yun hiya.
51004011	Takon di hi Joshua an Justus di oha bon ngadana ya nonomnomon dakayu damdaman hiya. Datuwen tulu ya abu hanadah Judyuh tuy bumadbaddang peman ke ha-on an e mangipainilah mipanggep nah pun-ap-apuwan Apu Dios.
51004012	Hi Epaphras an oha bon kaboblayan yu ya ohan muttatyun Jesu Kristo ya kananay nonomnomon dakayu damdaman hiya. Idasadasalan dakayun hiya te pinhod nan makaihammad di pangulug yun Jesus ya paka inillaon yun am-in di pinhod Apu Dios hi aton yu ta dadiyey un-unudon yu.
51004013	Ha-oy ya ihadak ku an namahig peman di pangidasadasal nan dakayu ya nadan tatagud Laodicea ya ad Heirapolis.
51004014	Ya takon di nan napateg an iba takun hi Doktor Lucas ya hi Demas ya kananday ipainilak ke dakayu an nonomnomon dakayun dida.
51004015	Kalyon yu hanadah ibba takun mangulug ad Laodicea ya ke Nympha ya hanadan maamuamung hi baleda an nonomnomon mi dida.
51004016	Binidbid yu keh tuwen tudok ku ya ipie yu ad Laodicea ta bidbidon damdaman nadan mangulug hidi. Ya athidi bo nah tudok kun dida an maphod di bidbidon yu damdama.
51004017	Adiyu kal-iwan ta kalyon yun Archipus an mahapul an gibbuwona nan ngunun indinol Apu takun hiya.
51004018	Hituwen udidin di kalyok ke dakayu ya ha-oy mismun hi Pabloy nangitudok. Pinhod kun ipainilan dakayu an nonomnomon dakayu. Nomnomonak damdaman dakayu tuh kalabut ta idasalanak. Hana ot ta hi Apu Dios ya hayudutan ditakun am-in.
52001001	Hituwen tudok ya nalpun dakami an hi Pablo, hi Silas ya hi Timothy. Hituwe ya tudok min dakayun iTesalonika an mangulug ke Apu Dios an hi Ama taku ya hi Jesu Kristo an Apu taku. Hana ot ta hayudutan dakayu ya palinggopon dakayun Apu Dios.
52001002	Am-in nah pundasalan min Apu Dios ya pakidadasal dakayu ya mumpasalamat kami ke hiya mipanggep ke dakayu.
52001003	Te deket mundasal kami ke Ama takun hi Apu Dios ya nonomnomon mi nan maphod an at-atton yu gapuh pangulug yu, hay hinlu yun mangiat hi impangunun Apu taku gapuh ongal an pamhod yu ya nan ongal an dinol yuh punbangngadan Apu takun hi Jesu Kristo.
52001004	Dakayun kaibaiba an pakappinhod Apu Dios, inila mi an pinili dakayun hiya an pumbalinonan tataguna
52001005	te handih nangipainilaan min dakayu nah tuttudun Jesu Kristo ya ininnila yu an hituwe ya bokon tuttudun di tagu ya abu. Mu gapuh baddang di Espiritun Apu Dios ke dakami ya nangulug kayu. Kinali kediye ya ongal di dinol mi kediyen intuttudu mi. Ya inila yun handih wada kamih na ya hay kiphodan yuy nonomnomon mi.
52001006	Maphod ta in-un-unud yun dakami ya hi Apu takun hi Jesu Kristo ta takon di nahalman di nunholholtapan yu ya inabulut yu nan intuttudu mi ot umamlong kayu te impaamlong dakayu nah Espiritun Apu Dios.
52001007	Ot dakayuy pangiun-unudan nadan mangulug hinah probinsiad Macedonia ya hanadah udum an bobled Greece.
52001008	Gapuh pangulug yu ya nundingngol di kalin Apu Dios ad Macedonia ya ad Greece. Bokon ya abuh diy nadngolan di pangulug yu te takon hanadah udum an boble ya nundingngol. Kinali adi mahapul an emi kalkalyon di mipanggep ke dakayu.
52001009	Hanadan tatagu ke dadiyen bobley mangalkalin dakami mipanggep hi apngayu handih nangaliyan mihna ya hay nangiwalongan yun mundayaw hi nalgom an dios ot nan makulug an makandaman Dios di daydayawon yu mo.
52001010	Ya iit-ok da bo an hanadhad-on yu kanuy kibangngadan nan Imbabalen Apu Dios an hi Jesu Kristo an malpuh langit. Hiya ya minahuwan Apu Dios handih natayana ta ibaliw ditaku nah nahalman an bungot Apu Dios hanadah nungkaliwat.
52002001	Kaibaiba, inila yun waday hilbin di immaliyan mih na.
52002002	Nahalman di inat dan dakami ad Philippi an pinalohalohanan ya pinanadngolan dakami, mu maphod ta impakodhol Apu Dios di nomnom mi ta waday tulid min immalih nan e nuntuttuduh mipanggep ke Jesu Kristo takon di dakol day mamihul ke dakami.
52002003	Hay nuntuttuduwan min dakayu ot ahi kayu maawis an mangulug ya ugge nipuun hi ad-adin punnomnom te ugge dakayu hinaul weno tinalam.
52002004	Mu timbal Apu Dios di pangi-emi, kinali am-in di kalkalyon mi ya dadiye nan indinol na ke dakamin e ituttudu mipanggep hi inat Jesu Kristo an kiphodan taku. Bokon hay e pitpitbal hi tataguy gagamgaman mi, mu pinhod min ipaamlong hi Apu Dios an nanginilah nomnom di tagu.
52002005	Ya inila yun uggemi in-ummat hanadah udum an muntuttudu an humahhaul da, te dakami ya ugge dakayu inhapitan te bokon hay maala min dakayuy ginamgaman mi. Hi Apu Dios ya inila nan makulug hituwe.
52002006	Inilayu bo an ugge kami numpadayaw hi tatagu, takon di dakayu weno dahdi,
52002007	takon di lebbeng nan midayaw kami gapuh kinaapostoles min Kristo. Inilayu an inulayan dakayu, umat hi ulen di ina hi imbabalena
52002008	te impakappinhod dakayun dakami, kinali ongal di anla min nuntuttudun dakayu mipanggep ke Jesu Kristo. Oha bo ya nidadaan kamin mate hin hidiyey mahapul hi kiphodan yu.
52002009	Ya inilayu bon kaibaiba an handih nuntuttuduwan min dakayu ya inhapot min nungngunuh hilong ya mapat-al ta dakami pey mamoklah mahapul mi nah puntuttuduwan min dakayu ta adi kami pitpittanud ke dakayu.
52002010	Dakayu ya hi Apu Dios di mangi-uh-u an maphod di in-innat mi. Inilayu an maid di numbahulan min dakayun mangulug ya maid di inat mih humlun hi pamihulan yun dakami.
52002011	Inilayu an hay nanuttudu min dakayu ya umat hi pangat di ammod hi imbabalena.
52002012	Impal-ot miy nomnom yu ya kinalkaliyan dakayu ot ugge kayu nadismaya. Bokon ya abuh diye te kinali min dakayun mahapul an hay pumbibiyag yu ya miunnud nah pinhod Apu Dios an nangayag ke ditaku nah pun-ap-apuwana ta makidayaw takun hiya.
52002013	Ya mumpasalamat kami ta nangamung ke Apu Dios te handih nangituttuduwan mih kalina ke dakayu ya bokon dakamiy ninomnom yun nalpuwana, mu inabulut yun makulug an hidiye ya kalin Apu Dios an mamaddang ke ditakun mangulug.
52002014	Kaibaiba, umat kayu hanadah tatagun Apu Dios an mangulug ke Jesu Kristo ad Judea an hinolholtap yuy inainat nadan kaboblayan yu te athidi damdaman dida an hinolholtap day inainat nadan ibba dan Judyu.
52002015	Dadiyen Judyuy namatepate handidah profetas ya dida boy namate ke Apu Jesu Kristo. Ya ad uwani bo ya namahig an punholholtapon dakami. Dida ke ya ipabobboh-ol dah Apu Dios ya ngohayon dan am-in di tatagu.
52002016	Ya takon nan emi puntuttuduwan hanadah bokon Judyu ta mibaliw da ya aton dan am-in di kabaelan da an mangipatikod ke dakami. Ta hidiye nan nahalman mo ahan di liwat da ot ad uwani ya namahig di boh-ol Apu Dios ke dida.
52002017	Kaibaiba, ugge nabayag di ugge taku nuntitibbowan nipalpun dih nanaynan min dakayu, yaden namahig an nonomnomon dakayu. Inat min am-in di kabaelan min umalih na te uma-aptu kamin manibon dakayu te
52002018	pinhod min abun mibangngad hina, namam-an ha-on an hi Pablo an nadandani on ninomnom kun umalih na, mu nibanahho te gapu ke Satanas.
52002019	Te dakayuy mangipaamlong ke dakami ya dakayuy namnamaon min kay mi gunguna an ahimi ipahhiyah hinangngab Apu Jesu Kristo hantuh pumbangngadana te gapuh nangulugan yu nah intuttudu min kalin Apu Dios.
52002020	Makulug an dakayuy mangipadayaw ya mangipaamlong ke dakami.
52003001	Indani ya adi kami mo ahan pakaippol hi punnomnom min dakayu ot punhummanganan mi mon da Timothy an hiyay umalin e manibon dakayu ta takon di dakamiy mibatid Athens. Hiyay ohan ibba takun mangulug ya oha bon ibbamin ba-ba-alon Apu Dios an e mangituttudu nah inat Jesu Kristo an kiphodan taku. Intud-ak min bumaddang an mangipal-ot ke dakayu ta mihamhamad di pangulug yu,
52003003	ta takon di nahalman di punholholtapan yu gapuh nangulugan yu ya adi kayu madismaya ta adiyu iwalong di pangulug yu te inilayu an mahapul an ipala-u takun am-in datuwe te hituwe tuwaliy planun Apu Dios ke ditakun mangulug.
52003004	Takon handih wada takun am-in hina ya kinali min dakayu an waday punholholtapan taku gapuh pangulug taku. Ad uwani ya deyan makulug an ma-ma-at.
52003005	Hituwen punholholtapan yuy namam-an mangipadaddanag ke ha-on, kinali itud-ak kuh Timothy ta ena papohdanan hin nganney innun di pangulug yu te kumakkaguwak an kal-ina ya hinaul dakayun Satanas ta maid moy hilbin di nuntanuttuduwan mi.
52003006	Mu maphod ta nibangngad hi Timothy ya mun-am-amlong kami te maphod am-in di indatdatong nan dakami mipanggep hi pangulug yu ya hay punhimpopohhodan yu. Kinalina bon nonomnomon dakami ke dakayu ya umaptu kayu kanun manibon dakami, athidi bon dakami an umaptu kamin manibon dakayu.
52003007	Kinali takon di ongal di ligat mi ya nahalman di punholholtapan mi ya hituwen dingngol min kahamad di pangulug yun iibbay mangipal-ot hi nomnom mi.
52003008	Ta malinggop moy punnomnom mi te hay nahamad an pangulug yu ke Apu taku.
52003009	Adi kami pakaikalih kaongal di pumpasalamatan min Apu Dios gapu ke dakayu ya hay nangipaamlongan yun dakami.
52003010	Kabigabigat ya kahilohilong ya idasadasal min Apu Dios di pumbangngadan mih na ta baddangan dakayu nah pungkudangan yuh pangulug yu.
52003011	Hana ot ta paaliyon dakamih na ke Apu Dios an hi Ama taku ya hi Apu takun hi Jesu Kristo.
52003012	Ya hana ot ta paongngalon Apu takuy punhimpopohhodan yu ya hay pamhod yuh udum an tatagu ta umat hi naminhod min dakayu.
52003013	Ya hay manguddidi ya hana ot ta pakodholon Apu taku an hi Jesu Kristoy nomnom taku ta aton taku nadan pinhod na ta hantuh pumbangngadana an ibbana nadan tataguna ya maid di liwat taku hi hinangngab Apu Dios an hi Ama taku.
52004001	Inadal yu nan intugun min dakayun kaibaiba mipanggep hi pangi-en di pumbiyag an mangipaamlong ke Apu Dios ot deyan un-unudon yu. Ya gapu ke Jesus an Apu taku ya kalyon min dakayu an ihamad yun mangun-unud ketuwen tugun
52004002	te inilayu an am-in hanadan intugun min dakayu ya nalpun Apu Jesus.
52004003	Hay pinhod Apu Dios ya maphod di pangi-e ya hay punnomnom. Pinhod na bon iwalong yun am-in di malalao, umat hi makibabai ya makilalaki.
52004004	Mahapul an maphod di pangahawaan yu ta miunnud nah pinhod Apu Dios an aton di himbale ta maphod di punbalinan di nun-ahawaan yu,
52004005	ta adi umat hi pangat nadan tatagun ugge nanginilan Apu Dios an malalaoy aton da.
52004006	Adiyu haulon di ibbayu ta eyu pun-ay-ayaman di inayan da te kinali min dakayu an adi pinhod Apu takuy athidi ya namahig di pangastiguna nah mangat hi athidi.
52004007	Te bokon hay pun-gaga-ihawan di namiliyan Apu Dios ke ditakun tataguna, mu pinili ditakun mangat hi maphod.
52004008	Ta hidiye nan hay tagun mungngohen tuwen tugun ya bokon hay taguy ngohayona, mu hi Apu Dios an mangidat hi Espiritunan ditaku.
52004009	Adi mahapul an tugunon dakayu mipanggep hi punhimpopohhodan takun mangulug te impainilan tuwalin Apu Dios ke dakayuh tuwe.
52004010	Ya hiyah tuwey impatibo yu hanadah ibba takun mangulug ad Macedonia. Hay pinhod mi ya punnanongon yuh tuwen pangi-e.
52004011	Intugun min dakayu handi an hay nomnomon yu ya hay linggopan di biyag yu, adiyu pakibibiyangan di udum an tatagu ya waday oha on nangamung nan mamoklah mahapul na ta adi kayu pitpittanud. Aton yu datuwe ta pangitib-an nadan adi mangulug hi kaphod yu ta lispituhon dakayu.
52004013	Kaibaiba, pinhod min ipainilan dakayu nan ahi maat hanadah ibba takun mangulug an nungkakate handi ta adi kayu u-umyungan an umat hanadah adi mangulug an maid di namnama dan migappat hi pun-ap-apuwan Apu Dios.
52004014	Ditaku ya kulugon takun nateh Jesus, mu minahuwan Apu Dios, kinali athidi bon ahina mahuwan am-in nadan mangulug ke Jesus ya ahina pakialiyon dida hantuh pumbangngadan Jesus.
52004015	Hituwey kinalin Apu taku mipanggep ke ditakun mangulug: Ditaku ken matagu kediyen pumbangngadana ya bokon ditakuy mamangulu, mu makidihhan taku hanadah nungkakaten mangulug an e manamun hiya.
52004016	Hantuh aliyan Apu takun malpuh langit ya ahi waday donglon takuh nal-ot an kalin mun-ayag ke ditaku ya muntukuk bo nan ap-apun di anghel ya midihhan an gumango nan tangguyub Apu Dios. Ya hay mamangulun maat ya mamahuwan nadan nungkakaten mangulug ke Kristo,
52004017	ta ditaku ken matagu kediyen tiempo ya maki-e takun didan e manamu ke Apu taku nah kulabut, ta makiha-ad takun hiya ta inggana.
52004018	Kinali maphod ot an hituwey pangal-alubyag taku hanadah ibba taku.
52005001	Kaibaiba, adi mahapul an pakitudok mi hin kakon-anay aliyan Apu taku
52005002	te inilayu an hay aliyanan munhumalya ya umat hi pangihawwangan di mangako nah hilong an maid maptok.
52005003	Ya hay pangi-en di tatagu kediye ya makangngindol da, te hay punnomnom da ya malinggop di biyag da ya maid di gaga-ihoh maat ke dida, mu uggeda inila an hingkakattang ya nadadag dan adi mabalin an mihwang da. Umat nah numbutyug an babai an deket nadatngan di pun-imbabaleyana ya adi mabalin an mihwang hi hakitna.
52005004	Mu dakayu ken iibba an mangulug ya adi tapol di nomnom yu, mu napat-alan te inila yuh tuwen ahi maat. Ta deket hantuh aliyana an umat hi pangihawwangan di mangako nah hilong ya adi kayu mamodwong.
52005005	Te am-in takun mangulug ya pinat-alan ditakun Jesu Kristo ya tatagu ditakun hiya. Kinali adi taku umat hanadah tatagun tapol di nomnom da.
52005006	Ta hidiye nan ditakun mangulug ya mundadaan taku ya ip-iphod takuy pangi-e taku ta adi taku umat hanadah adi mangulug an kay da nahuyop.
52005007	Hay hilong di kahuyopan di tagu ya kediye boy kadaklan di mabutong, ta hanadan kinalik an tagun ugge nundadaan ya kay da kahinnuyop ya kabinnutong.
52005008	Mu ditaku ken napat-alan ya ip-iphod takuy pangi-e taku. Ya mahapul an nan nahamad an pangulug ya punhimpopohhodan takuy kay happiyo taku an punhani takuh gaga-iho. Ya adi taku bo kal-iwan an mundinol nah nibaliwan taku te nan pundinol taku ya kay hidiyey helmet taku.
52005009	Te ugge ditaku pinilin Apu Dios an makastigu, mu pinili ditakun mibaliw gapu ke Apu takun hi Jesu Kristo
52005010	an nangikateh liwat taku ta mabalin an ahi taku milak-am nah biyag an wadan hiya hantuh pumbangngadana tuh luta, takon di matagu taku weno nate taku kediyen tiempo.
52005011	Ta hidiye nan itultuluy yun munhintuttugun ya munhimbabaddang umat nah at-atton yud uwani ta mihamad di pangulug yu.
52005012	Kaibaiba, ibaga mi anhan ke dakayu an lispituhon yu ya un-unudon yu hanadan pinilin Apu takun muntuttudu ya manugun ke dakayu.
52005013	Ya patibo yuy pamhod yu ya punlispitu yun dida te nan ngunuda. Ya maphod di mun-u-unnud kayu ta malinggop di punhintutulangan yu.
52005014	Ibaga mi bon dakayun kaibaiba ta tugunon yu nadan ibbayun makahigga ta mungngunu da. Ya ipakodhol yuy nomnom nadan nahalman di danag da ya baddangan yu nadan makudang di pangulug da ya ulayan yun am-in di tagu.
52005015	Tibon yu bo ta deket waday ad-adin inat di tagu ke dakayu ya bokon hay pangibalowan yuy nonomnomon yu. Mu aton yuy maphod ta nangamung hi ibba yun mangulug ya am-in hi tatagu.
52005016	Hay pinhod Apu Dios ke dakayun mangulug ke Jesu Kristo ya mun-am-amlong kayu ta nangamung, mundasadasal kayu ya mumpasalamat kayun hiya hi am-in nah maat ke dakayu.
52005019	Adiyu ngohayon nan Espiritun Apu Dios
52005020	ya adiyu bo pihulon di impituttudun Apu Dios nadah ibba taku.
52005021	Am-in nan mituttudun dakayu ya nomnomon yu hin maphod weno adita deket maphod ya hidiyey tobalon yu,
52005022	mu deket gaga-iho ya dukugon yu.
52005023	Hana ot ta hi Apu Dios an kalpuwan di linggop ya ipaphod ditaku ta miingngoy pangi-e takuh pangi-ena. Ta am-in di nomnom taku ya aton taku ya miunnud hi pinhod na. Ta maid di liwat taku hantuh pumbangngadan Apu takun hi Jesu Kristo.
52005024	Madinolak an hi Apu Dios an namilin ditaku ya atonan am-in datuwe te adina ibahhoy kinalina.
52005025	Dakayun iiba, idasalan dakami ahan.
52005026	Kalyon yu bo hanadah ibba takun mangulug hinan nonomnomon mi dida.
52005027	Itugun kun dakayu an pinhod Apu taku an bidbidon yuh tuwen tudok hi hinangngab am-in nadan ibba takuh na.
52005028	Ya hana ot ta hayudutan ditakun Apu takun hi Jesu Kristo.
53001001	Hituwen tudok ya nalpun dakami an hi Pablo, hi Silas, ya hi Timothy. Hituwe ya tudok mi ke dakayun iTesalonika an mangulug ke Apu Dios an hi Ama taku ya ke Apu Jesu Kristo.
53001002	Hana ot ta hayudutan dakayu ya palinggopon dakayun Ama takun hi Apu Dios ya hi Apu Jesu Kristo.
53001003	Maphod di mumpasalamat kamin Apu Dios ta nangamung gapun dakayu te mungkihamad di pangulug yu ya umong-ongal di punhimpopohhodan yu.
53001004	Kinali am-in nah pangayaayan mih emi puntuttuduwan hanadah maamu-amung an mangulug ke Apu Dios hi udum an boble ya dakayuy it-ok mi. Kinalikali min didan mun-am-amlong kami te itultuluy yun mangidinol ke Apu Dios takon di hidiyey gapunah pangipaligligatan di udum an tatagu ke dakayu.
53001005	Mu gapu ketuwen pumpalpaligatan yu ya waday lebbeng yun migappat hi pun-ap-apuwan Apu Dios. Hituwey kitib-anan hiya ya maandong di punhumalyanah tatagu,
53001006	kinali ahina kastiguwon nadan mangipaligligat ke dakayu.
53001007	Ahina poppogon di punligligatan taku hantuh kibangngadan Apu takun hi Jesu Kristo an ibbana nadan makandaman anghel an malpuh langit. Mibangngad ke ya waday mundadalang an apuy hi nunlinikkod ke hiya.
53001008	Umalit kastiguwona nadan ugge nanginilan Apu Dios ya nadan adi mangun-unud hi nituttuduh mipanggep ke Apu Jesus.
53001009	Hay kastiguda ya munholholtap da ta inggana. Ya mihi-an dan Apu taku ta adida tibon nan ongal an kandamanan maid di pangiingngohan.
53001010	Kediyen Algon aliyana ya namahig di pangidayaw am-in nadan tataguna ke hiya. Ahida mamodwong am-in di mangulug te hay kakinaphod na. Ya takon di dakayu ya ahiyu dayawon te kinulug yuy intanuttudu min mipanggep ke hiya.
53001011	Ta hidiye nan idasadasal mi ta mipaphod di pangi-eyu ta miunnud nah pinhod Apu Dios an pumbalinan yuh namiliyanan dakayun tataguna. Ya idasal mi bo an gapuh kandamana ya baddangan dakayun hiya ta waday aton yun mangat hanadah maphod an pinhod yun aton an kitib-an di pangulug yu.
53001012	Hidiyey dasal mi ta gapu nah pangi-eyu ya midayaw hi Apu takun hi Jesus ya ipadayaw dakayu damdaman hiya te ongal di hayudut Apu Dios ya hi Apu Jesu Kristo ke ditaku.
53002001	Deket mipanggep nah ahi aliyan Apu takun hi Jesu Kristo ya nan ahi taku kaamungan an manamun hiya ya
53002002	ibagak ke dakayun kaibaiba an adi kayu tumakut weno madanagan hin waday donglon yuh kanan day nadatngan mo kanuy Algon aliyan Apu takun munhumalyah tagu. Adiyu kaya kulugon takon di kanan day impiabig Apu Dios ke dida weno kanan day dakamiy nangali weno nangitudok.
53002003	Adi kayu midngolan takon di nganney kalyon da, te adinadaman e madatngan ni-an hidiyen pumbangngadan Jesus ingganay dakol day mangiwalong ya mungngohe ke Apu Dios ya ingganay ihawwang nan tagun namahig di kinagaga-ihona. Hituwen gaga-ihon tagu ya mipaeh impierno ta munholholtap hidi ta inggana.
53002004	Hantuh aliyan diyen gaga-ihon tagu ya ngohayonan am-in di mipanggep ke Apu Dios ya nadan dios an daydayawon di udum an tatagu. Hay kanana ya hiyay katagtag-ayan ke didan am-in ya e bo udot umbun nah templon Apu Dios ta kananay hiyah Apu Dios.
53002005	Kon adiyu manomnom an kinalik ke dakayuy mipanggep ketuwe handih wada takun am-in hina?
53002006	Ya inila yun adi mabalin an ihawwang diyen kagaga-ihawan an tagud uwani, te waday mangiadin hiya. Hiya ya ahi umali hin nadatngan nan nagtud an aliyana.
53002007	Takon ad uwani ya wadada hanadan makangohhe ke Apu Dios, mu ugge ni-an nainilaan hidiyen kagaga-ihawan an tagun mangipangpangulun dida ya adi ni-an umali inggana makaan hidiyen mangiadih pangaliyana.
53002008	Deket nakaan ya ahi nuppe umalih tuwen kagaga-ihawan an tagu. Mu hantuh aliyan Apu takun hi Jesus ya matiboy kandamana te hong-abanah tuwen tagu ta mate.
53002009	Hantuh aliyan diyen kagaga-ihawan an tagu ya hi Satanas di mangidat hi kabaelanan mangat hi dakol an umipamodwong ta punhaul nah tatagu.
53002010	Mahaul day tatagu te hay laing nan mangapkapyah gaga-iho. Ya hanadan ahina haulon ya makastigu dat mipae dad dalom hi impierno te kahing da nah nahamad an tuttudun kibaliwan da.
53002011	Kinali iabulut Apu Dios an mahaul da ta hay langkak an tuttuduy kulugon da.
53002012	Hi uddidina ya kastiguwon Apu Dios dida te uggeda kinulug di makulug, mu maan-anla dan mangat hi gaga-iho.
53002013	Mu mahapul an mumpasalamat kami ta inggana ke Apu Dios gapu ke dakayun iiba an pinpinhod Apu taku te handih lappuna ya pinili dakayun Apu Dios an mibaliw gapuh kandaman nan Espirituna an nangipaphod ke dakayu ya gapuh nangulugan yu nah makulug an tuttudu.
53002014	Pinili dakayun Apu Dios an mibaliw, kinali intud-ak dakamin e muntuttudun dakayu mipanggep hi pangi-ena te pinhod nan milak-am kayu nah kidayawan Jesu Kristo an hi Apu taku.
53002015	Ta hidiye nan dakayun kaibaiba, punnanongon yuy pangulug yu nah intututtudu mi ya nah intudok min dakayu.
53002016	Ya hana ot ta hi Jesu Kristo an Apu taku ya hi Apu Dios an Ama taku an nakamminhod ke ditaku ya nangipakodhol hi nomnom taku ta nangamung ya nangipahamad hi dinol taku gapuh hayudut na
53002017	ya patulidon dakayu ya pal-oton dakayu an mangat ya mangali hi niptok.
53003001	Hay manguddidin kalyon min dakayun iiba ya idasalan dakami damdama ta hanan ituttudu min tuttudun Apu taku ya midayaw ya mihinap hi gagalah kabobboble umat hi naat handi nangituttuduwan min dakayu.
53003002	Pakidasal yu bon Apu Dios ta ihwang dakamih aton nadan gaga-ihon tatagu, te adi am-in di tagu ya mangulug dah ituttudu mi.
53003003	Mu waday dinol taku an hi Apu taku ya ihamad nay pangulug taku ya ipaptok ditaku ta maid di kabaelan Satanas an mangat hi gaga-iho ke ditaku.
53003004	Ya madinol kamin itultuluy yun aton nan intanuttudu min dakayu gapu te baddangan dakayun Apu taku.
53003005	Ya hana ot ta gapuh baddang Apu taku ya makaawwatan yuy ine-en di pamhod Apu Dios ya hay ine-en di pangan-anusan hi ligat umat hi inat Kristo.
53003006	Hay tugun Apu Jesu Kristo an itugun min dakayu ya adi kayu maki-kie hanadah ibba takun mangulug an makahigga an adida un-unudon di tugun mi mipanggep hi hinlun mungngunu.
53003007	Inila yuy in-innat mi handih wada takun am-in hina, ya hidiye ot kumay pangiun-unudan yu. Ugge kami himmigan nungngunu ya
53003008	maid di emi liniblih makan hi nidat ke dakami. Ta hidiye nan takon di naligat ya inhapot min nungngunu takon di hilong ya mapat-al ta waday boklaon mih igatang mih mahapul mi ta adi kami pitpittanud ke dakayu.
53003009	Athituy inat mi, mu bokon gapu te maid di lebbeng min mumbaga ke dakayuh mahapul mi, mu ta waday pangiun-unudan yu.
53003010	Te takon handih wada takun am-in hina ya intugun min dakayu an "Nan tagun adi mungngunu ya adi mangan."
53003011	Itugun mih tuwen dakayu te dingngol min wadada kanun dakayuy makahigga an hay ot ya abu atoaton da ya pakibiyangan day ibbada.
53003012	Hi Apu takun hi Jesu Kristo ya adina pinhod di athinan pangi-e, kinali itugun min dakayu an ip-iphod yuy pangi-eyu ya waday oha on paptokanay ngununa ta waday pananud nah adol na.
53003013	Dakayun kaibaiba, adi kayu uminglen mangat hi maphod.
53003014	Kal-ina ket wadaday adi mangun-unud ketuwen intudok mi ya tibon yu ta adi kayu maki-kien hiya ta waday atonan bumain.
53003015	Mu adiyu ibilang an kay yu buhul, mu tugunon yu an kay yu tulang.
53003016	Hana ot ta hi Jesu Kristo an kalpuwan di linggop ya palinggopon dakayu ta nangamung, takon di nganney maat ke dakayu. Ya hana ot ta ipaptok dakayun hiya ta inggana.
53003017	Ha-oy an ibbayun hi Pablo an nangipatudok ke datuwe ya ha-oy moy mangitudok ketuwen udidina an kalyok di nonomnomon dakayu. Ya wadan imatunan yu tun panudok ku ya tun pumpilmak.
53003018	Ya hana ot ta hayudutan ditakun Apu takun hi Jesu Kristo.
54001001	Hituwen tudok ke he-a Timothy an ibilang kun napateg an imbabalek te hay pangulug ta ya nalpun ha-on an hi Pablo an apostoles Jesu Kristo. Hi Apu Dios an mangibaliw ke ditaku ya hi Jesu Kristo an pangidinolan takuh kibaliwan takuy nanuddun ha-on an mun-apostoles. Hana ot ta nanongnan hayudutan daka, homkon daka ya palinggopon dakan da Ama takun hi Apu Dios ya hi Apu takun hi Jesu Kristo.
54001003	Hay itugun kun he-a ya din kinalik ot ahiyak umed Macedonia an kanak di munnanong kah nad Ephesus ta tugunom hanadan tatagun tumanuttuduh nihalla ta itikod da.
54001004	Ya kalyom hanadah tatagu ta itikod dan umanab-abig hanadah kumpulnan na-na-at dih done ya itikod dan tumanonton hi aammod dan nahlagan da te humlun ot ya abuh punhahannuwan da. Ya maid di ibaddang datuwe nah pangun-unudan hi pinhod Apu Dios te hay bumaddang nah pangun-unudan ya hay pangulug ke Jesus.
54001005	Hay gapunah pangitugunak ketuwe ya munhimpopohhodan taku an malpuh maphod an nomnom, maphod an pangi-e ya nahamad an pangulug takun Jesu Kristo.
54001006	Mu wadaday udum an nangiwalong ketuwen tugun ta hay nalgonalgom an maid di hilbinay kanalkalyon da.
54001007	Pinhod dan diday makalin muntuttuduh Tugun Apu Dios an dinawat din hi Moses, mu takon di dida ya adida maawatan hidiyen itanuttudu da, yaden nahalman an kanan day niptok da.
54001008	Abuluton taku an hituwen Tugun Apu Dios ya maphod ya kiphodan, mu mahapul an nomnomon taku hin dahdiy nangitugunana
54001009	te hituwen Tugun ya bokon hanadan maphod an tataguy nangitugunan Apu Dios te hay ine-en di pumbahulan di ipainilana. Hituwey mitugun hanadah adi mangun-unud hi olden, nadah mangohe, nadah adi mangun-unud ke Apu Dios, nadah mamateh ammod da, nadah pumate,
54001010	nadah ihuyop day bokon da inayan, nadah ihuyop day kaingngo da, lalaki hin lalaki da weno babai hin babai da, nadah mangibtik hi ibbadan tagu ta pumbalinon dah himbut da, nadah makallangkak ya am-in nadah adi mangun-unud nah makulug an mituttudu
54001011	mipanggep ke Apu Dios an kalpuwan di amlong an hidiye nan nidinol ke ha-on an ek ituttudu.
54001012	Ongal di pumpasalamatak ke Apu takun hi Jesu Kristo hi nangidatanah kodhol kun mangiat nah ngununa ya hay nangibilangana ke ha-on an ohan pangidinolana ot piliyonak an ohan pungngunuwona
54001013	takon di gaga-ihoy kinalikalik mipanggep ke hiya handi ya impunholholtap ku ya pinanadngolak nadan mangulug ke hiya. Mu maphod ahan ta himmokak ke Apu Dios te kediye ya uggeyak ni-an nangulug ke Jesus, kinali uggek inilan adi maphod dadiyen inainat ku.
54001014	Mu gapu te mahayudut hi Apu taku ya ongal di homok nan ha-oy ya binaddanganak an mangulug ke hiya ya maminhod hi ibbak an tagu. Datuwe ya mabalin an aton taku gapuh pangulug takun Jesu Kristo.
54001015	Kinali gulat na ya abuluton am-in di tatagu an makulug nan kanan day immalih Jesu Kristo tuh luta an mangibaliw hanadah naliwat ta adi kastiguwon Apu Dios dida. Ya deket nomnomnomok, ya ha-oy di nakahhalman di liwat na.
54001016	Mu takon di nahalman di liwat ku ya himmokak ke Apu Dios, ta mipatiboy ulen Jesu Kristo hanadah naliwat an umat ke ha-on ta pangitib-an di udum an tatagu an takon di nahalman di liwat di ohan tagu, mu mangulug ke hiya ya midatan hi biyag an maid di poppog na.
54001017	Ta hidiye nan dayawon taku ta ingganah Apu Dios an hiya ya abuy makulug an Dios an adi matibo, nana-ud tuwalin maid di lappuna ya poppog na ya mun-ap-apu ta nangamung. Amen.
54001018	Datuwen intugun kun he-a Timothy an imbabalek ya miunnud nah nipainilan atom. Un-unudom datuwe ta apputom di adi maphod.
54001019	Ya punnanongom di pangulug mu ya maphod an punnomnom mu. Te wadaday udum an takon di inilada tuwaliy maphod an un-unudon, ya ingnguddan dan ugge inun-unud ot hay numbalinana ya nadadag di pangulug dan Jesus.
54001020	Umat ke da Haymenaus ke Alexander an inwalong ku dida ta nangamung moh Satanas ke dida ta magilat dat adida pihupihulon hi Apu Dios.
54002001	Kalyok ke he-an hay mahapul an aton taku ya idasalan takuy ibba takun tatagu ta baddangan Apu Dios dida. Ya mumpasalamat takun hiya gapu ke dida.
54002002	Athidi bon idasalan taku damdama nadan ap-apun di kabobboble ya hanadan udum an mangipangpangulu ta maandong di punggubilnuda ke ditaku ya maphod di pangat da ta malinggop takun mangun-unud nah maphod an pangi-e an hidiye nan pinhod Apu Dios an aton taku.
54002003	Maphod hituwen aton ya umipaamlong ke Apu Dios an mangibaliw ke ditaku.
54002004	Hiya ya pinhod nan mibaliw am-in di tagu ya inilaon day makulug mipanggep ke Jesu Kristo
54002005	te oha ya abuy Dios an mangibaliw ke ditaku ya oha ya abuy mangitakdog ke ditaku an hi Jesu Kristo an numbalin hi tagu.
54002006	Hiya ya immali ot ikatenay liwat am-in di tagu handih gintud Apu Dios an aliyana. Hidiyey kitib-anan hi Apu Dios ya pinhod nan mibaliw am-in di tagu ta adida makastigu.
54002007	Ya man-uket piniliyak ke Apu Dios an ohan apostoles na ya ta ek ituttuduy makulug hanadah bokon Judyu ya nan mipanggep hi kibaliwan gapuh pangulug ke Jesu Kristo. Ya hituwen pungkalik ya bokon langkak te makulug.
54002008	Pinhod kun takon di daanan kaam-amungan yun mangulug ya hanadan linalakiy mundasal, mu mahapul an datuwen linalaki ya inwalong day punliwatan an adida makihannu ya adida mabungot hi ibbada.
54002009	Ya pinhod ku damdaman hanada ken binabai ya iphod dan mumbulwati ta bokon hanadan bumongang ya nan nakangnginay ibulwati da ya adida halman an mangipohopohod hi ang-ang da an umat hanadah dakol an pangat hi buuk ya nadan balituk an itanattayun hi adol,
54002010	mu hay importante ya hay kaphod di pangi-e an hidiyey kitib-anan makulug di pangulug nan babai.
54002011	Ya deket nah pundayawan yun Apu Dios ya hanadan linalakiy muntuttudu ya hanada ken binabai ya pamga day op-opyan mundongdongngol ya mangun-unud da.
54002012	Adik iabulut an hanadan binabaiy muntuttudu weno mangipangpangulu hanadah linalaki nah pundayawan yu, mu mundongdongngol da ya abu.
54002013	Te handih nangapyaan Apu Dios hi tagu ya namanguluy lalaki an hi Adam ot ahina kapyaon nan babai an hi Eva.
54002014	Ya bokon hi Adam di nahaul, mu nan babaiy nahaul ot hiyay namangulun nunliwat ke Apu Dios.
54002015	Ta gapuh nunliwatan Eva ya mumpalpaligat day binabai ten mun-imbabale da. Mu takon di athidi ya mabalin an ibaliw Apu Dios dida hin itultuluy dan mangulug ya maminhod hi ibbada ya mangonoknong hi adol da ta hay maphod di aton da.
54003001	Makulug hituwen kali an kananay "Hin pinhod di tagun mangipangpanguluh mangulug ya maphod hidiye."
54003002	Mu nan naminhod an mangipangpanguluh mangulug ya mahapul an maphod di pangi-ena ta maid di pamihulan dan hiya. Ya mahapul bon ohay inayana an adi makibabai, mahapul an waday konoknong nah adol na, maka-apnga hanadah dumung-oh baleda ya mahapul an kabaelanan muntuttuduh kalin Apu Dios.
54003003	Mahapul bon hiya ya adi mumbutong ya adi ittay na di on dumaw-e, mu mahapul an hiya ya maule, adi makihanannu ya bokon hay pihhuy gagamgamana.
54003004	Mahapul bon inilanan mangipaptok hi nunhituwana ya inilanan manugun hi imbabalena ta makangngun-unud da.
54003005	Te deket adina kabaelan an mangipaptok hi nunhituwana ya namam-an adina kabaelan an mangipangpangulu hanadah mangulug ke Apu Dios.
54003006	Ya mahapul an bokon nan ka-kulug na te indai ya ipahhiya nah diyen ngununa ya hidiyey lummuh pangastiguwan Apu Dios ke hiya an umat ke Satanas.
54003007	Hay oha boh gapunan mahapul an maphod di pangi-ena ya takon nadan adi mangulug ya maphod di kalkalyon da mipanggep ke hiya. Te hin adi athidi ya ad-adiy punnomnom di tatagun hiya ya hidiyey pangapputan Satanas an kay na kinna.
54003008	Ya hanada ke bon linalakin bumaddang nah mangipangpanguluh mangulug ya mahapul damdaman maphod di pangi-eda: Adida munlangkak, adida mumbutong ya bokon hay pihhuy gagamgaman da.
54003009	Mahapul an punnanongon day pangulug da an miunnud nah nipainilan kalin Apu Dios ya mahapul an iohha day punnomnom da ketuwe.
54003010	Mahapul an pakainillaon yu ni-an di pangi-eda ta deket maphod ya diday piliyon yun bumaddang nah mangipangpanguluh mangulug.
54003011	Ya mahapul bon hay inayan da ya maphod di pangi-eda ya adida makattumbuk, mahapul an waday konoknong dah adol da ya damanan pundinolan.
54003012	Ya hay bo ohah itugun ku hanadah bumaddang nadah mangipangpanguluh mangulug ya mahapul an hin-oh-ay inayan da an adida makibabai ya kabaelan dan manugun hi imbabaleda ya kabaelan dan mangipaptok hi nunhituwan da.
54003013	Man-uke ya hanadan napilin bumaddang an maphod di pangat dah ngunuda ya tobalon di tatagu dida. Ya ongal di dinol dan mangalkali hi pangulug dan Jesu Kristo.
54003014	Takon di nomnomok an gagalay umaliyak hina ya itudok kun am-in datuwen tugun kun dakayu
54003015	ta kal-ina ket mataktakak ta uhup di aliyak ya inila yuy aton yu nah kaam-amungan yun mundayaw nah makulug an Dios, te ditakun mangulug di mangitakdog nah makulug an mituttudu mipanggep ke Jesu Kristo.
54003016	Maid di kiingngohan nan impainilan Apu Dios ke ditaku an hidiye nan kinulug taku. Makulug hituwe te wada nan kali an kananay "Hiya ya immali tuh luta ot mumbalin hi tagu ya impatibon nan Espiritun Apu Dios an hiya ya makaphod an abu. Hiya ya tinibon nadan anghel ya nipainilay pangi-enah kabobboble ot wadaday nangulug ke hiya. Hay nanguddidi ya impumbangngad Apu Dios hi langit an kidayawana."
54004001	Ipainilak ke he-a nan impainilan nan Espiritun Apu Dios an udum hi algo ya wadaday mangiwalong hi pangulug da ke Jesu Kristo te mahaul dah nihallan mituttudu an malpu hanadah dimonyo.
54004002	Hay ahi mangituttudun datuwe ya hanadan tatagun makallangkak an kahinhaphappiton dah maphod, yaden abunay gaga-ihon wadah nomnom da. Hituwey impaingha dan aton, kinali hi punnomnom da ya bokon gaga-ihoh diyen at-atton da.
54004003	Hay ituttudun datuwen makallangkak an tatagu ya kanan day liwat di malahin ya panio kanuy udum an makan. Mu am-in di makan ya lintun Apu Dios ta kanon nadan mangulug ya manginilah makulug an mituttudu hin mumpasalamat dan Apu Dios.
54004004	Am-in di lintun Apu Dios ya maphod, maid di panio hin mumpasalamat takun hiya hi nangidatana ke dadiye.
54004005	Mabalin an kanon takun am-in di makan te hidiyey kalyon Apu Dios ya ten mumpasalamat takun hiya hi dasal taku.
54004006	Deket ituttudum datuwen kinalik ke he-a hanadah iibba takuh na ya maphod kan muntuttudu mipanggep ke Jesu Kristo. Hidiyey kitib-anan nanongnan adaadalom nan mituttudu an mangipahamad hi pangulug taku.
54004007	Adim hangudon nadan ab-abig dih donen bokon mipanggep ke Apu Dios te maid di hilbina, mu hay ot ya abu hangudom ya hay pangipal-otam hi nomnom mun mangun-unud ke Apu Dios
54004008	te hidiyey importante. Umat hi exercise an waday ibaddang nan mangipal-ot hi adol, mu kudukdul hin hay nomnom di pal-oton hi pangun-unudan ke Apu Dios te bokon ya abu kiphodan takud uwani, mu kiphodan ta inggana.
54004009	Hituwen kinalik ya makulug, kinali maphod ot an kulugon di tatagu ta kiphodan da.
54004010	Ta hidiye nan mahapul an punnanongon takun mangihapot an mangipainila mipanggep ke Apu Dios, takon di naligat. Te indinol taku nah makulug an Dios an mangipaptok am-in hi tatagu, namam-a hanadah mangulug ke hiya.
54004011	Datuwen kinalikalik di ituttudum hanadah ibbam hina.
54004012	Ya ipatibom di maphod an pangi-em hanadah ibbam an mangulug hi punhapitam, hi atom, hi paminhod muh ibbam, hi pangulug mun Apu Dios ya hay maphod an punnomnom mu ta he-ay pangi-un-unudan da. Te deket athidiy atom ya maid di pamihul dan he-a takon di unga ka mu dida.
54004013	Hay atom inggana tuh aliyak ya ibidbid mu hanadah tataguy kalin Apu Dios on kinalim ke diday kibalinana ya tugunom dida ta un-unudon da.
54004014	Adim iwalong nan kabaelam an indat Apu Dios ke he-a handih nangihakmowan hanadan mangipangpanguluh mangulug hi takle dah ulum ot ipainila da an wadah diyen kabaelam.
54004015	Paka-un-unudom datuwen tugun kun he-a ta tibon di tatagu an nahamad di pangulug mu.
54004016	Halipat-am ta maphod ta nangamung di pangi-em ya papohdanam ta hay makulug di ituttudum. Deket un-unudom hituwen tugun ku ya bokon he-a ya abuy mibaliw, mu takon hanadan mangulug hi ittudum.
54005001	Adim boh-olan nadan aam-ama hin waday nihallaan da, mu paulayam an kalyan dida an kay mu dida ama. Ya athidi bo hanadah mangat-agun linalaki an kay mu dida udidiyan.
54005002	Ya hanada ke bon iin-ina, ya ibilang mu dida an kay mu dida ina ya hanada ke bon mangat-agun binabai ya ibilang mu didan kay mu dida udidiyan an maid di malalaoh nomnomom.
54005003	Ya dakayun mangulug di mamaddang hanadah ibbayun binabain nungkabalu an maid mamaddang ke dida.
54005004	Mu deket waday imbabalen datuwen nungkabalun binabai weno waday inap-apu da ya lebbeng nan datuwey mangipaptok ke dida ta kay da pangipabangngad hi nangipaptokan di aammod dan dida, te hituwey maphod an pangi-en di mangulug ya hituwey pinhod Apu Dios.
54005005	Hanada ken nabalun binabai an maid kattog di bumaddang ke dida ya hi Apu Dios ya abuy pundinolan da an kahilohilong ya kabigabigat on dumasadasal da.
54005006	Mu hanadan nabalun binabai an hay pun-amlongan da ya abu tuh lutay nomnomon da ya takon di mataguda ya kay da nate te maid di hilbi da ke Apu Dios.
54005007	Datuwey kalyom an aton nadan mangulug ta maid di makalkalih gaga-iho ke dida.
54005008	Mu deket waday adi mangipaptok hi iibana, immam-anay mismun pamilyana ya maid di hilbinay pangalyana an hiya ya mangulug ke Jesus. Hin athidiy pangi-ena ya kudukdul nan adi mangulug mu hiya.
54005009	Deket waday nabalun babain naminhod an makingunuh simbaan ya mahapul an umeh nan-om weno nahuluk di toona ya mahapul bon naminghan ya abun nangahawa.
54005010	Ya mahapul bon nun-innilah katagutagu an maphod di inainat na an Impakaippaptok nay iimbabalenat nakattugun da, maapnga hanadah dumuttuk hi baleda, maulen mamaddang hanadah tatagun Apu Dios, uggena inukun bimmanaddang hanadah tatagun maligligatan ya itultuluy nan maminhod an mangat hi maphod.
54005011	Adiyu pakipili hanadan nabalun binabain ugge pay nain-ina te dida ya nalakan malumman di nomnom dat ugge inila ya pinhod dan mumbintan ta iwalong da mo nan pangingunuwan dan Jesu Kristo.
54005012	Te deket athidi ya mapihul da te imbahhoda nan kinali dan bumaddang da hanadah mangulug.
54005013	Oha bo ya deke on humigada, on palpal-iwan dan makib-kib-un hi kabalebale ta hay tumbuk ot ya abuy atoaton da ya makikibiyang dah udum an tatagu ya hay adi maphod di kanalkalyon da.
54005014	Kinali hay pinhod ku ya kudukdul nay mumbintan datuwen nabalun binabain ugge ni-an nain-ina ta mun-imbabale dat waday ipaptok dah nunhituwan da ta bokon diday gumapuh pamihulan hanadan humihhingit ke ditakun mangulug.
54005015	Te wadaday udum an nabalun binabain nangiwalong hi pangulug dat hi Satanas moy un-unudon da.
54005016	Pidwaok bon kalyon ke dakayun mangulug an deket waday tutulang yun binabain nabalu ya dakayuy nangamung an mangipaptok ke dida. Adi yu idinol hanadah ibbayun mangulug an mangipaptok ke dida, ta waday aton dan bumaddang damdama hanadah udum an nabalun maid di mangipaptok ke dida.
54005017	Hay oha bon pinhod kun kalyon ke dakayu ya tibon yu ta ustuy idat yuh boklaon nadan mangipangpangulun maphod di pangat da,namam-a hin mahlun mangituttuduh kalin Apu Dios.
54005018	Athituy pangat yu te diday nialigan nan impitudok Apu Dios an kananay "Adiyu bobodan di hungahung nan nuwang an mun-ilik ta deke on kinumman hi ittay nah mailik." Ya kanana boy "Hay mungngunu ya mahapul an matangdanan."
54005019	Hay oha boh kalyok ke dakayu ya deket waday ipabahul da hi ohan mangipangpangulun dakayu ya adi na-ala on kinulug yu, kah-in di waday duwa weno tulun tatagun mangihadak hi kakulugana.
54005020	Mu deket nainnila an makulug an numbahul ya boh-olan yuh hinangngab nadan ibbayu nah kaam-amungan yu ta donglon nadan udum ta tumakut dan mangiun-unud ke hiya.
54005021	Timothy, un-unudom datuwen itugun kun he-a ya nomnomom an hi Apu Dios, hi Jesu Kristo ya nadan anghel da ya inila dah tuwen itugun kun he-a. Deket waday ipanum hi nunhahallaan nadan mangulug ya adim ipahhig hi oha, mu pun-ingngohom di panumalyam.
54005022	Adi kayu mahnan an mumpilih mangipangpangulu ke dakayun mangulug, te mahapul an pakainillaon yu ni-an di pangi-eda on ahiyu pinili. Te deket logmon yu ya makibahul kayun hiya hin waday inat nah adi maphod. Kinali halipat-an yu ta maid di eyu aton hi athinan pumbahulan, mu hay maphod am-in di aton yu.
54005023	Hay oha boh kalyok ke he-a ya adi abunay danum an inumom, mu damanan uminum kah ittay an baya ta bumaddang an mangipaphod nah putum an oggan humakit ya nadan udum an dogom an oggan mu gibokon.
54005024	Ya nomnomom nan kinalik an aton yun mamilih mangipangpangulun dakayu te wadada nadan tatagun makainnilay gaga-ihon at-atton da, ta hidiye nan makainnilan makastigu dah udum hi algo. Mu wadaday udum an adi mainilad uwaniy gaga-ihon at-atton da, mu ahi mainilah udum hi algo.
54005025	Ya athidi bon wadaday udum an makainnila nadan maphod an at-aton da. Mu wadaday maphod an at-aton di udum an adi mainilad uwani, mu ahi mainilah udum hi algo.
54006001	Pinhod kun tugunom am-in nadan himbut an mangulug ta adida ngohayon di apuda ta maid di pamihulan di tatagu ke Apu Dios ya nan tugunan ituttudu taku.
54006002	Nan himbut an mangulug di apuna ya adi gapu te mangulug dan duwa ya pangali nay adi mahapul an un-unudona nan apuna, mu namam-a ot an paka-un-unudona te nan ingunuwana ya mangulug an umat ke hiya ya pakappinhod damdaman Apu Dios. Mahapul an itugun mu ya ituttudum datuwe ke dida ta paka-un-unudon da.
54006003	Mu hin wadada hanadan udum an hinnatkon di ituttudu da an adi miunnud nah ituttudu takun tuttudun Apu Jesu Kristo an hidiye nan un-unudon taku
54006004	ya dida hanadan mangipahhiyah adol da ya makakuddang di nomnom da. Makihanannu da mipanggep hi kibalinan nan kalin Apu Dios, ta hidiyey gumapuh waday munhin-a-amo, muntututut, munhimpapadngol, mun-oolloman ya
54006005	mun-aawwit da te pina-in di gaga-ihoy nomnom dat inwalong day makulug an tuttudu. Ya hay punnomnoman da bo ya nan pangulug day mangipakadangyan ke dida.
54006006	Mu makulug an hanadan mangidinol ke Apu Dios ya ongal boy amlong da nah wadan dida an indat Apu Dios, kinali diday mibilang an nahamad an kadangyan.
54006007	Nabalbalol di pangulugan ke Apu Dios mu hay kinadangyan te handih nitungowan taku ya maid di in-ali takuh nganneh diye. Ya athidi boh katayan taku an maid di alan taku nah mihaynod an biyag taku.
54006008	Ta hidiye nan takon di ittay di wadan ditaku ya adi taku mun-ungu, mu ta wada ot ya abu hanadan makahhapul taku an umat hi makan ya bulwati.
54006009	Mu hanadan tatagu an hay kumadangyanan day gagamgaman da ya kahinnaul da ya aton day nganeh diyen pinpinhod da takon di gaga-iho. Hituwey humlun hi na-ala on inat day aton da an kadadagan da ta inggana.
54006010	Hay pangamgaman hi pihhuy humlun hi pangatan di tataguh nunhihinnatkon an gaga-iho. Gapuh pihhu ya dakol day nangiwalong hi pangulug da ta hay numbalinan diyen inat da ya mahakit di nomnom da.
54006011	Mu he-a Timothy an pinilin Apu Dios an mangituttudu mipanggep ke hiya ya adim un-unudon di at-atton datuwen gaga-ihon tatagu. Mu un-unudom di maphod an pangi-e ya nan pinhod Apu Dios an atom, punnanongom di pangulug mu, pohdom di ibbam an tagu ya maule kan dida. Ya anusam am-in di maat ke he-a.
54006012	Ihamad muy pangulug mun Jesus takon di naligat ta umat ka nah tagun makiapput te hay nomnomom ya nan midat ke he-an biyag an maid di poppog na an hidiyey namiliyan Apu Dios ke he-a. Nipatiboh diyen namiliyan Apu Dios ke he-a handih nangipainilaam hi pangulug mu hi hinangngab nadan dakol an tatagu.
54006013	Ya nomnomom an hi Apu Dios an mangidat hi biyag hi am-in ya hi Jesu Kristo an nangalih makulug hi hinangngab Pontius Pilatu handih nahumalyaana ya iniladah tuwen kalyok ke he-a.
54006014	Paka-un-unudom nan pangulug taku ta maid di lummuh pamihulan di tatagun he-a. Adim kal-iwan an aton hituwe ingganah aliyan bon Apu takun hi Jesu Kristo.
54006015	Hay aliyan bon Jesus ya gintud Apu Dios an makakkaphod, nakattag-en Ap-apu, Patul di kapatupatul ya Ap-apun am-in di aap-apu.
54006016	Hiya ya abuy nana-ud tuwalin maid di lappuna ya poppog na. Adi mabalin an mih-up di tagun hiya te nahalman an humihhiliy kad-ana. Adinadaman tibon di tagu hiya, kinali maid di nanibon hiya. Ya hiya ya madayaw ya katagtag-ayan ta inggana. Amen.
54006017	Ya tugunom bo nadan kakadangyan ad uwani ta adida ipahhiyay kinadangyan da ya bokon nan pihhu dan nalakan mama-id di pangidinolan da, mu idinol da ot ya abun Apu Dios te hiyay mangidaidat am-in hi pun-am-amlongan taku.
54006018	Kalyom ke didat aton day maphod ta hidiyey kay da ikadangyan. Mahapul an adida naimut ya adida maka-uku, mu homkon day ibbadan munligligat.
54006019	Te deket un-unudon dah tuwe ya madinol da an waday nahamad an ikadangyan dah langit hi udum hi algo an hidiye nan biyag an maid di poppog na te importanteh tuwe mu hay kinadangyan tuh luta.
54006020	He-a Timothy, paka-ippaptok muy ngunum an indinol Apu Dios ke he-a. Adim hangudon nadan mituttudun bokon kidayawan Apu Dios te maid di hilbin dadiye. Adika midngolan hanadah kalyon di udum an nahamad an adal, te nihalla kaya,
54006021	te hinaey inun-unud di udum ot hay numbalinana ya inwalong day pangulug da. Hana ot ta hayudutan dakayun am-in ke Apu Dios.
55001001	Nalpuh tuwen tudok ke ha-on an hi Pablo an pinilin Apu Dios an pun-apostoles Jesu Kristo ta ipainilak hi tataguy kalin Apu Dios an hanadan migappat ke Jesu Kristo ya waday biyag dan maid di poppogna.
55001002	Muntudokak ke he-a Timothy an ibilang kun napateg an imbabalek. Hana ot ta nanongnan hayudutan daka, homkon daka ya palinggopon dakan da Ama takun hi Apu Dios ya hi Apu takun hi Jesu Kristo.
55001003	Hanah pundasalak hi kabigabigat ya kahilohilong ke Apu Dios an maphod di nomnom kun mangun-unud ke hiyan umat handidah aammod ku ya mumpasalamatak ta nangamung ke hiya gapuh pangulug mu.
55001004	Deke on ninomnom ku din limmuwaam handih nunhi-anan ta, kinali pinhod kun abun tibon daka ta wadan umamlongak.
55001005	Inilak an nan pangulug mun Apu Dios ya umat hi pangulug apum an hi Lois ya hi inam an hi Eunice.
55001006	Kinali ipanomnom kun he-a ta ihamhamad mun mangusal nah kabaelam an indat Apu Dios ke he-a handih nangihakmoak hi taklek hi ulum.
55001007	Te nan Espiritun impaalin Apu Dios ke ditaku ya bokon hiyay kalpuwan di bain, mu hiyay kalpuwan di kabaelan takun munhanggah kumpulna ya ituttudu nan ditakuy pamhod hi ibba ya hay pungkonoknong hi adol.
55001008	Kinali adika bumain an mangituttuduh mipanggep ke Apu takun hi Jesus. Ya adim ibain tun ek nikalabutan gapuh pangun-unudak ke hiya, mu makiholholtap kan ha-on gapuh pangituttuduwam mipanggep ke Jesu Kristo ot pal-oton dakan Apu Dios ta damanan ippol muh diyen punholholtapam.
55001009	Hi Apu Dios ya imbaliw ditaku ot ngadanon ditakun tataguna. Mu bokon gapuh maphod an inat taku, mu gapuh hayudut nan ditaku gapu ke Jesu Kristo te hidiyey ninomnom na tuwali handih uggena ni-an lintu hantudan wadad uwani.
55001010	Ya ad uwani, nipatiboh diyen hayudut na te handih immaliyan Jesu Kristo an mangibaliw ke ditaku ya inapput nay kate hi namahuwana ot impainila nan ditaku an midatan takuh biyag an maid di poppog na gapuh pangulugan taku nah mituttudu mipanggep ke hiya.
55001011	Piniliyak ke Apu Dios an mun-apostoles ta ek ipainilay mipanggep ke Jesu Kristo ya ek ituttuduy ine-en di kibaliwan taku gapu ke hiya.
55001012	Hituwey gapunah punholholtapak, mu adiyak bumain te inilak nan kulugok an hi Apu Dios ya madinolak bon kabaelanan ipaptokak inggana tuh Algon punhumalyaanah tagu.
55001013	Hay itugun kun he-a ya punnanongom an un-unudon nan niptok an tuttudun dingngol mun ha-oy ya punnanongom boy pangulug mu ya pamhod mu gapuh nigappatan takun Jesu Kristo.
55001014	Ya hanan Espiritun Apu Dios an wada ke ditakun mangulug di pangidinolam an bumaddang ke he-an mangituttudu nah indinol Apu Dios ke he-a.
55001015	Inilam, am-in nadan ibba takun mangulug an iAsia ya tinayananak, takon da Pigelus ke Helmogenes.
55001016	Mu maphod ni-mo ta wadah Onesiporus an ugge nangibain ke ha-on hi nibaludak ta oggan umalin mangidung-on ha-on ta umamlongak. Hana ot ta baddangan Apu Dios didan hin-am-a.
55001017	Handi peman dimmatonganah tud Roma ya eyak hinamahamak ingganay hinamakak tuh kalabutan.
55001018	Ya inilam bo an ongal di imbanaddang na handih wada takuh nad Ephesus. Hana ot ta homkon Apu Dios hantuh pumbangngadan Apu takun hi Jesus an munhumalyah tagu.
55002001	He-an imbabalek Timothy, idinol mun Jesu Kristo te hiya ya mahayudut.
55002002	Nan dingngol mun intuttuduk ke dakayun am-in nadah dakol an tataguy ituttudum damdama hanadah damanan pundinolam, ta ituttudu da damdamah udum an tatagu.
55002003	Ippol muy pakiholholtapam ke dakami gapu nah ngunum te kay ka tindalun Jesu Kristo.
55002004	Hay tindalu ya hay nuntindaluwanay nomnomona, adi makibibiyang hi at-atton di bokon tindalu ta ipaamlong nay ap-apuna.
55002005	Athidi nah makiapput hi ay-ayam an deket adina un-unudon nan maunud an pun-ay-ayam ya adi mangapput.
55002006	Athidi bo nah mahlun mumpayo an deket impaka-ippaptok nay inliyak na ya hiyay dakdakol di aniyona.
55002007	Nomnomom datuwen kinalik ot baddangan dakan Apu taku ta maawatam.
55002008	Adim kal-iwan nan ek itanuttudun mipanggep ke Jesu Kriston holag David an namahuwan.
55002009	Hay ek pangituttuduwan ketuwey gapunan munholholtapak an deyan nabangkilinganak tuh kalabutan an kayak pimmate. Mu takon di nabangkilinganak ya adinadaman mipatikod di kalin Apu Dios an kay nabangkilingan te nanongna damdaman mihinap.
55002010	Kinali ip-ippolak di ligat ku ta mibaliw hanadan pinilin Apu Dios an mangulug ke Jesu Kristo ta milak-am dah kidayawan Jesu Kristo an maid di poppog na te hiyay mangibaliw ke ditaku.
55002011	Makulug hituwen kali an kananay "Deket nilaggat taku nah natayan Kristo ya makitagu takun hiya.
55002012	An-anusan taku key ligat takuh pangun-unudan takun hiya ya ahi taku makiap-apun hiya. Ya deket ibain taku ya ibain ditaku damdaman hiya an kananay bokon ditaku tagu.
55002013	Ditaku ya takon nin di adi taku un-unudon hi Apu Dios, mu hiya ya nunna-ud an paannungonay kinalina te adi munlangkak."
55002014	Ipanomnom mu datuwen kinalik hanadah mangulug hina. Ya kalyom ke didan adi pinhod Apu Dios an punhahannuwan da nadan maid di maphod hi ibaddang na te dumadag ot ya abuh pangulug nadan mangmangngol.
55002015	Atom am-in di kabaelam an mangat nah mangipaamlong ke Apu Dios ta matbal kan hiya. Ya hay niptok di panuddum hi kalina ta adika maba-inan.
55002016	Adim hangudon nadan mituttudun bokon kidayawan Apu Dios te maid di hilbin dadiye, mu humlun ot ya abuh kapa-iyan di pangulug di udum.
55002017	Te danaen ituttudu da ya umat nah gulid an ittay ni-an, mu loktat ya nihinap hi adol. Hanadan duwan tagun tumanuttuduh athina ya da Haymenaus ke Piletus.
55002018	Adi miunnud nah makulug an mituttuduy itanuttudu da te kanan day nagibbu moy kamahuwan di nate. Ta deyan wadada mo hanadan maid di kapotok nay kulugon da.
55002019	Mu takon di athinan wadaday mangituttuduh nibahho ya adinadaman mahannotan nan makulug an tuttudun Apu Dios, te umat nah ongal an batun adi matigan. Athidi bo hanadah makulug an nahamad di pangulug dan hiya, te nitudok an kananay "Hi Apu Dios ya inilana nadan tataguna." Ya kanana boy "Hanadan tatagun kalyon day tagun Apu Dios dida ya mahapul an iwalong day gaga-iho."
55002020	Hanah balen di kadangyan ya deya dahdiy nunhihinnatkon an ngunut. Wadaday nabalol an dadiye nan nakapyah balituk, nadan udum ya nakapyah nabalol an gumok ya wadada boy nalaka an dadiye nan nakapyah kaiw weno pula, mu hanan kadangyan ya nan nabalol di pakaikkaguna an miusal hin waday bisitana.
55002021	Athidi bo nah tagu an deket pinhod nan ibilang Apu Dios ta waday punhilbiyana ya iwalong nan am-in di gaga-ihon at-attona ta midadaan hi kumpulnan pinhod Apu Dios an ipangunun hiya.
55002022	Nomnomom ta adim aton nadan gaga-ihon pun-amlongan di adol an at-atton di mangat-agu, mu hay nomnomom an aton ya hay pangatam hi maphod, ihamad muy pangulug mu ya pamhod mu ya maphod di pakitulangam hanadah nahamad di pundinol dah baddang Apu taku.
55002023	Adim hangudon di nalnalgom an punhuhummanganan te dadiye ya humlun ya abuh punhahannuwan.
55002024	Hay pungngunuwon Apu Dios ya adi makihannu, mu maulen am-in hi tagu, nalaing ya naanus an muntuttudu.
55002025	Mahapul an paulayanan kalyan hanadan kumahing ke hiya ta kay ahan ya baddangan Apu Dios dida ta muntutuyu dah liwat da ta loktat ya inilaon da nan makulug an tuttudu.
55002026	Ta kay ahan kaya, ya pumhod di nomnom da ta makaan dah konan Satanas an nunhaul ke didan mangat hi pinhod na.
55003001	Hituwey nomnomom an hantuh dandanin madatngan di aliyan Jesus ya waday nahalman an ligat
55003002	te hay tatagu kediye ya abunay adol day nonomnomon da ya hay pihhuy gagamgaman da. Waday oha on mumpahhiya, panadngolan day ibbada, pakangohayyon day aammod da, adida mumpasalamat hi nibaddang ke dida ya adida nomnomon an un-unudon hi Apu Dios.
55003003	Maid di pamhod da, adida kal-iwan di hingit dah ibbada, makattumbuk da, maid di koloklada, makabbungot da ya hihingngitan dan am-in di nganneh diyen maphod.
55003004	Adinadaman pundinlan dida te takon di ibbada ya ihdul da. Ya adi da nomnomon on inat day aton da, mumpatag-eda ya hay pun-amlongan di adol day nomnomon da an bokon hi Apu Dios.
55003005	Ya it-ok dan mangulug da ya un-unudon dah Apu Dios, mu matiboh pangat da an kahinkulkuluggon da te adida abuluton di baddang Apu Dios an mangipaphod hi pangi-eda. Halipat-am ta adika malalit ke datuwen tatagu.
55003006	Hay udum ke datuwen tatagu ya ume dah kabalebalen e makiap-apnga ya muntuttuduh hinnatkon ta haulon da nadan nalakan maawis an binabain gaga-ihoy atoaton da ta takon di inila dan gaga-iho ya kapyanan aton da.
55003007	Datuwen binabai ya pinhod dan donglon am-in di kumpulmin mituttudun dida, mu adida pakaawat nah makulug an tuttudu.
55003008	Ya dadiyen tatagun e muntuttuduh hinnatkon ya kahingon day makulug an mituttudu, umat ke da Hanes ke Hambres handih done an kinahing dah Moses. Dadiyen muntuttuduh hinnatkon ya gaga-ihoy nomnom da ya adi makulug nan kalyon dan mangulug da.
55003009	Mu adi mangmangnge tuwen at-atton da te ahi inilaon di tatagun langkak dadiyen ituttudu da ta adida mo kulugon dida an umat nimpe ke da Hanes ya hi Hambres.
55003010	Mu he-a Timothy ya inilam an adiyak umat hidi te ha-oy di nangiun-unudam hi puntuttudu, hay pangi-e, hay punnomnom hi pangipaamlongan ke Apu Dios, hay pangulug, hay anus, hay paminhod hi ibba ya hay pangitultuluyan an mangun-unud ke Jesus takon di nganney naat.
55003011	Ya inilam boy nangip-ippolak hi namahig an nangipaholholtapan dan ha-oy dih nangayak ad Antioch, ad Ikonium ya ad Listera, mu maphod ta impaptokak ke Apu taku.
55003012	Mu bokon ha-oy ya abuy mipaholholtap te am-in nadan naminhod an mangun-unud ke Apu Dios gapuh pangulug dan Jesu Kristo ya mipaholholtap da damdama.
55003013	Hanada ken tatagun muntuttuduh hinnatkon an humaul hi ibba dah tagu ya haulon damdaman Satanas dida ta mungkilodlod di kinagaga-ihoda.
55003014	Mu he-a Timothy ya itultuluy mun un-unudon nan nituttudun he-a an hidiye nan inhamad mun kinulug te inilam an dakamin nangituttudun he-a ya damanan pundinolam.
55003015	Ya inilam an nipalpu handih kaungam ya nitanuttudun he-a nan nitudok an kalin Apu Dios an mamat-al hi nomnom di tagu. Hituwen kalinay panginilaan hi ine-en di pangibaliwan Jesu Kristoh tagu gapuh pangulug ke hiya.
55003016	Te am-in nan impitudok Apu Dios an kalina ya bumaddang ke ditaku an mangituttudu hi niptok ya manugun hanadah mangat hi gaga-iho ya nibahho ya bumaddang hi panginilaan an mangat hi maphod
55003017	ta hanadan mangulug ke Apu Dios ya midadaan dan mangat am-in nadah pinhod nan aton da.
55004001	Hi Apu Dios ya takon hi Jesu Kristo an ahi munhumalyan am-in hi tatagu, nate ya matagu hantuh pumbangngadanan mun-ap-apu ya inila dah tuwen itugun kun he-a.
55004002	Atom am-in di kabaelam an mangipainilah kalin Apu Dios takon di ngannen tiempo ya takon di tobalon da weno pihulon da. Ihamhamad mun muntuttudu ta mangulug day mangngol. Tugunom nadan mangamangat hi gaga-iho ta itikod da. Ya tugunom damdama nadan mangulug ta ihapot dan mangat hi maphod. An-anusam an muntuttuduh kalin Apu Dios hanadah tatagu takon di mabayag ta ahida maawatan.
55004003	Te wadan tuy algon na-ala ya adi donglon di tataguy makulug an mituttudu an waday oha on e maniboh muntuttudun dida takon di nibahhoy ituttudu dan dida, mu ta miunnud nah pinhod dan donglon.
55004004	Iwalong day makulug an mituttudu ta hay nihalla an nalpuh nomnom di taguy un-unudon da.
55004005	Mu he-a ke ya mahapul an takon di nganne ya papohdanam di atom, anusam di nganneh diyen punligatam gapuh pangun-unudam ke Apu taku, itultuluy mun mangituttuduh mipanggep ke Jesu Kristo hanadah tatagu ya atom am-in nan ipangunun Apu Dios ke he-a.
55004006	Kalyok ke he-an am-in datuwe te gagala mon madatngan di tiempon panayanak tuh luta te nundadaanak an mate gapuh pangun-unudak ke Apu Dios.
55004007	Inat kun am-in di kabaelak ot atok di indinol Apu Dios ke ha-on, ot ad uwani ya nagibbu mo. Umatak nah maki-apput an nangapput te inun-unud kun am-in di tugunan ha-oy ya impunnanong kuy pangulug ku.
55004008	Ot ad uwani ya madinolak an wada nan mihmih-od ke ha-on an hidiye nan makakkaphod an ahik gun-udon an idat nan limpiyun Apu taku hantuh ahina punhumalyaan. Mu bokon ya abu ha-oy di pangidatanah athidin gun-udon te takon nadan udum an munho-ho-od hi kibangngadana.
55004009	Daan mot deket mabalin ya nangin-a-ali kah tu
55004010	te deyan nunhintatayyananak, hi Demas ya hay nitaguwana tuh lutay nonomnomona ot umed Tesalonika. Da ke damdama Cresente ke Titus ya maid dah tu. Immeh Cresente ad Galatia ya imme damdamah Titus ad Dalmatia.
55004011	Takon hi Taykikus ya maid hitu te intud-ak kud Ephesus ta abuna moh Lucas an dehtu. Hantuh aliyam ya ikuyug muh Marcos te mahapul kun bumaddang ke ha-on hi ngunuk.
55004013	Adim kal-iwan ta ahim dag-uwon nan mahdol an bulwatik an imbatik hi balen da Korpus ad Troas. Ya pakial-alam nadan libluk, immam-ana ahan nan naluddun an papel an natudkan.
55004014	Hi Alexander an ohan mumpanday ya himpappangey inat nan ha-on, mu nangamung hi Apu Dios an mangibalo.
55004015	Kinali halipat-am ot di atonan he-a te namahig di ngohena nah intanuttudu taku.
55004016	Handih namangulun nahumalyaak ya maid ahan di nangitakdog ke ha-on te waday oha on timmayan. Mu hana ot ta adi kastiguwon Apu Dios dida.
55004017	Mu takon di nunhintatayyananak hanadah iibbak ya uggeyak tinaynan ke Apu Dios ot baddanganak ke hiya, ta hidiye nan natulidak an mangitultuluy an mangipainilan am-in nah tuttudun Jesu Kristo hanadah bokon Judyu. Gapu boh baddang na ya nihwangak hanadah tatagun nunnomnom an mamaten ha-on.
55004018	Ya athidi bon ahiyak ihwang ke Apu Dios am-in hi ad-adin ma-ma-at ke ha-on ta migappatak nah pun-ap-apuwanah langit. Hiyay midayaw ta inggainggana. Amen.
55004019	Ahim ahan kalyon nah himbalen da Prisila ke Aquila ya nah hin-am-an da Onesiporus an nomnomnomok dida.
55004020	Maid hituh Erastus te tinaynak ad Corinth, ya hi ke damdama Tropimus ya tinaynak ad Miletus te mundogo.
55004021	Tibom ot ta dumatong kah tu ta ahi madatngan di ahi kotolan. Hanadan ibba takun mangulug an da Ebulus, hi Puden, hi Linus, hi Kelaudia ya hanadan udum an mangulug ya kanan day nonomnomon dakayun dida.
55004022	Hana ot ta hi Apu takuy nanongnan wadan ditaku ya hayudutan ditakun Apu Dios.
56001001	Hituwen tudok ke he-a Titus ya nalpun ha-on an hi Pablo an muttatyun Apu Dios ya apostoles Jesu Kristo an intud-ak dan e muntuttudu ta mihamad di pangulug nadan pinilin Apu Dios an tataguna. Ya intud-akak bo ta maud-udman di inilada mipanggep nah makulug an mituttudu ta mangun-unud dan Apu Dios.
56001002	Hanadan tatagun mangulug kediyen tuttudu ya ongal di dinol da an midatan dah biyag an maid di poppogna an hidiye nan kinalin Apu Dios handih pippinghana an idat na hanadah mangulug. Hi Apu Dios ya paannungonah tuwe te hiya ya adi munlangkak.
56001003	Ad uwani ya nadatngan moy gintud nan kipainilaan tuwen tuttudu an kiphodan taku. Hi Apu Dios an mangibaliw ke ditaku ya indinol nan ha-oy an mangipainilan tuwe.
56001004	Hana ot ta he-a Titus an ibilang kun napateg an imbabalek gapu te hay pangulug ta, ya munnananong an hayudutan daka ya palinggopon dakan da Ama takun hi Apu Dios ya hi Jesu Kriston mangibaliw ke ditaku.
56001005	Hay gapunan tinaynan dakan ha-on hinad Crete ya pinhod kun gibbuwom nadan lebbeng nan maat hina an uggek ginibbu ya piliyom nadan mangipangpanguluh mangulug hi kabobbobleh na. Mu nomnomom ot nan intuttuduk ke he-an atom an mamili.
56001006	Hanadan piliyom an mangipangpangulu ya nadan maid di at-atton dah gaga-iho ta maid di lummuh pamihulan di tatagun dida. Mahapul an hin-oh-ay inayan da an adida makibabai ya hanada ken imbabaleda ya mahapul an mangulug da ya nakattugun da ya adi kalyon di tataguy mangohe da weno malalaoy at-atton da.
56001007	Ya gapu teden diday kiukodan nan ipangunun Apu Dios ya mahapul bon maid di kadngolan dah gaga-iho, adida ipapilit di pinhod da, mahapul bon adida kabinnungot, adida mumbutong, adida makianawwit ya bokon hay pihhun gagamgaman da.
56001008	Mu hay ot ya abu maphod an aton da ya maapnga dan am-in hi dumung-on dida ya hay maphod ya abuy pinhod dan aton. Mahapul bon waday konoknong dah adol da ya maandong di pangi-eda. Ya am-in di aton da ya miunnud hi pinhod Apu Dios ya mahapul bon waday ogon da.
56001009	Ya mahapul an adida iwalong, mu un-unudon da ya ituttudu da nan makulug an tuttudun nipainilan dida ta ipahamad day pangulug nadan mangngol ya ituddu day nihallaan nadan kumahing nah ituttudu da.
56001010	Man-uke ya dakol day kahing ya humauhaul an maid di hilbin di kanalyon da, namam-a nadan mangipapilit hi pangi-en di Judyu.
56001011	Dadiyen nihallan ituttududa ya mahapul an mipatikod te dadiyey humlun hi kadadagan di pangulug di dakol an pamilya gapu ahan te maid di bain dadiyen muntuttudu an hay pihhuy gamgaman da.
56001012	Takon din ohan profetas an ihinad Crete ya kananay "Hanadan iCrete ya makallangkak da ya kay da ahun mabungot. Pinhod da bon mamabhug, mu makahigga dan e manamak hi kitaguwan da."
56001013	Makulug peman hituwen kinalina, kinali mahapul an pakatuggunom nadan mangulug hina ta mihamad di pangulug da
56001014	ta bokon mo nan tuttudun di Judyu ya nan tugun di tatagun nangiwalong nah makulug an mituttuduy un-unudon da.
56001015	Hay tagun maphod di punnomnom na te mangulug ya adina paniawon nadan dakol an paniawon di udum an tatagu. Mu hanadan adi mangulug an immingha dah gaga-iho ya dakol di paniawon da te nana-ud an dinadag di gaga-ihoy nomnom da.
56001016	Kanan day mangulug dan Apu Dios, mu hay kakulugana ya adida te gaga-ihoy at-atton da. Kahihingit dah hinangngab Apu Dios ya makangohhe da, kinali maid di mabalin an eda aton hi maphod.
56002001	He-a ke ya mahapul an nan niptok an miunnud nah makulug an tuttuduy ituttudum.
56002002	Tugunom nadan aam-ama ta waday kolokla da, umat nah panginuman da ya mahapul bon maphod di aton da ta malispitu da. Ya ihamad day pangulug dan Jesu Kristo, ya nahamad di naminhod dah ibbadan tatagu ya punnanongon day pangulug da takon di nganney punligatan da.
56002003	Tugunom damdama nadan iin-ina ta hay pangi-eda ya miunnud nah pinhod Apu Dios. Adida umibaag, adida nahpuh mainum ya hay maphod di ituttududa
56002004	ta tuttuduwan da nadan uung-ungan binabai an mamhod hi inayan da ya iimbabaleda,
56002005	waday kolokla da, maphod di punnomnom da, inila dan mangipaptok hi nunhituwan da, mauleda ya makangngun-unud dah inayan da ta maid di lummuh pamihulan di tatagu hi kalin Apu Dios.
56002006	Athidi damdama hanadah kakat-agu an kalyom ke dida ta waday kolokla da.
56002007	Mahapul an he-ay pangiun-unudan dan am-in nah maphod an pangi-e. Ihapot mun muntuttudu ta tibon da an ipapatim di ngunum
56002008	ya hay niptok di ituttudum an adi mapihul ta wada ke hanadan kahing ya maba-inan da te maid di eda pihulon ke ditaku.
56002009	Ya tugunom damdama nadan himbut ta makangngun-unud dah apuda an adida ngohayon dida, ta am-in di aton da ya umipaamlong hi apuda.
56002010	Ya adida akawon di nganneh diyen odon di apuda, mu ipatibo dah pangi-eda an damanan pundinlan dida ta am-in di aton da ya hidiyey kitib-an di kaphod nan mituttudu mipanggep ke Apu Dios an mangibaliw ke ditaku.
56002011	Hi Apu Dios ya impatibo nay ongal an hayudut nan ditaku ta waday innunan mibaliw takun am-in an tatagu.
56002012	Hituwen hayudut nay katugunan takun mangiwalong hi adi pinhod Apu Dios, umat hanadah ad-adin pinhod di tatagu tuh luta, hay pungkonoknong hi adol ya hay niptok an aton ta miunnud di pumbiyag taku nah pinhod Apu Dios.
56002013	Datuwey aton taku hi panpan-odan taku nah Algon ongal di amlong taku. Kediyey ahi aliyan nan madayaw an Dios an mangibaliw ke ditaku an hi Jesu Kristo ya kediyen Algo ya mipatiboy kinatag-ena.
56002014	Hiya ya inhulug nay biyag na ot ikatenay pamoklaanah liwat taku ta iwalong takun am-in di gaga-iho ta pumbalinon ditakuh tatagunan gagaid an mangat hi maphod.
56002015	Datuwen kinalik ke he-ay ituttudum. Ya iusal muy kalebbengam an manugun ta mihamad di pangulug nadan mangngol hi ituttudum ya boh-olam nadan nihallay pangi-eda. Ya adim iabulut an waday mungngohen he-a.
56003001	Ipanomnom mu hanadah mangulug hina ta mangun-unud dah gubilnu ya hanadah ap-apu, ya midadaan da ta nangamung an mangat hi maphod.
56003002	Tugunom dida ta adida pihulon di ibbada ya adida makihanannu, mu maule da ya ipatibo day maphod am-in hi tatagu.
56003003	Takon di ditaku handi ya makudang di nomnom taku te ugge taku ni-an inilay pangi-en Apu Dios ya pakangohayyon takuy kumpulnan tugun. Nahaul taku ot kulugon takuy nihallan tuttudu ya hanan nibahhon pangi-ey impaingha taku ya hanadan gaga-ihon pun-amlongan di adol takuy atoaton taku. Ya maid di udum hi wadah nomnom taku hin bokon hay gaga-iho an amohan takuy ibba takun tagu ya ihihhingit taku dida ya athidi bon ihihhingit ditaku.
56003004	Mu hi Apu Dios an mangibaliw ke ditakun mangulug ya impatibo nay ulena ya pamhod nan ditaku
56003005	ot ibaliw ditaku, mu bokon gapuh nangatan takuh maphod, mu gapuh homok na. Nibaliw taku te impidwan nan Espiritunay nitungowan taku an kay ditaku inulahan.
56003006	Kinali ongal di baddang Apu Dios hi nangipaaliyanah Espirituna ke ditaku gapu ke Jesu Kristo an nangibaliw ke ditaku.
56003007	Hituwey inat Apu Dios gapu te mahayudut ke ditaku ot ibilang ditakun hiya an maphod ta idat nan ditaku nan namnamaon takun biyag an maid di poppog na.
56003008	Datuwen tuttudu ya nahamad an pundinolan taku. Ta hidiye nan pinhod kun pakaittugun mu datuwe hanadah mangulug ta hay maphod di aton da te hituwe ya kiphodan am-in di tagu.
56003009	Adika midmid-um hanadah nalnalgom di punhuhummanganan da ya hanadan tumanonton hi pangi-en handidan aammod dih done ya adika makiawwit weno makihannu mipanggep nah Tugun Moses te maid di hilbina.
56003010	Ya deket wada hanan tagun humlun hi kaganodwaan yu ya kalyan yu ta itikod nan mun-athidi, mu deket ipidwa yun kalyan, mu kapyanan kahing ya mihdi ot kattog ta nangamung na.
56003011	Te inilayu an nan tagun athidi ya nihallay punnomnom na ya imminghay gaga-ihon hiya ya inilanan hidiyey kakastiguwana.
56003012	Nomnomnomok an itud-ak hi Artemas weno hi Taykikus hinad Crete ta waday mihannot ke he-a. Deket waday dumatong ke dida ya adim ibahhon umalid Nicopolis ta mundammu tah di te ninomnom kun miha-ad hidi hantuh ahi kotolan.
56003013	Atom di kabaelam an mamaddang ke Senas an abugadu ya hi Apolos nah umgahan da ta wadan am-in di mahapul da hi pumbaatan da.
56003014	Ya kalyam bo nadan ibba takun mangulug ta hay maphod ta nangamung di aton da, umat hi pamaddangan da hanadah makahhapul day baddang, te adi maphod an ditakun mangulug ya mumbibiyag takun maid di hilbina.
56003015	Am-in da hanadan ibba takuh tu ya kalyon day nonomnomon dakan dida ya kalyom bo hanadah ibba takun mangulug hina an naminhod ke ditaku an nonomnomon mi dida. Hana ot ta hayudutan ditakun Apu Dios.
57001001	Hituwen tudok ya nalpun Timothy an ibba taku ya ha-on an hi Pablo an dehtun nikalabut gapuh pangitanuttuduwak mipanggep ke Jesu Kristo. Muntudok kamin he-a Pilimon an napateg an gayyum mi ya ibba min muntuttudu
57001002	ya hanadah ibba takun mangulug an oggan maamung hi baleyu ya ke Apiya an ibba takun babai ya hi Alkipus an ibba takun tindalun Jesu Kristo.
57001003	Hana ot ta hi Ama takun hi Apu Dios ya hi Apu takun hi Jesu Kristo ya munnananong di hayudut dan dakayu ya palinggopon dakayu.
57001004	Am-in nah pundasalak ya adik kal-iwan an mumpasalamat ke Apu Dios gapun he-an iba Pilimon
57001005	te dingngol kuy mipanggep hi kahamad di pangulug ya pamhod mun Apu takun hi Jesus ya hay pamhod mu hanadah ibba takun tatagun Apu Dios.
57001006	Ya idasadasal ku bo an gapuh pangulug takun am-in ya inilaon taku nan dakol an kiphodan takun mangulug ke Kristo.
57001007	Nan nahamad an pamhod mun iba ya nan pangipaamlongam hanadah ibba takun tatagun Apu Dios di nangipaamlong ke ha-oy ya nangipakodhol hi nomnom ku.
57001008	Hay gapunan gulat na ya ipapilit kuy pinhod kun atom ya hay nunhintulangan ta gapuh nigappatan ta ke Kristo,
57001009	mu adik pinhod an iathidi. Man-uke ya inilak an nahamad di pamhod muh ibbam. Oha bo ya deyan naam-amaak ya dehtuwak tuh kalabut gapuh pangun-unudak ke Jesu Kristo.
57001010	Hay pinhod kun ibaga anhan ke he-a ya ulayam nan himbut mun hi Onesimus an binumtik ni-an. Te hiya ya ibilang kun imbabalek te handih nangaliyanah tuh kalabut ya tinanuttuduwak ot deyan mangulug mo ke Jesu Kristo.
57001011	Inilak an kediye ya maid di hilbinan he-a, mu maphod ta ad uwani ya numbaliw ta damanan bumaddang ke ditan duwa.
57001012	Pumbangngadok hi kad-am, takon di naligat ke ha-on te ongal di naminhod kun hiya.
57001013	Dehtuwak hi kalabut te hay nangituttuduwak hi mipanggep ke Jesu Kristo, kinali pinhod ku ot an makiha-ad ke ha-on ta baddanganak ta kay ka wadah tun bumaddang ke ha-on.
57001014	Mu nangamung ka te adik pinhod an piliton dakan bumaddang ke ha-oy te kudukdul nay he-ay kon nomnom.
57001015	Man-uke nin ta tinaynan daka ni-an ke Onesimus ya wadan deket mibangngad ya makiha-ad ke he-a ta inggana.
57001016	Ad uwani ya bokon mo ya abu himbut di pangibilang mun hiya, mu ibilang mun tulang. Pakappinhod ku hiya, mu namam-an he-a an kon himbut ke hiya. Bokon mu ya abu himbut, mu napateg an tulang mu mo gapuh nangulugana ke Apu Jesu Kristo an umat ke dita.
57001017	Kinali deket ibilangak an tulang mu ya abulutom hi Onesimus umat hi pangabulutam ke ha-on.
57001018	Ya deket waday inat nan he-ah ad-adi weno waday utang na ya ha-oy di mamayad.
57001019	Ot deyan ha-oy an hi Pabloy mangitudok an abulutok an ha-oy di mamayad hin waday utang na, mu adik pinhod an ipanomnom an he-a ya kay waday utang mun ha-on te ha-oy di nanuttudu ke he-a ot ahim inilaon di atom an midatan hi biyag an maid di poppog na.
57001020	Kinali ibagak ahan ke he-a tulang ku, an gapuh nigappatan tan Apu Kristo ya atom danaen kinalik ta paamlongonak.
57001021	Madinolak an un-unudom danaen ibagak ke he-a, ya inilak an mamam-ay pamhod mun hiya mu nan ibagak ke he-an atom.
57001022	Deket abuluton Apu Dios di dasal yu ta mipaeyak ya mangin-a-aliyak an manibon dakayu. Kinali deyan pamanguluwok an kalyon ke he-a ta deket mabalin ya idadaan yuy kiha-adak hi baleyu.
57001023	Hi Epaphras an dehtu damdaman tuh kalabut gapuh pangitanuttuduwanah mipanggep ke Jesu Kristo ya kananay nonomnomon dakayun hiya.
57001024	Ya athidi damdamay kinalin nadan ibbak an mungngunuh tu an da Marcos, hi Alistalkus, hi Demas ya hi Lucas.
57001025	Hana ot ta hayudutan ditakun Apu Jesu Kristo.
58001001	Handih done ya namindakol ya nunhihinnatkon di inat Apu Dios an nangipainilah kalina handidah aammod taku an hay nunhapitona ya handidan profetas.
58001002	Mu hantudah nanguddidin algo ya nan Imbabalenay nangipainilah kalinan ditaku. Gapu ke hiya ya lintu dan Apu Dios am-in hantudan wadad uwani. Ya hiya boy pinili nan mamoltan am-in ke datuwe.
58001003	Hiyay kitib-an di kinatag-en Apu Dios an hi Amana. Dida ya naka-ingngo da hi am-in. Te am-in nan wadan Apu Dios ya athidi bon wadan nah Imbabalena. Hiyay mangipaptok am-in hi nakapya. Waday kandamanan mangat ketuwe, takon di kalina ya abu ya maat di pinhod na. Handih ingkatenay kapakomaan di liwat taku ya imbangngad nah langit ot umbun di winawwan Apu Dios an katagtag-ayan te hidiy ubunanan makiap-apu ke Amana.
58001004	Kinali nainilan hiya ya natagtag-e mu hanadan anghel, te takon nan nangalyan Apu Dios an hiya ya Imbabalena ya gumlah diyen kitib-anan hiya ya natagtag-e mu hanadan anghel.
58001005	Te hiya an bokon hanadan anghel di nangalyan Apu Dios nah kananay "He-a ya Imbabale daka. Ipainilak mod uwani an ha-oy hi Amam." Ya bokon bo hanadah anghel di nangalyana nah kananay "Ha-oy di ahi mainila an Amana ya athidi bo an hiyay ahi mainilan Imbabalek."
58001006	Am-in datuwen kinalina ya nan nakattag-en Imbabale nay nangalyana. Handih nangitud-akan Apu Dios ke hiya tuh luta ya kanana boy "Am-in nadan anghel ku ya mahapul an dayawon da tun Imbabalek."
58001007	Hay damdama kinalin Apu Dios mipanggep hanadah anghel ya kananay "Hanadan anghel ya ba-ba-alok ya abu dida an mangat hi pinhod ku, takon di pumbalinok didah dibdib weno apuy hin pinhod ku."
58001008	Mu hay bo kinalin Apu Dios mipanggep nah Imbabalena ya kananay "He-a an Dios ya munnananong ya maandong di pun-ap-apuwam.
58001009	Pinpinhod muy maphod an pangi-e ya adim pinhod di nganneh diyen gaga-iho. Kinali ha-oy an Dios an un-unudom ya tinuddu dakan madaydayaw mu hanadan ibbam ta umamlong ka."
58001010	Ya hay impitudok na bo mipanggep nah Imbabalena ya kananay "Handih lappuna ya he-a an Apu di nunlutun tuh luta, hay kabunyan ya am-in nadan wadah din mundidilag.
58001011	Datuwen lintum ya ahida mama-id te umat dah bulwatin mumbalin hi layut, mu he-a ke ya munnananong kat nangamung.
58001012	Hi udum hi algo ya ahim kaanon datuwen lintum ta hannotam didah balu. Mu he-a ke nimpe ya ad-addi ka mahannotan te ad-addi ka maam-ama."
58001013	Bokon hay anghel di nangalyan Apu Dios ketuwe an kananay "Umbun kah winawwan ku ingganay apputok nadan buhul mu ta he-ay ap-apu da." Mu hay nangalyanan tuwe ya hi Jesu Kristo ya abu an Imbabalena.
58001014	Te hanada ken anghel ya ba-ba-alon Apu Dios ya abu dida an bumaddang hanadah tatagun mibaliw.
58002001	Ta hidiye nan gapu te hi Jesus an Apu takuy katagtag-ayan ya mahapul an ihamad takun mangun-unud nah tugunan dingngol taku te indani ya makal-iwan.
58002002	Nan Tugun Apu Dios an impainilan nadan anghel na ke Moses ya nipainilay kahamad na. Te hanadan ugge nangun-unud kediye ya nakastigu da mipuun hi uggeda nangun-unudan.
58002003	Ditaku ke ya namammam-ay kastigu taku hin nguddanon takun adi hangudon di kibaliwan taku. Hi Apu takuy namangulun nangipainila ketuwen kibaliwan taku ya hanadan nangngol ke hiya ya diday nangipainila ke ditaku an makulug hituwe.
58002004	Takon hi Apu Dios ya impatibona an makulug hituwe, te indatana didah kandama da ot atoaton day dakol an milagro ya indat na bo hanadah mangulug di nunhihinnatkon an kabaelan dan malpuh Espirituna an miunnud nah pinhod na.
58002005	Hantuh panannotan Apu Dios hantudah wadad uwani hi balu an hidiye nan emi ipainiinilad uwani ya bokon nadan anghel di tinuddu nan mun-ap-apu, mu ditakun tatagu.
58002006	Matiboh tuwe nah nitudok an kinalin din patul an hi David an kananay "Apu Dios, hay tagu ya nababa, yaden tipet pakannomnomom ya pakaippaptok mu dida?
58002007	Lintum dida an nababbaba mu hanadan anghel ya abu. Ya ongal di nangipadayawam ke dida,
58002008	te diday tinuddum an pun-ap-apun di am-in." Hidiyen nitudok an kananay tinuddun Apu Dios an hay taguy mun-ap-apun am-in hi nganneh diye ya ugge ni-an naat, kinali maid ni-an di pangitib-an taku.
58002009	Mu inila taku an umannung hituwe te hay naat ke Jesus. Te gapuh hayudut Apu Dios hi tagu ya impababana ni-an di saad Jesus mu hanadan anghel ot mumbalin hi tagu ot ikatenay liwat takun tatagu. Mu ugge numbayag hidiyen nipababaana te handih nagibbuy nunholholtapana ya impatag-en bon Apu Dios. Ta hiya moy nakattag-e ya madayaw an Ap-apu te hay nangikatayanah liwat taku.
58002010	Hi Apu Dios an nunlutun am-in hi nganneh diyen wadad uwani ta kidayawana ya maphod hidiyen nangiabulutana hi nunholholtapan Jesus. Te gapuh nangatanah di ya dakol day tatagun nibilang an imbabalena ta mabalin an milak-am dah kidayawan Jesus hi langit. Ya hidiyen nunholholtapanay nangipahamad hi pun-ap-apuwana ta maid di pungkudanganan mangibaliw ke ditaku.
58002011	Hi Jesus ya ingkate nay liwat taku ta mapakomaan taku ta wadan miunnud di pangi-e taku nah pinhod Apu Dios. Bokon ya abuh diye te am-in takun da Jesus ya ohay Ama taku an hi Apu Dios. Ta hidiye nan adi bumain hi Jesus an mangali an tulang ditakun hiya.
58002012	Hituwe ya miunnud nah nitudok an kananay "Apu Dios, ipainilak hanadah tutulang kuy mipanggep ke he-a. Ya mid-umak ke didan makikankantah pundayaw dan he-a."
58002013	Kanana boy "Hi Apu Dios di pangidinolak." Ya kanana boy "Dehtuwak an midmid-um hanadah imbabalen Apu Dios an indinol nan ha-on."
58002014	Tedeyan ditakun imbabalen Apu Dios an kanan Jesus di tulang na ya tagu taku ya abu ya waday katayan taku, kinali numbalin hi Jesus hi tagu ot mate ot ahi mamahuwan, an hidiyey nangapputanan Satanas an kalpuwan di kate.
58002015	Kinali adi taku mo tumakut hi kate. Handi ya hay takut takuh katayan takuy kay nangdon ke ditaku, mu ad uwani ya nalibli taku mon diye.
58002016	Kinali makattibo mon hay baddangan Jesus ya ditakun tinanud Abraham an bokon hanadan anghel.
58002017	Ta hidiye nan numbalin hi tagun umat ke ditaku ta hiktamanay innun di punligatan di tagu ta hummok ke ditaku ya pundinolan taku an natag-en padin mangitakdog ke ditakuh hinangngab Apu Dios ta mabalin an mapakomaan di liwat taku.
58002018	Kinali hiyay bumaddang ke ditaku nah panaulan Satanas ke ditaku te takon di hiya ya impatnan Satanas an haulon ya hiniktamana damdamay ine-en di ligat.
58003001	Ta hidiye nan dakayun kaibaiba an pinilin Apu Dios an tatagunan makiha-ad ke hiyah langit ya iohha takuy nomnom taku ke Jesus an tinuddun Apu Dios an mangitakdog ke hiya, ya hiya boy natag-en padi nah pangulug taku.
58003002	Impaka-un-unud nay pinhod Apu Dios, umat ke Moses an inun-unud nah Apu Dios handi hiyay nun-ap-apuwona handidah aammod takun Judyu an imbilang Apu Dios an tataguna.
58003003	Mu ugge nun-ingngoy kinatag-en da Jesus ke Moses, te hi Jesus ya hiyay nunlutuh tagu, kinali hiya ya natagtag-e mu hi Moses an lintuna.
58003004	Te umat nah bale an adi na-ala on nakapya te mahapul an waday mangapya. Ya athidi bon am-in hantudan wadad uwani an nawadada te hi Apu Dios di nunlutu.
58003005	Hi Moses ya makangngun-unud ke Apu Dios. Impaka-ippaptok na handidan mibilang an tatagun Apu Dios ya intuttudu na bon dida nan ahi ipainilan Apu Dios. Muden hiya ya muttatyu ya abu.
58003006	Hi ke Kristo ya makangngun-unud damdama an ipaptok na hanadan tatagun Apu Dios, mu bokon muttatyu te hiya ya Imbabalena. Ya ditakun mangulug di mibilang an tataguna hin itultuluy takun mangidinol ke Jesu Kristo ya adi taku iwalong nan namnamaon taku an hidiye nan pakitaguwan ke hiyah munnananong an mangipaamlong ke ditaku.
58003007	Ot gapu te mibilang takun mangulug an tatagun Apu Dios ya maawatan taku nan impitudok nan Espirituna an kananay "Kal-ina ket donglon yuy kalin Apu Dios ad uwani
58003008	ya mahapul an adiyu ngohayon ta adi kayu umat handidah aammod yun nginhe dah Apu Dios handih nihaha-adan da nah adi maboblayan ta panib-an da hin waday poppog di anus nan dida.
58003009	Mu kanan Apu Dios di `Dakol di inainat handidan aammod yu dih done an umipaboh-ol ke ha-on, takon di tinibotibo day inainat kuh nangipatib-ak hi kandamak hi nap-at di toon.'
58003010	Ot hidiyey gapunan bimmoh-olak ke dida ot kanak di `Datuwen tatagu ya adida pinhod an aton di pinhod ku ya hinnatkon di un-unudon da an bokon ha-on.'
58003011	Namahig di bungot ku ot isapatak an kanak di `Adida migappat nah pun-iyatuwan an indadaan kun dida.'"
58003012	Ta hidiye nan tibon yun iibak ta adiyu iummat ke dadiyen makangohhen tatagun adi mangulug, te indai ya iwalong yu nan makulug an Apu Dios.
58003013	Ta ad uwanin mabalin an inilaon takuy pangi-en Apu Dios ya maphod di munhintuttugun takut nangamung ta adi taku mahaul hi punliwatan ta adi taku ngohayon hi Apu Dios.
58003014	Ya deket mitultuluy nan datin pangidinol takun Jesu Kristo ya mihamhamad di kihayyupan takun hiya.
58003015	Ya pidwaok bo nan impitudok Apu Dios an kananay "Kal-ina ket donglon yuy kalin Apu Dios ad uwani ya mahapul an adiyu ngohayon ta adi kayu umat handidah aammod yun nginhe dah Apu Dios."
58003016	Ya hanadan nungngohen Apu Dios an pungkalik ya maid di udum hin bokon handidan tatagun mina-id Apu Dios di nihbutan da handih nangipanguluwan Moses hi nanayanan dad Egypt.
58003017	Ya handih wadada nah adi maboblayan hi nundanallanan dah nap-at an toon ya impaboh-ol dah Apu Dios te intultuluy dan nunliwat, kinali dakol day nungkakaten dida ot mungkibati da nah adi maboblayan.
58003018	Gapu kediyen ngoheda ya bimmungot hi Apu Dios ot isapatana an kananay "Adi mabalin an e migappat nadan nungngohe hantuh ninomnom kun eda ot pun-iyatuwan."
58003019	Ta ad uwani ya maawatan taku mo an hay gapunan uggeda nigappat ya hay uggeda nangulugan ke Apu Dios.
58004001	Ad uwani ya takon di ditaku ya damanan makiiyatu takun Apu Dios nah makaphod an boblen indadaana. Mu mahapul an halipat-an takuy pangi-e taku ta maid di ohan ditakuy adi dumatong kediyen boble.
58004002	Hituwen kiphodan takun nipainilan ditakud uwani ya nipainila damdama handidah aammod taku dih tiempon Moses. Mu maid di hilbinan dida te uggeda kinulug.
58004003	Mu ditakun mangulug ya nunna-ud an datngan takuh diyen indadaan Apu Dios an pun-iyatuwan taku, mu hanada ken adi mangulug ya adida datngan an umat nah impitudok Apu Dios an kananay "Impaboh-olak ke dida, kinali isapatak an adinadaman makiiyatu dan ha-on." Hinaen kinalin Apu Dios an pun-iyatuwan di tagu ya indadaana tuwali handih nangibbuwanan nunlutu ke datuwen wadad uwani.
58004004	Makulug hituwe te impitudok Apu Dios di ine-en di nun-iyatuwana. Kananay "Nun-iyatuh Apu Dios handih mikapitun algoh nangibbuwanan nunlutu ke datuwen wadad uwani."
58004005	Mu takon di wadah diyen pun-iyatuwan di tagu ya hituwey kinalina "Adinadaman eda makiiyatun ha-on."
58004006	Te man-ut diday namangulun nangipainilaan Apu Dios mipanggep ketuwen pun-iyatuwan an kiphodan da, mu uggeda kinulug, kinali ugge da nigappat kediye. Mu takon di athidi ya damanan makiiyatuy udum ke Apu Dios hin mangulug da.
58004007	Makulug hituwe te handih nala-uy kaatnay toon kediyen uggena nangipadatngan handidah aammod taku nah indadaanan pun-iyatuwan da ya impitudok na ke David an kananay "Deket donglon yuy kalin Apu Dios ad uwani ya adiyu ngohayon."
58004008	Hidiyey kitib-anan bokon hidid Israel an nangipanguluwan Joshua ke dadiyen aammod takuy kialigan nan kinalin Apu Dios an pun-iyatuwan di tataguna. Te gulat nat hidi ya ugge ot kinalin Apu Dios an damanan makiiyatuy udum ke hiya.
58004009	Kinali ditaku ken mibilang an tatagun Apu Dios ya waday ahi taku pun-iyatuwan umat handih nun-iyatuwan Apu Dios handih ginibbu nan lintun am-in.
58004010	Ta hidiye nan, hanan tagun makiiyatu ke Apu Dios ya mun-iyatuh ngununa, umat ke Apu Dios handih nangibbuwanah ngununa.
58004011	Kinali aton takuy kabaelan takut igappat ditakun Apu Dios nah pun-iyatuwana ta adi taku umat handidah aammod taku dih done an ugge da dimmatong nah pangayan da te uggeda inun-unud nan kalin Apu Dios.
58004012	Hay kalin Apu Dios ya ongal di kabaelana mu hay katadtadoman an hinalung. Te hay hinalung ya abuna nan adol an gol-anan gogodon ta budhanay wadad dalom. Mu hana ken kalin Apu Dios ya damanan ipainilana nan nidalom an wadah nomnom ya nan pinhod di tagun aton ta mabudhan am-in di pangi-ena.
58004013	Inilan Apu Dios di ine-en am-in di lintuna. Kinali am-in di wadah nomnom taku ya atoaton taku ya impakainnila na. Ya hi udum hi algo ya hiyay pangikalyan takun am-in nadah inainat taku tuh luta.
58004014	Tedeyan nibangngad hi Jesus hi langit an hiya nan natag-en padin mangitakdog ke ditakuh hinangngab Apu Dios an hi Amana ya mahapul an itultuluy takun mangulug ke hiya.
58004015	Maphod ta itakdog ditakun hiya hi hinangngab Amana te homkon ditaku nah punligligatan takun mangun-unud ya nah pungkapuyan taku. Te hiya ya napatnaan am-in hi ine-en di kahaulan di tagu, mu ugge nunliwat.
58004016	Ta hidiye nan maphod di mundinol taku ya mundasal takun Apu Dios an mahayudut ya makandama ta hiyay pumpahmokan taku an mumpakomah liwat taku te hiya ya gaga-on bumaddang ke ditaku.
58005001	Hay kapiliyan di natag-en padi ya hanadah ibbanan tagu. Hiyay mangitakdog ke didah hinangngab Apu Dios ya hiyay mangiappit nah idat di tagu ke Apu Dios ta waday aton di liwat dan mapakomaan.
58005002	Hiya ya tagu damdama an wadan waday punliwatana. Kinali maawatanay ibbanan tatagu hanah kibahhawan da te dakol di uggeda inila mipanggep ke Apu Dios.
58005003	Kinali nah pangiappitana nah midat ke Apu Dios ya mahapul an hiyay mamangulun umiappit ta ahina iappit nan idat nadan tatagu ke Apu Dios, te takon di hiya ya waday liwat na.
58005004	Maid di tagun na-ala on pinilinay adol na an mumbalin hi natag-en padi, mu nangamung hi Apu Dios an mamilin hiya an umat hi namiliyanan Aaron an namangulun natag-en padin handidan aammod takun dih done.
58005005	Umat boh din Jesu Kristo an adi na-ala ot tudduwonay adol nan mumbalin hi natag-en padi te hi Apu Dios di nanuddu ke hiya. Nipainilah tuwe handi kanan Apu Dios ke hiyay "He-a ya Imbabale daka. Ipainilak mod uwani an ha-on hi Amam."
58005006	Ya kanana boy "Tinuddu dakan mumpadita inggana an umat hi kinapadin Melkisidek."
58005007	Handih kawadan Jesus tuh luta ya inloinlot nan nundasadasal ya limmuwaluwah numpahmokana ke Amana te inila nan hiya ya abuy waday kandamanan managun hiya. Ya gapu te numpakumbaba ot un-unudonay pinhod Amana ya dingngol Amanay dasal na.
58005008	Man-ut hiya ya Imbabalen Apu Dios, mu kah-in di nunligligat hi nangun-unudanan am-in hi pinhod Amana.
58005009	Ginibbu nan am-in di pinhod Apu Dios an aton di natag-en padi, kinali numbalin an mangibaliw hanadah mangun-unud ke hiya ta midatan dah biyag an maid di poppog na.
58005010	Ya hiyay tinuddun Apu Dios hi natag-en padi an umat hi kinapadin Melkisidek.
58005011	Wada ot di udum an pinhod kun ituttudun dakayu mipanggep hi ine-en tuwen pumpadiyan Jesus, mu inilak an naligat hituwen ituttudun dakayu te adiyu maawatan, takon di nabayag kayun nangulug.
58005012	Gulat na ya damana ot mon muntuttudu kayuh mipanggep hi kalin Apu Dios, mu adinadama te takon ad uwani ya mahapul an ipanidwan dakayu nadan inadaadal yu. Te kay kayu goggolang an hay intannung weno gattak di mabalin an kanon yu, adi kayu ni-an pakakan hi umat hi kanon di kat-agu.
58005013	Umat kayu hanadah ka-kulugna an uggeda inilan mangimatun hi niptok weno nihallan pangi-e.
58005014	Adi kayu umat hanadah nihamad di pangulug da an hay niptok di atoaton da ya inila dan mangimatun hi niptok ya nihalla. Ta dida nan kay mangan hi kanon di kat-agu.
58006001	Ta hidiye nan adi taku iohha nah namangulun inadal taku mipanggep ke Kristo, mu mahapul an adalon taku damdama nadan tuttuduna an mangipahamad hi pangulug taku. Te maid di hilbinah pangipanidwaan takun mangadal hanadah nagibbun nituttudun ditaku handi. Inila taku mo datuwen mipanggep nah pangiwalongan hanadah maid di hilbinah hinangngab Apu Dios ya hay pangulug takun hiya.
58006002	Handih lappunah nangulugan taku ya inadal taku boy kibalinan di bonyag, hay pangihakmowan hi takle nah ulun di ohan tagun idasalan, hay mipanggep hi kamahuwan di nate ya nan ahi punhumalyaan Apu Dios hi tatagu ta hanada ken naliwat ya makastigu dat inggana.
58006003	Ot ad uwani ya adalon taku nadan tuttudun mangipahamad hi pangulug taku, mu mahapul an idinol takuh baddang Apu Dios an mangadal ke datuwe.
58006004	Halipat-an yu te nan tagun manginguddan an mangiwalong hi pangulug nan Jesu Kristo ya adinadaman muntutuyu ta mangulug bon hiya. Te deket naawatan di taguh diyen mituttudun kiphodana ta pinat-alan Apu Dios di nomnom na ya hiniktamana mo nan ongal an homok na ya ginibok nay kabaelan nan Espirituna an wadan hiya
58006005	ya ininnilanay kaphod di kalin Apu Dios ya nan ongal an kandamana hi pangipatib-anah dakol an milagro,
58006006	mu inguddanan inwalong am-in dadiye ya adi mabalin an muntutuyu ta mibangngad bon mangulug. Te athidi ke ya ongal di pama-inanan Jesus an Imbabalen Apu Dios hi hinangngab di tagu te kay na bo ipapidwan pipateh Jesus hi krus.
58006007	Hay tagun mangiwalong hi pangulug na ya mialig nah lutan takon di maudaudanan ya abunay holok ya nadan napagitan di tummol. Nan tagun umat hidi ya hiyay kastiguwon Apu Dios nah apuy. Mu hay tagun mangitultuluy hi pangulug na ya mialig nah lutan maluwab di mitanom ta waday aniyon nan kon lutan diye. Ya hay tagun umat ketuwen luta ya waday maphod an ih-ih-od Apu Dios ke hiya.
58006009	Mu takon di athituy kalyok ke dakayun kaibaiba ya madinol kami an adi athituy pangi-eyu, te inila mi an kudkudukdul kayu mu hanadan tatagun mialig nah lutan abunay holok ya nadan napagitan di tummol ya madinol kami an maphod di atoaton yu te nibaliw kayu.
58006010	Te hi Apu Dios an maandong di pangat na ya adina kal-iwan nadan maphod an inainat yu ya hay nangipatib-an yuh naminhod yun hiya hi namanaddangan yu hanadah ibbayun mangulug an nitultuluy ingganad uwani.
58006011	Hay ahan pinhod mi ya waday oha ke dakayu on punnanongon yu nan nahamad an pangulug yu ta ingganay umannung nan namnamaon taku.
58006012	Hituwey ipaanhan mi te adimi pinhod an ekayu uminglen mangulug. Pinhod min iummat yu hanadah mangitultuluy hi pangulug da ya mangan-anus an munho-ho-od hi kipaannungan nan kinalin Apu Dios an kiphodan taku.
58006013	Hay ohan pangiun-unudan ya hi Abraham an hinhin-od nay nipaannungan nan kinalin Apu Dios ke hiya an atona. Handi nangalyan Apu Dios ketuwe ya hay adol nay nangisapataana te maid di udum an natagtag-e mu hiya.
58006014	Hay insapatana ya hituwe: "Kalyok ke he-a an idat kuy kiphodam an hidiye nan mahlag ka ta mangaddu ka."
58006015	Ya inan-anusan Abraham an hinhin-od hidiyen kinalin Apu Dios ke hiya inggana immannung.
58006016	Deket waday isapatan di tagu hi ibbana ya isapatana nah natagtag-e mu hiya. Ya deket nuntobbalan da kediyen nisapata ya hidiyey kapoppogan di punhallaan da.
58006017	Athidi damdaman Apu Dios an insapata nay pangipaannungana nah kinali nan atona. Hidiyey pangipainilaana an adina hannotan di ninomnom nan aton.
58006018	Hi Apu Dios ya adi munlangkak, hay kalyona ya hay isapatana ya adina ibabawi weno ena hannotan. Kinali ditakun mangulug ke Jesus ya madinol takun manman-od hi kipaannungan nan kinali nan ditaku an kibaliwan taku.
58006019	Hinaen dinol takuh umannungan nan kinalin Apu Dios di mangipakodhol hi nomnom taku ta adi taku iwalong di pangulug takun hiya. Te inila takun udum hi algo ya ume takuh kad-ana. Hidiyen pakiha-adan taku ke hiyah langit ya maid di punhalinduwaan taku te wada moh dih Jesus an kay nangibughul hi kultina ot humgop nah kuwaltun kad-an Apu Dios ta humgop taku damdama. Immen e mangitakdog ke ditakuh di te numbalin hi natag-en padi an umat ke Melkisidek.
58007001	Hi Melkisidek ya hiyay patul ni-an ad Salem handih done ya padi bon Apu Dios an katagtag-ayan. Waday naminghan an mungkibangngad hi Abraham hi eda nakigubatan an inapput da nadan patul an buhul da ya e dinamun Melkisidek ot idasalanah Abraham ta idatan Apu Dios hi kiphodana.
58007002	Ot idatan damdaman Abraham hi mikapuluh pinlo dah eda nakigubatan. Hay kibalinan nan ngadan an Melkisidek ya "makakkaphod an patul". Ya hay kibalinan di Salem an ngadan diyen boblen numpatulana ya "kalinggopan", kinali nginadanan da bo hi "patul di linggop".
58007003	Ugge nainilay mipanggep hi nitaguwan Melkisidek te maid di nitudok mipanggep ke hiya, hay nahlagana, hay aammod na, hay nitungowana ya hay natayana. Hay ya abu inila taku ya hiya ya padit inggainggana an umat nah Imbabalen Apu Dios.
58007004	Kinali tibon yuy kinatag-en Melkisidek, takon hi Abraham an madayaw an ammod am-in di Judyu ya indat nan hiyay mikapuluh pinlo dah eda nakigubatan.
58007005	Ya inila taku an wadaday udum an pangidatan hi mikapuluh limmu. Dadiye nadan tanud Libay an natuddun padin di Judyu. Diday lebbeng nan pangidatan nadan ibbadan tanud Abraham hi mikapuluh limmuda te hituwey kanana nah Tugun Moses.
58007006	Mu hi ke Melkisidek ya maid di nanuddun hiya te hiya ya nana-ud tuwalin padi. Kinali takon di bokon tanud Libay ya indat damdaman Abraham ke hiyay mikapuluh pinlo dah eda nakigubatan. Hituwey kitib-ana an takon di natag-eh Abraham te hiyay nangalyan Apu Dios an midatan hi kiphodan, ya natagtag-e pay hi Melkisidek. Oha bo ya indasalanah Abraham an binendicionana.
58007007	Ya inila taku an hay mangidasal hi ohan tagu ya natatag-e mu hanan idasalana.
58007008	Ya hay oha bon mipanggep ke Melkisidek an nangidatan Abraham hi mikapuluh pinlo dah eda nakigubatan ya impitudok Apu Dios an munnananong di numpadiyana. Yaden hanaken tanud Libay ya ugge numbayag di numpadiyan da te nate da. Makulug an hanadan padin tanud Libay ya dawaton day mikapuluh limmun nadan tatagu, mu kay da damdama immidat ke Melkisidek te hiyay nangidatan nan nahlagan da an hi Abraham hi mikapuluh pinlona.
58007010	Te takon di ugge ni-an nitungoh Libay handih e nanamuwan Melkisidek ke Abraham ya kay wada ke Abraham te hiya ya tanud na.
58007011	Hanadan padin tanud Libay an hi Aaron di namangulu ya diday natuddun mangiappit hanadah idat di tatagun miappit ke Apu Dios te hay kinapadi day nipuunan nan Tugun Apu Dios an impainilanan Moses. Mu gulat na ot ta mabalin an mibaliw takuh pangidinolan takun datuwen papadi ya nadan ituttudu da ya adi ot mahapul an intud-ak Apu Dios hi Kriston niingngon Melkisidek di kinapadina an mumpadin ditaku. Mu makudang di kinapadida, kinali nihannot hi Jesu Kristo ke dida.
58007012	Ot gapu teden nahannotan datuwen padi ya mahapul damdaman mahannotan nan Tugun.
58007013	Oha bo ya hi Apu takun hi Jesu Kristo an nihannot an padi ya bokon tanud Libay, mu tanud Judah an takon di maid di impainilan Moses an mumpadiy tanud Judah.
58007015	Mu ad uwani ya nakainnila mon hi Jesu Kristoy natag-en padi an umat ke Melkisidek.
58007016	Numbalin hi padi an ugge nipuun nah tugun an kananay abunay tanud Libay di mumpadi, mu gapuh kandaman di biyag nan maid di poppog na.
58007017	Makulug hituwe te nan nitudok an kalin Apu Dios ya kananay "Tinuddu dakan ha-on an mumpadi ta nangamung umat hi kinapadin Melkisidek."
58007018	Ta ad uwani ya napoppog hidiyen tugun Moses mipanggep hi pumpadiyan te waday kudang na.
58007019	Te maid di ohan tagun makaphod hi hinangngab na gapuh pangun-unudana nah Tugun an intudok Moses. Mu maphod ta wada nan nihannot an pangidinolan taku an hi Jesu Kristo. Hiyay pangidinolan takun mangihayyup ke ditakun Apu Dios.
58007020	Ya nahamad di kinapadin Jesu Kristo an adi umat hanadah padin di Judyun tanud Libay te insapatan Apu Dios an kananay "Ha-oy an hi Apu Dios ya isapatak an he-a ya mumpadi kat inggana. Ya hinaen ninomnom ku ya adi mabalin an mahannotan."
58007022	Kinali hi Jesus di kipuunan di umannungan nan kudkudukdul an planun Apu Dios mipanggep hi kibaliwan taku.
58007023	Hanada ken papadin tanud Libay ya dakol da te nate key oha on waday nihannot, kinali maid ke diday munnananong an padi.
58007024	Mu adi umat hidin Jesus te hiyay mumpadita inggana te matagut inggana.
58007025	Kinali hiyay ongal di kandamanan mangibaliw hanadah mundinol ke hiya ta mihayyup dan Apu Dios te hiya ya wadat nangamung an mangitakdog ke ditaku.
58007026	Ta hidiye nan hi Jesus tuwalin natag-en padiy mahapul taku. Te hiya ya makakkaphod an abu an maid di liwat na, adi umat ke ditakun tatagu. Hiya ya impatag-en Apu Dios ta hiyay katagtag-ayan am-in, takon di nadan wadah langit.
58007027	Hi Jesus ya adi umat hanadah natag-en padin mangitakdog hi tatagu ke Apu Dios, te hay pangat da ya mahapul an kabigabigat on immiappit dan Apu Dios an iappitan da ni-an di liwat da ne ahida nuppe in-appitan di liwat nadan tatagu. Mu hi Jesus ke ya adi athidi, te numpinghan di nangiappitanah adol na handih nangikatayanah liwat taku ta adi mahapul an ena ipanidwan umiappit.
58007028	Handida ken natag-en papadi ya nipuun nah Tugun Moses di napiliyan da ya tagu da ya abu an naliwat da. Mu indani ya tinuddun Apu Dios nan Imbabalena an insapata nay pumpadiyana te hiya ya maid di pungkudangana ta inggana te impaka-un-unud nan am-in di pinhod Amana.
58008001	Hay ipaanhan kun ipainilan dakayu ya hi Jesus an natag-en padi an mangitakdog ke ditakuh hinangngab Apu Dios an katagtag-ayan an Ap-apuh langit. Hiya ya inumbun hi winawwan Apu Dios.
58008002	Hidiy pumpadiyana nah kiha-adan Apu Dios an bokon nah Tabernacle an kinapyan di tagu.
58008003	Hay ngunun di natag-en padi ya hiyay mangiappit hi iappit di tatagu ke Apu Dios. Kinali hi Jesus ya mahapul damdaman waday iappit nan Apu Dios, ot hay adol nay in-appit na.
58008004	Gulat nat nanongnan wadah Jesus tuh luta ya bokon padi te wadada tuwaliy udum an padi tuh lutan oggan mangiappit hi iappit di tatagun kalyon nan Tugun Moses an iappit dan Apu Dios.
58008005	Ya nan Tabernacle an oggan pun-appitan nadan padi ya nun-ingngoy ang-angna nah wadah langit an nangiingngohan Moses. Te handih e pangapyaan Moses nah Tabernacle ya kanan Apu Dios ke hiyay "Pakatibbom ot ta paka-un-unudom nan umat hi nipatibon he-a nah bilid."
58008006	Ya ad uwani ya mapmaphod di kinapadin Jesu Kristo mu hay kinapadin handidan padin di Judyu, te nan ngununan mangitakdog ke ditaku ya nipuun nah maphod an planun Apu Dios mu nan namangulun planuna, te kinali na an pakomaanay liwat di tagu hin idinol dan hiya.
58008007	Gulat nat maid di kudang din planun impainilan Moses ya ugge ot nahannotan hi balu.
58008008	Mu nahannotan te tinibon Apu Dios an hay kinakudang ya wadah tatagu te adida pakaun-unud kediyen planu ot kananay "Ha-oy an hi Apu Dios ya ipainilak ke dakayun tataguk an Judyu ad Israel ya Judah an udum hi algo ya waday balun planuk ke dakayu.
58008009	Hituwen planu ya hinnatkon dih namangulun impainilak handidah aammod yu handih nangipanguluwak ke dida ot kumaan dad Egypt. Ya gapu te uggeda inun-unud hidiyen planuk ya inwalong ku mo dida.
58008010	Mu ahi madatngan nan algon kinalik ke dakayu an ipainilak hituwen balun planuk nah tataguk an iIsrael. Iha-ad kuy tugun ku hi nomnom da ta hidiyey un-unudon da. Ta ha-oy moy Dios an un-unudon da ya diday tataguk an ipaptok ku.
58008011	Adi mahapul an waday ahi muntuttudun didat inilaonak an hi Apu Dios. Te inilaonak tuwali ke didan am-in, takon di nganney nitaguwan di hin-oh-an dida, natag-e ya nababa.
58008012	Pakomaak di liwat da ya adik mo nonomnomon di nunliwatan dan ha-on."
58008013	Gapu te kinalin Apu Dios an waday balun planuna an un-unudon taku ya nainilan pinoppog na mo nan namangulun planuna.
58009001	Handin namangulun planun Apu Dios ya intugunay aton nadan tatagunan mundayaw ke hiya. Ya wada boy nakapyah pundayawan da an niabbung an tulda an kanan dan Tabernacle.
58009002	Hidiyen Tabernacle ya waday duwan kuwaltuna an waday mikadwan kultinan nangodwa ke datuwen kuwaltu. Nah namangulun kuwaltun hogpan ya hidiye nan kanan dan Nasantun Kuwaltu. Hidiy kad-an nan dilag ya nan lamesaan an niha-adan di tinapay an miappit ke Apu Dios.
58009003	Nan mikadwan kuwaltu ya hidiye nan kanan dan Nakassantun Kuwaltun kad-an Apu Dios.
58009004	Hidiy kad-an nan altar an balituk an punggohoban dah nabanglun insenso an miappit bon Apu Dios. Ya wadah di bo nan kahon an naamoh balituk an hidiye nan kanan dan kahon an planun Apu Dios hanadah Judyu te wadah di nan duwan batun nitudkan nan himpulun Tugun Apu Dios an dinawat Moses. Ya wada boh di nan balituk an buhin nihuduwan nan manna an ibban din makan an nungkag-an nalpuh langit an kinakinan handidan aammod takun Judyu. Hanah kahon ya wadah di damdama nan patanong Aaron an himmaping.
58009005	Nah tap-on diyen kahon ya wadaday duwan tinattaggun anghel an kitib-anan wadah Apu Dios hidi. Pinayyad day payak dat hinophopan da nan hukap diyen kahon an kapakomaan di liwat te hidiy pangiwakgiyan da nah dalan di iappit dan Apu Dios. Kalyok datuwe, mu adik e ohhaohhaon an kalyon datuwed uwani.
58009006	Athinay ine-en nan Tabernacle. Hay pangi-eda handi ya kabigabigat on ume nadan padi nah namangulun kuwaltu ta eda aton nan ipangunun Apu Dios ke dida.
58009007	Mu hana keh mikadwan kuwaltu ya abuna nan natag-en padiy humgop, maminghan ya abuh hintoon. Deket humgop hidi ya mahapul an umal-alah dalan nan iniknong dan aggayam ta ena iwakgi nah hukap nan kahon ta waday aton Apu Dios an mumpakomah liwat na ya hay liwat di tatagu.
58009008	Hituwey ine-en di ngunun handidan papadi nah Tabernacle ya hidiyey nangipatib-an di Espiritun Apu Dios an maid di kalebbengan takun mihayyup ke Apu Dios hin wadah diyen Tabernacle tuh luta an pundayawan di tagu ke hiya.
58009009	Hituwey panginilaan takud uwani ta maawatan taku. Te man-ut handi ya ianappitan nadan tataguh Apu Dios hi iknong da weno idat da, mu kapyanan adi luminggop di nomnom da te inila dan nanongnan waday liwat da.
58009010	Te handi ya inanun-unud da nan Tugun Moses hi aton dan mundayaw ke Apu Dios, umat hi pumpaniawan hi udum an makan weno mainum ya hay aton dan munlini. Datuwey mahapul an un-unudon da ingganan dih nangipainilaan Apu Dios nah makulug an maunud handih nangaliyan Jesu Kristo.
58009011	Immalih Kristo ot hiyay numbalin an natag-en padi ta dawaton taku nan kiphodan an indadaan Apu Dios. Ad uwani ya dehdin ingunngunuwan ditaku nah mapmaphod an Tabernacle an wadah langit an bokon taguy nangapya ya bokon tuh lutay nabohwatana.
58009012	Naminghan ya abuy nangayana nah Tabernacle hi langit an kad-an Apu Dios. Ya maid di inal-alanah dalan di gulding weno bakan ena iappit ke hiya. Ot hay in-appit nan Apu Dios ya nan dalana handih natayana ta mibaliw takun mangulug ta waday biyag takun maid di poppog na.
58009013	Hay intuttudun nan Tugun Moses an aton hin waday nibahhowan nadan tatagu ya mahapul an e mumpalini nah padi. Ya hay aton nan padin munlini ya wakgihanah diyen taguh dalan di niappit an gulding weno baka. Bokon ke ya nan gubun di ginhob dan impan di baka. Deket nagibbu ya mabalin mon mid-um hanadah ibbanan mundayaw ke Apu Dios.
58009014	Athidi key ine-ena ya immam-ana moy kiatan nan dalan Kristo ke ditaku. Te gapu kediyen nangihuluganah biyag na ya adi mo mahapul an etaku kumakkagun mangun-unud nah pangi-en handidan aammod taku dih done an maid di hilbina ta hay mo ipaanhan taku ya hay pangun-unudan taku nah makulug an Dios. Handih inhulug Jesus di biyag na ya hidiyey maid di kudang nan niappit ke Apu Dios ta mapakomaan di liwat taku. Ta gapuh baddang nan Espiritun Apu Dios an maid di lappu na ya poppog na ya inhulug Jesus di biyag na.
58009015	Ta hidiye nan nah balun planun Apu Dios ya hi Kristoy mangitakdog ke ditakuh hingngab na ta am-in takun numbalin hi tataguna ya dawaton taku nan kinalinan boltanon takun maid di poppog na. Man-uket mabalin mon maat hinae ya gapu te ingkaten Jesus di liwat taku ta mabalin an pakomaan Apu Dios takon nadan tatagun ugge nangun-unud hi Tugun Moses.
58009016	Hay aton Apu Dios an mangipaboltan hanadah kinalinan idat ke ditaku ya umat nah pangat di Judyun kah-in di mate nan tagu ta ahi mabalin an mikap-ong nan odona hanadah pinhod nan pangipaboltanan. Te matagu ke ni-an nan tagu ya adi mabalin an ena ikap-ong nan odona.
58009018	Ya athidi bo dih namangulun planun Apu Dios an kah-in di waday maunnan maklong ni-an ta miappit di dalana ke Apu Dios ta ahi mabalin an dawaton di taguy kiphodana.
58009019	Hituwey kitib-anan handih nagibbun impainilan Moses am-in nadan Tugun Apu Dios hanadah tatagu ya immidadaan hi dalan di impan di baka ot udmanah danum ot itam-ol na nan holok an nabtok hi maingit an tinulid ot wakgiyana nan liblun nitudokan nan Tugun ya nadan tatagun wadah di.
58009020	Ya handih pun-iat nah tuwe ya kananay "Hituwen dalay mangipainilan mahapul an un-unudon taku nan Tugun Apu Dios."
58009021	Impakiwakgin damdaman Moses nan Tabernacle ya nadan udum an mausal nah pundayawan da ke Apu Dios.
58009022	Te hay intuttudun Moses an Tugun Apu Dios ya mahapul an waday miappit hi dalan di aggayam ta ahi abuluton Apu Dios di nganneh diye an miusal nah pundayawan dan hiya. Ya athidi bo nah liwat da an mahapul an waday maklong an aggayam ta miappit ke Apu Dios di dalana ta ahi mabalin an pakomaanay liwat da.
58009023	Am-in nan usalon dah pundayawan da nah Tabernacle ya ing-ingo ya abu nah nahamad an pundayawan an wadah langit. Dadiyen usalon da ya mahapul an mawakgiyan hi dalan nan niappit an aggayam ta ahi abuluton Apu Dios. Mu hay miappit hi langit ya nabalbalol mu nadan iappit di papadi tuh luta
58009024	te hay dalan Jesu Kristoy niappit ke Apu Dios handih nangikatayanah liwat taku. Ya hay ena nangiappitan ya bokon nah kinapyan di tagu tuh luta an ing-ingo ya abu, mu hidi nah wada tuwalih langit. Ta dehdi moh langit ad uwani an mangitakdog ke ditakuh hinangngab Apu Dios.
58009025	Ya adi mahapul an e ipanidpidwan Jesu Kristo an mangiappit hi dalana ke Apu Dios te damana nan naminghan an nangikataynah liwat taku. Adi umat nah natag-en padi tuh lutan kah-in di katootoon on immieh dalan ena iappit nah Nakassantun Kuwaltu.
58009026	Te gulat nat athidi ya kadaidai mo on nunligat hi Jesus nipalpu dih nunlutuwan Apu Dios tuh luta ingganad uwani. Mu damana nan naminghan an ena nangikatayan hi liwat taku ad uwanin deyan mungkadatngan di poppog di luta.
58009027	Am-in di tagu ya mahapul an mate, ne ahi nuppe hinumalyan Apu Dios.
58009028	Athidin Jesu Kristo an naminghan ya abuy nangikatayanah kapakomaan di liwat taku. Ya ahi bo mibangngad, mu bokon mo gapuh liwat taku, mu umalit ibaliw na nadan mangulug an munho-ho-od hi kibangngadana.
58010001	Din Tugun Apu Dios an intuttudun Moses mipanggep hi iappit ke Apu Dios ya adi nahamad te hituwe ya kay ya abu a-on nadan kiphodan taku handih immaliyan Jesu Kristo. Kinali takon di inanun-unud di katagutagu an katootoon on waday iappit da ke Apu Dios ya hiya damdaman adina tobalon didan maphod.
58010002	Te gulat nat napakomaan di liwat nadan tatagun umat hidiy nundayaw da ya adida ot nonomnomon di liwat da, ta itikod dan mangiappit hi aggayam ke Apu Dios hi pamakomaanah liwat da.
58010003	Mu adi athidi te uggeda intikod, ta katootoon on immiappit da te deke on ninomnom day liwat da.
58010004	Adi mabalin an mapakomaan di liwat gapuh pangiappitan hi dalan di baka weno gulding ke Apu Dios.
58010005	Ta hidiye nan kanan Kristo ke Apu Dios handih immaliyana tuh lutay "He-a ya adim mo pinhod di aggayam an miappit ke he-a, kinali winadam tun adol ku ta hituwey miappit ke he-a.
58010006	Ya adika umamlong nadah gohbon dan iappit da weno nadan udum an idat dan he-a ta kanan da ot di mapakomaan di liwat da.
58010007	Kinali deyan indinol kuy adol kun he-a Apu Dios, ta nangamung kah pinhod mun kiatak ta miunnud nah kinalim nah impitudok mu."
58010008	Takon di kinalin di Tugun Moses an mahapul nadan miaapit ke Apu Dios ya kinalin Kristo an adi pinhod Apu Dios dadiye.
58010009	Kanan bon Kristoy "Apu Dios, abulutok di pinhod mun maat ke ha-on." Hituwey nangipatikodanah pangi-edan mangiappit ke Apu Dios ot hannotanah hinnatkon an pangi-e.
58010010	Ya gapu te inat Jesus nan pinhod Apu Dios an atona an hay adol nay ihulug nan miappit ya pinakomaan Apu Dios di liwat takun am-in. Hituwe ya adi mahapul an ipidwan Jesus an aton te umustuy maminghan.
58010011	Hay pangi-en di Judyu ya kabigabigat on waday iappit nadan padida ke Apu Dios, mu hiya damdaman adi mapakomaan di liwat da.
58010012	Mu hi Jesus ya naminghan ya abuy nangiappitanah adol na hi nangikatayanah liwat am-in di tagu, mu munnananong di kihilbiyan diyen inat na. Ad uwani ya dehdin inumbun hi winawwan Apu Dios an kitib-an di kinatag-en di saad na.
58010013	Dehdin hadhad-onay pangapputan Apu Dios am-in nadah buhul na ta hiyay tangadon dan Ap-apu da.
58010014	Ya gapu kediyen naminghan an nangiappitan Jesus hi adol na ya imbilang Apu Dios nadan tatagun ingkaten Jesus di liwat da an makakkaphod ta inggana. Dida nan badbaddangan Apu Dios ta makangngun-unud dan hiya.
58010015	Takon nan Espiritun Apu Dios ya ihadak na datuwen kinalin Apu Dios an kananay
58010016	"Ahi madatngan nan algon ipainilak nan balun planuk hanadah tataguk. Iha-ad kuy tugun ku hi nomnom da ta hidiyey pinhodon dan un-unudon."
58010017	Kanana boy "Kediyen tiempo ya adik mo nonomnomon di liwat da ya nadan gaga-ihon inainat da."
58010018	Gapu teden nipainila an pinakomaan Apu Dios di liwat taku, ya adi mo mahapul an umiappit takuh aggayam.
58010019	Kinali kaibaiban mangulug, ad uwani mo ya mabalin an mihayyup taku ke Apu Dios an wadah langit gapuh nangikatayan Jesus hi liwat taku.
58010020	Handih natayana ya kay nabik-i nan kultinan nangodwa nah duwan kuwaltu nah Tabernacle ta maid moy humanih dalanon an umeh kad-an Apu Dios, ta hiya moy pangidalanan.
58010021	Hiya moy natag-en padin mangipaptok ke ditakun tatagun Apu Dios.
58010022	Kinali hay maphod an aton taku mo ya ihamad takun mihayyup ke Apu Dios an adi taku munhalinduwa, ya idinol taku ot ya abu ke Jesus an mangitakdog ke ditakuh hinangngab Apu Dios. Te gapuh natayana ya adi mo mabulubulun di nomnom taku gapuh gaga-ihon inainat taku. Ya gapuh numpabonyagan takuh malin-ong an danum ya makallini takuh hinangngab Apu Dios.
58010023	Maphod boy madinol takun ipaannung Apu Dios nan namnamaon takun kiphodan an kinali nan idat na. Te hiya ya makulug an atona nan kinalina.
58010024	Ya nomnomon taku ot an munhimbabaddang ta kihamadan di pangulug di hin-oh-an ditaku ta munhimpopohhodan taku ya hay maphod di aton taku.
58010025	Adi taku iun-unud hanadah nangiwalong hi pangulug da an intikod dan makiamu-amung an mundayaw ke Apu Dios. Mu maphod ot di itultuluy takun munhintuttugun ta mihamad di pangulug takun am-in, namam-ad uwanin nih-up moy kibangngadan Apu taku.
58010026	Deket inguddan takun adi un-unudon nan nipainilan ditaku ta itultuluy takun munliwat ya maid moy hilbin di nangikatayan Jesus hi liwat taku. Ya hay pumbalinan diye ya makahmok taku te maid di udum an e miappit hi kibaliwan taku.
58010027	Ya deket athidi ya munho-ho-od ke ditaku nan katatakut an kahumalyaan ya kakastiguwan nah mundadalebdeb an apuy an pangastigun Apu Dios hanadah buhul na.
58010028	Te takon nan Tugun Moses an deket ngohayon ya adida homkon nan tagun nungngohe kediye on pinate da hin waday duwa weno tulun mangihadak an makulug an nginhena nan Tugun.
58010029	Kinali deket athidi ya namam-ay kakastiguwan nan tagun mungngohe nah Imbabalen Apu Dios an hi Jesus. Te imbilang nan maid di hilbin di dalana an in-appit nan Apu Dios hi kapakomaan di liwat taku, nipuun nah balun planun Apu Dios. Hidiyen pangat diyen tagu ya maid di pangibilang na nah Espiritun Apu Dios an mahayudut ke ditakun naliwat.
58010030	Makulug an kastiguwon Apu Dios hidiyen tagu te waday kinalinan kananay "Ha-oy di mangibalo nah mangiathidi." Kanana boy "Humalyaok nadan tataguk an mangat hi gaga-iho."
58010031	Kinali katatakut hin nan makandaman Dios di mangastigun ditaku.
58010032	Nomnomon yu, handih nangulugan yun Jesus ot mapat-alan di nomnom yu ya nahalman di nunligligatan yu, mu impunnanong yuh diyen pangulug yu.
58010033	Hin-uddum on pumpadngolan dakayu ya pinalohanan dakayu hi hinangngab di dakol an tatagu. Ya hin-uddum on nilagat kayu hanadah udum an mangulug an munholholtap.
58010034	Nilagat kayu nah pumpalpaligatan nadan ibbayun mangulug an nikalabut te hay homok yun dida. Ya takon di nun-ala day limmuyu ya adi mahakit di nomnom yu, mu mun-am-amlong kayu ot ya abu te inilayu an nan maphod an wadan dakayu ya munnananong ta inggana an adi matalak.
58010035	Kinali adi kayu madismaya, mu punnanongon yuh naen nahamad an dinol yu, ot ongal di ahiyu gun-udon.
58010036	Mahapul an anusan yuy kumpulnan ligat ta hay pinhod Apu Dios di un-unudon yu ta idat nan dakayu nan kinali nan gun-udon yu
58010037	te nitudok di mipanggep ketuwe. Kananay "Gagala mo ya umali nan hadhad-on yu.
58010038	Ta hanadan tataguk an nibilang an maphod ya diday mangitultuluy an mangidinol ke ha-on, takon di hidiyey gumapuh punligatan da. Mu wada key mangiwalong hi pangulug nan ha-oy ya ad-adiy punnomnomak ke hiya."
58010039	Hanada ken athidin tatagu ya mihi-an dan Apu Dios. Mu ditaku ke ya punnanongon takuy pangulug takun hiya te hidiyey kibaliwan taku.
58011001	Nan tagun waday pangulug nan Apu Dios ya ongal di dinol na an ipaannung Apu Dios am-in nadan kinali nan atona an dadiye nan namnamaon taku. Ya takon di adi ni-an matibon maat dadiyen kinalina ya kulugon diyen tagu an maat.
58011002	Gapuh pangulug handidan tatagu handih done ya tobalon Apu Dios an maphod da.
58011003	Ya gapu boh pangulug taku ya ininnila taku an handih pinghana ya hay kalin Apu Dios di nunlutu tuh luta ya nadan wadad uwani. Kinali maawatan taku an am-in hantudan matibon wadad uwani ya maid da ni-an, mu winadan Apu Dios.
58011004	Hay pangulug Abel di gapunah mapmaphod di in-appit na ke Apu Dios mu hay in-appit Kain. Gapun diyen pangulug Abel ya timbal Apu Dios an maphod di in-appit na ke hiya. Ya takon di nateh Abel dih done ya nanongnan waday naadal takun hiya mipanggep hi pangulug ke Apu Dios.
58011005	Athidi bon Enoch an gapuh pangulug na ya takon di ugge nate ya naala ot awiton Apu Dios hi langit ot maid di pakahamak ke hiya. Hay kanana nah nitudok an kalin Apu Dios ya handih uggena inawit hi Enoch ya ongal di nangipaamlongan Enoch ke hiya.
58011006	Nan tagun maid di pangulug na ya adinadaman paamlongonah Apu Dios. Te nan tagun pinhod nan mihayyup ke hiya ya mahapul an kulugonan wadah Apu Dios ya kulugona bo an baddangan Apu Dios nadan mumbaga hi baddangna.
58011007	Hi Noah boy oha an gapuh pangulugna ya inidngol nay kinalin Apu Dios an waday ahi maat. Inun-unud nah Apu Dios ot mangapyah bapor ot hidiy hinggopan da nadah pamilyana ot uggeda nilagat an nalting handih nalbongan di luta. Gapuh pangulug na ya imbilang Apu Dios an maphod, adi umat hanadah udum an tatagu kediyen tiempo an maid di pangulug da, kinali nalting da.
58011008	Athidi bo ke Abraham an gapuh pangulug na ya inun-unud nay kalin Apu Dios an taynana nan numboblayana ta mit-an nah boblen kinalin Apu Dios an ipaboltana ke hiya takon di uggena inilah diyen ena pangayan.
58011009	Gapuh pangulug na ya nun-otta-ottan hi ena nakiboblayan nah kinalin Apu Dios an ipaboltana. Hay baleda ya niabbung an tulda te maid di naduttuk hi eda pumboblayan. Athidi damdaman da Isaac an imbabalena ya hi Jacob an inap-apuna yaden nigappat da kediyen kinalin Apu Dios an lutan ipaboltana.
58011010	Inanusan Abraham di athidi te namnamaonan ahi mihaad nah nahamad an boblen kinapyan Apu Dios.
58011011	Takon hi Sara an ahawan Abraham ya nahamad di pangulug na te hiya ya adi pakaimbabale, namam-a bo udot te nain-ina ya hi ke bo Abraham ya naam-ama, mu gapuh pangulug da nah kinalin Apu Dios an wadan tuy imbabaleda, ya nawadaan hi Sara ot mun-imbabale. Ot loktat ya dimmakol di tinanud da an umat hi kinadakol nadan bittuwon hi kabunyan ya nan pantal nah pingngit di baybay an adi mabilang.
58011013	Am-in datuwen tatagu ya waday pangulug da inggana nate da. Hay kitib-an di pangulug da ya hinoohood day pangidatan Apu Dios nah kinalinan dida. Mu ugge impakulug Apu Dios hidiye handih kataguda, mu takon di athidi ya uggeda inwalong di pangulug da an hi udum hi algo ya umannung hidiye. Inilada an bokon hituh lutay panawatan da nah kinalin Apu Dios an idat nan dida, kinali inabulut da an dida ya makiboble da ya abun tuh luta.
58011014	Datuwen tatagu ya kulugon da an wada nan boblen ahida pangayan an kiha-adan ta inggana an hidiyey gagamgaman da.
58011015	Adida mo nomnomnomon nan boblen tinaynan da, te kon gulat na ya nibangngad da.
58011016	Man-uke ya nan boblen gagamgaman dan pangayan ya kudkudukdul mu nan boblen tinaynan da te hituwen boble ya wadah langit an indadaan Apu Dios. Kinali adi bumain hi Apu Dios an mangali an hiyay Dios da, te indadaanana dida hi pumboblayan da.
58011017	Hay oha boh kitib-an di nahamad an pangulug ya hay inat Abraham handih pinatnaan Apu Dios. Gapuh pangulug na ya inabulut nay kinalin Apu Dios an iappit na nan binugtung an imbabalenan hi Isaac, takon di kinalin Apu Dios handi ke hiya an hi Isaac di kahlagan di dakol an tatagu.
58011019	Uggena kinawwanan ot ena ot patayon te madinol an waday kandaman Apu Dios an managu hi nate. Ya makulug an kay tinagun Apu Dios te kinalyanah Abraham ot uggena intuluy an in-appit nan imbabalena.
58011020	Athidi bon Isaac an gapuh pangulug na ya impainila na hanadah duwan imbabalena an da Jacob ke Esau an hi udum hi algo ya idat Apu Dios di kiphodan da.
58011021	Athidi bon Jacob an gapuh pangulug na ya handih naka-am-aman dandaniy katena an nihakdol nah patanong na ya dinayaw nah Apu Dios ya indasalana nadan inap-apuna an imbabalen Joseph.
58011022	Ya athidi bon Joseph an gapuh pangulug na ya handih mungkatkate ya kinalina an hi udum hi algo ya taynan nadan tanud Israel di Egypt. Ongal di dinol nah nangalyanan tuwe ot ibaganan pakial-ala day adol na ta eda ilubuk nah boblen pangayan da.
58011023	Takon nadan ammod Moses ya gapuh pangulug da ya uggeda timmakut an mangahing nah olden nan patul an pipate nan am-in di ka-itungon linalakin imbabalen di Judyu ot italu dah Moses hi tuluy bulan nipalpuh nitungowana. Oha bo ya inila da an makakkaphod di kagolangna hi hinangngab Apu Dios.
58011024	Takon hi Moses handih kimmat-aguwana ya gapuh pangulug na ya adina pinhod an mibilang an imbabalen nan babain imbabalen nan patul di Egypt an nangong-ongal ke hiya.
58011025	Man-uke ya pakudukdulonan mid-um hanadah ibbanan tatagun Apu Dios an munligligat mu nan makidkid-um hanadah iEgypt nah at-atton dan punliwatan te inila nan nakatang ya abuy pun-am-amlongan da.
58011026	Hay punnomnom Moses ya kudukdul nay munligligat gapuh pangulug nah aliyan Kristo an tinuddun Apu Dios an ahi mumpatul mu nan ena boltanon am-in di kinadangyan an wadad Egypt, te nonomnomona nan ahina gun-udon hi ohan algo.
58011027	Gapu boh pangulug na ya tinayananad Egypt an ugge timmakut hi pamoh-olan nan patul hi panayananah di. Ta takon di nunligligat hidi nah nangayana ya kapyanan hi Apu Dios di inanun-unud na an kay na tinibo yaden adi matibo.
58011028	Ya handih uggeda ni-an tinayanan ad Egypt ya gapuh pangulug na ya inun-unud nay kinalin Apu Dios. Ot hiyay nangipangpangulu nah kanan dan piyestan di Nala-uwan di anghel Apu Dios an wakgihan da nan pamadingan di babaleda hi dalan di karnero. Ta deket umali nan Anghel Apu Dios an mamate hanadah linalakin panguluwan an imbabalen nadan iEgypt ya hidiyey pangimatunana ta adina ilagat nadan panguluwan an imbabalen nadan Judyu.
58011029	Handih panayanan nadan Judyu ad Egypt ot pudugon nadan iEgypt dida ot mahkuk da nah kanan dan Maingit an baybay ya binaddangan Apu Dios dida gapuh pangulug da an impunhi-ana nan danum ot waday mamagan dinalan da. Mu handih immagwat da ya impundammu na bo nan danum ot malting nadan iEgypt an mumpamdug ke dida.
58011030	Handih nundanallanan da hi nap-at an toon ya dimmatong dad Jerico. Mu maid di innun dan humgop te waday natag-en binattun alad an nunlinikkod nah boble, mu gapuh pangulug da ya inun-unud da nan kinalin Apu Dios an aton da an likkodon da nan boble hi pituy algo. Ot aton dah diye ya na-ala on nungkagde nan binattun alad ot humgop da ot pumpate da nadan tataguh di.
58011031	Pinate dan am-in nadan tataguh di an adi mangun-unud ke Apu Dios, mu uggeda inlagat nan ohan babain pabpabbayad nay adol nah linalaki an hi Rahab ya nan pamilyana te gapuh pangulug na ya binaddangana nan duwan impamangulun nadan Judyun e munsiim.
58011032	Kon mahapul an tagak hi tonton hi tatagun pangitib-an yuh ine-en di pangulug? Gulat nat tontonok nadan ongal di pangulug da ya makudang di tiempo te dakkodakkol da, umat ke da Gideon, hi Barak, hi Samson, hi Jephtah, hi David, hi Samuel ya handidan profetas.
58011033	Hay udum ke datuwen tatagu ya hay pangulug day gapunah nanganapputan da hanadah eda nakigubatan. Ya maandong di nun-ap-apuwan dah bobleda. Ya dinawat da nadan kinalin Apu Dios an idat nan dida. Ya nihwang di udum hi e panganan di layon ke dida.
58011034	Gapu boh pangulug da ya nihwang day udum hi e punggohoban di tatagu ke dida te naala ya ugge ginhob di apuy dida. Ya gapu boh pangulug da ya nihwang da boy udum hi eda pamatayan ke dida. Ya nan udum an nakapuy ya gapuh pangulug da ya inumlot da ta natulid da mon makigubat ot apputon da nadan immalin e pumloh bobleda.
58011035	Ya wadada boy binabai handi an gapuh pangulug da ya namahuwan nadan naten imbabaleda. Ya wadada boy udum an impaholholtap da ot ahida patayon dida te hay adida pangiwalongan hi pangulug da te pakudukdulon dan mate mu nan eda iwalong di pangulugan dan Apu Dios. Te inila dan mamahuwan da ta waday kudkudukdul an kitaguwan an gun-udon da.
58011036	Hanadan udum an mangulug ya tinaltalanggaan da dida on nunhuplit da dida. Hay udum ya binangkilingan da dida on ingkalabut da dida.
58011037	Ya nunhihinnatkon di inat dan namate nadah udum an mangulug te nuntugmilan day udum. Ya ginolgol day adol di udum ot mungkabongwa da ya hanadan udum ya nun-itpig day ispada ke dida ot mate da. Hanadan udum ya mahmahmok da an punholholtapon ya palpaligaton di tatagu dida ya makakuddang di mahapul da ta hay bubulwati da ya nakapyah bolat di karnero weno gulding.
58011038	Ya hay bo udum ya impakaan da dida nah numboblayan da ta eda mo humanawwangan nadah adi maboblayan ya nadah bilid an hay kiha-adan da ya liyang weno lungab. Mu hi kakulugana ya diday maphod an tatagu an adida umat hanadah adi mangulug an mangipaligligat ke dida.
58011039	Datuwen tatagu ya man-u te tobalon Apu Dios didan maphod gapuh pangulug da, mu uggeda ni-an dinawat nan kinalin Apu Dios ke didan gun-udon da
58011040	te wada nan kudkudukdul an ninomnom Apu Dios an aton ke ditakun am-in, bokon ke dida ya abu. Mu takon di ditakud uwani ya milak-am taku damdama kediyen magun-ud gapuh pangulug taku.
58012001	Dakol day tatagu dih done an nahamad di pangulug da. Hay pangi-e day pangiun-unudan takun mangulug te kay da ang-angon di pangi-e takud uwani. Kinali mahapul an itikod takun mangmangngat hi nalgom an humaliw-ah pangun-unudan takun Apu Dios. Ya iwalong taku nadan punliwatan an kay mangigagakod ke ditaku ta hay maphod ya anusan takun mangiat hi pinhod Apu Dios an aton taku.
58012002	Hi Jesus ya abuy kulugon ya pundinolan taku te hiyay nipuunan di pangulug taku ya hiya boy mangipahamad hi pangulug taku. Te takon di kababain di mipatak hi krus ya uggena ninomnom hidiye te inila nan ahi mun-an-anla hantuh kagibbuwana, kinali inippol nay ligat na nah krus. Ot ad uwani ya wadah langit an inumbun hi winawwan Apu Dios an mun-ap-apu.
58012003	Ya mahapul an nomnomon taku boy nangippolan Jesus hi inainat di nungkaliwat an tatagu ke hiya ta adiyu nomnomon an maid di hilbin di pangulug hin waday ligat yu. Adi kayu madismaya, mu ihamad yuy pangulug yu.
58012004	Te takon di makaliggatan kayun mangiwalong hi punliwatan ya maid ni-an ke dakayuy nangikate kediye.
58012005	Kon kinal-iwan yu nan tugun Apu Dios ke ditakun imbabalena an kananay "Imbabalek, adim langlangkuyyaon di tugun kun he-a, ya adika umalmot hin boh-olan dakan ha-on.
58012006	Man-uke ya tugunok ya kastiguwok nadan pinpinhod ku ya ibilang kun imbabalek."
58012007	Kinali mahapul an anusan takuy ligat te hidiyey ohah panugun Apu Dios ke ditaku ya hidiye boy kitib-an di pangibilang nan ditaku an imbabalena. Kapyanah diyen aton Apu Dios te takon di aammod hituh luta ya tugunon day iimbabaleda.
58012008	Hi Apu Dios ya tugunon ditakun am-in an imbabalena. Te deket adi ditaku tugunon ke hiya ya kitib-anan bokon ditaku imbabale.
58012009	Handih u-unga taku ya tugutugunon ditakuh aammod taku, kinali pakalispituhon taku dida. Ya deket athidin paka-un-unudon taku nadan aammod takun wada tuh luta ya namam-a ot kumay pangun-unudan taku ke Ama takun hi Apu Dios an wadah langit ta waday innun takun makitagun hiya ta inggana.
58012010	Hanada ken aammod taku ya tinugun ya kinastigu ditaku handih kau-unga taku mipuun nah punnomnom da mipanggep hi maphod, mu hi Ama takuh langit ya tugunon ya kastiguwon ditaku ta kiphodan taku ta milak-am taku hi kaphod na.
58012011	Mahakit di nomnom taku hin tugunon ditaku, mu deket natugun taku ya maphod moy pangi-e taku ya luminggop moy punnomnom taku.
58012012	Hidiye nan dakayu ken kimmapuy di pangulug na gapuh punligligatan yu ya ipakodhol yuy pangulug yun Jesus.
58012013	Itultuluy yun mangun-unud nah maphod an pangi-e ta dakayuy pangitib-an nadan kimmapuy di pangulug da ta adida mam-ahon an mangiwalong hi pangulug da, mu ihamad ot ya abu.
58012014	Aton yun am-in di kabaelan yu an mangip-iphod hi paki-kie yuh ibbayun tagu. Ya hay pinhod Apu takuy un-unudon yu te adi mabalin an tibon yu hiya hi udum hi algo hin adiyu iathidi.
58012015	Tibon yu ot ta maid ke dakayuy mangitikod an mundinol nah hayudut Apu Dios. Ya maid ke dakayuy mangipangpangulun mangat hi gaga-iho te un-unudon di udum ta loktat ya humlun hi punliwatan di dakol ke Apu Dios.
58012016	Halipat-an yu bot maid ke dakayuy mangat hi malalao umat hi makibabai weno makilalaki. Ya tibon yu bo ta adi kayu umat ke Esau an nginhe nah Apu Dios te takon di hiyay panguluwan ya uggena imbilang nan kalebbengan an panguluwanan an indat ot Apu Dios ke hiya. Te handih naagangan ya na-ala ot ihannot nah diyen kalebbengana hi ohan pinnangan ke tulangna.
58012017	Inila taku an indani ya pinhod nan bangngadon hidiyen kalebbengana, mu adi mo mabalin, takon di munluluwa an mumpahpahmok ke amana.
58012018	Hay nanginilaan takun Apu Dios ya adi umat handidah Judyun dih done. Handih nih-up da nah bilid ad Sinai an eda dawaton nan Tugun Apu Dios ya timmattakut da te nan bilid ya mundadalebdeb hi apuy ya mungngingitit di ahukna. Ya muntatapol di nunlinikkod ya mumpuwok.
58012019	Waday dingngol dah tangguyub ya indai ya dingngol dan kimmalih Apu Dios. Handih dingngol day kalina ya timmakut da ot mumpahpahmok dan hiya ta itikod nan kumali,
58012020	te namahig di takut da nah kinalinan kananay maid di mabalin an mih-up kediyen bilid an kad-ana te takon di aggayam an mih-up hidi ya mahapul an matugmilan ingganay mate.
58012021	Katatakut hidiyen tinibo da te takon hi Moses ya kananay munggagayonggong hi takut na.
58012022	Athidiy numpainilaan Apu Dios ke dida, mu ditaku ke ya gapuh pangulug takuy nanginilaan takun hiya. Ya handih nangulugan taku ya nigappat taku hanadah mundayaw ke hiya nah bilid an Zion ad Jerusalem hi langit an kad-an nan makulug an Dios. Ya maki-am-amlong taku hanadah dakkodakkol an anghel na,
58012023	hanadah imbabalen Apu Dios an nitudok di ngadan dah langit, ya hanadah mangulug an impaphod Apu Dios di pangi-eda handih matagu da. Ya nihayyup taku bon Apu Dios an munhumalya am-in hi tagu.
58012024	Ya nihayyup takun Jesus an mangitakdog ke ditaku te hiyay nangipaannungana nah balun planun Apu Dios hi pangabulutana ke ditaku. Ya nibilang taku nah niatan di dalan Jesus hi natayana gapuh ongal an homok nan ditaku ya hay pumpakomaanah liwat taku. Adi umat hi niatan di dalan Abel handih natayana an mahapul an mibalo.
58012025	Athidiy ine-en diyen balun planun Apu Dios ke ditaku, kinali mahapul an tibon taku ta un-unudon takuy tuguna. Hi Apu Dios ya kinastiguna handidan Judyu an nungngohe nah punhapitonan hi Moses ot namammam-a moy pangastiguna hin nan Imbabalenay ngohayon taku.
58012026	Handih kimmalih Apu Dios nah bilid ad Sinai ya kimmolyog di luta. Mu kinalina bo an kananay "Ahik bo iwagot tun luta, mu bokon tun luta ya abu te takon di kabunyan."
58012027	Hay pinhod nan kalyon ketuwen kinalina ya deket ahina bo iwagot ya madadag am-in hantudan lintuna ya mama-id da ta hanada ken adi mabalin an madadag ya munnanong da ta inggana.
58012028	Ta hidiye nan mumpasalamat takun Apu Dios te ahi taku makiha-ad nah pun-ap-apuwana an adi mabalin an madadag. Ya mahapul an dayawon taku ya un-unudon taku ta umamlong
58012029	te nahalman di pangastigun Apu Dios hanadah adi mangun-unud ke hiya. Hiya ya kay apuy an gumhob.
58013001	Ditakun kaibaiba an mangulug ke Jesu Kristo ya mahapul an itultuluy takun munhimpopohhodan.
58013002	Deket wadaday mundag-uh baleyu ya maapnga kayun dida, takon di uggeyu inila dida. Te athidiy inat di udum handidah aammod taku ya hin-uddum on uggeda inilan anghel gayam hidiyen dimmung-oh baleda.
58013003	Ya adiyu bo kal-iwan an bumaddang hanadah ibbayun nungkibalud. Homkon yu dida an kay kayu nakibabalud ke dida. Ya athidi bo an homkon yu nadan udum an paligligaton di tatagu an kay kayu damdama makililigat ke dida.
58013004	Ya am-in kayun nangahawa ya mahapul an iohha yuy pamhod yu nah inayan yu ya adiyu ihuyop di bokon yu inayan weno eyu aton di udum an malalao te makulug an kastiguwon Apu Dios di mangiathidi.
58013005	Ya bokon bo hay pihhuy gagamgaman yu ya adiyu unguhan di nganneh diyen wadan dakayu, te wadah Apu Dios an mangipaptok ke ditaku ya idat nay mahapul taku, kinali kananay "Adi dakayu iwalong ya adi dakayu tayanan."
58013006	Kinali madinol taku ke Apu Dios ta waday ohan ditaku on mabalin an kananay "Hi Apu Dios di bumaddang ke ha-on, kinali takon di nganney aton di tagun ha-oy ya adiyak tumakut te dida ya taguda ya abu."
58013007	Nomnomon yu handidan namangulun nuntuttudu ke ditakuh kalin Apu Dios. Nomnomon takuy kahamad di pangulug dan Jesu Kristo ta iun-unud takun dida.
58013008	Te hi Jesu Kristo ya adi malumman te hiya ya munnananong tuwali nipalpu handih pinghana, ad uwani ya ta inggana.
58013009	Adi kayu midmidngolan nadah dakol an nungkihallan mituttudu an adi miunnud nah nitanuttudun dakayu. Te hay ya abu aton taku ta mihamad di pangulug taku ya idinol taku nah hayudut Apu Dios, bokon hay pangun-unudan taku nah nitugun mipanggep hi mapanion makan, te maid di magun-ud hi pangun-unudan ke dadiye.
58013010	Ditaku ya kinulug taku an hi Jesu Kristoy niappit ke Apu Dios an hidiyey nipuunan di nanawatan taku nah kiphodan an malpun Apu Dios. Mu hanadan mangitultuluy an mangidinol nah iappit nadan padi nah Tabernacle hi pangun-unudan da nah Tugun Moses ya adida milak-am tuh kiphodan an nidat ke ditaku.
58013011	Hay oggan aton nan natag-en padi ya alana nan dalan nan aggayam ta iena nah makalin Nakassantun Kuwaltu ta iappit na te hay liwat di tagu. Mu nan adol diyen naklong ya idawdawi da nah boble ne ahida ginhob.
58013012	Hituwe ya waday nipaddungana nah naat ke Jesu Kristo te indawdawi da nah boble ot ahida patayon nah krus ta nan immayun dalanay niappit ke Apu Dios ta mapakomaan di liwat di tagu.
58013013	Kinali mahapul an adi taku mo idinol hi umat nah pangi-e taku handi, mu idinol takun Kristo an mangibaliw ke ditaku ya abuluton takun milagat nah kababain an natayanah krus.
58013014	Kapyanah tuwen maat ke ditakun mangulug te adi taku munnananong an miha-ad tuh luta te namnamaon takun mihaad nah boble hi langit an ahi taku kiha-adan ta inggana.
58013015	Ta hidiye nan ditakun mangulug ke Jesus ya mahapul an dayawon takuh Apu Dios ta inggana an hidiye nan pangalkalyan takuh kinatag-ena ta kay hidiyey iappit ke hiya.
58013016	Ya adi taku kal-iwan an mangat hi maphod ya munhimbabaddang taku hin waday maligatan ke ditaku te datuwey kay taku iappit ke Apu Dios an mangipaamlong ke hiya.
58013017	Un-unudon yu nadan mangipangpangulun dakayu ya aton yun am-in di kalyon dan dakayu te diday nangidinolan Apu Dios an mangipaptok ke ditaku nah pangulug taku. Te hi udum hi algo ya mahmahan Apu Dios hin inat da nan ngunu an nidinol ke dida. Maphod di un-unudon taku dida ta maan-anla dan mangat nah ngunuda, te deket ngohayon taku dida ya humiga da mo. Ya deket athidi ya maid moy gun-udon taku.
58013018	Ya idasalan dakami ke dakayu. Maphod di nomnom mi te ipakat miy kabaelan min mangat hi maphod te pinhod min matbal am-in hi nganneh diye.
58013019	Hay oha bo ya dawatok ahan ke dakayu an idasalanak ta kal-ina ot ya gagala ya pumbangngadonak ke Apu Dios hina.
58013020	Hi Apu Dios an kalpuwan am-in di linggop ya minahuwanah Apu takun hi Jesus an madayaw an mangipaptok ke ditakun mangulug an kay na karnero. Hay nangikatayanah liwat takuy nipaannungan nan munnananong an planun Apu Dios an kiphodan taku.
58013021	Ya idasal ku an hana ot ta idat Apu Dios di kabaelan takun mangat am-in nah pinhod na ya am-in nadan umipaamlong ke hiya gapuh baddang Jesu Kristo. Hana ot ta hiyay madayaw ta inggana. Amen.
58013022	Iibba dida, nomnomon yu tun kanalyok ke dakayu tuh tudok te pinhod ku ot ahan an mihamad di pangulug yu, anusan yun bidbidon ot antikke.
58013023	Pinhod kun ipainilan dakayu an hi tulang takun hi Timothy an nikalabut ya nipae mo. Ta deket mangindadatong hitu ta akhupanak ya ikuyug kuh pangaliyak hina.
58013024	Ipainila yu hanadah mangipangpangulun dakayuh na ya hanadah maamu-amung an tatagun Apu Dios an nonomnomon mi dida. Ya impaad bon nadan iibba takun mangulug hitud Italy an nonomnomon dakayun dida.
58013025	Hana ot ta ipatibon Apu Dios di hayudut nan dakayun am-in.
59001001	Hituwen tudok ya nalpun ha-on an hi James an ohan muttatyun Apu Dios ya hi Apu takun hi Jesu Kristo. Muntudokak ke dakayun am-in an mangulug ke Jesus an nihinap hi kabobboble ta ipainilak an nonomnomon dakayu, takon di daanay kad-an yu.
59001002	Dakayun iibak an mangulug, takon di waday holholtapon yuh nganneh diye ya mun-am-amlong kayu
59001003	te inila taku an hay ligat di mangihamad hi pangulug takun Jesu Kristo, ta takon di nganney maat ya munnanong di pangulug takun hiya.
59001004	Kinali mahapul an anusan takuy ligat ta mihamad di pangulug taku ta maid di pungkudangan di kaphod taku.
59001005	Ya hin kananat wada dan dakayuy uggena inila hin nganney atonan mangun-unud ke Apu Dios ya mundasal ke hiya ot baddangana. Te hi Apu Dios an makaiddat ya mun-am-amlong an mamaddang ke ditaku.
59001006	Mu deket mundasal kayu ya adi kayu munhalinduwa, mu madinol kayun idat Apu Dios nan ibaga yu. Man-uke ya nan tagun maid dinol nah dasal na ya umat nah dalluyun nah baybay an mumbinangngadan an miun-unud nah puluyon di dibdib.
59001007	Ya nan tagun munhalinduwa an maid di maptok hi un-unudona ya nihalla hin nomnomona an idat Apu Dios di pinhod na.
59001009	Dakayun iiban nungkawotwot, maan-anla kayu kuma te gapuh nangulugan yu ya nakattag-ey pangibilang Apu Dios ke dakayu.
59001010	Ya dakayu ken iiban kakadangyan an mangulug, maan-anla kayu kuma hi nipababaan yu te imbilang dakayun Apu Dios gapuh nangulugan yu. Te hay ine-en di nitaguwan tuh luta ya umat nah habung an gagala on nakleng on nag-a.
59001011	Te deket nahalman di potang ya mungkakleng day nitanom on nungkag-ay habung da ta adi mo maphod di ang-ang da. Athidi nah kadangyan an ikate nay panapul na hi kad-uman di kinadangyana, mu indait nate ya maid di hilbina te adina itabin di kinadangyana.
59001012	Hanan tagun nanongnan nahamad di pangulug na, takon di munligligat ya maphod ke hiya te idatan Apu Dios hi biyag an maid di poppog na an hidiye nan kinalinan idat na hanadah naminhod ke hiya.
59001013	Deket wadan dakayuy mahaul ta atonay gaga-iho ya adiyu ipanuyun Apu Dios. Te hiya ya adi mahaul hi gaga-iho, kinali adi mabalin an e dakayu haulon ke hiya ta aton yuy adina pinhod.
59001014	Hay humlun hi kahaulan di tagu ya hay naminhodanan mangun-unud hi gaga-ihon wadah nomnom na.
59001015	Kinali deket un-unudon di gaga-ihon wadah nomnom ya maliwat ta, ta hay pumbanagana ya kate an hidiyey kihi-anan ke Apu Dios.
59001016	Kinali dakayun iiban mangulug, adiyu kanan di hi Apu Dios di kalpuwan di haul
59001017	te am-in di malpun hiya an wadah langit ya makakkaphod an maid di kudang na. Lintuna nadan bittuwon, nan algo ya nan bulan. Ya takon di oggan malumman dadiyen lintuna, mu hiya ya munnananong an adi malumman di pangi-ena.
59001018	Ya hiya ya imbilang ditakun mangulug an imbabalena hi nanginilaan taku nah makulug an tuttuduna te hidiye tuwaliy pinhod nan aton. Inat nah tuwe ta mumbalin takun katagtag-ayan am-in nadah lintuna.
59001019	Dakayun iiban mangulug, donglon yu tun kalyok. Hay pinhod ku ya gaga-id takun mundongol nah kalin Apu Dios ya nomnomon taku on ahi taku kimmali. Ya adi hi ittay on bimmungot taku
59001020	te maid di ibaddang di bungot hi pangatan hi pinhod Apu Dios.
59001021	Ta hidiye nan mahapul an kaanon yun am-in nadan gaga-ihon wadah nomnom yu ya itikod yun am-in di gaga-ihon at-atton yu. Mahapul bon mumpakumbaba kayu ta hanan kalin Apu Dios an kinulug yuy un-unudon yu an hidiyey mangibaliw ke dakayu.
59001022	Adi taku pangaliy abunay etaku dongdonglon di kalin Apu Dios te mahapul damdaman un-unudon takuh diyen ituttudu na.
59001023	Te nan tagun abunay dongdonglona nan kalin Apu Dios, mu adina un-unudon ya umat nah tagun nundiggal
59001024	ot paka-ang-angonay angana ot ume, mu inda-dai ya kinal-iwanay ang-ang na.
59001025	Mu nan tagun makulug an un-unudonay kalin Apu Dios an hidiye nan mangipatikod hi punliwatan ya adina kal-iwan nadan dingngol na, mu un-unudona ta nangamung. Hituwen taguy baddangan Apu Dios am-in nah atona.
59001026	Hanan tagu an kananay hiya ya mangulug, mu adina koloklaon di kalkalyona ya hay adol nay linangkakana ya maid di hilbin nan kananay hiya ya mangulug.
59001027	Hay ibilang Apu Dios an nahamad di pangulug na ya nan tagun inila nan hummok hanadah maligatan, umat hanadah nungkabalun binabai ya nadan nungkapuh-ig an u-unga ta baddangana dida. Ya mahapul bon tibonat adina iun-unud nah gaga-ihon atoaton di tagun adi mangulug.
59002001	Iiba dida, deket kanan yuy mangulug kayun Apu takun hi Jesu Kristo an madayaw an Apu ya mahapul an pun-iingngohon yuy pangat yuh ibba yun tagu, adiyu pakudukdulon di udum.
59002002	Umat nah oggan yu kaam-amungan an mundayaw ke Apu Dios an adi maphod nan gapu te hidiyen tagun immali ya kadangyan an numbulwatih mapmaphod ya numbalituk ya eyu pab-unon hi maphod an ubunan ta naken nawotwot an nabikbik-iy bulwatina ya muntadtaddog weno eyu pab-unon nah dot-al.
59002004	Hay athitun pangat an pakudukdulon yuy udum gapu te kadangyan ya ap-apilon yu nadan nawotwot ya malpuh gaga-ihon nomnom.
59002005	Dakayun kaibaiba, donglon yu tun kalyok. Dakdakol hanadah nungkawotwot di pinilin Apu Dios an mangulug ke hiya, ta hidiye nan diday ibilang nah kakadangyan gapuh pangulug da ta dida mah-udot di migappat nah pun-ap-apuwana te hidiyey kinali nan maat hanadah naminhod ke hiya.
59002006	Yaden tipet athinay pangat yu hanadah nungkawotwot? Kon uggeyu inila an hanadan kakadangyan di mangipaligligat ke dakayu an hi ittay on edakayu indiklamu?
59002007	Ya kon bokon diday mamihupihul ke Apu takun hi Jesu Kristo an ningadanan takun Kristiano?
59002008	Hay umanhan an tugun an impitudok Apu Dios an un-unudon taku ya kananay "Pohdon yuy ibbayuh tagu umat hi naminhod yuh adol yu." Ya maphod hin makulug an un-unudon yu.
59002009	Mu deket abuna nadan kadangyan an pohdon yu ya naliwat kayu te uggeyu inun-unud nan Tugun Apu Dios.
59002010	Te nan tagun paka-un-unudona nan Tugun Apu Dios, mu waday ohan nibahhawana ya naliwat damdama an umat nah tagun maid di inun-unud na hanadah Tugun Apu Dios.
59002011	Umat bo nah tagun adina ihuyop di bokona inayan, mu pimmate ya naliwat damdama te man-ut inun-unud na nan tugun Apu Dios an kalyonay adim ihuyop di bokon mu inayan, mu uggena inun-unud nan tugun Apu Dios an kananay adika pumate.
59002012	Hay tugun Apu Dios di bumaddang ke ditaku ta wada ot an mihwang takuh liwat. Kinali halipat-an taku ta maphod am-in di aton taku ya kalyon taku te ketuwen tugun di kipuunan di ahina punhumalyaan ke ditaku.
59002013	Ta hidiye nan, nan tagun adina homkon di ibbanan tagu ya adi homkon Apu Dios hantuh kahumalyaana. Mu nan tagun homkonay ibbanan tagu ya maid di gapunan e tumakut hantuh punhumalyaan Apu Dios ke hiya.
59002014	Dakayun iiba, deket waday tagun kananay mangulug ke Apu Jesu Kristo, mu maid di kitib-an di nangulugana ya maid di hilbin diyen kananay mangulug te adi gumla nan ena pangalyan an hiya ya mangulug hi pangabulutan Apu Dios ke hiya.
59002015	Hin kananat waday oha hanadah ibbayuy makudangan hi bulwatina ya kanona,
59002016	kon abunay kanan yuy "Umanamut ka ya adika madanagan nah mahapul mu ot hi Apu Dios di nangamung." Maid di hilbin diyen maphod an kinali yu hin takon di wadan dakayu dadiyen mahapul na ya adiyu idatan.
59002017	Umat hitu nah pangulug an deket abunay kalyon yuy mangulug kayu, mu adiyu ipatibo nah aton yu ya maid damdamay hilbina.
59002018	Mu kal-ina ya waday mangalin kananay "Kon ugge nun-iingngo an mangun-unud takun Apu Dios hin wada nadan ipaanhan day maphod an aton ya hay udum ya adida ibilang di maphod an aton, mu ipaanhan day pangulug da?" Hay ihumang kun nae ya mahapul an mun-unnud danaen duwa, te kon nganney kitib-an di pangulug hin adi aton di maphod? Tibon yu ken ha-on an atok di maphod ta kitib-anan waday pangulug kun Apu Dios.
59002019	Ya wada nin an kanan di udum di nahamad di pangulug da te kulugon da an ohay Dios. Om, makulug, mu takon nadan dimonyo ya kulugon da an ohay Dios, kinali gumayonggong dah takut dan hiya.
59002020	Dakayun maid di nomnom na, kon kah-in di waday pangitib-an yu ta ahiyu inilaon an hay pangulug ya maid di hilbina hin adi mipatibo nah aton?
59002021	Nomnomon yu din ammod takun hi Abraham, hiya ya imbilang Apu Dios an maphod te gapuh nangun-unudanah kalina an ena ot iappit nan imbabalenan hi Isaac ke hiya.
59002022	Hituwen inat Abraham di kitib-anan nahamad di pangulug nan Apu Dios. Hidiyen nangun-unudanah pinhod Apu Dios di nangipahamad hi pangulug na.
59002023	Hituwen naat di immannungan nan impitudok Apu Dios an kananay "Hi Abraham ya kinulug nah Apu Dios ot hidiyey gapunah nangibilangana ke hiya an maphod." Ya gapu bon diye ya kanan Apu Dios di gayyum nah Abraham.
59002024	Tibon yu an hay gapunah pangibilangan Apu Dios an maphod di ohan tagu ya bokon hay pangulug na ya abu, mu mahapul damdaman un-unudonay pinhod Apu Dios. Athidi bo din hi Rahab an babain pabpabbayad nay adol nah linalaki, mu imbilang bon Apu Dios an maphod te nan maphod an inat na an intalu na nadan tatagun Apu Dios ot ahina itudduy ohan dalanon da an nibangngad hi kampu da ot uggeda nadpap. Datuwey kitib-anan adi gumlay pangulug ya abu.
59002026	Kinali nan tagun kananay mangulug, mu adina aton di maphod ya maid di hilbina. Mialig nah adol an deket maid di linnawana ya mate.
59003001	Dakayun iiba, tibon yu ot ta adi na-ala on eyu gamgaman an muntuttudu, mu mahapul an pakannomnomon yu te inila takun nahalhalman di punhumalyan Apu Dios hanadah muntuttudu mu hanadan ituttuduwan da.
59003002	Ditakun tatagu ya wadan waday kihallaan taku. Mu deket waday tagun pakakonoknong hi tokona ta maid di kihallaan di kalkalyona ya hiya moy kapkaphodan ya damana mon konoknongonan am-in di atona.
59003003	Hay kialigan di toko ya nan gumok an ipakamal hi kabayu an ittay, mu gapun diye ya un-unudon nan kabayuy pinhod nan nuntakke an pangipaeyana.
59003004	Hay bo kialigan di toko ya nan gumok hi udun di bapor an ittay damdama, mu damanan bangiwona nan bapor nah pinhod nan munmaneho an pangipaeyana takon di ongal nan bapor ya takon di nal-ot di puwok.
59003005	Hay bo toko ya ittay, mu ongal di kabaelan di kalyona an umat nah ittay an apuy an damanan gobhonay himbilidan.
59003006	Makulug an hay toko taku ya kay apuy an manadag ke ditaku te kalpuwan di dakol an gaga-ihon kali. Hituwey punligligatan takun hananghanggaon takuh kabigabigat an hay kalpuwana ya hi Satanas.
59003007	Hay tagu ya damanan ayumonay kumpulnan aggayam, hahamuti, nadan mumbulluwan hi luta ya nadan wadah baybay. Makulug an dakol di inayum di tagu ke datuwe.
59003008	Mu maid di tagun kabaelanan konoknongon di toko na. Hay toko ya kalpuwan di gaga-ihon dumadag an kay kodot an pumate.
59003009	Usalon takuy toko takun mundayaw ke Ama takun hi Apu Dios, mu deke on inusal taku bon mamihul hi ibba takun tagu ta kay taku damdama pinihul hi Apu Dios te kinapyanay tagun umat ke hiya.
59003010	Adi maphod an iusal di toko an mundayaw ke Apu Dios ya inusal bon mamihul hi ibban tagu. Dakayun kaibaiba, adiyu iathidi te adi pinhod Apu Dios.
59003011	Hay maphod ya adiyu kamkamhan di kalyon yu hi gaga-iho. Te umat hi ob-ob an deket maphod di liting na ya maphod tuwali an adi deke on munlanghi. Ya nan danum nah baybay an adi mainum, adi mabalin an eka humaklung hi mainum an danum hidi. Ya athidi bo hanadah bumunga an umat nah tabuyug an adi mabalin an e bumungah bayya-bat weno hay littukun bumungah tabuyug.
59003013	Hay tagun makulug an nanomnoman ya mahapul an mumpakumbaba ya hay maphod di atona te athituy pangi-en di tagun nakannomnoman.
59003014	Mu dakayu ya adiyu kanan di nanomnoman kayu hin munhin-a-amo kayu ya waday oha on pinhod nan hiyay maunud.
59003015	Bokon athidiy ibilang Apu Dios an nanomnoman te nan athidin punnomnom ya umat hi punnomnom di adi mangulug an hidiye ya nalpuh dimonyo.
59003016	Ta hidiye nan deket wadaday munhin-a-amo ya waday oha on pinhod nan hiyay maunud ya gaga-ihon am-in di maat ya maid di linggop.
59003017	Hay tagun ibilang Apu Dios an nanomnoman ya abunay maphod di wadah nomnomna, maid di gaga-iho, paka-ippaptok na boy punhintutulangan, waday anus na, adina ipapilit di pinhod na, inila nan hummok hi ibba nah tagu, nun-iingngoy pangibilang na am-in hi tagu, adi munlangkak ya am-in di atona ya kiphodan di ibbanan tagu.
59003018	Hay tagun mangat ke danae ya umat nah muntanom te kay na itanom di maphod an punhintutulangan ya hay ibungana ya nan dakol an maphod an maat.
59004001	Nganney humlun hi punhahallaan yu ya punhimboboh-olan yu? Hay humlun ya gaga-ihoy nomnom yu an hay gamgaman yu ya nan pun-amlongan yu.
59004002	Ta deket adiyu kabaelan an alan nan pinhod yu on ittay nadi on pumate kayu. Ya athidi bon hay amo yuh udum di gapunah pakihannuwan yu hin adi kayu pakaala nah pinhod yun alan ke dida. Hay kakulugana ya adiyu maala nan pinhod yun alan te adiyu ibagan Apu Dios.
59004003	Mu takon nin di mumbaga kayun hiya ya nunna-ud an adina idat te ad-adiy wadah nomnom yu. Mumbaga kayu te iusal yu hi pun-an-anlaan yu.
59004004	Adi kayu maphod, uggeyu impunnanong nan insapata yun Apu Dios an kanan yuy hiyay un-unudon yu. Kon uggeyu inila an nan tagun pinpinhod nan iun-unud hi pangi-en nadan adi mangulug ya mungnguddan an makibuhul ke Apu Dios?
59004005	Kon pangali yu on maid di hilbin nan impitudok Apu Dios an kananay "Mahakit di nomnomna te bokon hiya an nunlutu ke ditakuy un-unudon taku."
59004006	Mu takon di athidi ya hiya damdaman ongal di baddang na ke ditaku ta mabalin an un-unudon taku. Makulug hituwe te wada boy impitudok na an kananay "Nan tagun mumpakumbaba te inila nan makahhapul nay baddang ya hiyay homkon Apu Dios, mu nan tagun mumpahhiya ya hiyay kastiguwona."
59004007	Ta hidiye nan hi Apu Dios di un-unudon taku. Labanon takuh Satanas ot tayanan ditaku kayan hiya.
59004008	Mihayyup takun Apu Dios ot mihayyup damdaman ditaku. Ya dakayu ken munliwaliwat ya mahapul an itikod yu danaen gaga-ihon atoaton yu. Ya dakayu ken munhalinduwah pangulug yu ya iohha yuy pangulug yu ke Apu Dios ta hiyay un-unudon yu.
59004009	U-umyung kayu ya muntutuyu kayuh nunliwatan yu ta bokon nan ekayu umanan-anla yaden naliwat kayu.
59004010	Mumpakumbaba taku ke Apu taku ta ipadayaw ditakun hiya.
59004011	Dakayun iiba, adi taku pihulon di ibba taku. Te nan tagun pihulonay ibbana ya pinihul na nan Tugun Apu Dios an kananay mahapul an munhimpopohhodan takun tatagu. Te deket pihulon yuy ibbayu ya hidiyey kitib-anan adiyu un-unudon hidiyen tuguna.
59004012	Hi Apu Dios an nalpuwan nan Tugun di waday kalebbenganan munhumalyah tatagu. Hiya ya abuy waday kandamanan mangibaliw weno mangastiguh tagu, kinali adi na-ala on kanan yuy adi maphod di ohan tagu.
59004013	Donglonak ke dakayu, deke on kanan yuy "Ad uwani weno hi bigat ya ume kami kediyen boble ta mihaad kamih dih hintoon ta munggattang kami ta waday atonan dumakol di pihhu mi."
59004014	Kon inila yuy maat hi bigat weno hi ohhandi? Hay biyag ya umat nah kulabut an man-ut wada an matibo, mu mada-dai ya nama-id.
59004015	Hay ot tuwali wadah nomnom taku ya kanan di "Hi Apu Dios di nangamung hin iabulut na an hituwe weno hidiyey aton taku."
59004016	Mu dakayu ya mumpahhiya kayu te ongal di dinol yuh adol yu an bokon ke Apu Dios. Ya hay pangiathidiyan yu ya gaga-iho.
59004017	Nan tagun inila nay maphod, mu adina aton ya nunliwat ke Apu Dios.
59005001	Dakayu ken kakadangyan ya donglon yu tun kalyok ke dakayu. Kudukdul nay u-umyungan kayuh punnomnoman yuh ahi pangastiguwan Apu Dios ke dakayuh udum hi algo gapuh liwat yu.
59005002	Maid di hilbin di kinadangyan yu te ahi matalak, maid di hilbin di dakol an bulwati yu te ahi madunut.
59005003	Ahi madadag nadan balituk yu ya pihhuyu. Hidiyey pangimatunan an mahumalya kayu. Ahi dakayu kastiguwon ke Apu Dios te naimut kayu ya tinagan yuy amung hi ikadangyan yu.
59005004	Hi Apu Dios ya inilana an hay ingkadangyan yu ya uggeyu indat di tinangdan nadan impungngunungunu yuh payoyu. Ta deyan mumpahpahmok dan Apu Dios an makandaman Apu. Hiya ya donglonah tuwen pumpahpahmokan dan hiya.
59005005	Hay pun-an-anlaan yu ya hay nalam-ay an nitaguwan yu te wadan am-in di mahapul yu, mu uggeyu ninomnom nan algon ahi punhumalyaan Apu Dios hi tagu te umat kayu nah bakan taganay kakan hi holok ta tumaba, mu uggena inila an nih-up di algon kaklongana.
59005006	Ya hay bo ohan gaga-ihon inat yu ya takomboy maphod nadan tatagun maid di bahul da ya namahig an eyu dida indiklamu ya pinate yu nadan udum an adi pakaibalo. Abunah tuwen kalyok ke dakayun kakadangyan.
59005007	Mun-anus kayun kaibaiba, anusan takuy ligat inggana hantuh kibangngadan Apu takun hi Jesus. Tibon yuy pun-an-anus nadan munliyak an munhood hi udan ta ahida muntanom ne hinhin-od da bo ta mat-ong ta ahida aniyon.
59005008	Athitu kuma damdamay pun-anus yun munhood hi kibangngadan Apu taku. Pakodholon yuy nomnom yu an mangun-unud ke hiya te gagala ya umali.
59005009	Dakayun kaibaiba, adi kayu munhimpipihul ya munhintutumbuk ta adi dakayu kastiguwon ke Apu Dios tedeyan gagala mo ya umalin munhumalyah tatagu.
59005010	Nomnomon yun kaibaiba handidan profetas an intud-ak Apu Dios an mangipainilah kalina an inan-anusan day ligat, diday pangiun-unudan yun mangan-anus hi punligligatan yu.
59005011	Inila takun maka-an-anla da mo te inan-anusan day ligat da takon di nahalman di hinolholtap da. Athidi damdama ke Job an nahalman di nunligligatana, mu inan-anusana an uggena inwalong di pangulug na ot handih udidina ya impatibon Apu Dios di ongal an homok na ya baddang na ke hiya. Athidi te ongal di homok ya pamhod Apu Dios hi tataguna.
59005012	Hay oha boh importante an kalyok ke dakayun kaibaiba ya deket waday kalyon yu ya adiyu isapata ke Apu Dios weno hi kumpulna. Na-ala ya kanan di om, hin om ya adi, hin adi ta adi dakayu kastiguwon ke Apu Dios.
59005013	Deket wadan dakayuy maligligatan ya mahapul an mundasal ke Apu Dios. Ya dakayu ke damdaman mun-am-amlong ya ikankanta yuy pundayaw yun Apu Dios.
59005014	Ya deket waday ibbayun mundogo ya maphod di ipaayag na nadan mangipangpangulu ke dakayun mangulug ta idasalan da ya ha-adan dah lanay adol nah pumbagaan dah baddang Apu Dios ta makaan di dogona.
59005015	Deket kediyen pundasalan da ya waday pangulug dan Apu Dios ya makulug an pumhod ya hin waday liwat na ya mapakomaan damdama.
59005016	Ta hidiye nan am-in kayu ya waday oha on kalyonay nunliwatana hi ibbana ya munhindadasal kayu ta pumhod kayu. Ya nomnomon yun ongal di kabaelan nan dasal nan tagun nahamad di pangulug na ke Apu Dios,
59005017	umat ke Elijah an ohan profetas Apu Dios dih done. Hiya ya tagun umat ke ditaku, mu inhamahamad nan nundasal ke Apu Dios ta adi umudan, ya makulug peman an ug-ugge immudan hi tuluy toon ta onom di bulan.
59005018	Ot handi bo nundasal ta umudan ya immudan ot tumagu day nitanom.
59005019	Dakayun kaibaiban mangulug, kal-ina ket wadan dakayuy mibahhoy pangulug na, mu waday ohan dakayu an manugun ke hiya ta mibangngad nah makulug an pangulug
59005020	ya binaddanganah diyen tagu hi ena ot kihi-anan ke Apu Dios ta inggana. Ya gapu kediyen inat na ya am-in nan liwat diyen tagu ya pakomaan Apu Dios.
60001001	Hituwen tudok ya nalpun ha-on an hi Pedro an ohan natuddun apostoles Jesu Kristo. Muntudokak ke dakayun mangulug an timmayan hi bobleyu ot miwahit kayuh kabobbobleh nad Pontus, ad Galatia, ad Capadocia, ad Asia, ya ad Bitinia.
60001002	Dakayuy pinilin Ama takun hi Apu Dios an tataguna te ninomnom na tuwali handih pinghana an ditakuy pumbalinon nan Espirituna an tatagun mangun-unud ke Jesu Kristo ta gapuh natayana ya pakomaan Apu Dios di liwat taku. Hana ot ta hi Apu Dios ya nanongnan ongal di hayudut nan dakayu ya palinggopon dakayu.
60001003	Madayaw hi Apu Dios an hi Aman Apu takun hi Jesu Kristo te hiya ya ongal di homok nan ditaku te gapuh nunmahuwanan Jesu Kristo handih natayana ya waday balun biyag taku. Ta hidiye nan ongal di namnama takun ahi makiha-ad ke hiya ta nangamung.
60001004	Ya waday ih-ih-od nan ditaku an hidiye ya munnananong te adi mapa-i ya adi matalak weno malumman.
60001005	Ya gapuh kandamana ya ipaptok ditaku te hay pangulug takun Jesus ingganay ipaannung na nan nibaliwan taku hantuh kapoppogan di luta.
60001006	Kinali mun-am-amlong taku takon di dakol di holholtapon takud uwani tuh luta.
60001007	Te datuwen punligligatan takuy kapatnaan di pangulug taku hin nahamad weno adi. Takon nan balituk an mabalin an mapa-i ya kah-in di ayugon ta mamahmay kinabalituk na. Ot immam-ana mon mahapul an mapatnaan di pangulug taku an nabalbalol mu hay balituk an mahapul an mapatnaan. Ta deket makulug an nahamad di pangulug taku ya ditakuy madayaw ya matbal hantuh pumbangngadan Jesu Kristo.
60001008	Takon di uggeyu tiniboh Jesus ya kapyanan ongal di pamhod yu ya dinol yun hiya, kinali ongal di amlong yun maid di kiingngohana.
60001009	Hay gapun diyen amlong yu ya hay nibaliwan yu an hidiyey ginun-ud yuh nangulugan yu.
60001010	Hituwen nibaliwan taku gapuh hayudut Apu Dios ya impaabig na handidah profetas na dih done. Mu uggeda nakaawwatan di ine-ena ot adaadalon day mipanggep ketuwe.
60001011	Pinhod dan inilaon hin kakon-ana ya hin nganney innunan maat hidiyen kibaliwan te nan Espiritun Kristo an wadan dida ya impainilanan diday ahi punholholtapan Kristo ya hay ahina kidayawan.
60001012	Mu impainilan Apu Dios ke datuwen profetas an bokon kediyen tiempo day umannungana. Ot deyan ad uwanin tiempo takuy nangipaannungana. Hidiyen inabiabig dan kiphodan taku ya dadiyey impainilan nadan nangitanuttuduh kalin Apu Dios ke dakayu. Ya hay bimmaddang ke didan immalin e nuntuttudun dakayu ya nan Espiritun Apu Dios an nalpuh langit. Takon hanadan anghel ya ihik da damdaman inilaon di mipanggep ketuwe.
60001013	Ta hidiye nan mundadaan taku ya halipat-an taku ta hay maphod di aton taku ya mundinol taku nah ongal an hayudut Apu Dios ke ditaku hantuh ahi bo aliyan Jesu Kristo.
60001014	Tedeyan ditaku ya nibilang taku mon imbabalen Apu Dios ya mahapul an hiya moy un-unudon taku, bokon nan pangi-e taku handih ugge taku nanginilaan ke hiya.
60001015	Mahapul an maphod taku te hi Apu Dios an nangibilang ke ditakun imbabalena ya makaphod
60001016	te kanana nah impitudok nay "Mahapul an ip-iphod yuy pangi-e yu ta umat kayun ha-on an maid di liwat na."
60001017	Ya nomnomon yu an nan kanan yun hi Amayu nah pundasalan yu ya nun-iingngoy punhumalyanan am-in hi tagu. Mahmahanan am-in di at-atton taku, kinali mipalpud uwanin matagu taku tuh luta ya mahapul an iphod takuy pangi-e taku an tumakut takun mangat hanah adina pinhod.
60001018	Te inila yu an bokon nadan mauma an umat hi pihhu weno balituk di namoklah kakastiguwan taku gapu nah gaga-ihon pangi-e an binoltan taku handidah aammod taku,
60001019	mu hay biyag Kristoy namoklah liwat taku te nan dalana ya timmanodtod. Hiya ya mialig nah maphod an karnero an oggan iappit handidan aammod taku ke Apu Dios.
60001020	Ninomnom tuwalin Apu Dios an hi Jesus di mangikateh liwat taku handi uggena lintu hantudan wadad uwani. Mu uggena impaannung hituwe ingganad uwanin tuwen madatngan di kapoppogan di luta.
60001021	Gapuh inat Jesus ya waday pangulug yu ya dinol yun Apu Dios an nunmahu ke hiya handih natayana ot mumbangngad hi langit an kidayawana. Kinali ad uwani ya hi Apu Dios ya abuy kulugon ya pangidinolan takuh pakitaguwan takun munnananong.
60001022	Ot gapuh pangun-unudan yuh tuttudun Apu Dios ya maphod moy pangi-eyu, ta hidiye nan nahamad moy punhimpopohhodan yu ya mahapul an punnanongon yuh diye.
60001023	Wada moy balun biyag taku te handih nangulugan taku nah makandama ya munnananong an kalin Apu Dios ya nipidwa takun niimbabale an hay nangiimbabalen ditaku ya hi Apu Dios an adi mate.
60001024	Hidiyen kinalik an kanak di munnananong di kalin Apu Dios ya makulug te kanana nah impitudok nay "Am-in di tagu ya umat da nah holok an makleng hin mate. Am-in nan kidayawan di tagu ya umat hi habung di holok an deket nakleng ya mag-a.
60001025	Mu hay kalin Apu taku ya munnananong ta inggana." Ya hituwen kalin Apu taku mipanggep hi pamhod nan ditaku ya nituttudu ke dakayu handi.
60002001	Tedeyan wadan dakayu nan balun biyag ya mahapul an itikod yun mangat hi gaga-iho. Adi kayu munlangkak, adiyu kahinkulkuluggon, adi kayu maka-amo ya adi kayu makammadngol.
60002002	Hapulon takuy kalin Apu Dios an umat nah ka-itungon golang an hay inumonay hapulona ta mihamad di pangulug yun Jesus an mangibaliw ke ditaku.
60002003	Athidiy aton yu tedeyan ininila taku mo nan ongal an naminhod Apu Dios ke ditaku.
60002004	Punnanongon takuy pundinol takun Jesu Kristo an kalpuwan di biyag an munnananong, takon di ugge inabulut di udum an tatagu, te hiya ya umat nah batun pangipataddogan hi bale an binalon nadan mangapyah bale, mu hiyay pinilin Apu Dios an makahhapul.
60002005	Ya ditakun wada moy balun biyag na ya iabulut takuy adol taku ta ditakuy kay batun makapyah balen Apu Dios. Pinili ditakun padina an mangi-at hi pinhod na an dadiye nadan maphod an aton taku an mialig nadah miappit ke hiya an abulutona gapu ke Jesu Kristo.
60002006	Wada nan nitudok an kalin Apu Dios an kananay "Waday tuduwok ad Zion an batun makakkaphod an pangipataddogan hi bale. Ya hanadan mangidinol ke hiya ya adida muntutuyuh nundinolan dan hiya."
60002007	Ta hidiye nan ditakun mangidinol ke hiya ya ongal di kiatanan ditaku. Mu hanadan adi mangulug ya diday nialigan nan impitudok Apu Dios an kananay "Hanadan mangapyah bale ya binalo da nan batun hidiye mah udot di makakkaphod an pangipataddogan hi bale."
60002008	Ya hay bo ohah impitudok Apu Dios ya kananay "Hituwen batuy kihupdugan di tatagu." Dadiyen tatagun mihupdug ya diday ugge nangun-unud nah kalin Apu Dios, ta hidiye nan makastigu da an hidiye tuwaliy maat ke dida.
60002009	Mu ditakun mangulug ya pinili ditakun Apu Dios an tataguna ya kay taku niohhan bimmoble te ohay un-unudon taku. Ya ditakuy umat hanadah padin pungngunuwona. Ya ditaku boy pinili nan mangipainila nah maphod an inat nan ditaku. Handi ya kay taku wadah tapol te ugge taku inilah Apu Dios, mu ad uwani ya pinat-alan ditakun hiya.
60002010	Handi bo ya ugge taku nibilang an tatagun Apu Dios ya ugge taku inilay mipanggep nah homok na. Mu ad uwani ya nibilang takun tataguna ot gibokon takuh diyen homok na.
60002011	Dakayun kaibaiba, nomnomon taku an kay taku bihita ya abu tuh luta te hi langit tuwaliy kiha-adan taku. Ta hidiye nan bokon hanadan gaga-iho an pun-an-anlaan di adol takuy gagamgaman taku tuh luta te hidiyey manadag hi pangulug taku.
60002012	Hay maphod di ipatibo taku hanadah adi mangulug ta takon di pihulon ditaku ya loktat ta inilaon da an nan kaphod taku ya nalpun Apu Dios ta dayawon da hantuh pangipatib-anah kandamana.
60002013	Gapuh pamhod takun Apu Dios ya un-unudon taku nadan aap-apun di gubilnu taku umat hi presidente an katagtag-ayan an ap-apun di boble.
60002014	Ya un-unudon taku bo nadan aap-apu an tinuddunan mangastigu hanadah nabahulan ya mambal hanadah mangun-unud hi linteg.
60002015	Te hay pinhod Apu Dios ya hay maphod di aton taku ta matikod nan kumpulnan kalin nadan tatagun na-ala on kinali day pinhod da.
60002016	Man-u te libli takun mangat hi pinhod taku, mu bokon hidiyey pangigadulan an mangat hi gaga-iho te ditakun nibilang an muttatyun Apu Dios ya mahapul an hay maphod di aton taku.
60002017	Lispituhon takuy ibba takun tagu ya ipatibo takuy pamhod taku hanadah ibba takun mangulug. Ya tumakut takun mangat hanadah adi pinhod Apu Dios. Ya lispituwon takuy ap-apu tuh boble taku.
60002018	Dakayun muttatyu ya mahapul an un-unudon yu ya lispituwon yuy apu yu. Bokon ya abu nan maule weno nan maphod di pangat nan dakayuy un-unudon yu, mu takon nadan mabungot an apuyu.
60002019	Te hay tagun munholholtap te hay ad-adin nakapyan hiya, mu inippol na te hay pangun-unudanan Apu Dios ya hiyay matbal.
60002020	Mu deket waday bahul yu ta hidiyey gapunah pangipaholholtapan dan dakayu ya maid di kidayawan yu takon di ip-ippol yuh diye. Mu deket maid di bahul yu ya na-ala on impaholholtap dakayu ya tobalon dakayun Apu Dios hi pangippolan yu.
60002021	Te hay pinhod Apu Dios ke ditaku ya ippol takuy punholholtapan takud uwani. Takon hi Kristo ya nunholholtap gapun ditaku, kinali hiyay pangiun-unudan taku.
60002022	Hiya ya maid di bahul na ya maid di ena nunlangkakan yaden nunholholtap.
60002023	Takon di impanadngolan da ya uggena hinumang hi gaga-iho. Ya takon di namahig di nangipaholholtapan dan hiya ya uggena imbalo, mu indinol nan am-in nan ma-ma-at ke hiya ke Apu Dios an maandong di punhumalyana.
60002024	Ingkaten Jesus nah krus di liwat taku ta itikod takun munliwat ta hay maphod di aton taku. Ya gapuh natayana ya nibaliw taku.
60002025	Handi ya umat taku hanadah karneron natalak, mu ad uwani ya nibangngad taku mo ke Jesus te hiya tuwaliy mangipaptok ke ditaku.
60003001	Dakayun binabai an nungkalahin ya mahapul an iunnud yun am-in hi pinhod di inayan yu te lebbeng nan hay lalakiy maunud. Athituy aton yu ta deket wadan dakayuy adi mangulug di ahawana ya takon di adiyu idutin dida ya loktat kaya ot mangulug da
60003002	te tibon dan niptok di at-atton yu hi pangun-unud yu ke Apu Dios.
60003003	Adi halman an ipohopohod di pamulwati ya hay buuk weno tayutayunan di adol hi gamgam te bokon hay kaphod di ang-ang di kitib-an di kaphod di tagu.
60003004	Hay nakaballol ke Apu Dios ya nan maphod an pangi-e an adi malumman, umat hi ule ya pumpakumbabaan.
60003005	Athidiy pangi-en handidan binabain makangngun-unud ya mangidinol ke Apu Dios dih done. Datuwen binabai ya impaka-un-unud day pinhod di inayan da,
60003006	umat ke Sara an inun-unud nah Abraham an inayana. Hiya ya ibilang nah Abraham an ap-apuna. Dakayu ya mibilang kayun imbabalena hin aton yuy maphod. Deket athidiy aton yu ya maid di kaguwan yu hi e pamoh-olan di inayan yun dakayu.
60003007	Dakayu ke damdaman linalakin nungkalahin ya mahapul an ipaptok yuy inayan yu te dida ya nakapuy da mu ditaku. Ya maphod di ulayan yu dida te inila yu an nun-ingngoy hayudut Apu Dios ke dakayun himbale te takon dida ya idatan Apu Dios didah biyag dan maid di poppog na, bokon ya abu ditakun linalaki. Deket athituy aton yu ya donglon Apu Dios di dasal yu.
60003008	Ya hay bo kalyok ke dakayun am-in an mangulug ya maphod di mun-uunnud di nomnom taku an munhinhohmok taku, munhimpopohhodan takun kay umat hi hintutulang, munhin-uullayan taku ya ipababa takuy adol taku.
60003009	Ya kal-ina ket waday adi maphod an inat di ibbayun dakayu ya bokon hay pangibalowan yuy nonomnomon yu. Weno deket pinadngolan dakayu ya adiyu ibalo ta padngolan yu damdama, mu aton yu ot ya abuy maphod ke dida. Te handih pinili dakayun Apu Dios ya kalyonay idat nay maphod ke dakayu, kinali mahapul damdaman ipatibo yuy maphod hi ibbayu.
60003010	Te nan nitudok an kalin Apu Dios ya kananay "Nan tagun pinhod nan maphod di nitaguwan na ya mahapul an adina kalkalyon di adi maphod weno langkak.
60003011	Mahapul an iwalong nay gaga-iho ta hay maphod di atona. Ya mahapul an hay punlinggopan di nanongnan gamgamana.
60003012	Te hi Apu Dios ya ipaptok na nadan maphod di pangi-eda ya umamlong an mangngol hi dasal da, mu hanadah mangat hi gaga-iho ya namahig di boh-ol nan dida."
60003013	Kon dahdiy mangat hi gaga-iho ke dakayu hin maphod di aton yu?
60003014	Mu hin kananat munholholtap kayu hi pangatan yuh maphod ya umamlong kayu! Adi kayu tumakut ya adi kayu madanagan.
60003015	Madinol taku ot ya abun Kristo an Apu taku ta hiyay un-unudon taku. Ya deket wadaday tatagun munmahma hi mipanggep hi pangidinolan taku ke hiya ya mahapul an nidadaan takun manumang ke dida.
60003016	Mu ipatibo takuy ule ya lispitu taku hi panumangan takun dida. Ipatibo yuy kaphod di nomnom yu nah maphod an aton yu ta bumain nadan mamihupihul ke dakayu gapuh pangulugan yun Kristo.
60003017	Kudukdul nay munholholtap ta gapuh pangatan hi maphod hin hidiyey pinhod Apu Dios mu nan eta munholholtap gapuh pangatan hi gaga-iho.
60003018	Athidi ke Jesu Kristo an takon di maid di liwat na ya ingkatenay kapakomaan di liwat taku. Hidiyen naminghan an natayanay namoklah liwat taku ta mihayyup takun Apu Dios. Hiya ya nate, mu namahuwan.
60003019	Mu handih natayana an ugge ni-an namahuwan ya immey linnawana hi kad-an nadan nikalabut an linnawan nadan nate dih done ot ena tuttuduwan dida.
60003020	Dadiye nadan linnawan handidan tatagun ugge nangulug ke Apu Dios handih katagun Noah. Namahig di anus Apu Dios an nunhoho-od hi pangulugan da handih pangpangngapyaan Noah nah bapor, mu uggeda nangulug. Kinali nungkalting da handih nalbongan tun luta ot abuna nadan walun tatagun hinumgop nah bapor an nihwang.
60003021	Hituwen nihwangan day kialigan nan pumpabonyagan taku. Te hay pumpabonyagan ya bokon hay kaulahan di lugit di adol, mu hidiyey kipainilaan di namakomaan Apu Dios hi liwat taku mipuun nah kinali taku handih nabonyagan taku an hiyay un-unudon taku. Makulug an mibaliw taku gapuh namahuwan Jesu Kristo hi natayana.
60003022	Ot ad uwani ya dehdi moh Jesus hi langit an inumbun nah winawwan Apu Dios an mun-ap-apu. Ta takon nadan anghel ya am-in nadan wadah din makandama ya hiyay un-unudon da.
60004001	Hi Kristo ya inippol nay nunholholtapana ya inan-anusanay ligat handih kawadana tuh luta, kinali athidi ot damdamay aton taku. Te deket maanusan di ligat ya kabaelan an mangiwalong hi liwat.
60004002	Ta hidiye nan mipalpud uwani ya hanan pinhod Apu Dios di aton taku, bokon hay gaga-ihon pinpinhod di adol di un-unudon taku.
60004003	Impalana-u yu mo nadan gaga-ihon atoaton di adi mangulug, umat nah malalaon aton yu, hay gaga-ihon omnawan di adol ya hay nahalman an pun-inum ta mabutong kayu. Ya hay ahan adi pinhod Apu Dios ya hay nundayawan yu hanadah adi makulug an dios.
60004004	Ad uwani ya masdaaw nadan adi mangulug an ibbayu handi hi nahannotan di pangi-eyu ta deyan pihupihulon dakayu nah adiyu mo pakidkid-uman ke didan mangat hi gaga-iho.
60004005	Mu hi udum hi algo ya ahi humalyaon Apu Dios dida nah gaga-ihon inat da. Te nundadaan an munhumalyah katagutagu, takon nadan nungkakate.
60004006	Kinali takon hanadan nate ya nipainilan dida nan tuttudun Jesu Kristo. Takon di natey adol da, te hidiye tuwaliy maat am-in hi tagu ya mabalin damdaman makitagu dan Apu Dios hi udum hi algo.
60004007	Mungkadatngan moy kapoppogan di luta, kinali mahapul an manomnoman taku ya konoknongon takuy aton taku ta hay mundasal di ipaptok taku.
60004008	Ya hay ahan mamangulun nomnomon taku ya hay nahamad an punhimpopohhodan taku ta takon di nganneh diyen numbahulan di ibba takun ditaku ya pakawanan taku dida.
60004009	Ya wadada key himmawwang hi baleyu ya adi kayu mungngudu, mu hay maphod ya maapnga kayun dida.
60004010	Hin-oh-an ditaku ya waday kabaelan takun indat Apu Dios, ta maphod di iusal taku dadiyen nunhihinnatkon an kabaelan hi kiphodan di ibba takun mangulug.
60004011	Ta hanadan nidatan hi kabaelan an muntuttudu ya mahapul an nan kalin Apu Dios di ituttudu da. Ya hanada ke bon nidatan hi kabaelan dan bumaddang hi udum ya mahapul an hidiyey ihamad dan aton. Ta am-in nan aton taku gapuh baddang Jesu Kriston ditaku ya kidayawan Apu Dios. Hiya ya abuy madayaw ta inggana te hiya ya adi matpong di kandamana. Amen.
60004012	Kaibaiba dida, adi kayu mamodwong nah punholholtapan yu te athina tuwaliy maat ke ditakun mangulug an hidiyey pamatnan Apu Dios hi pangulug taku.
60004013	Mu abuluton yuy punholholtapan yu gapuh nangulugan yu ta kay kayu nilaggat handih nunholholtapan Kristo ta hantuh pumbangngadana ya umamlong kayu hi kipatib-an di dayaw na.
60004014	Takon di pihupihulon dakayu hanadah adi mangulug gapuh nangulugan yun Kristo ya umamlong kayu te hay nangulugan yuy kitib-anan wada nan madayaw an Espiritun Apu Dios ke dakayu an bumaddang.
60004015	Hin kananat munholholtap taku ya tibon taku ta bokon gapuh pangatan takuh gaga-iho umat hi pumate, mangako, nadan udum an pumbahulan ya hay makibibiyang hi udum an tatagu.
60004016	Mu deket hay pangulugan takun Jesu Kristoy gapunah punholholtapan taku ya adi taku bumain. Ya maphod ot di ipadayaw takuh Apu Dios kediyen punholholtapan taku gapuh pangitakdogan takun Jesu Kristo.
60004017	Hituwen punholholtapan takuy kitib-anan nalappuwan moy punhumalyaan Apu Dios hi tagu an hay pamanguluwonan humalyaon ya ditakun tataguna. Deket athidin takon di ditakun tataguna ya humalyaona ya namam-a hanadah adi mangulug nah tuttudun Apu Dios te makastigu da.
60004018	Makulug an nahalman di pangastigun Apu Dios hanadah adi mangulug te impitudok na an kananay "Takon di nan maphod an tagu ya naligat di ena kibaliwan. Deket athina ya nganne moy maat hanadah gaga-ihon tatagun mungngohe ke Apu Dios?"
60004019	Ta hidiye nan hi Apu Dios di mahapul an pundinolan taku hi pangatan takuh maphod, takon di munholholtap taku hin hidiyey pinhod na, te hiyay nunlutun ditaku ya adi ditaku iwalong.
60005001	Dakayun kapaddung kun mangipangpanguluh mangulug, donglon yu anhan tun itugun kun dakayu. Ha-oy ya tinibotibok di nunholholtapan Kristo ya makilak-amak hi kidayawana hantuh pumbangngadana.
60005002	Hay pinhod ku ya ipaptok yu anhan nadan mangulug an indinol Apu Dios ke dakayu. Maphod di umamlong kayun mangipaptok ke dida an bokon nan ekayu mapilpilitan ya bokon hay boklaon yuy gagamgaman yu, mu malpu tuwalih puhu yuy pangipaptokan yu ke dida te hituwey pinhod Apu Dios.
60005003	Hay aton takun mangipangpangulu hanadah nidinol ke ditaku ya adi taku ipapilit ke diday pinhod takun aton da, mu hay maphod ya nan at-atton takuy pangiun-unudan da.
60005004	Ta hantuh pangaliyan nan katagtag-ayan an mumpaptok hi tagu an hi Jesu Kristo ya ahi taku dawaton nan idat na an kidayawan takun hiya ta inggana.
60005005	Dakayu bon mumpangat-agu, un-unudon yu nadan pangpanguluwan yu. Ya am-in kayu ya maphod di mumpakumbaba kayu te nitudok nah kalin Apu Dios an kananay "Iboboh-ol Apu Dios nadan mumpadayaw, mu baddangana nadan mumpakumbaba."
60005006	Ta hidiye nan mumpakumbaba taku ke Apu Dios ta udum hi algo ya ipadayaw ditakun hiya.
60005007	Am-in nan pundanagan yu ya idinol yun hiya ta hiyay nangamung te hiyay mangipaptok ke ditaku.
60005008	Halipat-an yu ta hay maphod di aton yu te hi Satanas an buhul taku ya manamahamak hi dadagona, umat nah layon an manamahamak hi patayona ta kanona.
60005009	Kinali ihamad takuy pangulug taku ta damanan hanggaon takuh Satanas. Te inila yu an takon nadan ibba takun mangulug hi kabobboble ya paligligaton damdaman Satanas dida.
60005010	Mu hi kagibbuwan tun nakatang an punligligatan taku ya paphodon ditakun Apu Dios ya ihamad nay pangulug taku ya ipal-ot ditaku te ongal di hayudut nan ditaku. Hiyay namili ke ditakun milak-am nah kidayawana an maid di poppogna te hay nangulugan takun Kristo.
60005011	Hay maphod ya hi Apu Dios an maid di kiingngohan di kandamanay nanongnan dayawon taku ta inggana. Amen.
60005012	Hituwen antikken tudok kun dakayu ya impitudok kun Silas an ohan ibilang kun napateg an tulang taku. Nuntudokak ke dakayu te pinhod kun tumulid kayun mangun-unud ke Jesu Kristo ya ipainilak ke dakayuy makulug an ine-en di hayudut Apu Dios ta hidiyey punnanongon takun pundinolan.
60005013	Am-in hantudan ibba takun mangulug hitud Babilon an pinilin Apu Dios an umat ke dakayu ya kanan day nonomnomon dakayu. Ya athidi damdama ke Marcos an ibilang kun imbabalek an kananay nonomnomon dakayu.
60005014	Ya maphod di deket nundadammu kayun mangulug ya ipatibo yuy punhimpopohhodan yu. Hana ot ta malinggop kayun am-in an mangulug ke Kristo.
61001001	Ha-oy an hi Simon Pedro an apostoles ya muttatyun Jesu Kristo ya muntudokak bon dakayun mangulug. Ditaku ya nangulug taku gapuh baddang Jesu Kristo an Dios an mangibaliw ke ditakun am-in te hiya ya maphod di atona an maid di nangituppuganah baddang na.
61001002	Hana ot ta midatan kayuh munnananong ya ongal an hayudut ya linggop hi panginilaan yu ke Apu Dios ya hi Apu takun hi Jesus.
61001003	Hi Apu Dios an ongal di kandamana ya indat nan am-in di mahapul taku hi kihamadan di pangulug taku ta mabalin an paka-un-unudon takuy pinhod na gapuh nanginilaan taku ke Jesu Kristo an namili ke ditakun milak-am nah kaphodna ya dayaw na.
61001004	Ya gapu ketuwen ongal an kandamana ya indat nan ditaku nadan makakkaphod an kinalinan idat na ta gapun datuwe ya mabalin an dukugon taku nadan gaga-ihon impainghan di tagu tuh luta ta milak-am takuh kaphod na.
61001005	Gapu ketuwe ya aton takun am-in di kabaelan takun mangat hi maphod ta miunnud hi pangulug taku. Ya mahapul bon manomnoman taku
61001006	ya inilaon takun mangonoknong hi adol taku ya anusan takun am-in di punligligatan taku ya paka-un-unudon takuh Apu Dios.
61001007	Ya mahapul bon ipatibo takuy maphod an punhintutulangan ya punhimpopohhodan taku.
61001008	Datuwen am-in di mahapul an aton taku ta deket ihamhamad takun aton datuwe ya umong-ongal di punhilbiyan di nanginilaan takun Apu Jesu Kristo.
61001009	Hay tagun mangulug ke Jesus, mu adina aton datuwe ya hidiyey kitib-anan adi pakaawat hi pangi-en Apu Dios ya kinal-iwanay napakomaan di liwat na.
61001010	Kinali dakayun kaibaiba, mahapul an aton yun am-in di kabaelan yun mangipatiboh kakulug nah namiliyan Apu Dios ke dakayun tataguna te deket iathidi yu ya makulug an maid di e mangihi-an ke dakayun hiya.
61001011	Ta hi udum hi algo ya ongal di amlong Apu Dios an mangabulut ke ditakun migappat nah maid di poppognan pun-ap-apuwan nan nangibaliw ke ditaku an hi Apu Jesu Kristo.
61001012	Kinali ipanomnom ku bon dakayu datuwe, takon di inila yu ya inun-unud yu tuwali datuwe gapuh nihamadan di pangulug yu.
61001013	Inilak an maid uhup ya mateyak te hidiyey impainilan Apu takun hi Jesu Kristo ke ha-on. Mu ad uwanin wadaak ni-an tuh luta ya maphod di ipanomnom ku datuwen dakayu.
61001015	Ta hidiye nan atok am-in di kabaelak an mangipanomnom ke datuwen dakayu hi tudok ku ta takon hantuh maidak ya nanongnan adiyu kal-iwan.
61001016	Hanan impainila min dakayun mipanggep hi kidayawan Apu takun hi Jesu Kristo hantuh pumbangngadana ya bokon ab-abig an kinapkapya mi, te makulug hituwe te inang-ang miy kinatag-ena.
61001017	Te wada kami nah bilid handih nangipatib-an Ama takun hi Apu Dios hi dayaw Jesus. Ya dingngol mi nan nalpuh langit an kalin Apu Dios an makakkaphod an kananay "Hituwey Imbabalek an impakappinhod ku ya mangipaamlong ke ha-on."
61001019	Hidiyen naat di immannungan nadan inabiabig handidan profetas dih done mipanggep hi kidayawan Jesus. Kinali hay maphod ya ihamad yun inilaon datuwen intudok da te hi Jesus ya umat nah dilag an pat-alanay tapol an punnomnom ingganay pakainillaon hi Jesus an hiya nan kay talo.
61001020	Mu hay ahan ihaad yuh nomnom yu ya adi mabalin an waday tagun hiya pe ya naawatanay kibalinan nan nitudok an kalin Apu Dios te mahapul an nan Espiritun Apu Dios di bumaddang ke hiya ta ahina maawatan di kibalinan diye.
61001021	Te nan kalin Apu Dios ya ugge nalpuh nomnom handidan profetas, mu nan Espiritun Apu Dios di nangipainilan dida on ahida ipainilah tatagu.
61002001	Mu takon di handih done ya wadada handidan adi makulug an profetas an na-ala on kanan day profetas Apu Dios dida. Ya athidi bo an ahi wada ke dakayuy muntuttuduh adi makulug ya adida un-unudon hi Apu takun hi Jesus an namoklah liwat taku, ta hidiye nan nunna-ud an kastiguwon Apu Dios dida.
61002002	Mu takon di athidi ya dakol di ahi mangiun-unud hi gaga-ihon aton da. Ya gapun diyen aton da ya pihulon di tatagu nan makulug an tuttudun un-unudon taku.
61002003	Hay pangal-an dah pihhu yuy gagamgaman da nah pangitanuttuduwan dah kumpulnan langkak ke dakayu. Mu hi Apu Dios an munhumalyah tagu ya impakaidaddaana moy kastigu da.
61002004	Makulug an makastigu da te takon di hanadan anghel an nunliwat handi ya ugge himmok Apu Dios dida ot ipaena didah impierno, ta ingganad uwani ya dedah di nah munhihhilong an mipupukung da ta ingganan tuh kadatngan di punhumalyaan Apu Dios.
61002005	Ya athidi bon uggena himmok handidan tatagu dih donen gaga-ihoy atoaton da ot lobngona tun luta ot mungkalting da ta hi Noah an nangitanuttuduh maphod an pangi-e an miunnud hi pinhod Apu Dios ya hanadan pitun ibbana ya abuy nihwang.
61002006	Ya athidi bon ugge himmok Apu Dios nadan tatagu ad Sodom ya ad Gomorrah ot gohbona dida. Athidiy inat na ta pangitib-an hi ine-en di pangastigunah tatagun adi mangun-unud ke hiya.
61002007	Mu hi Lot ya abuy inihwang na te hiya ya makaphod an tagu an makahakkit di nomnom na nah tibtibbonah kabigabigat an gaga-ihon atoaton nadan kaboblayana ya nan mangipabain an kanalyon da.
61002009	Hituwey kitib-anan baddangan Apu Dios nadan mangun-unud ke hiya nah punligligatan da, mu hanada ken gaga-ihon tatagu ya indadaana moy kastiguda hantuh punhumalyaanah tatagu.
61002010	Namammam-ay pangastiguna hanadah mangat nah gaga-ihon pinpinhod di adol da ya hanadah mungngoheh aap-apuda. Hanadan kinalik an muntuttuduh nihalla an maid di bain da ya ngohayon da hanadan natagtag-e mu dida, takon di nadan anghel ya taltalanggaan da.
61002011	Mu datuwen anghel an ongal di kabaelan da ya kandama da ya adida pihulon nadan nababbaba mu dida hi hinangngab Apu Dios.
61002012	Datuwen muntuttuduh nihalla ya aton dan am-in di gaga-ihon pinhod da ya pamaga day pihupihul hi adida maawatan te maid di nomnom da an umat da nah mailom an aggayam an makna ya pinate ta hituwey kapoppogan da.
61002013	Makulug an ahida makastigu te nan gaga-ihon inainat da. Maid di bain da te takon di mapat-al ya patpatibo dan aton nan kababain an pun-amlongan di adol. Ya takon di nah pakiam-amungan dan dakayu ya ibabain dakayu te takon di hidi ya maan-anla dan mangat kediyen kababain an pun-amlongan di adol.
61002014	Ya wada key tinibo dah babai on inomnawan da. Ya ihik dan abun munliwat ta hauhaulon da nadan ugge nihamad di pangulug da ta maki-at da nah at-atton da. Ya am-in di nganneh diye ya pinhod dan ohhaan. Datuwey gapunah nangalyan Apu Dios an kastiguwona dida.
61002015	Inwalong da nan maphod an pangi-e an miunnud nah pinhod Apu Dios ta hay un-unudon da ya nan tuttudun din hi Balaam an imbabalen Bosol an hauhaulonay ibba nat pumpihhuwana.
61002016	Mu hi Baalam ya binoh-olan Apu Dios an impakalina nan kabayuna ot hidiyey nangipatikod ke Balaam nah gaga-ihon atoatona.
61002017	Datuwen tatagu ya maid di hilbin nan ituttudu da te nihalla. Dida ya mialig da nah natduk an ob-ob ya nan kulabut an kanan di umialih udan on in-en di dibdib. Ta hidiye nan indadaan Apu Dios nan tapottapol an ahina pangipaayan ke didah udum hi algo.
61002018	Nahalman di pumpahhiya dan muntuttudu, mu hay kakulugana ya langkak di ituttudu da. Dida boy mangituttuduh gaga-ihon pun-amlongan di adol ta hidiyey pun-awis da hanadah ka-kulugna ta ituluy da bon aton nadan gaga-ihon inwalong da.
61002019	Hay kalyon da ya deket diday un-unudon ya libli takun mangat hi nganneh diye, mu dida ya kay da himbut te hanadan gaga-ihon at-atton day kon himbut ke dida. Athidiy ine-ena te deket immingha mo nan gaga-ihon atoaton di ohan tagu ya hidiye moy mamaal ke hiyan mangat hi gaga-iho.
61002020	Hay tagun nangitikod an mangat hi gaga-iho gapuh nanginilaanan Apu takun hi Jesu Kristo an mangibaliw ke ditaku, mu indani bo ya imbangngad nan mangat hi gaga-iho ya namam-an mahmok te nahalhalman di kastiguna mu handih pinghana.
61002021	Kudukdul nay uggena ininnilay mipanggep nah maphod an pangi-e mu nan ena ininnila yaden indai ot bo ya ingnguddanan inwalong nan maphod an tugun.
61002022	Hay tagun athidi ya hiyay nialigan nan kali an kananay "Nan ahu ya bangngadonan kanon nan in-uta na." Ya athidi bon "Nan babuy an takon di inamo ya mibangngad bo nah ena nuntupakan."
61003001	Kaibaiba, hituwey mikadwan tudok kun dakayu. Hay intudok ku ketuwe ya umat bon dih namangulun tudok ku an pinhod kun ipanomnom ke dakayu nan maphod an tugun ta hidiyey nonomnomon yu.
61003002	Adiyu kal-iwan nadan impainilan handidan profetas ya nan tugun nan nangibaliw ke ditaku an hi Apu Jesu Kristo an dadiye nan impainila min apostoles ke dakayu.
61003003	Hay ahan ipanomnom ku bon dakayu ya nan maat hantuh dandanin mapoppog di luta. Dakol day mangilodlod an mangat hi gaga-ihon pinpinhod di adol da ya taltalanggaan dakayu
61003004	an kalyon day "Da-da-an ot hi Jesus an mibangngad? Ehem! Nahanhanot da moy aammod takun nate ya hiyah tuwe tuwaliy ang-ang tun luta nipalpu dih pinghana. Kakon-anay aliyana?"
61003005	Athidiy pangalin datuwen tatagu te nguddanon dan adi kulugon an abunay kalin Apu Dios ot mawaday kabunyan ya luta. Ya hay nalpuwan di luta ya danum ya athidi bon hay danum di kalpuwan di biyag nadan wada tuh luta.
61003006	Ya hay danum boy nama-i hanadah matagu tuh luta handih nunlobongan Apu Dios.
61003007	Tun luta ya kabunyan ya punnanongona gapuh kandaman di kalina ta ahina dadagon hi apuy hantuh punhumalyaana ya pangastiguwana nadah gaga-ihon tatagu.
61003008	Mu adiyu kal-iwan an iiba, an am-in nan ninomnom Apu Dios an maat ya umannung takon di mabayag weno gagala te hiya ya maid di nunhinnatkonan di hin-algo ya hinlibun toon.
61003009	Man-uket ingganad uwani ya uggena inat nan kalyonan maat ya hanadhad-onay puntutuyuwan am-in di tatagu hi liwat da te adina pinhod an takon di oha ya e makastigu.
61003010	Makulug an umalih Apu takun munhumalyah tagu, mu umat hi aliyan di mangako an maid di nanginila. Kediyen Algon aliyana ya namahig an mumbungug di gangon di kama-idan di kabunyan ya am-in nan wadah di ya takon tun luta ya maghob.
61003011	Tedeyan inila taku an athituy ahi maat ya mahapul an hay maphod di aton taku ta miunnud nah pinhod Apu Dios
61003012	ta punho-ho-odan taku kediyen Algon gintud na. Ya aton takun am-in di kabaelan takun mangun-unud nah pinhod na ta magagalay umaliyan Jesu Kristo. Kediyen Algo ya maghob di kabunyan ta madadag am-in nan wadah di.
61003013	Mu takon di athidiy maat ya ditaku ken mangulug ya madinol taku nah kinalin Apu Dios an ahi waday balun langit ya balun luta an pangayan taku. Am-in di wadah di ya maphod.
61003014	Ta hidiye nan dakayun kaibaiba, aton yun am-in di kabaelan yun mangun-unud nah pinhod Apu Dios ta hantuh umaliyan Jesu Kristo ya maid di mahamak nah liwat taku ta maphod di pakihayyupan takun hiya.
61003015	Nomnomon yu nan namahig an anus Apu Dios ke ditaku, uggena ni-an ipaalih Jesus ta waday aton nadan adi mangulug an muntutuyuh liwat da ta mibaliw da. Takon nan napateg an ibba takun hi Pablo an gapuh kabaelanan indat Apu Dios ya datuwey intudok nan dakayu.
61003016	Ya am-in nah tudok na ya datuwey impainilana. Mu wadaday intudok nan naligat an maawatan ta hanada ke mon adi pakaawat ya hinnatkon di pangialigan da. Athidi boy aton da nadah udum an impitudok Apu Dios ta hidiyey humlun hi kakastiguwan da.
61003017	Mu dakayun kaibaiba, tedeyan inila yu mo datuwe ya halipat-an yu ta adi kayu mahaul nah ituttudun datuwen makallangkak ya gaga-ihon tatagu te deket mahaul kayu ya madadag nan nahamad an pangulug yu.
61003018	Mu hay maphod ya ituluy yun inilaon di mipanggep ke Apu Jesu Kristo an nangibaliw ke ditaku ya ihamad yuy pangulug yun hiya gapuh hayudut na. Hiyay nanongnan madayaw ta inggana. Amen.
62001001	Itudok kuh tuwen dakayu ta inilaon yu nan Kali an mangipainilan Apu Dios ya kalpuwan di biyag an munnananong. Hiya ya wada tuwali handi ot ahi mawadan am-in tun wadad uwani. Immali tuh luta ot donglodonglon miy kinalikalina ya tinibotibo miy inainat na ya nakipanaldang kamin hiya. Hituwey kitib-anan hiya ya makulug an tagu.
62001002	Hituwen kalpuwan di biyag ya wada tuwali ke Ama takun hi Apu Dios, mu impaali na ke ditaku ot tibon mi ya ihadak mi an makulug hituwe. Kinali hay kalkalyon min dakayu ya hay mipanggep ketuwen kalpuwan di biyag an munnananong.
62001003	Ipainila mi ke dakayu hanadan tinibotibo mi ya dingngodingngol mi ta mihamad di pakihayyupan taku ke Ama takun hi Apu Dios ya hi Jesu Kristo an Imbabalena.
62001004	Itudok mih tuwe ta maid di e pungkudangan di amlong taku.
62001005	Hay dingngol min Kristo an Imbabalen Apu Dios an pinhod min ipainilan dakayu ya athitu, hi Apu Dios di pat-al an maid di tapol ke hiya te hiya ya makaphod an abu.
62001006	Kinali deket kanan takuy makihayyup takun Apu Dios, mu gaga-iho damdamay atoaton taku an kay taku wadan nah tapol ya makallangkak taku, te bokon hanadan pinhod nay at-atton taku.
62001007	Mu deket maphod di aton taku an umat hi atona ya maphod di punhintutulangan taku, mapakomaan di liwat taku ya paphodonay nitaguwan taku te hituwey ingkaten Jesu Kristo an Imbabalena.
62001008	Deke bot kanan takuy maid di liwat taku ya hay adol takuy langkakan taku ya kitib-an bon di ugge taku nanginilaan hi makulug an mituttudu mipanggep ke Apu Dios.
62001009	Mu deket ipudnu takuy liwat takun hiya gapu te muntutuyu taku ya makulug an pakomaanay liwat taku ya iphod nay nitaguwan taku te hiya ya maandong di pangat na. Hiya ya pundinolan an atonay kalyona.
62001010	Deket ipapilit takun maid di liwat taku ya punlangkakon takuh Apu Dios, hidiyey kitib-anan ugge taku kinulug nan kinalina an am-in di tagu ya naliwat.
62002001	Dakayun imbabalek dida, itudok kuh tuwe ta adiyu aton di gaga-iho. Mu kal-ina ket nilhu takun nangat hi gaga-iho ya adi taku ihaut, mu abuluton taku, te hi Jesu Kristo an nana-ud di kaphod nay mangitakdog ke ditakuh hinangngab Ama takun hi Apu Dios.
62002002	Hiya ya nate ta pakomaan Apu Dios di liwat taku ya bokon hay liwat taku ya abu, mu hay liwat am-in di tagu tuh luta.
62002003	Hay kitib-anan makulug an impakainnila takuh Apu Dios ya hay pangun-unudan takuh tuguna.
62002004	Nan tagun kananay inila nah Apu Dios, mu adina un-unudon nan tuguna ya makallangkak ya kahingonay makulug an ituttudun Apu Dios.
62002005	Mu nan tagun mangun-unud hi tuguna ya pakappinhod nah Apu Dios. Hay pangimatunan taku hin nihayyup takun Apu Dios ya athitu.
62002006	Nan tagun mangalin hiya ya nihayyup ke Apu Dios ya mahapul an hay pangi-ena ya umat hi pangi-en Jesu Kristo handih kawadana tuh luta.
62002007	Kaibaiba, hituwen itudok kun tugun an munhimpopohhodan taku ya nitugun tuwali handih nangulugan yun Jesus.
62002008	Mu hituwen tugun ya kay balu. Kalyok hituwe te ad uwani ya makaawwatan takuy ine-en di pamhod te hidiyey impatibotibon Jesus hi pangi-ena. Ya maphod ta deyan iun-unud takun hiya, ta deyan mungkakaan di tapol an punnomnom taku te wada moy mamat-al ke ditaku an mangipangpanguluh maphod.
62002009	Hanan tagun kananay napat-alan di nomnomna, mu hingitanay ibba nah tagu ya tapol damdamay nitaguwana te nanongnan gaga-iho.
62002010	Mu nan tagun pohdonay ibbanan tagu ya hiyay napat-alan, ta hidiye nan maid di gumapuh ena punliwatan.
62002011	Mu nan tagun hingitanay ibbanan tagu ya wada nah tapol te gaga-ihoy nomnom na ya athidi boy atoatona. Uggena inilay maat ke hiya te kay kinulap nan tapol ta adi mo pakatiboh dalanona.
62002012	Muntudokak ke dakayun mibilang an imbabalek, dakayun nungkaam-ama ya dakayun mangat-agun linalaki dida. Muntudokak ke dakayun imbabalek te inila yun pinakomaan mon Apu Dios di liwat yu te hituwey ingkaten Kristo,
62002013	dakayu ken nungkaam-ama ya gapu te hay nanginilaan yun Jesus an wada tuwali handi ot ahi mawadan am-in tun wadad uwani, dakayu ken kakat-agun linalaki ya gapuh nangapputan yun Satanas an hiyay gumapu hi punliwatan di tagu ya dakayu ken imbabalek ya gapu te hay nanginilaan yun Apu Dios an hi Ama taku.
62002014	Pidwaok bon kalyon ke dakayun nungkaam-ama te inila yuh Jesu Kristo an wada tuwali handi ot ahi mawadan am-in tun wadad uwani. Ya athidi bon dakayun kakat-agun linalaki te nahamad moy pangulug yu gapu te nitanom hi nomnom yu nan kalin Apu Dios, kinali inapput yuh Satanas ta ugge dakayu hinaul an mangat hi gaga-iho.
62002015	Adiyu gamgaman di nganneh diyen wada tuh lutan adi miunnud nah pinhod Apu Dios ya adiyu iun-unud hanadah gaga-ihon at-atton nadan ugge nanginilan hiya. Te deket gagamgaman yuy umat hidi ya hidiyey kitib-anan maid di pamhod yun Ama taku.
62002016	Te am-in di aton di tatagu tuh luta an adi miunnud nah pinhod Apu Dios an umat nah adi maphod an pun-amlongan di adol, hay omnawan di taguh nganneh diyen matibona ya hay pumpahhiyaan di taguh nganneh diyen wadan hiya ya bokon hi Apu Dios di kalpuwan da, mu malpuh nomnom nadan adi mangulug ke hiya.
62002017	Hantuda ken wada tuh luta ya hanadan gaga-ihon omnawan di tagu ya mungkapoppog da. Mu hana ken tagun mangun-unud hi pinhod Apu Dios ya waday biyag nan maid di poppog na.
62002018	Dakayun imbabalek, mungkadatngan moy kapoppogan di luta. Dingngol yu handi an waday umalih buhul Jesus. Ad uwani ya wadada moh tuy dakol an umat kediyen buhul na ta hituwey panginilaan taku an mungkadatngan di udidin di luta.
62002019	Datuwen buhul Jesus ya dida din nakiamuamung ke ditakun mangulug, mu uggeda inun-unud nan inun-unud taku. Gulat nat makulug an ibba taku dida ya nanongna ot an ditakun am-in, mu timmayan da, ta hidiyey kitib-anan bokon taku tuwali ibba dida.
62002020	Mu ditaku ke pe ya wada nan Espiritun Apu Dios an impaalin Jesus ke ditaku, ta hidiye nan inila taku nan makulug an nituttudu.
62002021	Nuntudokak ke dakayu, mu bokon nan ek kanan di uggeyu inila nan makulug, mu man-uke ya inilak an inila yu hin makulug nan nitanuttudu weno adi, oha bo ya inila yu an am-in nan nibahhon mituttudu ya adi malpun Apu Dios.
62002022	Nan tagun kananay hi Jesus ya bokon hiyah Kristo an intud-ak Apu Dios an mangipaptok hi tagu ya munlangkak. Hiyay makibuhul ke Jesu Kristo te kahingona didan Hin-ama.
62002023	Te nan tagun kahingonah Jesu Kristo an Imbabalen Apu Dios ya athidi bon kahingona damdamah Apu Dios an hi Amana. Mu nan tagun kulugonah Jesu Kristo ya Amana mo damdamah Apu Dios.
62002024	Adiyu iwalong nan nituttudun dakayu handih nangulugan yun Jesu Kristo ta munnananong an mihayyup kayun da Jesus ke Amana.
62002025	Ya hay kinalin Jesus an idat na ke ditaku ya nan biyag an maid di poppog na.
62002026	Hituwen intudok ku ya mipanggep hanadah tatagun e mangipatnan manaul ke dakayu.
62002027	Mu ditakun nangipaaliyan Apu Dios hi Espirituna ya munnanong ke ditaku ta adi mahapul an waday udum an muntuttudun ditaku. Man-uke ya wadah diyen Espiritun Apu Dios an impaalin Jesus an mangituttuduh am-in hi nganneh diye ya am-in nan ipainilana ya makulug an bokon langkak. Hay maphod ya punnanongon takuy pangulug takun Jesu Kristo te hidiyey ohan intuttudun nan Espiritun Apu Dios.
62002028	Kinali dakayun imbabalek ya punnanongon takuy pangulug takun Jesus ta adi taku bumain, mu madinol takun manamun hiya hantuh ahina bo aliyan.
62002029	Inila taku an hi Apu Dios ya maandong di pangat na, ya hidiyey panginilaan taku an nan tagun maandong di pangat na ya hiyay imbabalen Apu Dios.
62003001	Ongal di pamhod Ama takun hi Apu Dios ke ditaku ya gapu ketuwe ya imbilang ditakun imbabalena. Om, ditakun mangulug ke Jesu Kristo ya imbabale ditakun Apu Dios. Mu hanada ken adi mangulug ya adida maawatan hituwen pakihayyupan takun Apu Dios te uggeda inila.
62003002	Kaibaiba, ad uwani ya imbabale ditaku mon Apu Dios, mu ugge taku impakainnilay pumbalinan taku, mu inila taku an hantuh kibangngadan Jesus ya ahi taku tibon di makulug an kinataguna ta hituwey gapunan mumbaliw taku ta umat takun hiya.
62003003	Ta hidiye nan am-in takun madinol an maat datuwen ditaku ya iwalong takuy punliwatan ta iun-unud takun Kristo an maid di liwat na.
62003004	Hay adi pangun-unudan hi tugun Apu Dios ya punliwatan, kinali hanan tagun adi mangun-unud hi tuguna ya naliwat.
62003005	Nomnomon taku an hi Jesus an maid di liwat na ya immali tuh luta ot ikate nay kapakomaan di liwat taku.
62003006	Kinali nan tagun punnanongonay pangulug nan hiya ya adina ituluy an mangat hi punliwatan. Mu nan tagun gaga-ihoy atoatona ya uggena inilah Jesus ya ugge nangulug ke hiya.
62003007	Dakayun imbabalek dida, halipat-an yu ta adi kayu mahaul hanadah tatagun kalyon day adi gaga-ihoy munliwat. Te hanan tagun atonay pohdon Apu Dios an umat hi inat Kristo ya maandong di pangi-ena.
62003008	Mu hana ken tagun mangat hi gaga-iho ya tagun nan Diyablu, bokon hi Jesus. Te nan Diyablu ya hay gaga-ihoy atoatona nipalpu handih pinghana. Ta hidiyey gapunan immali nan Imbabalen Apu Dios ta ena patikodon hidiyen atoaton nan Diyablu.
62003009	Ditaku ken mangulug ke Jesus ya imbabale ditakun Apu Dios, kinali bokon hay gaga-ihoy atoaton taku te wadan ditakuy pangi-en Apu Dios. Ya gapu te hi Apu Dios moy Ama taku ya adi mo mabalin an etaku pangngapangngayon an munliwat.
62003010	Hay panginilaan hin nan tagu ya imbabalen Apu Dios weno imbabalen nan Diyablu ya athitu: Nan tagun gaga-ihoy at-attona ya maid di impaminhod nah ibbanan tagu ya hiyay imbabalen nan Diyablu. Mu hana ken tagun maphod di at-attona ya waday paminhod nah ibba nan tagu ya hiyay imbabalen Apu Dios.
62003011	Ta hidiye nan mahapul an munhimpopohhodan taku te hidiyey nituttudun ditaku handih lappunan nangulugan takun Jesus.
62003012	Adi taku iun-unud nah inat din hi Kain an pinate nah tulang na te hi Kain ke ya tagun Satanas. Pinate nah tulang nan hi Abel te umamoh kaphod tulang na te hiya ke ya gaga-iho.
62003013	Ta hidiye nan adi kayu numanomnom ten nganney gapu nan hihingngitan dakayu hanadah adi mangulug ke Apu Dios te dadiyen tatagu ya umat dan Kain an hiningitanah tulang na.
62003014	Mu ditaku ya hay punhimpopohhodan takuy kitib-anan nibaliw taku ta wadan ditaku mo nan nitaguwan an maid di poppog na. Mu hanada ken tatagun maid di paminhod dah ibbadan tagu ya uggeda nihayyup ke Apu Dios ya munnananong dan maliwat.
62003015	Te deket hihingngitam di ohan tagu ya kay mu damdama pinateh diyen tagu. Ya inila taku an hay pumate ya maid di biyag nan munnananong.
62003016	Hay nahamad an impaminhod ya umat hi pamhod Jesus an deyan ingkate nay kiphodan taku. Kinali athidi ot damdamay pamhod takuh ibba taku an mabalin an ikate takuy kiphodan di ibba taku hin mahapul.
62003017	Hay tagun waday kabaelana, mu adina homkon di ibba nah tagun munligligat ya maid di pamhod nan Apu Dios.
62003018	Dakayun iimbabale, hay makulug an pamhod ya mahapul an mipatiboh pangat hi kiphodan di ibban tagu an bokon hi kali ya abu.
62003019	Deket athidiy pangi-e taku ya hidiyey panginilaan taku an tagu ditakun Apu Dios ya luminggop di punnomnoman takun hiya.
62003020	Ta hidiye nan, deket mabulun taku te hay naliwatan taku ya palinggopon takuy nomnom taku ya adi taku munhalinduwa an pakomaan Apu Dios di liwat nan tagun muntutuyuh liwat na te hiya ya ongal di homok na ya inila nan am-in, kinali inila na hin muntutuyu taku weno adi.
62003021	Kaibaiba, hin inila takun napakomaan di liwat taku ya madinol takun mundasal ke Apu Dios
62003022	ya am-in nan ibaga takuh pundasalan takun hiya ya idat na te un-unudon takun am-in nan tuguna ya aton taku nadan pun-amlongana.
62003023	Hay tuguna an pinhod nan un-unudon taku, ya mangulug takun nah Imbabalenan hi Jesu Kristo ya munhimpopohhodan takun am-in. Takon di hi Kristo ya hituwe damdamay intuguna ke ditaku.
62003024	Am-in nadan mangun-unud nah tugun Apu Dios ya makihin-am-a dan hiya. Hay panginilaan takuh kawadan Apu Dios ke ditaku ya hanan Espiritunan impaali nan ditaku.
62004001	Dakayun kaibaiba, adi na-ala on eyu kinulug di kumpulnan tagun kananay waday Espiritun Apu Dios ke hiya. Tibon yu ni-an ta inilaon yu hin makulug an nalpuh Espiritun Apu Dios hidiyen ituttudu na weno ugge, te dakol da nan immeh kabobboblen e tumanuttuduh adi makulug. Kanan day profetas da, mu bokon da kaya.
62004002	Hay panginilaan hin makulug an nan Espiritun Apu Dios di kalpuwan nadan eda ituttudu ya hay pangabulutan da ya hay pangituttuduwan da an hi Jesus di tinuddun Apu Dios an Kristo an mangipaptok hi tagu ya hiya ya numbalin hi tagu, hidiyey mituttudun malpuh Espiritun Apu Dios.
62004003	Mu bokon ke athidiy ituttudu da mipanggep ke Jesus ya maid kayay Espiritun Apu Dios ke dida. Ya hidiyen adida pangabulutan ke Jesus ya miingngon nah pangi-en nan Buhul Jesus an dingngol yun ahi umali. Hay kakulugana ya nan ahi maat hi aliyana ya nilappu mo te deyan takon di ad uwani ya kahingon dah Jesus.
62004004	Dakayun imbabalek dida, ditaku ke pe ya tagu ditakun Apu Dios. Inapput taku dadiyen makallangkak an kanan day profetas da, te nalnal-ot nan Espiritun Apu Dios an wadan ditaku mu hi Satanas an niappitan nadan adi mangulug ke Jesus.
62004005	Dadiyen makallangkak an kanan day profetas da ya dida nan adi mangulug ke Jesus. Hay ituttudu da ya mipuun hi punnomnom di adi mangulug, kinali nalakan kulugon nadan ibba dan adi mangulug.
62004006	Mu ditakun mangulug ke Jesus ya tagu ditakun Apu Dios, ta hidiyey gapunan hanadan nanginilan Apu Dios ya diday mangun-unud nah ituttudu taku, ya hanada ken bokon tagun Apu Dios ya kahingon day ituttudu taku. Hituwey pangimatunan nah mituttudun nalpuh Espiritun Apu Dios ya nan mituttudun nalpu nah Buhul Apu Dios an mangitanuttuduh nihalla.
62004007	Kaibaiba, hay maphod ya munhimpopohhodan taku te hi Apu Dios di kalpuwan di pamhod. Kinali am-in nadan waday pamhod dah ibbada ya inila dah Apu Dios ya diday imbabalena.
62004008	Mu hanada ken tagun maid di pamhod dah ibbada ya uggeda inilah Apu Dios te hi Apu Dios ya maid di udum hi wadan hiya hin bokon hay pamhod ya abu.
62004009	Ya hay nangipatib-an Apu Dios hi naminhod nan ditaku ya intud-ak na nan binugtung an Imbabalena tuh luta ta waday innun takun mitagun hiya ta nangamung.
62004010	Athituy nahamad an pamhod. Hay kitib-an di nahamad an pamhod ya bokon hay naminhod takun Apu Dios, mu hay pamhod nan ditaku. Hay nangipatib-anan tuwen pamhod nan ditaku ya hay nangitud-akana nah Imbabalena ot ikatenay kapakomaan di liwat taku.
62004011	Kaibaiba, deket athinay kahamad di paminhod Apu Dios ke ditaku ya mahapul an munhimpopohhodan taku damdama.
62004012	Maid di e nanibon Apu Dios, mu deket munhimpopohhodan taku ya hidiyey kitib-anan wadah Apu Dios ke ditaku ya umannung mo nan pinhod nan maat ke ditaku te nan ongal an naminhod nan ditaku.
62004013	Hay nangipaaliyan Apu Dios nah Espritunan ditakuy panginilaan taku an wadah Apu Dios ke ditaku ya athidi bon wada takun hiya.
62004014	Ya dakamin nanibon Jesus ya inila min makulug an hiya nan Imbabalen Apu Dios an intud-ak nan mangibaliw ke ditakun tatagu, kinali madinol kamin mangalikalih ibba mih tagu.
62004015	Ya nan tagun mangabulut an hi Jesus ya Imbabalen Apu Dios ya wada ke hiyah Apu Dios ya athidi bon hiya an wada ke Apu Dios.
62004016	Ta hidiye nan madinol taku te inila takun ongal di pamhod Apu Dios ke ditaku. Hi Apu Dios ya maid di udum hi wadah nomnom na hin bokon hay pamhod. Nan tagun waday pamhod nan Apu Dios ya wada damdamay pamhod nah ibba nan tagu ya wada ke hiyah Apu Dios ya athidi bon hiya an wada ke Apu Dios.
62004017	Deket nahamad di pamhod takun Apu Dios ya mipatiboh aton taku, ta hidiye nan adi taku tumakut hantuh ahi taku kahumalyaan hi ohan algo te nan at-atton taku ya miunnud hi inat Kristo.
62004018	Hay tagun nahamad di pamhod nan Apu Dios ya adi tumakut ke hiya. Mu nan tagun tumakut te hay ahina kahumalyaan ya makudang di pamhod nan Apu Dios te hay nahamad an pamhod di mangaan hi takut. Mawaday takut hin inilan waday kakastiguwan.
62004019	Man-uket waday pamhod taku ya gapu te hi Apu Dios di namangulun naminhod ke ditaku.
62004020	Hay tagun kananay pinhod nah Apu Dios, mu hingitanay ibbanan tagu ya munlangkak te deket adina pinhod di ibbanan tagu an tibotibo na ya immam-ana mo ahan ke Apu Dios an adi matibo.
62004021	Hituwey intugun Kristo ke ditaku an un-unudon taku. Kananay "Deket pinhod muh Apu Dios ya mahapul an pohdom damdamay ibbam an tagu."
62005001	Am-in nadan mangulug an hi Jesus ya tinuddun Apu Dios an mangipaptok hi tagu ya diday imbabalen Apu Dios. Ya nan naminhod ke Ama takun hi Apu Dios ya pohdona damdama nadan imbabalen Apu Dios.
62005002	Te deket pohdon takuh Apu Dios ya un-unudon takuy tuguna ya kon bokon mo hanadan imbabale nay pohdon taku damdama?
62005003	Te deket pohdon takuh Apu Dios ya un-unudon taku mo nadan tuguna. Datuwen tuguna ya adi naligat an un-unudon
62005004	te am-in takun imbabalena ya waday kabaelan takun mangapput am-in nadah adi maphod tuh luta gapuh pangulug takun Jesus.
62005005	Ta hidiye nan ammuna nadan mangulug an hi Jesus ya Imbabalen Apu Dios di mangapput.
62005006	Handih inaliyan Jesu Kristo tuh luta ya waday tulun pangitib-an an hiya ya Imbabalen Apu Dios. Hay namangulun nipatib-ana ya hay numpabonyaganan Juan, nipatibo bo handih natayanah krus ta mapakomaan di liwat taku. Hanan mikatlun kitib-anan makulug hituwe ya nan Espiritun Apu Dios te hiya ya makulug am-in di ipainila na. Nun-uunnud datuwen tulu an mangipainilan ditaku an hi Jesus ya Imbabalen Apu Dios.
62005009	Deket kulugon takuy kalin di tatagu mipanggep hi inila da ya namam-a ot mon kulugon taku nan kalin Apu Dios an ihadak na an hi Jesus ya Imbabalena te hi Apu Dios ya maid di mibahhoh kalina.
62005010	Am-in da nadan mangulug nah Imbabalen Apu Dios ya ongal di dinol dan hi Jesus ya makulug an Imbabalen Apu Dios. Mu hanada ken adi mangulug nah kinalin Apu Dios mipanggep nah Imbabalenan hi Jesus ya punlangkakon dah Apu Dios te adida kulugon hidiyen kinalina.
62005011	Ya hay kinalin Apu Dios ya hituwe; indatan ditakuh biyag an maid di poppog na ya hituwen biyag ya malpun Jesu Kristo an Imbabalena.
62005012	Kinali am-in nadan mangulug nah Imbabalen Apu Dios ya wada ke didah diyen biyag an maid di poppog na. Mu hanada ken adi mangulug nah Imbabalena ya maid hidiyen biyag ke dida.
62005013	Hituwe ya intudok ku ta dakayun mangulug nah Imbabalen Apu Dios ya inilaon yu an waday biyag yun maid di poppog na.
62005014	Waday dinol taku an mundasal ke Apu Dios ta am-in nan ibaga takun hiya ya idat na hin miunnud nah pinhod na.
62005015	Deket madinol takun donglonay dasal taku ya inila taku an idat nay nganneh diyen ibaga takun hiya.
62005016	Am-in di gaga-ihon aton ya liwat. Mu waday liwat an madam-ot ya waday liwat an adi. Deket waday tibon yuh ibba yun mangat hi punliwatan, mu hidiyen liwat ya adi madam-ot ya idasalan yu ta paphodon Apu Dios ya pakomaanah diyen liwat na ta mitagun hiya. Adik kanan di eyu idasalan hanadan nahalman di liwat da te maid di hilbina, te hidiye ken liwat an nguddanon dan kahingon hi Jesus ya adi pakomaan Apu Dios.
62005018	Mu inila taku an hanadan imbabalen Apu Dios ya adida pangngapangngayon an mangat hi gaga-iho te wadah Jesu Kriston Imbabalen Apu Dios an mangipaptok ke dida ta maid di aton Satanas an manadag ke dida.
62005019	Inila taku an ditakun mangulug ya tatagu ditakun Apu Dios, mu am-in nadan adi mangulug ya hi Satanas an gaga-ihoy ap-apuda.
62005020	Inila taku an immali nan Imbabalen Apu Dios ot ipainila na ke ditakuh Amana an hiyay makulug an Apu Dios. Ya gapu te mangulug taku ketuwen Imbabalena an hi Jesu Kristo ya nihayyup taku mon hiya. Hiyay makulug an Dios an mangidat hi biyag an maid di poppog na.
62005021	Dakayun imbabalek, tibon yu ta adiyu dayawon di adi makulug an Dios.
63001001	Ha-oy an ohan ap-apu yu ya muntudokak ke dakayun hin-in-a an pinilin Apu Dios. Ongal di pamhod kun dakayu. Bokon ha-oy ya abuy naminhod ke dakayu, mu takon nadan nanginilah makulug an mituttudu mipanggep ke Apu Dios.
63001002	Ongal di pamhod min dakayu gapu te hay pangulugan takuh kalin Apu Dios an hidiye nan bumaddang ta nangamung ke ditaku.
63001003	Hana ot ta dawaton takuy hayudut, homok ya linggop an malpun Apu Dios an hi Ama taku ya nan Imbabalena an hi Jesu Kristo ta mihamad di pangulug taku ya punhimpopohhodan taku.
63001004	Imma-anlaak hi nanginilaak an wadaday udum hanadah imbabalem an mangun-unud ketuwen intugun Ama taku mipanggep hi makulug.
63001005	Deyan ipaanhan kun kalyon ke he-a an munhimpopohhodan takun am-in. Hituwen tugun an itudok ku ya bokon balu te dingngol taku tuwali handih lappunah nangulugan takun Jesu Kristo.
63001006	Hay pamhod taku ya mipatiboh pangun-unudan taku hanadah tugun Apu Dios. Hituwen tugun an munhimpopohhodan taku ya dingngol taku tuwali nipalpu handih nangulugan takun Jesus.
63001007	Un-unudon takuh tuwen tugun tedeyan dakol da tuh lutay humauhaul an adida abuluton an hi Jesu Kristo ya nitungo ot mumbalin hi tagu. Dadiyen humauhaul ya buhul Jesus dida.
63001008	Tibon yu ta waday hilbin di emi intanuttudun dakayu ta dawaton yun am-in nan ahi idat Apu Dios.
63001009	Te hay tagun adi mangitultuluy an mangun-unud nah intuttudun Kristo te hay punnomnom nay un-unudona ya bokon tagun Apu Dios. Mu nan tagun mangun-unud ke naen intuttudun Jesu Kristo ya hiyay tagun da Ama takun hi Apu Dios ya hi Jesu Kristo an Imbabalena.
63001010	Hanan tagun umalih baleyu an bokon nan intuttudun Jesu Kristoy ituttuduna ya adiyu pahgopon ya adiyu kalyon di "Maphod ta immali ka."
63001011	Te deket hangudon yuy umat hidin tagu ya paddung nay binaddangan yu nah langkak an ituttuduna ya makiliwat kayun hiya.
63001012	Dakol ot di pinhod kun ipainilan dakayu, mu kudukdul nay adik itudok ad uwani te pinhod kun umalih na ta ahi taku munhuhummangan ta mun-am-amlong takun am-in.
63001013	Kanan nadan imbabalen nan tulang mun babain pinilin Apu Dios di nonomnomon dakayun dida.
64001001	Tulang ku Geyus, ha-oy an ohan ap-apuyu ya muntudokak ke he-a an ohan impakappinhod ku.
64001002	Idasalan dakan ha-on ta adika mundogo ya maphod am-in di maat ke he-a umat hi kahamad di pangulug mu.
64001003	Ongal di amlong ku handih immali nadan ibba takun mangulug ot kalyon dan ha-oy di mipanggep hi kahamad di pangun-unud mu nah intuttudun Apu taku.
64001004	Te hay ahan mangipaamlong ke ha-oy ya hay pangngolak an dakayun iimbabalek ya itultuluy yun mangun-unud nah intuttudun Apu taku.
64001005	Tulang ku, maphod di inat mu te ongal di baddang mu hanadah ibba takun mumpangulug takon di uggem dida impakainnila.
64001006	Diday nangalkalih mipanggep hi pamhod mu hantudah mangulug hitu. Deket mundag-u dah na ya baddangam bo didah mahapul dan nah pangayan dah eda puntuttuduwan te hituwey pinhod Apu Dios.
64001007	Ibagak ahan an baddangam dida nah mahapul dah eda puntuttuduwan te hay pangi-eda ya adida mumbagah baddang hanadah adi mangulug.
64001008	Kinali mahapul an ditakun mangulug di bumaddang ke dida ta kay taku makibaddang an mangipainila nah makulug an mituttudu.
64001009	Wada tuwali din impialik an tudok kun dakayun mangulug hina mipanggep ketuwe, mu mangohe nan hi Diotrepes an pinhod nan hiyay maun-unud, ta hidiye nan adina hangudon di kalyok.
64001010	Mu hantuh ahik aliyan hina ya kalyok am-in nadan ad-adin atoatona umat nah langkak an kanalyonan mipanggep ke dakami. Hay oha bo ya adina hangudon nadan ibba takun mangihawwang hinah bobleyu. Ya wada ke bon dakayuy manangud ke dida ya namahig di boh-ol nan dida ta adina pakiamungon dida nah pundayawan yu.
64001011	Mu he-a tulang ku Geyus, bokon hay gaga-ihoy un-unudom. Hay maphod di un-unudom te hay tagun maphod di atona ya hiyay tagun Apu Dios. Mu nan tagun gaga-ihoy atona ya hiyay ugge nanginilan Apu Dios.
64001012	Tibom nan ohan ibba takun hi Demetrio an dakol day mangit-ok an hiya ya maphod. Ya matibo boy kaphod na nah nahamad an pangun-unud nah makulug. Takon di ha-oy ya kanak di hiya ke peman ya maphod ya takon di dakayu ya inila yun makulug hituwen kinalik.
64001013	Dakol ot di pinhod kun ipainilan dakayu, mu kudukdul nay adik itudok ad uwani
64001014	te pinhod kun gagala ya umaliyak hina ta ahi taku munhuhummangan.
64001015	Palinggopon dakan Apu Dios. Ipainilak ke he-a an am-in da tun ibba takuh tu ya kanan day nonomnomon daka. Pinhod kun ipainilam hanadah ibba takuh na an nonomnomok damdama dida.
65001001	Hituwen tudok ya nalpun ha-on an hi Juda an muttatyun Jesu Kristo ya tulang James. Muntudokak ke dakayun iibbak an napilin tatagun pakappinhod Ama takun hi Apu Dios ya ipappaptok Jesu Kristo.
65001002	Hana ot ta munnananong di homok ya pamhod Apu Dios ke dakayu ya pakappallinggopon dakayu.
65001003	Kaibaiba, pinhod kun abun itudok nan mipanggep hi kibaliwan takun am-in, mu bokon ad uwani. Hay mo kalyok ke dakayu ya kah-in di itultuluy takun mangitakdog nah kinulug taku tuwali te hidiyey impituttudun Apu Dios hanadah tataguna an adinadaman malumman.
65001004	Kalyok hituwen dakayu te wadaday mun-ngohen Apu Dios an nid-um ke dakayu handi. Nihallay ituttudu da mipanggep nah hayudut Apu Dios an pangali dat mabalin an aton da hanadan adi maphod an pinhod di adol. Ya adida abuluton an hi Jesu Kristo ya abuy maunud an Apu, mu impitudok tuwalin Apu Dios handih done an makastigu nadan tatagun mangiathidi.
65001005	Takon di inila yuy mipanggep ketuwe, mu pinhod kun ipanomnom ke dakayu an takon di impabudal Apu Dios nadan tataguna nah nihbutan da ot tayanan dad Egypt ta adida mo maligligatan hidi, mu indani ya pinatena bo nadan adi mangulug ke hiya.
65001006	Ipanomnom ku bon dakayuy naat hanadah anghel an nangiwalong hi saad dah langit ot ipaen Apu Dios dida nah tapol ta kay da nabobodan hi bangkiling inggana hantuh Algon punhumalyaana ta makastigu da.
65001007	Ya adiyu kal-iwan an umat hidi boy bimmoh-olan Apu Dios hanadah tatagud Sodom ya ad Gomorrah ya hanadan tatagu nah nungkihag-on an boble an ginhob na dida ot mumbalin dah dap-ul te nahalman di liwat da an aton day malalao umat hi makilalaki ya makibabai ya hay linalaki ya ihuyop day ibbadan linalalaki ya athidi boh binabai. Hi Apu Dios ya inat nah tuwe ta ipainilana am-in hi tatagu, an takon ad uwani ya wada nan munnananong an apuy an pangastiguna hanadah tatagun gaga-ihoy at-atton da.
65001008	Hanadan mangituttuduh nihalla an kinalik ke dakayu ya umat da hanadah kinastigun Apu Dios te dida ya gaga-ihoy nonomnomon da an hay pun-amlongan di adol day at-atton da. Adida bo ibilang an waday natagtag-e mu dida ya nakababbay panibo da hanadah anghel hi langit.
65001009	Hi Miguel an ap-apun di anghel ya uggena in-athidi, mu waday lispitona nah nakastigun anghel an hi Satanas. Te handih punhannuwan da hin dahdiy mangalah adol Moses ya maid di ad-adih kinali nan hiya. Ammunay kananay "Hi Apu Dios di nangamung an mamoh-ol ke he-a."
65001010	Mu datuwen tatagu ya ibaag day kumpulnan adida maawatan. Ya kay da aggayam an adida nomnomon on inat da, ta hidiyey kakastiguwan dat inggana.
65001011	Mahmok da te namahig di kastiguda te un-unudon day pangi-en din hi Kain an pinate nah tulang na. Ya gapu te gagamgaman day pihhu ya ituttudu day langkak ta haulon day tatagu an umat dan din hi Balaam. Kinahing dah Apu Dios, ta hidiye nan ahina dadagon dida, umat handin hi Korah an dinadag na te kinahing nah Moses.
65001012	Datuwen tatagu ya diday pumappa-in dakayu nah kaam-amungan yu hi panginomnoman yuh natayan ya namahuwan Jesus. Hay adol da ya abuy nonomnomon da te malaglagaban dan mangan ya pun-itook day mainum ta mama-idan day udum. Ya maid di ibaddang dah ibbada te umat da nah nahyung an kulabut an kanan on idgo nay udan, mu e ot ya abu immama-uwan ya in-en di dibdib. Umat da bon nah kaiw an ahibungaan yaden maid pey bungana te adi tuwali bumunga ya namam-a bo te nate an nabagut.
65001013	Umat da bon nah nal-ot an dalluyun nah baybay an ihaklit nay nganneh diyen lugit nah pingngit na. Hay kialigan diyen lugit ya nan kababain an at-aton da. Ya umat da bo hanadah mungkakag-an bittuwon an adi bo ya nad-op ta munhihhilong mo, ta hidiye nan indadaan Apu Dios nan tapottapol an ahida kiha-adan ta inggana.
65001014	Hi Enoch an mikan-om an tanud Adam di nangabig hi kawadan datuwen gaga-ihon tatagu ya nan ahi maat ke dida. Kananay "Umalih Apu taku an ikuyug nay dakkodakkol an anghel
65001015	ta humalyaon dan am-in di tatagu. Hanada ken ugge nangun-unud ke Apu Dios ya makastigu da te hay nangataatan dah gaga-iho ya hay kinalikali dan gaga-iho ke hiya."
65001016	Datuwen tatagu ya munlili dah indat Apu Dios an gahat da. Hay gaga-ihon pun-an-anlaan di adol di at-atton da. Ya kimmali da ke bo on namahig an it-ok dan makakkaphod da. Ya nakala-ing da bon mangihapit ta maawis nan tagun waday maala dan hiya.
65001017	Mu dakayun iibba, nomnomon yuy kinalin nadan apostoles Apu takun hi Jesu Kristo.
65001018	Kanan day "Hantuh mungkadatngan di kapoppogan di luta ya wadaday manaltalangga ke ditakun mangulug ya mangmangngat hi gaga-ihon pinpinhod di adol da."
65001019	Datuwen tataguy lummuh kapa-iyan di pun-uunnudan takun mangulug te maid nan Espiritun Apu Dios ke dida, kinali abuna nan impainghan di tatagu tuh lutay inila da.
65001020	Mu dakayun kaibaiba, hay ot ya abu kihamadan di pangulug takun Apu Dios di gamgaman taku. Ya nah pundasalan yu ya mundinol kayu nah Espiritun Apu Dios.
65001021	Ya mahapul an nanongnan idinol hi pamhod Apu Dios ad uwanin panpan-oddan taku nah biyag takun maid di poppogna an dawaton takun Apu takun hi Jesu Kristo gapu nah homok nan ditaku.
65001022	Maphod boy baddangan taku nadan munhalinduwa ta loktat ya nan makulug an tuttudun inun-unud takuy un-unudon da.
65001023	Tugunon yu dida ta mihwang dah kakastiguwan dad dalom. Ya hanada ken gaga-ihoy atoaton da ya homkon yu didat awison yu didan mangun-unud ke Apu Dios. Mu tibon yu bo te indani ya maagalinan kayu ot ya abu nah at-atton da.
65001024	Madayaw hi Apu Dios an waday kabaelanan mangipaptok ke ditaku ta adi taku iwalong di pangulug takun hiya ta udum hi algo ya mumpatibo takun maka-am-amlong an napakomaan hi hinangngab na an nakattag-e.
65001025	Maid di udum hi umat ke hiya, hiya ya abuy Dios an mangibaliw ke ditaku. Hana ot ta ahi tobalon am-in di tatagu an hi Apu Dios di kapkaphodan, katagtag-ayan ya hiyay nangdon hi am-in ya makandama tuwali handi, ad uwani ya inggana an matibo ke Apu takun hi Jesu Kristo. Amen.
66001001	Hituwen libluy nitudokan am-in di mipanggep hi ahi maat hi udum hi algo an impainilan Apu Dios ke Jesu Kristo ta ipainilana damdama hanadah mangulug ke hiya. Ha-oy an hi Juan an muttatyun Jesus ya inilak am-in datuwe te intud-ak nay ohan anghel an nangipainilan ha-on.
66001002	Ot datuwen am-in an intudok ku ya dadiyey tinibok ya dingngol kun nalpun Apu Dios an impainilan Jesu Kriston ha-on.
66001003	Ya hay tagun mamidbid ya mangulug ke datuwen nitudok tuh liblu ya ipaamlong Apu Dios ya athidi bon mipaamlong nan tagun mangidngol datuwe te adi mabayag ya maat.
66001004	Hituwen tudok kun dakayun kaibaiban mangulug ke Jesu Kristo nah pitun bobleh nad probinsiad Asia ya nalpun ha-on an hi Juan. Hana ot ta hayudutan dakayu ya palinggopon dakayun Apu Dios an wada tuwali handi, ad uwani ya wada ta inggana. Ya hana ot ta athidi boy aton nan Espirituna an pituy kandamana hi hinangngab Apu Dios an inumbun.
66001005	Athidi bon Jesu Kristo an hana ot ta hayudutan dakayu ya palinggopon dakayu. Hiyay pundinolan an mangipainilah pinhod Apu Dios ya hiyay naunna ya katag-tag-ayan an minahuwan Apu Dios ya hiyay ap-apun am-in di ap-apu tuh luta. Impakappinhod ditakun hiya ya ingkate nah krus di kapakomaan di liwat taku.
66001006	Ot piliyon ditakun makiap-apun hiya ya pinili ditakun padin mangiat hi pinhod Amanan hi Apu Dios. Kinali hana ot ta hiyay mun-ap-apu ya madayaw ta inggana. Amen.
66001007	Nomnomon yuh tuwe, hiya ya umali bo an nunlinikkod di kulabut ke hiya ya ahi ang-angon am-in di tagu takon nadan namaten hiya. Hanadan ugge nangulug ke hiya ya makatuttuyu da ya tumattakut da. Am-in datuwe ya makulug. Amen.
66001008	Hi Apu Dios an makandama ya kananay "Ha-oy di kalpuwan di am-in ya ha-oy di poppog di am-in. Ha-oy an Apun di am-in ya wadaak tuwali handi, ad uwani ya wadaak ta inggana."
66001009	Ha-oy an hi Juan ya ibbayun migappat nah pun-ap-apuwan Apu Dios ya umatak bo ke dakayu an ip-ippol ku tun punholholtapak gapuh pangulug takun Jesu Kristo. Hay inat dan ha-oy ya impaaliyak hitud Patmos an boblen nigawwah baybay te hituwey kastiguk an mangituttuduh kalin Apu Dios ya mangipainilah impainilan Jesus ke ha-on.
66001010	Ohan linggu ya numpain-inop ke ha-on nan Espiritun Apu Dios, ya dingngol ku on mungkalih indoggan kun nakal-ot di kalinan kay gangon di tangguyub.
66001011	Kananay "Itudok mun am-in datuwen tibom ta ipaem hanadah mangulug ke Jesus hanadah pitun bobled Asia. Datuwen pitun boble ya Ephesus, Smyrna, Perganum, Tiatira, Sardis, Philadelphia ya Laodicea."
66001012	Indait nunligguwak ta tibok nan mungkalin ha-oy ya tinibok on pitun balituk an pangipattukan hi dilag.
66001013	Ya hidi nah gawwan nadan pangipattukan hi dilag ya wada on timmaddog an tagun andukkey bulwatina ya waday in-awakonah balituk.
66001014	Hay buuk na ya makabbayak ya hay matana ya kay mundadalang an apuy.
66001015	Hay bo hukina ya umat nah gombang an humili ya hay kalina ya umat nah bungug di mumpuy-uk an danum.
66001016	Ya inodnan di wawwanay pitun bittuwon ya waday matadom an hinalung hi tokona. Hay angana ya humihhili an umat hi potang nah maka-al-algo.
66001017	Handih tinibok ya natu-iyak hi kad-an di hukina ya kayak nate. Indapanan ha-oy di wawwan an taklena ot kananay "Adika tumakut. Ha-oy nan matagut inggana an maid di lappuna ya maid di poppog na.
66001018	Nateyak handi, mu tibom an mataguwak ta inggana. Ha-oy di nangdon hi biyag di tagu ya ha-oy di nangamung hi pangipaeyak hi linnawan di nate.
66001019	Itudok mun am-in di tibom, nadan maat ad uwani ya nadan ahi maat.
66001020	Hay kibalinan nadan pitun bittuwon an tinibom ya dadiye nan pitun anghel an nip-ong hanadah mangulug nah pitun boble. Hay kibalinan nadan pitun balituk an pangipattukan hi dilag ya dadiye nadan mangulug hanadah pitun simbaan ke dadiyen boble."
66002001	Kanana boy, "Muntudok ka nah anghel an mangipangpangulu hanadah mangulug ad Ephesus ta kalyom di `Hituwey kalin nan mangmangdon nah pitun bittuwon hi wawwana an mundaldallanan hi kad-an nadan pitun balituk an pangipattukan hi dilag.
66002002	Inilak am-in di inat yu: Inippoippol yuy ligat ya inhapot yuy ngunu yun mipanggep ke ha-on. Ya inilak bo an uggeyu inun-unud nadan tatagu an kanan day apostoles da, mu bokon da kaya te minahmahan yu ya ininnila yu an gaga-iho da ya makallangkak da.
66002003	Ya takon di naligatan kayu nah ngunu yu gapun ha-oy ya inippol yu ot uggeyak inwalong.
66002004	Mu hay adik pinhod ke dakayu ya hay pamhod yun ha-oy ya adi umat handi lappunah nangulugan yu. Oha bo ya adi kayu munhimpopohhodan.
66002005	Nomnomon yu ta adiyu mo iathidi. Ta nan pangi-eyu tuwali handiy punnanongon yu te deket adiyak un-unudon ke dakayu ya umaliyak ta kaanok nan pangipattukan hi dilag hina.
66002006	Mu takon di hidiyey kanak ya nanongnan waday dinol kun dakayu te nan uggeyu naminhodan nah gaga-ihon aton nadan Nicolaitan an adik bo damdama pinhod.
66002007	Dakayun waday ingana ya pakaddonglon yun am-in di kalyon nan Espiritun Apu Dios ke dakayun mangulug an kananay "Hay tagun mangapput hi haul an adina aton di gaga-iho, takon di nganney maat ke hiya ya hiyay idatak hi kalebbengan an mangan nah bungan di kaiw an kalpuwan di biyag hi kad-an Apu Dios." '"
66002008	Kanana bon ha-on di "Muntudok ka nah anghel an mangipangpangulu hanadah mangulug ad Smyrna ta kalyom di hituwey kalin nan maid di lappuna ya maid di poppog na. Hiya nan nate, mu namahuwan ot deyan matagu an kananay
66002009	`Inilak an maligligatan kayu ya nawotwot kayu, mu hay kakulugana ya kadangyan kayu te ongal di baddang Apu Dios ke dakayu. Inilak bo nan gaga-ihon kalkalyon nadan tatagun Satanas mipanggep ke dakayu. Dadiye nan mumpahhiya an kanan day Judyu da, mu maid di hilbina te gaga-ihoy pangi-eda.
66002010	Donglon yuh tuwe, ahi kayu munholholtap ya hay udum ke dakayu ya ipakalabut nadan tatagun Satanas. Mu adi kayu tumakut te hidiyey pamatnaan dah kahamad di pangulug yun ha-on, oha bo ya adi mabayag an kay himpulun algo ya abu. Adiyu iwalong di pangulug yun ha-on takon di hidiyey lummuh katayan yu ot waday biyag yun maid di poppog nah kad-an Apu Dios.
66002011	Dakayun waday ingana ya pakaddonglon yuy kalyon nan Espiritun Apu Dios ke dakayun mangulug an kananay "Hay tagun mangapput hi haul an adina aton di gaga-iho takon di nganney maat ke hiya ya adi mihi-an ke Apu Dios an hidiye nan kanan dan mikadwan katayan." '"
66002012	Kanana bon ha-oy di "Muntudok ka nah mangipangpangulu hanadah mangulug ad Perganum ta kalyom di `Hituwey kalin nan waday matadom an hinalung hi tokona,
66002013	kananay "Inilak an hinaen bobleyu ya kay hinay numboblayan ya pun-ap-apuwan Satanas. Mu takon di athidi ya inilak an nahamad di pangulug yun ha-on te uggeyu inwalong takon di pinate dah Antipas an ibbayun mangulug an mangituttudu mipanggep ke ha-on.
66002014	Hay adik pinhod ya wadada nan ibbayu an hay tuttudun Balaam di un-unudon da. Te hi Balaam ya tinuttuduwanah Balak hi atonan mangipaliwat hanadah tatagud Israel. Intuttudu nay aton Balak ta ihapitana nadan tatagu ta kanon da nadan makan an niappit hi adi makulug an dios ya aton day malalao umat hi pangihuyopan da hi bokon da inayan.
66002015	Ya wadada boy ibbayun mangun-unud hi gaga-ihon ituttudun di Nicolaitan.
66002016	Kinali muntutuyu kayu ta itikod yu nadan gaga-ihon at-atton yu. Te adiyu ke ya umaliyak ta hantun hinalung hi tokok di pamatek hanadah mangat hi gaga-iho.
66002017	Dakayun waday ingana ya pakaddonglon yuy kalyon nan Espiritun Apu Dios ke dakayun mangulug an kananay `Hay tagun mangapput hi haul an adina aton di gaga-iho takon di nganney maat ke hiya ya idatak nah makan an ugge nainila ya idatak bon nah batun mabayak an nitudkan nan balun ngadan an maid di udum hi nanginila an abuna nan pangidatak.'" '"
66002018	Kanana bon ha-oy di "Itudok muh tuwe nah anghel an mangipangpangulu hanadah mangulug ad Tiatira ta kalyom di `Hituwey kalyon nan Imbabalen Apu Dios an umat nah mundadalang an apuy di matana ya umat hi makadangngin gombang di hukinan humili. Kananay
66002019	"Inilak am-in di atoaton yu, hay pamhod yu, hay pangulug yun ha-oy ya nan pangan-anusan yuh ligat di ngunuyu gapun ha-on. Ya inilak bo an namam-an maphod di pangi-eyud uwani mu handih lappuna.
66002020	Mu hay adik pinhod ke dakayu ya hay uggeyu nangipatikodan nah gaga-ihon ituttudun nan babain hi Jesebel an kananay hiya ya profetas Apu Dios, mu bokon kaya. Ta lummu kediye ya dakol ke dakayun tataguk di mangmangat hi malalao umat hi pangihuyopan hi bokon inayan ya pungkan yuy makan an niappit nah adi makulug an dios.
66002021	Nabayag di nunhoodak hi pangitikodana kediyen at-attona, mu takon ahan ot adina pinhod an itikod.
66002022	Kinali hay atok ya idatak hi dogon holholtapona, takon nadan mangun-unud kediyen ituttuduna hin adida muntutuyu ta iwalong dah diyen at-atton da.
66002023	Am-in nadan mangun-unud kediyen ituttudun Jesebel ya ipipatek ta inilaon nadan mangulug ke ha-on an inilak di nomnom di tagu ya hay aton da. Waday ahik idat hi gun-udon di tatagu mipuun hi aton da.
66002024	Mu dakayun iTiatiran ugge nangun-unud kediyen mituttudun pangi-en Satanas ya adi dakayu idatan hi kabulubulunan yu.
66002025	Abunay mahapul an punnanongon yuh naen nahamad an pangulug yun ha-on inggana hantuh ahik kibangngadan.
66002026	Ya hanan tagun mangapput hi haul an adina aton di gaga-iho takon di nganney maat ke hiya ta hay pinhod kuy atona inggana kapoppogan di biyag na ya idat kun hiyay kalebbengan an mun-ap-apuh kabobboble umat hi kalebbengak an indat Aman ha-on. Ya maid di pakaapput ke hiya ya mahapul an hiyay maunud ya hay pangapputana hanadah gaga-ihon tatagu ya nalaka umat hi kaphikan di buwod.
66002028	Ya idat ku bon hiya nan talo.
66002029	Dakayun waday ingana ya pakaddonglon yuh tuwen kalyon nan Espiritun Apu Dios ke dakayun mangulug." '"
66003001	Kanana bon ha-oy di "Muntudok ka nah anghel an mangipangpangulu hanadah mangulug ad Sardis ta kalyom di hituwey kalin nan waday pitun kandamanan Espiritun Apu Dios ke hiya ya nangdon nah pitun bittuwon. Kananay `Inilak am-in di mipanggep ke dakayu. Man-ut matagu kayu, mu kay kayu nate te ugge nihamad di pangulug yu.
66003002	Nomnomon yu ta ihamad yuy pangulug yun Apu Dios te deket adiyu ya loktat ot mama-id. Kalyok hituwe te inilak an hay pangi-eyu ya bokon hidiye nan pinhod Apu Dios.
66003003	Nomnomon yu nadan nituttudun dakayu handih lappuna ta hidiyey un-unudon yu ya muntutuyu kayuh liwat yu te deket adi kayu ya umaliyak ta kastiguwon dakayu ya uggeyu inila hin kakon-ana te hay aliyak ya umat nah aliyan di mangako.
66003004	Mu dakayun o-ohan iSardis an ugge naliwat ya ahi kayu mabulwatiyan hi mabayak an maki-en ha-on te uggeyu inwalong di pangulug yun ha-on.
66003005	Hanadan tatagun nanongnan hay maphod di un-unudon da ya mumbulwati dah mabayak damdama ya adinadaman makaan di ngadan da nah nitudokan di ngadan di tatagun waday biyag dan maid di poppog na. Ya ahik kalyon hi hinangngab Apu Dios ya hanadan anghel na an dadiyey tataguk.
66003006	Dakayun waday ingana ya pakaddonglon yu ya un-unudon yuh tuwen kalyon nan Espiritun Apu Dios ke dakayun mangulug.'"
66003007	Kanana bon ha-oy di "Muntudok ka nah anghel an mangipangpangulu hanadah mangulug ad Philadelphia ta kalyom di hituwey kalin nan maphod am-in di atona ya maid di liwat na. Hiyay nangdon nah aladdun David ya deket in-aladdu na nan panto ya maid di pakaibughul. Ya deket imbughul na ya maid di pakaidakig. Kananay
66003008	`Inilak di pangi-eyu ya inilak an makudang di kabaelan yu yaden inun-unud yu nan intuttuduk ya nanongnan ad uwani ya ha-oy di kulugon yu, kinali ibughul ku nan panton hogpan yu. Hituwen panto ya adinadaman idakig di tagu.
66003009	Donglon yu tun kalyok, hanada ken makallangkak an tatagun Satanas ya ipahhiya dan kanan day Judyu da, mu maid di hilbin di kanan day Judyu da. Ahik pundukkunon didah hinangngab yu ta inilaon da an dakayuy pakappinhod ku.
66003010	Ya gapu te inun-unud yuy kalik ot anusan yuy ligat yu ya adi dakayu pakililigaton hantuh tiempon aliyan di ligat hi kabobboble tuh luta hi ahik pamatnaan am-in hi tagu.
66003011	Maid uhup ya mibangngadak, kinali punnanongon yu nan nahamad an pangulug yun ha-on te deket mahaul kayu ta iwalong yuy pangulug yu ya adi kayu midatan hi gun-udon yu.
66003012	Te hanan tagun mangapput hi haul an adina aton di gaga-iho takon di nganney maat ke hiya ya iha-ad kun munnananong an kay tukud di templon Apu Dios. Hiyay ahik pangitudkan hi ngadan Apu Dios, hay ngadan nan balun bobled Jerusalem an malpun Apu Dios hi langit ya nan balun ngadan ku.
66003013	Dakayun waday ingana ya pakaddonglon yuy kalyon nan Espiritun Apu Dios ke dakayun mangulug.'"
66003014	Kanana bon ha-oy di "Muntudok ka nah anghel an mangipangpangulu hanadah mangulug ad Laodicea ta kalyom di `Hituwey kalin nan kanan dan Amen an makulug am-in di kalyona ya maphod am-in di atona. Hiyay gapunan lintun Apu Dios am-in tun wadad uwani.' Kananay
66003015	`Inilak di pangi-eyu an kay kayu danum an adi maatung ya adi matuning, mu nadalnat te maid di ustuh pangulug yu. Man-u te adiyak kahingon ke dakayu, mu maid di ustuh pangulug yun ha-on.
66003016	Gapu te athidi kayu ya iwalong dakayun ha-on an umatak nah tagun adina pinhod di danum an nadalnat ta hidiyen nan ibughak na.
66003017	Kanan yuy kadangyan kayu te dakol di limmuyu ya wadan am-in di mahapul yu, mu uggeyu inilan nakawwotwot kayu, nakulap kayu ya kay kayu ugge numbulwati te maid ke dakayu nan malpun ha-on an ikadangyan di tagu.
66003018	Hituwey itugun kun dakayu an kudukdul nay ha-oy di pumbagaan yuh baddang te nan ibaddang kun dakayu ya hidiyey mangihamad hi pangulug yu an kay hidiye nan balituk an ikadangyan yu. Athidi bo an ha-oy di pumbagaan yuh kabaelan yun mangat hi maphod ta kay hidiye nan mabayak an ibulwati yu te kababain di ekayu adi mumbulwati. Ya athidi bon nah kulap yu an ha-oy di pumbagaan yuh baddang ta paphodok di panibo yu.
66003019	Am-in nadan pakappinhod ku ya boh-olak ya kastiguwok dida hin adi maphod di aton da. Kinali kalyok ke dakayu an ip-iphod yuy punnomnom yu ta muntutuyu kayuh liwat yu.
66003020	Donglon yu te deyak hitun mungkugkug hi pantoyu ta nan mangipaghop ke ha-oy ya hiyay pakikanak.
66003021	Hanan tagun mangapput hi haul an adina aton di gaga-iho takon di nganney maat ke hiya an umat ke ha-on an inapput kuy haul, ya hiyay ahi makib-un ke ha-on ot deyan nakib-unak ke Ama hituh pun-ap-apuwana.
66003022	Dakayun waday ingana ya pakaddonglon yuy kalyon nan Espiritun Apu Dios ke dakayun mangulug.'"
66004001	Nagibbuh tuwe ot ek bo iang-ang ya tinibok on pantoh langit an nibughul. Ya dingngol ku on kalin nan kimmalin ha-on dih pinghana an kay gangon di tangguyub an kananay "Makah tu ta ipatibok ke he-a nan ahi maat."
66004002	Indani ya gapuh kandaman nan Espiritun Apu Dios ya tinibok on ubunan hi langit an waday inumbun hi ap-apu.
66004003	Hay ang-ang di angana ya munlitaak an umat nadah batun kanan dan jasper ya carnelian. Waday at-atibungalon nah ubunan an hay ang-angna ya umat nah batun kanan dan emerald.
66004004	Hanah nunlinikkod kediyen ubunan ya wadada boy duway pulu ta opat an ubunan di ap-apu an wadaday inumbun hi aap-apun numbulwati dah mabayak ya numpongot dah balituk.
66004005	Indani ya waday kil-at, kidul ya nal-ot an bungug an nalpu nah ubunan di ap-apuh langit. Wada boy pitun mundadalang an dilag nah hinangngab nan ubunan nan ap-apu an dadiyey pangimatunan nah pitun kandaman nan Espiritun Apu Dios.
66004006	Hidi bo nah hinangngab nan ubunan ya wada on kay baybay di kabilog na an munlinnang an kay diggal. Wadaday opat an matagun muntattaddog hi nunlinikkod kediyen ubunan an namataan am-in di adol da.
66004007	Hanan namangulu ya kay layon di ang-angna, nan nikadwa ya kay bulug an baka, nan nikatlu ya kay angan di taguy angana ya nan mikap-at ya kay muntayyapan an ongal an hamutiy ang-angna.
66004008	Am-in datuwen opat an matagu ya waday hin-on-om hi payak da an namataan di numbinah-el. Kumananta dah kabigabigat ya kahilohilong an kanan da nah a-apo day "Maid di liwat na, maid di liwat na, maid di liwat Apu takun hi Apu Dios. Makandama hi am-in. Ya wada tuwali handi, ad uwani ya wada ta inggana."
66004009	Ikanta day pundayaw da ya pumpasalamat da nah inumbun an ap-apu an wada ta inggana.
66004010	Ya deket mungkanta da on nundukkun nadan duway pulu ta opat an aap-apu hi hinangngab nan inumbun ta daydayawon da. Nun-iha-ad day pongot dan balituk hi hinangngab na ot mungkanta da an kanan day
66004011	"Apu Dios, lebbeng nan dayawon daka te hay kinatag-em, hay kandamam ya te lintum ya tinagum di am-in te hidiyey pinhod mu."
66005001	Indani ya tinibok on naluddun an papel nah wawwan an taklen nan inumbun an ap-apu. Natudokan di numbinah-el ya pituy impamkot da ta adinadaman e mabokyag.
66005002	Kal-inadi ya tinibok bo on nakal-ot an anghel an inlot nay kalina. Kananay "Dahdiy waday lebbeng na an mangaan hanadah impamkot da ta bokyagona tun naluddun an papel?"
66005003	Mu maid di oha hi langit, hi luta ya ad dalom an waday lebbeng na an mamokyag nah naluddun an papel ta tibonay nitudok.
66005004	Indani ya namahig di kogak te maid di ohan lebbeng na an mamokyag kediyen naluddun an papel.
66005005	Kanan nan ohan ap-apuy "Adika kumga. Damanan kabaelan nan kanan dan Layon an tanud David an tanud din hi Judah. Hiya ya inapput nan am-in di gaga-iho ta hiyay waday lebbeng na an mangaan nah pitun impamkot da nah papel ta bokyagona."
66005006	Indani ya tinibok nan kanan dan Impan di Karneron Apu Dios hi kad-an nan ubunan di ap-apu an timmaddog nah gawwan nadan opat an matagu ya nadan aap-apu. Hiya ya matibon pinate da handi. Waday pituh hakgud na ya pituy matana an dadiye nan pitun kandaman nan Espiritun Apu Dios an nitud-ak tuh luta.
66005007	Imme ot alana nan naluddun an papel nah wawwan an taklen nan inumbun an ap-apu.
66005008	Kediyen nangalaana nah papel ya nundukkun nadan opat an matagu ya nadan duway pulut opat an aap-apu hi hinangngab na ot dayawon da. Waday inodnan dah kay gitala ya duyun balituk an napnuh insenso an hidiyey dasal nadan tatagun Apu Dios.
66005009	Indai ya nungkanta dah balun kanta an kanan day "He-ay waday lebbeng na an mangala nah naluddun an papel ta kaanom nan impamkot da te hay namatayan dan he-ay namoklam hi liwat di tataguh nunhihinnatkon an boble, hay nahlagan da, hay kalida ya hay nitaguwan da ta mumbalin dah tatagun Apu Dios.
66005010	Impumbalin Apu Dios didah padin mangiat hi pinhod na ya diday ahi mun-ap-apuh kabobboble tuh luta."
66005011	Indai bot ek iang-ang ya waday dingngol kuh kalin di dakol an anghel an adida mabilang. Timmaddog dah nunlinikkod nah inumbun an ap-apu ya nadan duway pulut opat an aap-apu ya nadan opat an matagu.
66005012	Oltoolton day kanta da an kanan day "Nan kanan dan Impan di Karnero an nipipate ya lebbeng nan waday kandamana, kinadangyana, laing na ya kabaelana. Ya lebbeng nan malispitu, madayaw ya matbal."
66005013	Ya dingngol kun mungkanta dan am-in nadan wadah langit, tuh luta, ad dalom ya nah baybay an kanan day, "Nan inumbun an ap-apu ya nan kanan dan Impan di Karnero ya matbal da, malispitu da, madayaw da ya makandama da ta inggana."
66005014	Hinumang nadan opat an matagu an kanan day "Amen." Ya hanadan aap-apu ya nundukkun dan mundayaw ke dida.
66006001	Indani ya tinibok nan kanan dan Impan di Karnero an kinaana nan naunnan impamkot da nah naluddun an papel ya dingngol kuy kalin nan ohan matagu an kay kidul an kananay "Maka."
66006002	Ek iang-ang ya wada on mabayak an kabayu. Nan nuntakke ya waday inodnanah pana ya waday nidat ke hiyah pongot di patul an balituk di nakapyaana. Hiya ya makangngapput ot umen e makigubat.
66006003	Nan kanan dan Impan di Karnero ya kinaana nan mikadwan impamkot da ya dingngol ku bo nan mikadwan matagu an kananay "Maka."
66006004	Ya wada boy immalih ohan maingit an kabayu. Nan nuntakke ya waday kandamanan mangipaalih gubat hituh luta ta mumpapatte day tatagu. Waday nidat ke hiya hi ongal an ispada.
66006005	Nan kanan dan Impan di Karnero ya kinaana nan mikatlun impamkot da ya dingngol ku nan mikatlun matagu an kananay "Maka." Ek iang-ang ya wada on mangitit an kabayu. Nan nuntakke ya waday inodnanah kilowan.
66006006	Waday dingngol kuh kali an nalpuh kad-an nadan opat an matagu an kananay "Kagodwan talub an boga weno hintalub ta kagodwan gahhilang di tangdan hi hin-algo. Mu adiyu ot ipatag-ey bayad di manteka ya baya."
66006007	Kinaan bon nan kanan dan Impan di Karnero nan nikap-at an impamkot da ya dingngol ku nan mikap-at an matagu an kananay "Maka."
66006008	Ek iang-ang ya immali on mabayak an kabayu. Hay ngadan nan nuntakke ya hi kate ya nan kanan dan kadungayan ya mituntun-ud. Waday kandama dan duwan mamateh godwan di kagodwah tatagu tuh luta. Hay pamate da ya hay bitil, hay gubat, hay dogo ya nadan mailom an aggayam.
66006009	Nan kanan dan Impan di Karnero ya kinaana nan mikaliman impamkot da ya tinibok nah da-ul di altar an dehdi day linnawan nadan napatepate te hay nangituttuduwan dah kalin Apu Dios ya te uggeda bimmain an nangalih pangulug dan hiya.
66006010	Inlot nadan linnaway kalida an kanan day "Apu Dios, makandama ka, maid di liwat mu ya maid di mibahhoh kalim. Kakon-anay punhumalyaam hanadah tatagun namaten dakami ta kastiguwom dida?"
66006011	Am-in nadan linnawa ya nidatan dah mabayak an bulwati. Hay kinali nan dida ya mun-iyatu da ni-an inggana mipipate da nadan udum an ibbadan muttatyun Apu Dios gapuh pangulug da ta ahi munhumalyah Apu Dios.
66006012	Tinibok bo ya kinaan nan kanan dan Impan di Karnero nan nikan-om an impamkot da ya mungkolyog hi nal-ot. Tinibok di algo an numbalin hi mangitit umat nah mangitit an luput. Nan bulan ya numbalin hi maingit an kay dala.
66006013	Nungkag-ah luta nadan bittuwon hi kabunyan an umat hi kaplagan di bungan di kaiw hin pimmuwok.
66006014	Hanan kabunyan ya nama-id te na-ala ya kay papel an naluddun. Am-in di bilid ya nadan lutan nungkigawwah baybay ya nungkadlig da.
66006015	Ot am-in nadan ap-apu, nadan nungkatag-ey saad da, nadan ap-apun di tindalu, nadan kakadangyan, nadan nungkal-ot an tatagu, nadan himbut ya bokon himbut ya nuntalu dah liliyang ya nadah babatuh bibilid.
66006016	Kanan da hanadah bibilid ya hanadah babatuy "Tab-unan dakami ta adi dakami tibon nah inumbun an ap-apu ya nan kanan dan Impan di Karnero ta adi dakami kastiguwon.
66006017	Tedeyan ad uwani mo ahan di bimmobboh-olan da ya dahdiy kabaelanan mihangga ke dida?"
66007001	Indani ot ek bo iang-ang ya wadaday opat an anghel an nip-ong da nah nundodommang an pingngit di luta. Impatikod day dibdib ta nan baybay, nan luta ya nadan kaiw ya adida madibdiban.
66007002	Indani ya tinibok boy ohan anghel an nalpu nah timilan di algo an waday inodnanah malkan nan makulug an Dios. Inlot nay kalina hanadah opat an anghel an nangidattan Apu Dios hi kandama dan e manadag hi luta ya hay baybay ot kananay
66007003	"Adiyu dadagon di luta ya baybay ya nadan kakaiw ingganay malkaan takun am-in di tuktuk nadan muttatyun Apu Dios."
66007004	Namalkaan da ot hay dingngol kuh uyap da an nalpuh himpulut duwan tanud Israel ya hinggatut ta nap-at ta opat di libu.
66007005	Himpupulut duwan libuy namalkaan an tanud Judah, hi Ruben, hi Gad,
66007006	hi Asher, hi Naptali, hi Manaseh,
66007007	hi Simeon, hi Libay, hi Issachar,
66007008	hi Sebulon, hi Joseph ya hi Benjamin.
66007009	Indani ya tinibok bo on dakkodakkol an tatagun adida mabilang. Dadiyen tatagu ya timmaddog dah hinangngab nan inumbun an ap-apu ya nan Impan di Karnero. Nalpu dah nunhihinnatkon an boble ya nunhihinnatkon di nahlagan da, hay kalida ya nitaguwan da. Mabayak di bulwatida ya waday inodnan dah tubun di palma.
66007010	Inlot day kalida an kanan day "Hi Apu Dios an inumbun tuh ubunan di ap-apu ya hantun kanan dan Impan di Karneroy mangibaliw hi tagu."
66007011	Hanadan anghel an muntattaddog nah nunlinikkod kediyen inumbun an ap-apu, nadan opat an matagu ya nadan aap-apu ya nundukkun dah hinangngab Apu Dios ot dayawon da.
66007012	Kanan day "Hiya peman! Hi Apu Dios ya madayaw ya malispitu ta inggana ya hiyay pumpasalamatan am-in di tatagu te hay kinalaing na ya hay kandamana. Amen."
66007013	Nan ohan naam-ama ya kananan ha-oy di "Dahdi da hanadan numbulwatih mabayak? Daanay nalpuwan da?"
66007014	Ya kanak di "Uggek inila apu, he-ay nanginilan dida." Ya kananan ha-oy di "Danae nan tatagun nihwang handih tiempon di nunholholtapan di tatagu. Mabayak di bulwatida te imbalbal da nah dalan nan kanan dan Impan di Karnero.
66007015	Hay gapunan wadadah hinangngab Apu Dios ya un-unudon dan am-in di pinhod na ya daydayawon dah kabigabigat ya kahilohilong nah templona. Hiyay mangipaptok ke dida
66007016	ta adida maagangan, adida mauwo, adida maptangan ya adida maatungan
66007017	te nan Impan di Karnero an wadah di ya umat nah mumpattol an ipangpangulu na nadan ena ipattol nah pun-inuman dan ob-ob an kalpuwan di biyag. Maid moy gapunah kumgaan dah kad-an Apu Dios."
66008001	Kinaan nan kanan dan Impan di Karnero nan mikapitun impamkot da nah naluddun an papel ya immop-opyan am-in di wadah langit hi kagodwan di oras.
66008002	Indani ya tinibok nadan pitun anghel an timmaddog hi hinangngab Apu Dios. Waday nidat hi hin-oh-an tangguyub ke dida.
66008003	Immaliy ohan anghel ot tumaddog nah kad-an di altar an inodnana on balituk an duyu an pangiha-adanah insenso. Indatan dah dakol an insenso an ena apuyan nah balituk an altar ta mid-um hi dasal nadan tatagun Apu Dios. Nan altar ya wadah hinangngab nan ubunan di ap-apu.
66008004	Hay ahuk nan insenso an inodnan nan anghel ya immeh kad-an Apu Dios an nakidatong hi dasal nadan tataguna.
66008005	Indani ya indalukduk na nan duyun di insenso nah apuy hi altar ot iwelle nah luta. Kediye ya mungkikidul, mungkikil-at ya mungkolyog hi nal-ot.
66008006	Hanadan pitun anghel an waday tangguyub da ya nundadaan dan mangipagangoh tangguyub da.
66008007	Impagangon nan namangulun anghel di tangguyub na ya nungkag-ah lutay dalalu ya apuy an nad-uman hi dala. Ot hanan niptokana an dandanin mikagodwa tuh luta ya nungkaghob dan am-in di wadah di takon nadan kaiw ya holok.
66008008	Impagangon damdaman nan mikadwan anghel di tangguyub na ya wada on kay mundadalang an bilid an niwelleh baybay.
66008009	Ot dandaniy kagodwan di baybay di numbalin hi dala ot mate dan am-in di wadah di. Takon nadan bapor an wadah di nah baybay ya nungkapapa-i da.
66008010	Impagangon nan nikatlun anghel di tangguyub na ya wada on mundadalang an ongal an bittuwon an nalpud kabunyan ot mag-ah dandanin kagodwan di nadanuman tuh luta an umat hanadah wangwang ya ob-ob.
66008011	Hay ngadan nan bittuwon ya pait te mumpait di danum hanadah nag-ahana. Dakol day tatagun nate te ininum da.
66008012	Impagangon damdaman nan mikap-at an anghel di tangguyub na ya maid di pat-al di pangel di algo, bulan ya bittuwon ta himmilong hi dandaniy godwan di algo ya ugge bimmulan hi dandaniy godwan di hilong.
66008013	In-ang-ang kud kabunyan ya waday muntaytayyapan an ongal an hamuti an pun-itkuk nay "Makahmok an nunna-ud nadan tatagu tuh luta hin ipagangon nadan nanguddidin tulun anghel di tangguyub da."
66009001	Impagangon nan mikaliman anghel di tangguyub na ya tinibok on bittuwon an nag-ah lutan nalpud kabunyan. Hidiyey nangidatan dah aladdun nan bitun maid di poppog di kadinalom na.
66009002	Inaladdu na ot tukabana ya bimmudduy dakkodakkol an ahuk an nalpuh ongnga-ongngal an apuy ot tumapol di luta te nahaniyan di potang.
66009003	Indani ya dakol di dudun an nalpu nah ahuk. Dadiyen dudun ya nidatan dah kabaelan dan tumilod an umat hi scorpion.
66009004	Hay nitugun ke dida ya bokon hay holok, kaiw ya nadan udum an nitanom di dadagon da, mu nadan tatagun maid di malkan Apu Dios hi tuktuk da.
66009005	Man-ut adida patayon dida, mu limay bulan an punholholtapon da didah hakit di tilod da.
66009006	Kediyen limay bulan ya adida mo ahan pakaippol nah holholtapon da, ta hidiye nan uma-aptu dan mate, mu adinadaman eda mate kediyen tiempo.
66009007	Hay ang-ang dadiyen dudun ya umat da nah kabayun nidadaan an makigubat. Waday inipngot dah kay balituk ya hay angada ya kay angan di tagu.
66009008	Hay buuk da ya kay buuk di babai ya hay bab-ada ya kay bab-an di layon.
66009009	Hay pagoda ya nahaniyan hi gumok an kay happiyo. Hay gangon di payak da ya kay gangon di dakol an kabayun mungguyud hi kalesa ya kay da mumbutik an e makigubat.
66009010	Hay iwit da ya tumilod ya makahakkit an umat hi tilodon di scorpion. Dadiyey punpaholholtap dah tatagu kediyen limay bulan.
66009011	Waday ap-apudan oggan mummandal ke dida an hidiye nan anghel an ingkalgadu nah bitun maid di poppog di kadinalom na. Hay ngadanah kalin di Hebrew ya hi Abaddon ya hi kalin di Greek ya hi Appolyon an hay kibalinana ya pumappa-i.
66009012	Deket magibbuh tuwen katatakut an ligat ya wada boy duwan mitun-ud hi katatakut an ligat.
66009013	Impagangon nan mikan-om an anghel di tangguyub na ya waday dingngol kuh kali an nalpu nadah dugun nan balituk an altar hi hinangngab Apu Dios.
66009014	Kanana nah mikan-om an anghel di "Ipaem nadan opat an anghel an nibalud nah ongal an wangwang an Euphrates."
66009015	Dadiyen nibalud an anghel ya dadiye nadan nidadaan an ahi mipaen e mamateh dandaniy kagodwan tatagu tuh luta hin madatngan di tiempon gintud Apu Dios.
66009016	Kinali dan ha-oy di uyap nadan tatagun nungkabayu ya kalibulibuy bilang da.
66009017	Tinibok nadan kabayu ya nadan numpuntakke an waday kay happiyon nihanih pagoda. Hay ang-ang da ya maingit an umat hi apuy ya mangitit an umat nah batun saphire ya kinulalo an umat nah sulphur. Hanadan kabayu ya kay ulun di layon di uluda. Ya waday bumudduh apuy, ahuk ya sulphur hi tokoda.
66009018	Datuwen bumudduh tokoday mamateh dandanin kagodwan di tatagu tuh luta.
66009019	Hanan kabaelan dan pumate ya wadah tokoda ya iwit da. Hay iwit da ya kay ulog an waday uludan kumalat.
66009020	Takon di athidin nahalman di ligat, ya kapyanan nadan ugge naten tatagu ya adida itikod nadan gaga-ihon at-atton da: umat hi pundayawan da hanadah dimonyo ya hanadan kinapya dan tinattaggun balituk, gumok, giniling, batu ya kaiw an kanan dan dios da. Dadiyen tinattaggu ya adida pakatibo, adida kumali, adida dumngol ya adida dumallan.
66009021	Ya dadiyen tatagu ya adida muntutuyuh pimmatepateyan da, hay nangatan dah ayak ya nadan malalaon inat da umat hi nangihuyopan da hi bokon da inayan ya hay ako.
66010001	Indani ya tinibok boy ohan nal-ot an anghel an nalpuh langit. Kay numbulwatih kulabut ya waday at-atibungalon hi uluna. Hay angana ya kay algo ya hay hukina ya kay tukud an mundadalang.
66010002	Waday inodnanah nabokyag an papel. Inggattinay wawwan an hukina nah baybay ya nan iggid nah luta.
66010003	Inlot nay kalina ya kay olmom di layon. Nagibbun kimmali ya himmumang di kidul hi naminpitu.
66010004	Ek ot itudok ya waday kimmalid kabunyan an kananay "Adim ipainila nan kinalin nan kidul ya adim itudok."
66010005	Ya nan anghel an tinibok an muntattaddog an inggatinay ohan hukina nah baybay ya nah lutay oha ya intagge nay takle nad kabunyan
66010006	ot munsapata ke Apu Dios an wada ta inggana, an lintunay luta, kabunyan, baybay ya am-in nan wadah di, ot kananay "Gagala mo.
66010007	Hantuh pangipagangowan nan anghel hi tangguyub na ya maat mo nan impainilan Apu Dios handidah profetas na ya abu."
66010008	Indai bo ya mungkalin ha-on nan wadad langit an kananay "Ume kat em alan nan papel an inodnan nan anghel an inggattinay ohan huki nah baybay ya nah lutay oha."
66010009	Immeyak ot kalyok di alak nan papel an inodnana ya kananan ha-oy di "Alam ta kanom. Munlumiiy tamtam na an kay danum di iyyukan, mu hi putum ya mun-antam."
66010010	Inalak ot kanok ya makalummii an kay danum di iyyukan, mu inukmun ku ya mun-antam hi putuk.
66010011	Ya kanana boy "Mahapul an em kalyon tun kinalin Apu Dios mipanggep hanadah ap-apu ya nadah tatagun nunhihinnatkon di boble da ya nunhihinnatkon di nitaguwan da ya kalida."
66011001	Nidat ke ha-oy on puntopong ya wada on nangalin ha-on an kananay "Ekat em topngon nan templo ya nan altar nah bohongna ya uyapom hanadan tatagun mundayaw ke Apu Dios.
66011002	Mu adim topngon di dolan nan templo te hidiyey midat hanadah bokon tatagun Apu Dios an dida nan mangat hi kumpulnan gaga-iho kediyen boblen Jerusalem hi nap-at ta duway bulan."
66011003	Kanana boy "Ahik itud-ak nadan duwan tagun numbulwatih langgote an hinlibu ta duway gatut ta nan-om di algoy pangipainilaan da nah impainilak ke didan ahi maat."
66011004	Dadiyen duwan taguy mialig nah duwan kaiw an oliba ya nan duwan pangipattukan hi dilag an wadah hinangngab Apu Dios an Apun am-in hi luta.
66011005	Deket waday mangipatnan mangat hi gaga-ihon dida ya waday bumudduh apuy hi tokoda ta hidiyey pamate da.
66011006	Waday kabaelan dan mangipatikod hi udan, kinali hantuh ahida pangipainilaan nah impainilan Apu Dios ke dida ya adi umudan. Kabaelan da bon pumbalinon di danum hi dala ya diday nangamung an mangipaalih kumpulnan ligat hituh luta hi kumpulnan tiempo.
66011007	Deket magibbun ipainila da nan impainilan Apu Dios ya bumuddu mo nan katatakut an aggayam an malpun nah bitun maid poppog di kadinalom na, ta makipatten dida ingganay patayona didan duwa.
66011008	Ahi mihaad di adol da nah gawwan di kalata nah nundingngol an boblen nipatakan din Apu takuh krus. Hidiyen boble an ahida katayan ya hidiye nan ingadanan dah Sodom ya Egypt.
66011009	Ahi waday tatagun nunhihinnatkon di bobleda, hay nahlagan da, hay kalida ya hay nitaguwan da an ahida punhin-aang-angan di adol dadiyen nate hi tulun algo ta kagodwa ya iadida didan e milubuk.
66011010	Ahida mun-am-amlong am-in di tataguh natayan dadiyen duwan tagu te diday nangialih nahalman an ligat tuh luta. Ta hidiye nan mumpipiyesta da ya munhin-iiddatan dah kumpulmin wadan dida.
66011011	Mu mala-uy tulun algo ta kagodwa ya ahi mahuwan Apu Dios dida ta hanadan tatagun manibon dida ya tumattakut da.
66011012	Dadiyen duwan namahuwan ya waday ahida donglon hi langit an kananay "Umali kayuh tu." Ya hanadan buhul da ya ahida ang-angon didan wada nah kulabut an mange dah langit.
66011013	Kediyen tiempo ya ahi kumolyog hi nal-ot. Mapa-iy pangngel diyen boble ta mate day pituy libun tatagu. Ahida tumattakut di udum an tatagu ta dayawon da moppeh Apu Dios hi langit te hay kandamana.
66011014	Hituwey mikadwan katatakut an ahi maat an punligligatan di tatagu. Ya magibbuh tuwe ya waday mikatlu.
66011015	Impagangon nan mikapitun anghel di tangguyub na ya wadaday mungkalih nal-ot hi langit an kanan day "Am-in mo tuh luta ya hi Apu Dios ya hi Kristoy mun-ap-apu ta nangamung."
66011016	Ya hanadan duway pulut opat an aap-apun inumbun nadah ubunan di ap-apuh hinangngab Apu Dios ya nundukkun dan mundayaw ke hiya ot
66011017	kanan day "Apu Dios an wada tuwali handi ya wada ta inggana, makandama ka. Mumpasalamat kami te inlappum an mun-ap-apu an impatibom di kandamam.
66011018	Bumobboh-ol day adi mangulug te ad uwaniy nadatngan di pangipatib-am hi boh-ol mu. Ad uwaniy punhumalyaam hanadah nate ya pangidatam hi gun-udon nadan profetas an muttatyum ya nadah mangulug ke he-a, takon di nganney katatagu da. Ad uwani boy pangastiguwam am-in hanadah tatagun mangmangngat hi gaga-iho tuh luta."
66011019	Hay templon Apu Dios hi langit ya nibughul ya matibo nan niha-adan nan nitudokan di kalin hinamad Apu Dios. Indani ya mungkikil-at, mungkikidul ya waday mumbungug ya mungkolyog ya nahalman di dalalu.
66012001	Indai ya waday numpatibod kabunyan an umipamodwong. Hay ang-ang na ya babain kay numbulwatih algo an humihhili. Kay timmaddog hi bulan ya kay hanan inipngot nah ulunay himpulut duwan bittuwon.
66012002	Himmiga an gagala mo ya muntungo ya pumalapalak hi hakit na.
66012003	Indai ya tinibok ad kabunyan di oha bon umipamodwong. Hay ang-ang na ya ongal an dragon. Maingit ya pituy ulunan napngotan hi balituk ya himpuluy hakgud na.
66012004	Hinigid di iwit nay dandani kagodwa hanadah bittuwon ad kabunyan ot mag-a dah luta. Tumataddog nah kad-an diyen babai ta kanona nan golang hin mitungo.
66012005	Nuntungo nan babai ya lalaki nan intungo na an hiyay ahi mun-ap-apuh am-in hi boble an maid di pakaapput ke hiya ya mahapul an hiyay maunud. Kal-inadi ya impaalan Apu Dios nan golang hidih langit hi kad-ana ot ugge kinan nan dragon.
66012006	Binumtik nan babai ot e miha-ad nah adi maboblayan an indadaan Apu Dios hi kipaptokanah hinlibu ta duway gatut ta nan-om an algo.
66012007	Indani ya tinibok bon waday gubat hi langit. Hi Miguel an ap-apun di anghel ya nadan anghel na ya nakigubat da nah dragon ya nadan anghel na.
66012008	Naapput nan dragon ya nadan anghel na. Kinali adinadaman eda mo miha-ad hidih langit
66012009	ot ogahon da didah luta. Hituwen dragon ya hidiye nan ulog handi an kanan dan dimonyo ya Satanas an humahhaul hi tatagu tuh luta.
66012010	Indani ya waday dingngol kuh nal-ot an kalih did kabunyan an kananay "Nadatngan moy pangibaliwan Apu Dios ke ditaku. Impatibonay ongal an kandamanan mun-ap-apu. Ya impatibon damdaman nan Kristo an mangipaptok hi tatagu an waday kalebbengana te naapput mo hi Satanas an dakol di oggana ipabahul hanadah ibba takun mangulug hi hinangngab Apu Dios.
66012011	Dadiyen ibba taku ya inapput dah Satanas te gapuh dalan nan kanan dan Impan di Karnero dih natayana ya gapuh nangipainilaan dah kalin Apu Dios takon di hidiyey lummuh katayan da.
66012012	Kinali mun-am-amlong kayun wadah langit, mu dakayun wadah luta ya mahmok kayu te dehnah Satanas an nahalman di bungot na te inila nan gagala ya mapoppog moy pangatana nah pinhod na."
66012013	Handih imama-uwan nan dragon an nag-ah luta ya ena nunhamak nan babain nangitungo nah lalaki.
66012014	Mu nan babai ya nidatan hi duwan payak an umat hi payak di ongal an hamuti ta damanan tumayyap nah adi maboblayan ta mipaptok hidi hi tuluy toon ta kagodwa ta maid di aton nan dragon an mangakhup ke hiya.
66012015	Pumbughakan nan dragon nan babai hi dakol an danum ta pangalinat mianud.
66012016	Mu kay bimmaddang di luta nah babai te natom-ang ot mundaga nan dakol an danum.
66012017	Namahig di boh-ol nan dragon nah babai ot ena gubaton nadan tanud nan babai an dadiye nan mangun-unud hi tugun Apu Dios ya nan intuttudun Jesus.
66012018	Imme nan dragon nah pingngit di baybay.
66013001	Indani bo ya tinibok on katatakut an aggayam an nalpun nah baybay. Himpuluy hakgud na ya nungkapngotan am-in. Pituy uluna an waday nungkitudok an kitib-anan ngoheyonah Apu Dios.
66013002	Kay leopard di ang-ang na. Hay hukina ya kay hukin di bear. Hay tokona ya kay tokon di layon. Indat hanan dragon nah aggayam di kandamana, hay pun-ap-apuwana ya hay kalebbengana.
66013003	Matibon naliputan di ohan ulun nan aggayam an kay na ikate, mu napoy-an. Am-in di tataguh luta ya namodwong da, kinali hanan aggayam di un-unudon da.
66013004	Am-in nadan tataguh di ya nan dragon di daydayawon da te indat nay kalebbengana nah aggayam. Takon nan aggayam ya pakidaydayaw da an kanan day "Maid di pakaingngoh kandaman nan aggayam. Maid di ohan kabaelanan e makipatte kediyen aggayam."
66013005	Hidiyen aggayam ya mangohey pungkalkallina ke Apu Dios ya hiya ya waday kalebbengana an mun-ap-apuh tuluy toon ta kagodwa.
66013006	Gaga-ihoy kanalyona mipanggep ke Apu Dios, hay langit an kiha-adana ya nadan wadah di.
66013007	Nidatan hi kandamanan makigubat hanadah tatagun Apu Dios ya damanan apputona dida ta hiyay pun-ap-apun am-in di tataguh kabobboble an nunhihinnatkon di nahlagan da, hay kalida ya hay nitaguwan da.
66013008	Hiyay ahi dayawon am-in di tatagu tuh luta an ugge nitudok di ngadan da nah liblun nitudokan nadan tatagun waday mikadwan biyag da. Hituwen liblun nan kanan dan Impan di Karnero an nipipate ya nitudok tuwali handi ot ahi maltu tun luta.
66013009	Dakayun waday ingana ya pakaddonglon yu tun kalyok ke dakayu
66013010	te nan implanun Apu Dios an maat hanadah tataguna ya nunna-ud an maat. Deket kananay hay ohan ditaku ya madpap ta mibalud ya nunna-ud an maat. Athidi bo hin kananay hay otak di mamateh ohan ditaku ya nunna-ud an hidiyey katayana. Kinali ditakun tatagun Apu Dios ya mahapul an ihamad takuy pangulug taku, ta mabalin an ippol taku datuwe hin maat.
66013011	Indani ya wada boy tinibok hi katatakut an aggayam an nalpud dalom di luta. Duway hakgud na an umat hi impan di karnero, mu hay kalina ya kay kalin nan dragon.
66013012	Hay kalebbengana ya umat hi kalebbengan nan namangulun katatakut an aggayam an napoy-an di liput na. Ya hay atona ya pilitonan am-in di tatagun mundayaw kediyen namangulun katatakut an aggayam.
66013013	Hituwen nikadwan katatakut an aggayam ya umipamodwong di atona. Impaali nah lutay apuy an nalpud kabunyan ot punhin-a-ang-angan di tatagu.
66013014	Hituwen inat na gapuh kandaman diyen namangulun katatakut an aggayam di nunhaul dah tatagu. Ot kalyonay mahapul an mangapya dah ing-ingon diyen namangulun katatakut an aggayam ta dayawon da.
66013015	Nan mikadwan katatakut an aggayam ya kabaelanan idatan hi yahya nan kinapya da ta damanan kumali ya patayona nadan adi mundayaw ke hiya.
66013016	Ipapilit na bon mamalkaan di tuktuk ya wawwan an taklen am-in di tatagu tuh luta, kadangyan ya nawotwot, hanadan maid ya waday saad da, hay himbut ya bokon himbut.
66013017	Hay mimalka ke dida ya nan ngadan weno numeron nan ngadan diyen aggayam. Ya hanada ken maid di malkana ya adinadaman eda gumatang weno munggattang.
66013018	Hituwen mipanggep hi ngadan ya numero ya mahapul di baddang Apu Dios ta ahi taku maawatan di kibalinana. Hidiyen numero an onom di gatut ta nan-om ta onom ya hidiyey numeron di ngadan nan tagu.
66014001	In-ang-ang kuh di nah bilid an Zion ya tinibok an muntattaddog nan kanan dan Impan di Karnero ya nadan hinggatut ta nap-at ta opat di libu an nungkamalkaan di tuktuk dah ngadan nan Impan di Karnero ya hay ngadan Amana.
66014002	Indani ya waday dingngol kuh kalin nalpud kabunyan an kay bungug di mumpuy-uk an danum ya nal-ot an kidul. Hidiyen dingngol ku ya athidi nan gangon nan oggan da ipagangon gitala.
66014003	Hanadan hinggatut ta nap-at ta opat an libun tatagu ya timmaddog dah hinangngab nan inumbun an ap-apu, nadan opat an matagu ya nadan duway pulut opat an aap-apu. Pun-ikanta da on balun kanta an dida ya abun nibaliw di nanginila.
66014004	Dida ya maphod di inainat da ya nan kanan dan Impan di Karneroy inunuunud da takon di daanay nangayana. Datuwe nan nibaliw an niappit ke Apu Dios ya kediyen Impan di Karnero.
66014005	Maid di eda nunlangkakan ya maid di mipabahul ke dida.
66014006	Indani ya waday tinibok an anghel an muntayyapan hidih kabunyan. Ena kanalkalyon nan munnananong an mituttudu mipanggep ke Apu Dios hi katagutaguh kabobboble an nunhihinnatkon di nahlagan da, hay kalida ya nitaguwan da.
66014007	Inlot nay kalina an kananay "Hi Apu Dios di kulugon yu. Ya hiyay dayawon yu te gagala mon madatngan di tiempon punhumalyaanah tatagu tuh luta. Dayawon yu hiya an nunlutun am-in, hay kabunyan, hay baybay ya am-in nan pun-otbolan di danum."
66014008	Nitun-ud an immali nan nikadwan anghel ya kananay "Nadadag! Nadadag moh diyen madayaw an boblen Babilon. Madayaw hidiyen boble, mu hanadan tataguh di ya gaga-iho dan abu an linalit da hanadan tataguh kabobboble tuh luta ta adida dayawon hi Apu Dios."
66014009	Nitun-ud nan mikatlun anghel ya inlot nay kalinan kananay "Am-in da nan mundayaw nah katatakut an aggayam ya nan kinapya dan ing-ingona ot mamalkaan di tuktuk da weno takle da nah malkana ya nahalman di boh-ol Apu Dios ke dida. Ta hidiye nan kastiguwona dida ta holholtapon day atung nan apuy ya nan sulphur ta ahi punhin-aang-angan nadan anghel Apu Dios ya nan kanan dan Impan di Karnero.
66014011	Dadiyen namalkaan an mundaydayaw kediyen aggayam ya holholtapon dah diye ta inggana. Kahilohilong ya kabigabigat ya munnananong da nah apuy te adinadaman makaan dah di."
66014012	Hanadan tatagun Apu Dios an mangun-unud hi tuguna ya punnanongon day pangulug dan Jesus ya mahapul an ippol day punholholtapan da.
66014013	Indai ya waday dingngol kuh kalin nalpud kabunyan an kananay "Itudok muh tuwe, mipalpud uwani ya ipaamlong kun am-in nadan tatagun munligligat ingganah katayan da te hay pangun-unudan dan Jesus. Kimmali nan Espiritun Apu Dios ot kananay `Makulug an mun-am-amlong dan mun-iyatu ta inggana an hidiyey pumbalinan di nangun-unudan dan Jesus.'"
66014014	Indait in-ang-ang ku bo ya wada on mabayak an kulabut ya waday kay tagun inumbun an numpongot hi balituk an waday inodnanah gapas an makataddom.
66014015	Indani ya limmah-un nan ohan anghel nah templo ot oltonay kalina an kanana nah inumbun nah kulabut di "Em gapason nadan nitanom te nadatngan di pun-aniyan am-in hi nitanom tuh luta."
66014016	Ot ume nan inumbun hi kulabut ot ena gapason am-in ot magibbu.
66014017	In-ang-ang ku bo ya waday anghel an nalpu nah temploh langit ya waday gapas na damdaman makataddom.
66014018	Indani ya limmah-un bo nan ohan anghel an nalpuh kad-an di altar nah templo. Hidiyen anghel ya hiyay ingkalgaduh apuy. Inlot nay kalina nah anghel an waday inodnanah matadom an gapas. Kananay "Em burason nadan grapes an nungkitanom hi luta te nal-um da."
66014019	Imme nan anghel ot ena burason nadan grapes ot iha-ad na nah pungkopalan. Kimpal na nan grapes ya kay dalay mamudal nah pungkopalan ot malbong di ohat kagodwan di metroy kadinalom na ya tuluy gatut ta duwan puluy kilometroy kadukken di nalbong.
66015001	Wada boy tinibok ad kabunyan an umipamodwong. Wadaday pitun anghel an waday pitun nunhihinnatkon an ligat an ahida ipaali hantudah tatagu. Hituwey manguddidih pangipatib-an Apu Dios hi boh-ol na.
66015002	Indani bo ya tinibok on kay baybay di kabilog na ya kay diggal ya mundadalang di ang-ang na. Ya tinibok bo nadan ugge nangun-unud nah katatakut an aggayam ya nan kinapya dan umat ke hiya an ugge namalkaan nah numeron di ngadana. Muntadtaddog dah pingngit diyen baybay an inodnan day gitalan indat Apu Dios ke dida.
66015003	Pun-ikanta da nan a-apon Moses an muttatyun Apu Dios ya nan a-apon nan kanan dan Impan di Karnero. Kanan da nah a-apo day "Apu Dios an makandama, mamodwong am-in di taguh at-attom. Maandong ya makulug am-in di pangi-em. He-a tuwaliy Apun am-in di tagu ya he-ay mun-ap-apu ta inggana.
66015004	Am-in di tagu ya kulugon daka an Apu mi, ya dayawon daka te he-a ya abuy maid di liwat na. Am-in di tataguh kabobboble ya umali dan mundayaw ke he-a te am-in nan maphod an atom ya tibtibbon am-in di tagu."
66015005	Nagibbuh tuwe ya tinibok nan templon kiha-ha-adan Apu Dios hi langit an nibughul ya
66015006	limmah-un nadan pitun anghel an waday pitun nunhihinnatkon an ligat an ipaali da. Numbulwati dah mabayak ya waday in-awakodah balituk.
66015007	Hanan oha hanadah opat an matagu ya indat na hanadah anghel di hin-oh-an duyun balituk an napnuh nahalman an boh-ol nan Dios an wadat inggana.
66015008	Ya nan templo ya napnuh ahuk an hidiyey pangimatunan hi kinatag-e ya kandaman Apu Dios. Adinadaman waday humgop nah templo ingganay magibbun am-in nan nunhihinnatkon an ligat an ipaalin nadan pitun anghel.
66016001	Indani ya wada boy dingngol kuh nal-ot an kali an nalpun nah templo an kanana hanadah pitun anghel di "Eyu iduyag hi luta nan boh-ol Apu Dios an niha-ad nah pitun duyu ta munholholtap nadan tataguh luta."
66016002	Induyag nan namangulun anghel hi luta nan niha-ad hi duyuna ya nungkaboblan am-in di adol nadan tatagun namalkaan hi malkan nan katatakut an aggayam ya nanaydayaw nah kinapya dan umat ke hiya.
66016003	Induyag damdaman nan mikadwan anghel hi baybay di niha-ad hi duyuna ya numbalin nan danum hi kay dalan di nate ot am-in di matagun wadah di ya nate da.
66016004	Induyag bon nan mikatlun anghel hi wangwang ya hanadah pun-otbolan di danum di niha-ad hi duyuna ya numbalin nan danum hi dala.
66016005	Dingngol kuy kalin nan anghel an ingkalgaduh danum an kananay "Apu Dios, limpiyuh tuwen pangastigum. He-a ya abuy maid di liwat na. He-a nan wada tuwali handi ya ad uwani.
66016006	Hidiyen inat muy pangastigum hanadah namateh tatagum ya handidan profetas mu ta hay dala moy inumon da."
66016007	Waday dingngol kuh kalin nalpun nah altar an kananay "Makulug peman, Apu Dios, he-a ya abuy makandama ya niptok ya limpiyuy pangastigum."
66016008	Hanan mikap-at an anghel ya induyag na nah algoy niha-ad hi duyuna ya namahig di potang an atunganay tatagu.
66016009	Ot gapu te mungkaatungan day tataguh potang ya pun-idutan dah Apu Dios an nangipaali kediyen ligat, mu hiya damdaman adida muntutuyuh liwat da ya adida dayawon.
66016010	Induyag nan mikaliman anghel di niha-ad hi duyuna hi inumbunan nan katatakut an aggayam ya timmapol am-in nah nun-ap-apuwana. Am-in nadan tataguh di ya pungkalat day dilada te namahig di punholholtap da.
66016011	Ya pun-idutan dah Apu Dios te mahakit ya nungkaboblay adol da, mu hiya damdaman adida itikod nan gaga-ihon atoaton da.
66016012	Induyag nan mikan-om an anghel nah ongal an wangwang an Euphrates di niha-ad hi duyuna ya namag-anan ot mumbalin hi pundalanan nadan ap-apun malpun nah timilan di algo.
66016013	Indai bo ya tinibok an waday bimmudduh tulun gaga-ihon espiritu an kay bakbak di ang-ang da. Nan oha ya nalpun nah tokon nan dragon ya nan oha ya nalpuh tokon nan katatakut an aggayam ya nan oha ya nalpuh tokon nan bokon makulug an profetas.
66016014	Datuwen tulun gaga-ihon espiritu ya espiritun nadan dimonyo an nangipatiboh umipamodwong. Eda ihapihapitan di aap-apuh kabobboble tuh luta ta miohha dan ahi makigubat ke Apu Dios. Hidiyen ahida pakigubatan ya gintud Apu Dios an pangipatib-anah kandamana.
66016015	Datuwen gaga-ihon espiritu ya hidid Armagedon hi kalin di Hebrew di eda nangamungan hanadah aap-apuh kabobboblen ahi makigubat ke Apu Dios. Kanan Apu takuy donglon yu tun kalyok, deyan ugge nainilay aliyak an umat hi aliyan di mangako nah hilong an maid maptok on inhawwang na. Kinali hanadan tatagun nakadaddaan kediyen ahik aliyan ya mun-am-amlong da.
66016017	Nan mikapitun anghel ya induyag na nan niha-ad hi duyuna ya waday dingngol kuh kalin nal-ot an nalpu nah inumbunan di ap-apu nah templo an kananay "Nagibbu mo."
66016018	Pinghanadi ya mungkikil-at, mungkikidul ya waday nal-ot an bungug ya kolyog. Maid di athitun kinal-ot di kolyog nipalpu handih naltuwan di tagu.
66016019	Nuntulun napa-i nan nundingngol an bobled Babilon ya wadaday udum an boblen nungkadadag damdama. Man-uket inat Apu Dios hidiye ya ninomnom nay gaga-ihon inainat nadan tatagud Babilon ot hidiyey gapunah bimmoh-ol ot kastiguwona dida.
66016020	Nama-id nadan bibilid ya lutan nungkigawwah baybay.
66016021	Wadada boy oongngal ya makaddam-ot an dalalun nalpuh kabunyan an nungkag-ah tatagu. Pun-idutan nadan tataguh Apu Dios gapu kediyen nahalman an ligat an impaali nan dida.
66017001	Immali nan oha hanadah pitun anghel an waday inodnanah duyu ot kananan ha-oy di "Maka ta ipatibok di pangastigun Apu Dios nah babain ihuyop di kumpulnan lalaki. Hay kialigan tuwen babai ya nan nundingngol an boble nah kad-an di dakol an wangwang.
66017002	Am-in di aap-apuh kabobboble ya nun-ay-ayyaman dah diyen babai. Ya am-in di tataguh kabobboble ya nabutong da nah impainum nan babain inhuyop di kumpulnan lalaki. Hay kibalinan tuwe ya natuttuduwan da nah gaga-ihon atoaton diyen babai."
66017003	Indai ya impun-in-inopak nah Espiritun Apu Dios an ineyak kediyen anghel nah adi maboblayan. Ya tinibok on babain nuntakkeh maingit an aggayam. Pituy uluna ya himpuluy hakgud na ya natanudkan di adol nah gaga-ihon kali mipanggep ke Apu Dios an kitib-anan ngoheyona.
66017004	Hanan babai ya numbulwatih maingit ya nunggamgam hi dakol an balituk ya nungkanginginan batu ya perlas. Waday inodnanah basun balituk an niha-adan di kinagaga-ihona ya hay kinagaga-ihon nadan tatagun hinaul na.
66017005	Waday nitudok hi tuktuk na an adi mainilay kibalinana. Hituwey nitudok: "Nan nundingngol an boblen Babilon ya napnuwan di tatagun pain-inaman dan ihuyop di kumpulna ya tatagun namahig di kinagaga-iho dan bokon hi Apu Dios di daydayawon da."
66017006	Matibon kay nabutong nan babaih dalan nadan tatagun Apu Dios an pinatepate na gapuh pangulug dan Jesus. Handih tinibok ya nakammodwongak ot
66017007	kanan nan anghel ke ha-oy di "Adika mamodwong te kalyok ke he-ay kibalinan dadiyen tinibom. Hidiyen aggayam an pituy uluna ya himpuluy hakgud na an tinibom an nuntakkeyan nan babai ya wada handih done, mu maid ad uwani. Ahi bo humawwang an malpu nah bitun maid poppog di kadinalom na ta umeh pangayan di makastigu ta inggana. Ya ahi mamodwong nadan tatagu tuh lutah hi panib-an dan diyen aggayam. Dadiye nan tatagun ugge nitudok di ngadan da nah liblun nitudokan nadan waday mikadwah biyag da. Nan liblu ya nitudok ot ahi mawadan am-in tun wadad uwani.
66017009	Naligat an maawatan di kibalinan tuwen aggayam. Mahapul an hay nakannomnoman di mun-awat ketuwe. Nan pitun ulun nan aggayam ya dadiye nan pitun bilid an niha-adan nan babai. Hay oha boh kibalinana ya dadiye nan pitun ap-apu.
66017010	Mu naapput da nan lima ot nan mikan-om ya hiyay ap-apud uwani. Nan mikapitu ya hiyay ahi mihannot, mu nakatang ya abuy pun-ap-apuwana.
66017011	Hidiyen aggayam an wada handih done, mu maid ad uwani ya hiyay mikawalun ap-apu. Kay ap-apu handi te hiyay oha hanadah pitun ap-apu, mu umeh pangayan di makastigu.
66017012	Hanadan himpulun hakgud na ya dadiye nan himpulun ap-apu, mu uggeda ni-an nun-ap-apu. Ahida midatan hi lebbeng an makiap-apun nah aggayam hi nakatang.
66017013	Datuwen himpulun mun-ap-apu ya nun-iingngoy nomnom da an hanan aggayam di pangidatan dah kabaelan da ya lebbeng da.
66017014	Mumbabaddang dan ahi makigubat nah kanan dan Impan di Karnero, mu apputona dida te hiyay Apun am-in di ap-apu ya hiyay Patul am-in di patul. Am-in nadan tatagun mikuyug ke hiya ya dadiye nan napili ya nanongnan nangidinol ke hiya."
66017015	Kanan bon nan anghel ke ha-oy di "Nan wangwang an tinibom an inumbunan nan babain ihuyop di kumpulnan lalaki ya hidiyey kialigan nadan dakol an tatagun nunhihinnatkon di bobleda, hay nahlagan da, hay nitaguwan da ya hay kalida.
66017016	Nan himpulun hakgud an dadiye nadan tatagun mun-ap-apu ya hanan aggayam ya ahida ihihhingit nan babai ta boladan da ya alan dan am-in di wadan hiya. Ahida patayon ta kanon day lamana ya gobhon day gunit na.
66017017	Hi Apu Dios di nangipanomnom ke dida nah pinhod nan maat an pun-uunnudonay nomnom dan mangidat nah aggayam hi kalebbengan ya kabaelan dan mun-ap-apu."
66017018	Hay nialigan nan babain tinibom ya nan nundingngol an boble an pun-ap-apuwan di aap-apuh kabobboble.
66018001	Indai ya tinibok bo on ohan anghel an nalpud kabunyan. Ongal di kalebbengana ya pinat-alanay luta te mumbinaang.
66018002	Tinumkuk an kananay "Nadadag, nadadag mo nan nundingngol an boblen Babilon. Numbalin moh pumboblayan di dimonyo ya am-in nadan gaga-ihon espiritu. Ya am-in nadan hamuti an mangan hi nate ya hidi moy kiha-adan da.
66018003	Nadadag hituwen boblen nun-adalan di katagutagu ya hanadan ap-apuh kabobboble an mangipainam an mangihuyop hi kumpulnan tagu. Ya kimmadangyan da nadan mumpunggattang hi kabobboble te ingkadangyan day nungganattangan dah pumbongangan di tatagu."
66018004	Indani ya dingngol ku boy kalin nalpud kabunyan an kananay "Ume-ele kayun tataguk. Taynan yuh diyen boble. Adi kayu makiliwat hi liwat nadan tataguh di ta adi kayu milaggat hi kastiguda.
66018005	Te nahalman di liwat nadan tataguh din gulat nat punggagat-unon ya datnganay kabunyan. Ya adi kal-iwan Apu Dios dadiyen gaga-ihon inainat di tatagu kediyen boble.
66018006	Makastigu da mipuun hi inat da. Mundubliy kastiguda. Mahapul an mundubliy kastiguda te impunholholtap day ibba dah tagu.
66018007	Midat ke diday nahalman an ligat hi holholtapon da te nahalman di pundayaw dah adol da gapu te kadangyan da ya kanan day wadan am-in di mahapul da ya maid di eda punligatan. Makadinnol di punnomnom da an kanan day `Adi kami umat nah nabalun babain u-umyungan. Dakami ya umat kami nah inayan di patul an maid di ena pundanagan.'
66018008	Ta hidiye nan udum hi algo ya mamingpinghan di ligat dan umali, mabitil da, mundogo da, u-umyungan da ya maghob da te hi Apu Dios an munhumalyan am-in hi tagu ya makandama."
66018009	Hanadan ap-apuh kabobboblen nakiliwat hanadah gaga-ihon tataguh di ya ahida u-umyungan ya ahida kumogakoga hi panib-an dan mungkaghob hidiyen boble.
66018010	Mibata-an da an adida mih-up te tumakut dah eda kilaggatan. Kanan day "Hinakkayang on e boblen Babilon! Ayyokah diyen nundingngol an boble! Hingkatang ya abu ya nadadag ka!"
66018011	Takon nadan mumpunggattang ya kumogakoga da ya u-umyungan da te maid moy gumatang nah eda igattang an balituk, silber, nadan nungkabalol an batu, perlas, luput an nangina, nadan nanginan kaiw, nadan nakapyah nanginan kaiw ya ivory, nadan gumok, giniling, marbol,
66018013	hay bangbanglu, hay insenso, hay baya ya manteka, hay alina, hay baka, karnero, kabayu, kalesa ya nadan himbut.
66018014	Ahi kanan nadan munggattang di "Am-in nan maphod an pinhod di tagun alan an wadan tuh boble ya nama-id da. Am-in di kinadangyan ya dayaw tun boble ya maid mo."
66018015	Mibata-an dadiyen kimmadangyan an munggattang hidi nah boble te tumakut dah eda kilaggatan. Ahida kumogakoga ya u-umyungan da gapun diyen boble,
66018016	ya ahida kanan di "Hinakkayang on e boblen Babilon! Ayyokah diyen nundingngol an boble! Dehdin am-in di nungkanginginah bulwati, balituk, nungkabalol an batu ya perlas.
66018017	Hingkatang ya abu ya nama-id am-in dadiyen kinadangyana!" Am-in nadan mumpungngunuh bapor hi baybay, nadan waday kalgada nadah bapor, nadan munlugan, nadan udum an hay pakiboklaan da ya hanah baybay ya mibata-an da.
66018018	Ya hantuh tibon day ahuk diyen mungkaghob an boble ya kanan day "Maid di udum an boblen umat ketuwey kinadangyana."
66018019	Ahida pun-ihabuwag di dap-ul hi uluda te hay hakit di nomnom da ya kumogakoga ya u-umyungan da an kanan day "Hinakkayang on e boblen Babilon! Ayyokah diyen nundingngol an boble! Hidiyen bobley kimmadangyanan nadan waday bapor na, mu hingkatang ya abu ya nama-id am-in di wadah di." Hidiyey ahida kalyon.
66018020	Mu dakayun am-in an wadad langit, dakayun apostoles, profetas ya dakayun tatagun Apu Dios, mun-am-amlong kayuh nadadagan diyen boble. Kinastigun Apu Dios nadan tatagu kediyen boble te hay gaga-ihoh inat dan dakayu.
66018021	Indani bo ya wada on nakakkal-ot an anghel an immalah ongal an batu ot itongba na nah baybay ot kananay "Athituy kadadagan nan boblen Babilon ta adi mo matibo.
66018022	Maid moy madngol hi mun-a-apo, munggitala, mun-ayyuding ya muntangguyub. Ya mama-id da mo nadan tatagun manganapyah igattang da ya nadan kagangogangowanan gilingan.
66018023	Maid moy e matiboh dilag hidi ya maid moy e madngol hi mumpun-aahawah di. Athidiy kastiguda te hanadan munggattang an nalpuh di ya man-ut matbal da, mu hinauhaul day tataguh kabobboble.
66018024	Nadadag di Babilon te hanadan tataguh diy namatepate hanadah tatagun Apu Dios ya nadan profetas na. Am-in nadan napate tuh luta ya diday ibilang Apu Dios an namate."
66019001	Nagibbuh tuwe ya dingngol ku on kay kalin di dakol an tataguh langit an kanan day "Dayawon takuh Apu Dios. Hiyay madayaw, makandama ya hiyay mangibaliw hi tagu.
66019002	Hiya ya niptok ya maandong di punhumalya na te dinadag na nan gaga-ihon boblen nun-adalan di tataguh kabobboble an mangipainam an mangihuyop hi kumpulnan tagu. Nan ahuk diyen boblen mungkaghob ya mumpa-pa-ed tap-o ta inggana. Ya kinastiguna nadan tataguh di te pinatepate da nadan muttatyuna." Indai ya pun-itkuk dadiyen tataguh langit an kanan day "Dayawon takuh Apu Dios."
66019004	Hanadan opat an matagu ya nadan duway pulut opat an aap-apu ya nundukkun dan mundayaw ke Apu Dios an inumbun nah ubunan di ap-apu ot kanan day "Dayawon takuh Apu Dios. Amen."
66019005	Indani ya waday kimmali nah kad-an di ubunan di ap-apu an kananay "Dakayun am-in an muttatyun Apu Dios, takon di dakayun am-in an mangulug ke hiya, takon di nganney katatagu yu ya dayawon takuh Apu Dios."
66019006	Wada boy dingngol kuh kalin di dakol an tatagun kay bungug di nal-ot an mumpay-an danum ya kay kidul di dongol na an kanan day "Dayawon takuh Apu Dios an Apu taku. Hiya ya makandama ya pun-ap-pun di am-in.
66019007	Mun-am-amlong taku ya mun-an-anla takun am-in ya dayawon taku. Nadatngan di pungkasalan nan kanan dan Impan di Karnero. Nan iinena ya nundadaan
66019008	an nabulwatiyan hi nakangina ya mabayak an humihhili." Hay nialigan diyen bulwati ya hidiye nan maphod an inat nadan tatagun Apu Dios.
66019009	Indani ya kanan nan anghel ke ha-oy di "Itudok muh tuwen kalyok `Mun-am-amlong nadan tatagun naayagan an makihamul nah kasal nan kanan dan Impan di Karnero.'" Kanana boy "Datuwen kinalin Apu Dios ya makulug."
66019010	Nundukkunak hi hinangngab nan anghel ta dayawok, mu kananay "Adiyak dayawon, te ha-oy ya muttatyuwak damdama an umat ke he-a ya nadan iibbam an mangun-unud hi makulug an impainilan Jesus. Ot nun-ingngo an hi Jesus di etaku ipainila. Hi Apu Dios di dayawom." Hidiyen impainilan Jesus di mangipakodhol hi nomnom nadan profetas.
66019011	Tinibok di kabunyan an nuntokang ya wada on mabayak an kabayu. Hanan nuntakke ya nungngadan hi Makulug ya Maphod. Limpiyuy punhumalyana ya pakigubatana.
66019012	Kay dalang di apuy di matana ya dakol di inipngot nan pangimatunan an hiyay Ap-apu. Nitudok di ngadana nah pongot na, mu maid di nanginilah kibalinana, hiya ya abu.
66019013	Ya nadadalay bulwatina. Hay pungngadan dan hiya ya `Kalin Apu Dios.'
66019014	Hanadan tindaluh langit ya numbulwati dah nangina, mabayak ya malini. Miun-unud dan hiya an nuntakke dah mabayak an kabayu.
66019015	Waday bimmudduh matadom an ispadah toko na an hidiyey pangapput na hanadah buhul nah kabobboble. Hiyay pun-ap-apun di am-in ya maid di pakaapput ke hiya ya mahapul an hiyay maunud. Kastiguwona dida te hay boh-ol Apu Dios an makandama.
66019016	Waday nitudok hi bulwatina ya hi hukina an kananay "Hiyay Patul am-in di patul ya Apun am-in di ap-apu."
66019017	Indani ya waday tinibok hi anghel an timmaddog nah algo. Tinumkuk an kanana hanadah hamutin muntaytayyapan nah kabunyan di "Maamung kayun am-in an hamuti te piyestan Apu Dios.
66019018	Umali kayu ta pungkan yuy adol nadan ap-apun di tagu, nadan ap-apun di tindalu, nadan tindalu ya nadan kabayu takon nadan nuntakkeh di ya nadan himbut ya bokon himbut, nadan tatagun natag-e ya nababa."
66019019	Tinibok nan katatakut an aggayam, nadan ap-apuh kabobboble ya nadan tindaluda an eda makigubat nah nuntakkeh kabayu ya nadan tindaluna,
66019020	mu nangapput nan nuntakkeh kabayu ya nadan tindaluna. Dimpap da nan katatakut an aggayam ya nan profetas na ot iwelle da dida nah apuy an waday sulphur. Hituwen profetas, gapu nah katatakut an aggayam ya impatipatibonay milagro ot hidiyey nahaulan nadan nundayaw nah katatakut an aggayam an namalkaan hi malkana.
66019021	Hanadan ibbada ya pinaten nan nuntakkeh kabayu an in-usal na nan ispadan wadah tokona ot pungkan nadan hamutiy adol da.
66020001	Indani ya tinibok bo on ohan anghel an nalpuh kabunyan an inodnanay ongal an kawad ya aladdun nan bitun maid poppog di kadinalom na.
66020002	Dimpap na nan dragon an hidiye nan ulog handi an kanan dan dimonyo weno hi Satanas ot ibalud nah hinlibuy toon.
66020003	Inwelle na nah bitun maid poppog di kadinalom na ot idakig na an inaladdu na ta adina mo hauhaulon di tatagu tuh luta. Mala-u keh diyen hinlibuy toon ya ahi mipae ni-an.
66020004	Indai ya tinibok nadan ubunan di ap-apu. Hanadan inumbun hidi ya waday lebbeng dan munhumalya. Tinibok bo nadan linnawan handidan tatagun napatepate te hay eda nangipainilaan nah impainilan Jesus ya nan kalin Apu Dios. Uggeda dinayaw nan katatakut an aggayam ya nan nakapyan umat ke hiya ya ugge namalkaan di tuktuk da weno takleda nah malkan nan katatakut an aggayam. Namahuwan da ot makiap-apu dan Jesus hi hinlibuy toon.
66020005	Hanadan nakiap-apun Jesus ya diday namangulun namahuwan te hanadan udum an nungkakate ya adida mamahuwan inggana mala-uy hinlibun toon.
66020006	Hanadan namangulun namahuwan ya mun-am-amlong da te adida mihi-an ke Apu Dios an hidiye nan kanan dan mikadwan katayan. Dida moy padin da Apu Dios ke Jesu Kristo ya dida moy makiap-apun Jesu Kristo hi hinlibuy toon.
66020007	Hantuh kagibbuwan di hinlibun toon ya mipaeh Satanas ta ena tagan di hauhaul hi tataguh kabobboble. Hanadan dakol an tatagun haulona ya dadiye nan kanan dan Gog ke Magog. Amungona didan am-in ta eda makigubat. Hay kadakol da ya umat nah pantal hi pingngit di baybay an adi mauyap.
66020009	Niwahit dah kabobboble ot likkodon da nan boblen nakappinhod Apu Dios an numboblayan nadan tataguna, mu immaliy apuy an nalpuh langit ot patayona dida.
66020010	Hanan dimonyo an hi Satanas an nanaul ke dida ya niwelle nah apuy an waday sulphur. Hidiy niwelleyan nan katatakut an aggayam ya hanadan bokon makulug an profetas ta hidiy punholholtapan dat inggana.
66020011	Indai ya tinibok on ongal an mabayak an ubunan ya nan inumbun hidi. Ya maid maptok ya nama-id di luta ya kabunyan.
66020012	Tinibok nadan nungkakaten tatagu, natag-e ya nadan adi, an muntattaddog dah kad-an di ubunan nan ap-apu. Ya tinibok nadan liblun nabokyag ya nan ohan liblu ya nitudokan di ngadan nadan tatagun midatan hi mikadwan biyag an maid di poppog na. Ya hanadan udum an liblu ya nitudokan di inainat di tataguh luta ya hidiyey kipuunan di kahumalyaan ya kakastiguwan da.
66020013	Kinali am-in day nate takon di daanay kad-an da ya mahumalya da mipuun hi inainat da.
66020014	Nan kanan dan kate ya nan kanan dan kadungayan ya niwele da nah apuy an hidiyey kanan dan mikadwan katayan.
66020015	Hanadan tatagun ugge nitudok di ngadan da nah liblu ya miwelle dah apuy damdama.
66021001	Indani ya tinibok di balun kabunyan ya luta. Hanan namangngulun kabunyan, luta ya baybay ya nama-id da.
66021002	Tinibok an nalpuh langit on makakkaphod an boblen Apu Dios an hidiye nan balun Jerusalem. Hidiyen boble ya naka-iphod Apu Dios umat hi nangiphod dah bulwatin di babain mungkasal.
66021003	Ya dingngol ku on nal-ot an kalin nalpu nah ubunan nan ap-apu an kananay "Makiha-ad moh Apu Dios hanadah tataguna. Makiboblen dida te tataguna dida ya hiyay Dios da.
66021004	Ma-idon mon Apu Dios di ligat, ta maid moy dogo, mahakit ya kate, adida u-umyungan ya maid moy humlun hi eda kog-an te mahannotan mon am-in nadan wada handi."
66021005	Kanan nan inumbun di "Ad uwani ya pabaluwok am-in." Kananan ha-oy di "Itudok muh tuwe te hituwen kalik ya makulug ya pundinolan."
66021006	Kananay "Nagibbu mo. Ha-oy ya wadaak tuwali ot ahi mawadan am-in ya wadaak ta inggana. Ha-oy di kalpuwan di am-in ya ha-oy di poppog di am-in. Ya hay tagun kay nauwo ya idatak nah danum an maid di bayad na an umidat hi biyag an maid di poppog na.
66021007	Hay tagun mangapput hi haul an adina aton di gaga-iho takon di nganney maat ke hiya ya ha-oy di Dios na ya hiyay imbabalek.
66021008	Mu hanadan ugge nangun-unud ke ha-on te ikakagu day nitaguwan da, ya nadan nangiwalong hi pangulug dan ha-on, nadan mangmangngat hi gaga-iho, umat nadan pimmatepate, nadan nangihuyop hi bokon da inayan, nadan nangat hi ayak, makallangkak ya nadan dayawon day adi makulug an dios, ya nah apuy di pangayan da an hidiyey kanan dan mikadwan katayan."
66021009	Nan oha hanadah anghel an inodnanay oha hanadah pitun niha-adan di ligat ya immali ot kananan ha-oy di "Maka ta itudduk ke he-ay iinen nan kanan dan Impan di Karnero."
66021010	Indai ya wada nan Espiritun Apu Dios ke ha-oy ya in-eyak nah anghel hi tap-on di nakattag-en bilid ot ituddu nan ha-oy di makakkaphod an boblen Jerusalem an mana-ul an nalpun Apu Dios hi langit.
66021011	Hidiyen boble ya munlitaak di dayaw Apu Dios an umat nah nabalol an batun kanan dan jasper an munlinnang an kay crystal.
66021012	Natag-en binattun alad di nunlinikkod kediyen boble ya himpulut duway hoob na. Nip-ong day hin-oh-an anghel ke dadiyen hoob. Nitudok nah hoob di ngadan nadan himpulut duwan tanud Israel.
66021013	Hintutluy hoob hi numbinbinah-el nah boblen Jerusalem. Tulu nah nangappit hi timilan di algo, ya hintutlun nah numpinigging, ya tulu nah nangappit hi kalin-oban di algo.
66021014	Hanan binattun alad diyen boble ya nipab-un hi himpulut duwan batu an nitudokan di ngadan nadan himpulut duwan apostoles nan kanan dan Impan di Karnero.
66021015	Hanan anghel an nakihummangan ke ha-oy ya waday inodnanah punlukud an balituk. Hidiyey punlukud na nah boble, nadan hoob na ya hay katag-en nan binattun alad.
66021016	Hidiyen boble ya kuwadladu an nun-ingngoy kabilog na ya kadukke na. Lingkud nan anghel di kabilog na, kadukkena ya katag-ena ya duway libu ta opat di gatut an kilometro.
66021017	Lingkud na bo nan alad ya duway gatut ta himpulut onom di piye. Hay nunlukud nan anghel ya umat hi punlukud di tagu.
66021018	Hay nituping ya nadan nabalol an batu an kanan dan jasper, ya nan boble ya nakapyah namahman balituk an humihhili an umat hi diggal.
66021019	Hay nipab-unan nan binattun alad ya nungkabalol an batu. Namangulu nan jasper, ahi nan sapphire, nan agate, nan emerald,
66021020	nan onyx, nan carnelian, chrysolite, nan beryl, nan topaz, nan chalcedony, nan turquoise ot hay nanguddidi ya hidiye nan kanan dan amethyst.
66021021	Hanadan himpulut duwan hoob ya nakapyah perlas. Hin-oh-ay perlas an nikapya nadah hoob. Hay kalatah di ya nabalitukan an humihhili an umat hi diggal.
66021022	Maid di templo dah di te adi mahapul te wadah dih Apu Dios an makandama ya nan kanan dan Impan di Karnero.
66021023	Adi mahapul kediyen bobley algo ya bulan te hay dayaw Apu Dios ya nan kanan dan Impan di Karneroy mamat-al.
66021024	Pat-alanay dalanon di tataguh kabobboble. Am-in di ap-apuh kabobboble an umali dah din mundayaw ya ipainila dan nalpun Apu Dios am-in di dayaw ya kinadangyan da.
66021025	Hanan hoob ya munnananong an mibughul te adi mahilong hidi.
66021026	Am-in di tatagun umalin mundayaw ya iali day kinadangyan da.
66021027	Maid di gaga-ihon miabulut hidi, kinali hanadan makallangkak ya hanadan mangipabain di aton da ya adinadaman eda umeh di. Hanada ya abun nitudok di ngadan da nah liblun inodnan nan kanan dan Impan di Karnero an nitudkan nadan waday mikadwah biyag day damanan umeh di.
66022001	Intuddun bon nan anghel ke ha-on on wangwang an kalpuwan nan danum an umidat hi biyag an kay crystal te makallin-ong. Hidiyen wangwang ya nalpu nah inumbunan Apu Dios ya nan kanan dan Impan di Karnero ot
66022002	mundalan nah gawwan nan boble. Hanah numbinah-el an pingngit di wangwang ya nunha-ob di kaiw an kalpuwan di biyag. Kabulabulan on bumunga dadiyen kaiw ta maminhimpulut duwan bumunga hi ohan toon. Hanan tubuna ya pun-agan di tatagu.
66022003	Maid di gaga-ihon diyen boble te hidiy pun-ap-apuwan Apu Dios ya nan kanan dan Impan di Karnero ya hiyay ahi dayawon am-in di muttatyuna.
66022004	Ahida tibon di angana ya mimalkay ngadanah tuktuk da.
66022005	Hidiyen boble ya adi humilong te hi Apu Dios di mamat-al, kinali adi mahapul di algo weno dilag. Ya hanadan muttatyuna ya makiap-apu da ta inggana.
66022006	Ya kanan nan anghel ke ha-oy di "Hi Apu Dios an hi Apu takuy nangipakali hanadah profetas ya hiyay nangitud-ak ke ha-on an mangipainila hanadah muttatyuna nah gagalan maat. Am-in datuwe ya makulug ya pundinolan."
66022007	Kimmalih Jesus an kananay "Donglon yu tun kalyok ke dakayu te nakatang mo ya umaliyak. Am-in da nan mangulug ketuwen nitudok tuh liblu ya mun-am-amlong da."
66022008	Ha-oy an hi Juan ya dingngol ku ya tinibok am-in datuwe. Handih nangngolak ya nanib-ak am-in ke datuwe ya nundukkunak hi hinangngab nan anghel an nangipainilan datuwen ha-on ta dayawok.
66022009	Mu kananay "Adiyak dayawon te nun-ingngo ta an muttatyu ditan Apu Dios, umat hanadan ibba takun profetas ya am-in nadan mangulug hi kalin Apu Dios an nitudok ketuwen liblu. Hi Apu Dios di dayawom."
66022010	Ot kanana boy "Adiyu italu tun nitudok tuh liblu te nih-up moy tiempon umannungan am-in datuwe.
66022011	Hanadan gaga-ihoy at-atton da ya hidiyey at-atton dat inggana. Ya hanada ken maphod di at-atton da ya maphod di at-atton dat inggana."
66022012	Kimmalih Jesus ot kananay "Donglon yu tun kalyok ke dakayu te gagala mo ya umaliyak. Ialik di gun-udon yu mipuun hi in-innat yuh luta.
66022013	Ha-oy ya wadaak tuwali ot ahi mawadan am-in ya wadaak ta inggana. Ha-oy di kalpuwan di am-in ya ha-oy di poppog di am-in.
66022014	Mun-am-amlong da nan mangat hi maphod te kalebbengan dan midatan hi maphod an nitaguwan an maid di poppog na ya waday kalebbengan dan humgop nah hoob nan boble.
66022015	Mu hanadan tatagun humauhaul, mangat hi ayak, ihuyop day bokon da inayan, pimmatepate, daydayawon day adi makulug an dios, makallangkak hi kali ya pangat ya adida makiha-ad nah boble.
66022016	Ha-oy an hi Jesus di nangitud-ak nah anghel ke dakayu hanadah simbaan an e mangipainila mipanggep ke ha-on. Ha-oy di ohan tanud David ya ha-oy nan kanan dan talo nah mungkabigat an makahhiyo."
66022017	Kanan hanan Espiritun Apu Dios ya nan inayan nan Impan di Karneroy "Makayu." Am-in da nan mangngol ketuwen kalin Apu Dios ya mahapul damdaman ayagan da nadan udum an kanan day "Makayu. Makayun nungkauwo. Abuluton yu tun maid di bayad nan danum an umidat hi biyag an maid di poppog na."
66022018	Ha-oy an hi Juan di nangitudok ke datuwen am-in. Kalyok ke dakayu an hay tagun udmana tun nitudok tuh liblu ya udman Apu Dios di ligat nan umat hi ligat an nakalkali tuh liblu.
66022019	Ya hay tagu an kudangana tun nitudok tuh liblu ya adi idat Apu Dios di bingay na nah kaiw an kalpuwan di biyag ya nan bingay na nah boblen nakali tuh liblu.
66022020	Hi Jesus an nangipainilan makulug am-in tun nitudok tuh liblu ya kananay "Gagala mo ya umaliyak." Ot kanak di "Maphod hin umali ka. Umali ka mo Apu Jesus."
66022021	Hana ot ta hayudutan dakayun Apu takun hi Jesus. Amen.
