40001001	अब्राहामेर सान्‍तान, दाउदेर सान्‍तान, इसु ख्रिस्‍टेर बंसाबलिर बृतान्‍त,
40001002	अब्राहामेर बेटा छिले इसहाक, इसहाकेर बेटा याकुब, याकुबेर बेटा यहुदा आर उहाँर भाइला,
40001003	यहुदार बेटा फारेस आर जारा, एम़ा रहए तामारेर कोखेर। फारेसेर बेटा एस्रोम आर एस्रोमेर बेटा आराम,
40001004	आर आरामेर बेटा अमिनादाब, अमिनादाबेर बेटा नास्‍सोन, नास्‍सोनेर बेटा साल्‍मोन,
40001005	साल्‍मोनेर बेटा बोअज, याहाँए रहए राहाबेर कोखेर। बोअजेर बेटा योबेद, याहाँए रहए रुथेर कोखेर। आर योबेदेर बेटा यस्‍सि,
40001006	यस्‍सिर बेटा दाउद राजा, आर दाउदेर बेटा सोलोमन, याहाँर माअँड पहिले उरियार बेर्छानि रहकि।
40001007	सोलोमनेर बेटा रोहोबाम, रोहोबामेर बेटा अबियाहा, अबियाहार बेटा आसाफ,
40001008	आसाफेर बेटा योसाफात, योसाफातेर बेटा योराम, योरामेर बेटा ओजिया,
40001009	ओजियार बेटा योआथाम, योआथामेर बेटा आखाज, आखाजेर बेटा हेजेकिया,
40001010	हेजेकियार बेटा मनस्‍से, मनस्‍सेर बेटा आमोन आर आमोनर बेटा योसिया,
40001011	आर योसियार बेटा यखोनिया आर याहाँर भाइला, एम़ार जलम बेबिलोनेर निर्वासनेर आगुते हइसेल्‍कि।
40001012	बेबिलोनेर निर्वासनेर बाद जलम लुवाल: यखोनियार बेटा सालथिएल। सालथिएलेर बेटा जोरोबाबेल,
40001013	जोरोबाबेलेर बेटा अबिउद, अबिउदेर बेटा एलियाकिम, एलियाकिमेर बेटा आजोर,
40001014	आजोरेर बेटा सादोक, सादोकेर बेटा आखिम, आखिमेर बेटा एलिउद,
40001015	एलिउदेर बेटा एलेयाजार, एलेयाजारेर बेटा मत्‍थान, मत्‍थानेर बेटा याकुब,
40001016	आर याकुबेर बेटा योसेफ, याहाँए रहए मरियमेर मर्दना। एइड मरियमेर कोख से इसुर जलम हले जाहाँक ख्रिस्‍ट कहाल जाचे।
40001017	अइनङ करे अब्राहाम से दाउद तलिक जम्‍मा हले चउद पुस्‍ता आर दाउदेर समय से बेबिलोनेर निर्वासन तलिक चउद पुस्‍ता आर बेबिलोनेर निर्वासन से ख्रिस्‍टेर जलम तलिक चउद पुस्‍ता।
40001018	इसु ख्रिस्‍टेर जलम हेनङ करे हइस्‍ले: उहाँर माअँ मरियमेर माङनि योसेफेर सङे हइसेल्‍कि, मातुन अम़ार बेहा हबार से आगुते मरियमेर कोखत पबित्र आत्‍मार पाए छुवा रहए गेल्‍कि।
40001019	मातुन उहाँर दुल़ा योसेफट धर्मि लोक हबार कारन, मरियमडक लाजत नि गिराए मने मने उहाँक त्‍यागि दिबा छाबिस्‍ले।
40001020	मातुन जेइखुना उहाँए इड काथार आरि घुरि कर्तेइ रहए, ता देख! प्रभुर एकटा सर्गदुत सपनत उहाँक दर्सन दिए कहल्‍कि, “ए योसेफ! दाउदेर सान्‍तान, तुइँ मरियमडक कइना कर्बा भय ना करेक कियाँकि जेइड छुवा उहाँर कोखत छे उड छुवा पबित्र आत्‍मार पाए हइचे।
40001021	आप उहाँए एकटा पुत्र जलम दिबे आर तम़ा उहाँर नाअँ इसु राखन कियाँकि उहाँए आप्‍नार लोकलाक अम़ार पापला से उद्धार कर्बे।”
40001022	अगमबक्‍तार पाए बलाल प्रभुर बचनला पुरा होक कहए इला घटना हइस्‍ले:
40001023	“देख, एक झन आकुवारि पुवाति हबे आर उहाँए एकटा पुत्रक जलम दिबे आर उहाँर नाअँ इम्‍मानुएल राखाल जाबे।” याहाँर माने हए, “परमेस्‍वरट हामार सङे।”
40001024	जेइखुना योसेफट जागिल पाले ते, प्रभुर सर्गदुतट उहाँक जेनङ जेनङ कहिसेल्‍कि अइ अनुसार कर्ले आर मरियमडक कइना करिए लेआन्‍ले।
40001025	मातुन मरियमड छुवाडक जलम नि दिबार तलिक योसेफट उहाँर सङे सहबास नि कर्ले आर योसेफट उड छुवार नाअँ इसु राख्‍ले।
40002001	हेरोदड राजा रहबारखुना इसुड यहुदियार बेथलेहेमत जलम लिले, आर देख! पंडितला पुरुब बिति से यरुसलेमत आसिए कहबा धर्ले,
40002002	“जाहाँए ते, यहुदियार राजा हए जलम लिचे, कोए उहाँए कुऩा छे? कियाँकि हामा उहाँर तारोड पुरुब बिति देख्‍न आर उहाँर दर्सन कर्बा आसिचि।”
40002003	जेइखुना हेरोदड इड काथा सुन्‍ले, ते उहाँए आर उहाँर सङे सङे यरुसलेमेर साभाउ घबराए गेले।
40002004	तने उहाँए यहुदिलार गटे मुल पुजारुकलाक आर सास्‍त्रिलाक जर करिए ख्रिस्‍टेर जलम कुऩा हबा परे कहए पुछारि कर्ले।
40002005	आर अम़ा उहाँक कहल्‍कि, “यहुदियार बेथलेमत, कियाँकि अगमबक्‍तालार पाए हेनङ लिखाल गेइचे:
40002006	‘ओरे यहुदा मुलुकेर, बेथलेम! तुइँ यहुदार सासकलार मइधे काहाँरअ से कम नि छिस, कियाँकि तोर ठिना से एकटा सासक निक्‍लिबे, उहाँइ मोर प्रजा इस्राएलेर देखभाल कर्बे ’।”
40002007	तने हेरोदड पंडितलाक चुप्‍का डाकाए तारोड कुनबेला देखा दिस्‍ले कहए अम़ार ठिना से निस्‍ठुकि कर्ले।
40002008	आर उहाँए अम़ाक हेनङ कहए बेथलेम पाठाले, “जाअ, छुवाडक मन लागाए छाब आर जेइखुना उहाँक लागाल पाबन, ते महँक सामाद दन जेसे महँ जाए उहाँर दर्सन करु।”
40002009	राजार काथाला सुनिए अम़ा आप्‍नार दामाल धरि लिले, आर देख, जेइड तारोक अम़ा पुरुब बिति देखिस्‍ले उड तारो अम़ार आगु आगु गेल्‍कि, आर जेइठिना छुवाड रहए, उखान ठाअँर उप्रत जाए एरि गेल्‍कि।
40002010	अम़ा तारोडक देखिए बाडा आनन्‍दित हले आर खोब खुसि मानाले।
40002011	तने अम़ा घरटर भित्रत ढुक्‍ले ते छुवाडक आप्‍नार माअँ मरियमेर सङे देख्‍ले। आर अम़ा उहाँक हाँटुवा पारिए भक्‍ति दिले। तने आप्‍ना आप्‍नि टप्‍लाला खुलाए उहाँक सना, धुम्‍ना आर गन्‍धरस चऱाले।
40002012	आर “हेरोदेर ठिना घुरिए ना जान्” कहबार सपनत चेतावनि पाबार कारन अम़ा भिन पाके आप्‍नार देस चलि गेले।
40002013	जेइखुना अम़ा चलि गेले, तने देख, प्रभुर एकटा सर्गदुत योसेफटक सपनत देखा दिए कहल्‍कि, “उठेक, छुवाडक आर उहाँर माअँडक लिए मिस्र देसत पालाए जा आर मुइँ नि कहबार तलिक तुइँ अइठिना रहिस कियाँकि हेरोदड छुवाडक खतम कर्बार ताने खुजि कर्तोक।”
40002014	तने योसेफट राते करे उठिए छुवाडक आर छुवार माअँडक लिए मिस्र देस चलि गेले,
40002015	आर हेरोदड नि मर्बार तलिक अम़ा अइठिना रहले। इड घटना अगमबक्‍तार पाए बलाल प्रभुर इड बचन पुरा हबार ताने हइस्‍ले, “मुइँ मोर पुत्रडक मिस्र देस से डाकाए आन्‍नु।”
40002016	जेइखुना हरोदड दिसा पाले कि पंडितला उहाँक दागा दिए चलि गेल्‍कि, ते याहाँए रिस्याए अगिन हए गेले आर पंडितलार पाए निस्‍ठुकि कराल समयड हिसाप करिए अइ अनुसार बेथलेम आर याहाँर लगेपासेर इलाकालार दुइ बच्छरकार आर ताहार से हेंटकार गटे बेटा छुवालाक लोक पाठाए मारिए खतम करुवाले।
40002017	तने यर्मिया अगमबक्‍तार पाए बलाल इड बचन पुरा हल्‍कि,
40002018	“रामात एकटा गाला सुना गेले, कानारुवार गोग आर दारुन सोगेर चिहार, राहेलड कानेचे आप्‍नार छुवालार ताने उहाँक तसोबरि दिलउ नि झित मारेचे, कियाँकि अम़ा आर नि ।”
40002019	हेरोदड मारा पर्बारबाद देख, मिस्र देसत प्रभुर एकटा सर्गदुत योसेफटक सपनत देखा दिए कहल्‍कि:
40002020	“उठेक! छुवाडक आर याहाँर माअँडक लिए इस्राएल मुलुकत जा, कियाँकि जेइला लोक छुवाडर प्रानड लिबा छाबिस्‍ले अम़ा मारा परिचे।”
40002021	तने योसेफट उठिए छुवाडक आर छुवार माअँडक लिए इस्राएल मुलुकत आस्‍ले।
40002022	मातुन जेइखुना उहाँए सुन्‍ले, कि यहुदियात अर्खिलाउसट आप्‍नार बाप हेरोदेर बदला राज करेचे, ते उहाँक हता जाबार डर लागि गेल्‍कि तने सपनत चेतावनि पाए उहाँए गालिल प्रान्‍तत चलि गेले।
40002023	आर जाए नासरत नाएर एकखान नगरत रहबा धर्ले, तने अगमबक्‍तालार पाए बलाल उड बचन पुरा हल्‍कि, “उहाँक नासरि करे कहाल जाबे।”
40003001	उखुना बप्‍तिस्‍मा दुवा युहन्‍नाड यहुदियार निधुवा पाथारखानत हेनङ कहए प्रचार कर्ते आस्‍ले,
40003002	“पास्‍चाताप कर कियाँकि सर्गेर राजखान लगते चलि आसिचे।”
40003003	एइड लोकेर बिसयत यसइया अगमबक्‍ताड हेनङ कहिस्‍ले, “निधुवा पाथारत एक झन गोग दिए दिए कहचे, प्रभुर दामालड तियारि कर, उहाँर डेगरट सोझ कर।”
40003004	युहन्‍नाड उँटेर रुनेर उर्ऩा पिऩे आर कम्‍मरत चेम्रार पेटि बाऩे आर उहाँए फेरुङ आर जङलि सहद खाए।
40003005	यरुसलेम आर गटेखान यहुदिया आर यर्दनेर लगेपासेर मुलुकेर गटे लोकला निक्‍लिए उहाँर ठिना आस्‍ले।
40003006	आर अम़ा आप्‍ना आप्‍नि पापलाक सुइकार कर्ते यर्दन लदिडत उहाँर पाए बप्‍तिस्‍मा लिले।
40003007	मातुन जेइखुना सदुकि आर फरिसिलाक बप्‍तिस्‍मा लिबार ताने आस्‍ते देख्‍ले, ते अम़ाक कहले, “ए साँपेर बाच्‍चाला! आस्‍बार क्रोधखान से भाग्‍बा तम़ाक काहाँए चेतावनि दिल्‍कन?
40003008	अइताने आप पास्‍चाताप अनुसारेर फल फुलाअ।
40003009	आर तम़ा मनडत इड बिचार ना कर, कि अब्राहामड हामार पिता हए, कियाँकि मुइँ तम़ाक कहच्‍कन, परमेस्‍वरट यहला पाथल से अब्राहामेर ताने सान्‍तान थार कर्बा पारे।
40003010	कुऱालिखान आल़ाए गाछेर गऱाखानत परिगेइचे। अइताने असल फल नि फुलाबार हरेकटा गाछक काटिए गिराल जाबे आर अगिनत फेकाल जाबे।
40003011	मुइँ तम़ाक पास्‍चाताप करिचन कहए पानिर बप्‍तिस्‍मा दिच्‍कन मातुन मोर बाद जाहाँए आसेचे उहाँए मोर से अधिक सक्‍तिसालि छे। मुइँ उहाँर चेटकाला उभाए बेर्बारअ लाइकेर नि छु। उहाँए तम़ाक पबित्र आत्‍मा आर अगिनेर बप्‍तिस्‍मा दित्‍कन।
40003012	उहाँर असाबार कुलाखान उहाँरे हातत छेक आर उहाँए आप्‍नार खामारिखान आच्‍छा से साफ्‍फा कर्बे आर गहमला बाखारित जर कर्बे मातुन कुटाला केधउ नि घेम्‍बार अगिनखानत जलाबे।”
40003013	आर अइखुना इसुड युहन्‍नार पाए बप्‍तिस्‍मा लिबा गालिल से यर्दन लदित आस्‍ले।
40003014	मातुन युहन्‍नाड उहाँक हेनङ कहए माना करेल्‍कि, “मोक तोर पाए बप्‍तिस्‍मा लिबा परे मातुन तुहें मोर ठिना आस्‍लो?”
40003015	सेने इसुड उहाँक उत्रा दिल्‍कि, “आल़ा एइनङ हबा दे कियाँकि एइनङ करे हामाक गटे धार्मिकताला पुरा कर्बार उचित छे।” तने उहाँए राजि हए गेल्‍कि।
40003016	आर बप्‍तिस्‍मा लिबार बाद इसुड अइसाथ पानिखान से उठले। आर देख! सर्गखान खुलि गेल्‍कि आर उहाँए परमेस्‍वरेर आत्‍माडक घुगुर लाखा नाम़्‍ते आर आप्‍नार पर आस्‍ते देख्‍ले।
40003017	आर देख! सर्ग से हेनङ कहबार एकटा गाला आसेल्‍कि, “याहाँए मोर प्रिय पुत्र हए, याहाँर पर मुइँ बाडा खुसि छु।”
40004001	तने दियाबलसेर पाए इसुर परिक्छा हबार ताने आत्‍माड उहाँक निधुवा पाथारेर बिति लेगेल्‍कि।
40004002	उहाँए चालिस दिन आर चालिस रात भरे उपासे रहले, ताहार बाद उहाँक भोक लागि गेल्‍कि।
40004003	तने परिक्छाकराड आसिए उहाँक कहल्‍कि, “तुइँ जदि परमेस्‍वरेर पुत्र हइस ते, ले इला पाथलक रुटि हबार आग्‍या दे।”
40004004	मातुन उहाँए उत्रा दिल्‍कि, “धर्मसास्‍त्रखानत हेनङ लिखाल छे ‘लोकट बाठे रुटिर भरे नि मातुन परमेस्‍वरेर मुख से निक्‍लाल हरेकटा बचन से जिएचे’।”
40004005	तने दियाबलसट उहाँक पबित्र नगरखानत लेजाए मुन्‍डिलेर टुहिडत थार कराल्‍कि।
40004006	आर कहल्‍कि, “तुइँ जदि परमेस्‍वरेर पुत्र हइस ते ले हेता से कुदेक कियाँकि धर्मसास्‍त्रत हेनङ लिखाल छे, ‘उहाँए तोर खातिर आप्‍नार सर्गदुतलाक आग्‍या दितोक आर अम़ा तोक हाते हाते लुखि लितोक, निते तोर ठेङला पाथललात आछार खातोक’।”
40004007	इसुड उहाँक कहल्‍कि, “आर धर्मसास्‍त्रत यहनङ त लिखाल छे, ‘तुइँ परमप्रभु आप्‍नार परमेस्‍वरेर परिक्छा ना लिस’।”
40004008	फेर दियाबलसट उहाँक एकखान उँच्‍च पाहारत लेगेल्‍कि आर संसारेर गटे राजला आर याहाँर बइभबला देखाल्‍कि।
40004009	आर उहाँक कहल्‍कि, “तुइँ जदि मोक हाँटुवा पारिए दन्डवत करिस ते इला गटे कुछु मुइँ तोक देदिम्‍कुन।”
40004010	तने इसुड उहाँक कहल्‍कि, “तुइँ सइतान हेता से भागिजा! कियाँकि धर्मसास्‍त्रखानत लिखाल छे, ‘तुइँ परमप्रभु आप्‍नार परमेस्‍वरटके दन्डवत करिस आर बाठे उहाँर सेबा करिस’।”
40004011	तने दियाबलसट उहाँक छरिए चलि गेल्‍कि आर देख! सर्गदुतला आसिए उहाँर सेबा टहल कर्बा धरेल्‍कि।
40004012	जेइखुना इसुड सुन्‍ले कि युहन्‍नाड धरा परि गेल, ते उहाँए गालिल चलि गेले।
40004013	इखान नगर जबुलुन आर नप्‍तालिर मुलुकेर सुमुन्‍दरेर काछारत छे। आर उहाँए नासरत नगरखान छरिए कफर्नहुम नगरत जाए रहबा धर्ले।
40004014	तने यसइया अगमबक्‍तार पाए बलाल इड बचन पुरा हले,
40004015	“ए जबुलुनेर मुलुक आर नप्‍तालिर मुलुक, सुमुन्‍दरेर माखे जाबार दामाल, यर्दनेर उपार, परजातियालार गालिल।
40004016	आन्‍धारत रहबार लोकला एकटा बार्का ओजोत देखिचे, आर मिर्तुर छियाँर मुलुकत रहबार लोकलार पर ओजोत फुटिचे।”
40004017	अइखुना से इसुड हेनङ कहए प्रचार कर्बा धर्ले, “पास्‍चाताप कर कियाँकि सर्गेर राजखान लगते चलि आसिच्‍कन।”
40004018	इसुड गालिल सुमुन्‍दरेर काछारे काछारे बेराते जाबारखुना, दुइ भाइक आर्थात सिमोन कहबार पत्रुसटक आर पत्रुसेर भाइ आन्‍द्रियासटक सुमुन्‍दरटत भेर्का फेकाते देख्‍ले कियाँकि अम़ा माछुवार रहए।
40004019	उहाँए अम़ाक कहले, “मोर पाछु धर आर मुइँ तम़ाक लोकपक्रा माल़ा बेनाम्‍कन।”
40004020	अइसाथ अम़ा आप्‍नार भेर्काला छरिए इसुर पाछु धरि लिले।
40004021	आर हता से थोरेक दुर जाबार बाद उहाँए भिन दुइ भाइक आर्थात जब्‍दियार बेटा याकुबडक आर याहाँर भाइ युहन्‍नाडक आप्‍नार बाप जब्‍दियार सङे लावखानत भेर्का सियाते देख्‍ले, आर इसुड अम़ाकअ डाकाले।
40004022	अइसाथ लावखान आर आप्‍नार बापटक अइठिना छरि दिए अम़ाउ इसुर पाछु धरि लिले।
40004023	ताहार बाद इसुड अम़ार सभाघरलात सिकाते, राजेर सुसामाद प्रचार कर्ते आर सब किसिमेर रोग आर सब किसिमेर बाबद धराल लोकलाक संअ कर्ते गटेखान गालिल भरे बेराले।
40004024	आर उहाँर चार्चा गटेखान सिरियात छिर्याए गेल्‍कि। तने लोकला गटे बेमारिलाक, हर किसिमेर रोग आर बेथा से ग्रस्‍त, भुत धराल, आँउरिया आर रतपरा बेमारिलाक उहाँर ठिना आनेल्‍कि आर इसुड अम़ाक संअ कर्ले।
40004025	तने गालिल, डेकापोलिस, यरुसलेम, यहुदिया आर यर्दनेर उपार से आसाल जेरहर जेरह लोकला उहाँर पाछु पाछु बेर्बा धरेल्‍कि।
40005001	जेरहर जेरह लोकला जर हबा देखिए इसुड पाहारखानेर पर जाए बठले आर उहाँर चेल़ाला उहाँर ठिना आसेल्‍कि।
40005002	तने उहाँए अम़ाक हेनङ कहए सिकाबा धर्ले,
40005003	“धन्‍य हए अम़ा, जाहाँए आत्‍मात गरिप छे, कियाँकि सर्गेर राजखान अम़ारे हकि।
40005004	धन्‍य हए अम़ा, जाहाँए सोग करेचे, कियाँकि अम़ा तसोबरि पाबे।
40005005	धन्‍य नम्र लोकला, कियाँकि अम़ा पृथिमिर अधिकार पाबे।
40005006	धन्‍य हए अम़ा, जाहाँए धार्मिकतार ताने भोके आर प्‍याँसे छे, कियाँकि अम़ा सन्‍तुस्‍ट हबे।
40005007	धन्‍य दयाबान लोकला, कियाँकि अम़ा दया पाबे।
40005008	धन्‍य सुद्ध मनेर लोकला, कियाँकि अम़ा परमेस्‍वरटक देख्‍बे।
40005009	धन्‍य मिलाप आन्‍बार लोकला, कियाँकि अम़ाक परमेस्‍वरेर सान्‍तान करे कहाल जातेक।
40005010	धन्‍य अम़ा जाहाँए धार्मिकतार खातिर सास्‍ति पाचे, कियाँकि सर्गेर राजखान अम़ारे हकि।
40005011	“धन्‍य हबन तम़ा जेइखुना लोकला मोर खातिर तम़ार निन्‍दा कर्तकन, तम़ाक सातात्‍कन आर झुट्टा लाछाङि लागाए तम़ार खिलापत नान्हा किसिमेर कुबचन बल्तकन।
40005012	तम़ा आनन्‍द मानाअ आर खुसि ह, कियाँकि सर्गत तम़ार बड इनाम हत्‍कन, कियाँकि तम़ार से आगुकार अगमक्‍तालाकअ अम़ा एइनङ करे साताइस्‍ले।
40005013	“तम़ा पृथिमिर नुन हन्, नुनेर स्वादडए जदि हाराए जाए ते, उखान नुनक केनङ करे आरमने नुन्‍छा बेनाए। ताहार बाद उखान नुनक निक्‍लाए फेकाए दिबार आर लोकला ठेङ दे खेचोक कहए छरि दिबार बाहिक आर कोए कामेर नि हबे।
40005014	“तम़ा संसारेर ओजोत हन। पाहारखानेर पर बसाल नगरखान नुकाए रहबा नि पार्बे।
40005015	लोकला गेछाड लागाए काट्ठा दे झापा दिए नि राखेचे मातुन चेराकदानिर पर राखेचे आर गेछाड घरटत रहबार साभाक ओजोत देचे।
40005016	अइभाबे तम़ारअ ओजोतखान लोकलार आगुति प्रकासमान हकन जेसे तम़ार भाला कामला देखिए अम़ा सर्गत रहबार तम़ार पिताडर महिमा कर्कन।
40005017	“इड ना सचन कि मुइँ मोसार बिधानखानक आर अगमबक्‍तालार सिक्‍छालाक रद्द कर्बा आसिचु। मुइँ उलाक रद्द कर्बा नि बुरु पुरा कर्बा आसिचु।
40005018	कियाँकि छेच्‍कारे, मुइँ तम़ाक कहच्‍कन, सर्ग आर पृथिमिखान रहबार तलिक हरेकटा काथा पुरा नि हए बिधानखान से एकअडा मात्रा बा बुन्‍दा नि हाराबे।
40005019	ताहाते इला आग्‍यार मइधे छट से छट आग्‍याडकअ जाहाँए भङ करेचे आर लोकलाक अइनङ कर्बा सिकाचे ते, उहाँक सर्गेर राजत साभार से छट कहाल जाबे मातुन जाहाँए उलार पालन करेचे आर पालना कर्बा सिकाचे ते उहाँक सर्गेर राजत बड कहाल जाबे।
40005020	कियाँकि मुइँ तम़ाक कहच्‍कन, तम़ार धर्म कर्मला सास्‍त्रि आर फरिसिलार से बेसि नि हले, तम़ा कोए हाले सर्गेर राजत ढुक्‍बा नि पार्बन।
40005021	“तम़ा सुनिचन कि पुर्ना कालेर लोकलाक हेनङ कहाल गेइसेल्‍कि, “हात्‍या ना कर आर जाहाँए हात्‍या कर्बे उहाँए निसाफेर भागिदार हबे।”
40005022	मातुन मुइँ तम़ाक कहच्‍कन, जाहाँए आप्‍नार भाइडर पर गस्‍सा हबे, उहाँए निसाफेर भागिदार हबे आर जाहाँए आप्‍नार भाइडर अपमान कर्बे उहाँक माहा सभार आगुति जाबाफ दिबा पर्तेक आर जाहाँए आप्‍नार भाइडक “ए मुर्ख!” कहबे, उहाँए नरकेर अगिनेर भागिदार हबे।
40005023	ताहाते आप्‍नार दानला बेदिडत चऱाते चऱाते तुइँ जदि फम पाए जाइस कि तोर भाइर मनडत तोर खिलापत कुछु छेक जदि ते,
40005024	तोर दानला अइठिना बेदिडरे आगुति थए दे आर प्रथमे जाए तोर भाइडर सङे मिलाप करेक तने आसिए दानला चऱाइस।
40005025	“काहुँ तोर खिलापत मुद्दा दिकु ते अदालत जाबार आगुते उहाँर सङे जल्‍दि करे मेटमाट करिले। निते उहाँए तोक न्‍यायधिसेर हातत सँपि दितोक। आर तने न्‍यायधिसट हाकिमेर हातत सँपिदित्‍कु आर हाकिमड तोक कइदत जाँकि दितोक।
40005026	छेच्कारे, मुइँ तोक कहच्‍कुन, जेइखुना तलिक तुइँ एक एक इम्‍पि चुक्‍ता नि कर्बो, तुइँ कोए हाले छुटिए आस्‍बा नि पार्बो।
40005027	“तम़ा हेनङ कहते सुनिचन “तुइँ ब्‍यभिचार ना कर्।”
40005028	मातुन मुइँ तम़ाक कहच्‍कन, काहुँ जदि कोएड बेर्छानिक काम बासनार भाबना से देखेचे, ते उहाँए अइखुना मनडत उहाँर सङे ब्‍यभिचार करि फेकाचे।
40005029	तम़ार दाहिनाड चखु जदि तम़ाक पाप करुवाच्‍कन ते, चखुडक घक्‍लाए निक्‍लाए द। तम़ार गटेड देहा नरकत पर्बार से बुरु देहार एकखान अंग नि रहलेइ तम़ार भाला हत्‍कन।
40005030	आर तम़ार दाहिनाखान हात जदि तम़ाक पाप करुवाच्‍कन ते, उखान हातक काटिए फेकाए द। तम़ार गटेड देहा नरकत पर्बार से बुरु देहाडर एकखान अंग नि रहलेइ तम़ार भाला हत्‍कन।
40005031	“आर यहनङ कहाल गेइसेल्‍कि, ‘जाहाँए आप्‍नार मगिडक त्‍याग कर्बे, उहाँए मगिडक एकखान त्याग पत्र लिखिदोक।’
40005032	मातुन मुइँ तम़ाक कहच्‍कन, जाहाँए ब्‍यभिचारेर दुसिया बाहिक भिन कारने आप्‍नार मगिडक त्‍याग करेचे, उहाँए आप्‍नार मगिडक ब्‍यभिचारिनि बेनाचे आर जाहाँए उड त्‍यागाल बेर्छानिडर सङे बेहा करेचे उहाँउ ब्‍यभिचार करेचे।
40005033	“तम़ा यहनङ सुन्‍बापान, पुर्ना कालेर लोकलाक हेनङ कहाल गेइसेल्‍कि, ‘तुइँ झुट्ठा सत ना खा मातुन प्रभुर ताने खाल सतटक पुरा कर्।’
40005034	मातुन मुइँ तम़ाक कहच्‍कन, सत खाबे ना करन। सर्गेर नाअँत सत ना खाअन कियाँकि उखान परमेस्‍वरेर सिंहासन हए।
40005035	नाते पृथिमिर नाअँत सत खाअन, कियाँकि उखान उहाँर पाअँदानि हए। नाते यरुसलेमेर नाअँत सत खाअन, कियाँकि उखान माहा राजार नगर हए।
40005036	तुइँ आप्‍नार मुथाडरअ सत ना खा, कियाँकि तुइँ मुथार एकखान चुलि तलिक काल बा धग बेनाबा नि पार्बो।
40005037	तम़ार काथाड हकन ते ‘हँ’ भरन आर नि हकन ते ‘नि’। याहाँर से फाजुलला काथा दुस्‍टडर तरफकार हए।
40005038	“आर तम़ा यहनङ सुन्‍बापान, हेनङ कहाल गेइसेल्‍कि, ‘चखुर बदला चखु आर दाँतेर बदला दाँत,’
40005039	मातुन मुइँ तम़ाक कहच्‍कन, दुस्‍ट लोकलार सङे मुकाबिला ना कर। बुरु काहुँ तम़ार दाहिनाड गालत ठुक्‍कन ते दस्राडउ गाल जुरिद।
40005040	आर काहुँ जदि मुद्दा दिए तम़ार जामाखान लिबा छाब्‍कन ते, उहाँक तम़ार गिलापटउ देद।
40005041	काहुँ जदि तम़ाक आधा कोस जाबार कर कर्कन ते तम़ा उहाँर सङे एक कोस तलिक चलि जाअ।
40005042	जाहाँए तम़ार ठिना माङेच्‍कन उहाँक द। आर जाहाँए तम़ार ठिना से पइचा माङेच्‍कन, उहाँक इन्‍कार ना कर।
40005043	“तम़ा सुन्‍बापान यहनङ कहाल गेइसेल्‍कि, ‘तम़ा आप्‍नार पर्सियालाक प्रेम कर’ आर आप्‍नार दुस्‍मनलाक घिन कर।
40005044	मातुन मुइँ तम़ाक कहच्‍कन, दुस्‍मनलाक प्रेम कर आर जाहाँए तम़ाक साताच्‍कन अम़ार ताने प्रार्थना कर,
40005045	जेसे तम़ा आप्‍नार सर्गेर पितार सान्‍तान हन् कियाँकि उहाँए दुस्‍ट आर भाला दनहलाके धुप देचे, आर धर्मि अधर्मि दनहलारे पर पानि बर्साचे।
40005046	कियाँकि जाहाँए तम़ाक प्रेम करेच्‍कन बाठे अम़ाके जदि तम़ा प्रेम कर्बन ते किसेर इनाम पाबन? कर उठालाउ कि अइनङ करेचे नि?
40005047	तम़ा जदि सुधाए आप्‍नारे दादा भाइलाक बन्‍दगि करेचन ते, आरला लोक से कि बेसि कर्लन? परजातियालाउ कि अइनङ करेचे नि?
40005048	अइताने जेनङ तम़ार सर्गेर पिताड सिद्ध छकन, तम़ाउ अइनङ सिद्ध ह।
40006001	“हुँसियार रह, लोकला देख्‍कन कहए तम़ा अम़ार आगुति धर्म कर्म ना कर। निते तम़ार सर्गेर पितार ठिना से तम़ा कुछु इनाम नि पाबन।
40006002	“ताहाते जेइखुना तुइँ दान दिबो, भित्तरपापियालार लाखा ना करेक। लोकलार ठिना से आदर पाबार ताने अम़ा सभाघरलात आर सरकलात ढलाइ पिटाए दान देचे। छेच्‍कारे, मुइँ तम़ाक कहच्‍कन, अम़ा आप्‍नार इनामड पाए गेइचे।
40006003	मातुन जेइखुना तुइँ दान दिबो, तोर बायाँ हातखान दिसा ना पाकु कि तोर दाहिना हातखान कि करेचोक।
40006004	तोर दानला गुप्‍त रहकु आर गुप्‍त भाबे कराल कामलाक देख्‍बार तोर पिताड तोक इनाम दिकु।
40006005	“जेइखुना तम़ा प्रार्थना कर्बन, भित्तरपापियालार लाखा ना हन कियाँकि अम़ाक सभाघरलात आर सरकेर चोकलात लोकला देख्‍कि कहए थार मारिए प्रार्थना कर्बा मेनाचेक। छेच्‍कारे, मुइँ तम़ाक कहच्‍कन, अम़ा आप्‍नार इनामड पाए गेइचे।
40006006	मातुन जेइखुना तुइँ प्रार्थना कर्बो, आप्‍नार कठाडत जा आर केबारखान लागाए गुप्‍तत रहबार तोर पिताडक प्रार्थना कर्। आर गुप्‍त भाबे कराल कामलाक देख्‍बार तोर पिताड तोक इनाम दितोक।
40006007	“आर जेइखुना प्रार्थना कर्बन, तम़ा परजातियालार लाखा अर्थहिन काथाला ना बर्लन कियाँकि अम़ा सँचेचे, भेलेला काथा बल्‍ले तने परमेस्‍वरट एम़ार काथाला सुन्तेक।
40006008	तम़ा अम़ार लाखा ना ह, कियाँकि तम़ा माङबार से आगुते तम़ार पिताड जानेच्‍कन कि तम़ाक कि लाग्‍कन।
40006009	ताहाते तम़ा हेनङ कहए प्रार्थना कर: “सर्गत रहबार हे हामार पिता, तोर नाअँड पबित्र होक।
40006010	तोर राजखान आसोक, सर्गत जेनङ तोर इच्‍छाड पुरा हचोक अइनङति इखान पृथिमितअ पुरा हकु।
40006011	आझिअ हामाक हामार दिनभरकार खराक दे,
40006012	हामार अपराधला छेमा करि दे, जेनङति हामाउ आप्‍नार अपराधिलाक छेमा करिचि।
40006013	हामाक परिक्छात गिर्बा नादिस, मातुन दुस्‍टड से बचाए राखिस, कियाँकि, राज, पराक्रम आर महिमा सदा सर्बदा तहरे हकु आमेन।
40006014	कियाँकि तम़ा जदि तम़ार खिलापत कराल लोकलार पापलाक छेमा कर्बन ते तम़ारअ सर्गेर पिताड तम़ाक छेमा कर्तकन।
40006015	मातुन तम़ा जदि तम़ार खिलापत कराल लोकलार पापलाक छेमा नि कर्बन, ते तम़ारअ पिताड तम़ाक छेमा नि कर्तकन।
40006016	“आर जेइखुना तम़ा उपासे रहबन, भित्त‍रपापियालार लाखा मन्‍झुरा हए ना रहन, कियाँकि अम़ा उपासे छु कहए देखाबार ताने आप्‍नार मुखखान आन्‍धार करिए रहचे। छेच्‍कारे, मुइँ तम़ाक कहच्‍कन, अम़ा आप्‍नार इनामड पाए गेइचे।
40006017	मातुन तुइँ जेइखुना उपासे रहबो, मुथाडत तेल बुला आर आप्‍नार मुखखान धो,
40006018	तुइँ उपासे छिस कहए लोकला नि मातुन गुप्‍तत रहबार तोर पिताड देख्‍कु आर गुप्‍तत कराल कामलाक देख्‍बार तोर पिताड तोक इनाम दिकु।
40006019	“तम़ा आप्‍नार ताने पृथिमित धन सम्‍पति ना थिताअ, हेता घुन धरेचे आर कार्खि परेचे आर चोरला घरट फुटाए चुरि करिए लेजाचे।
40006020	मातुन तम़ा आप्‍नार ताने सर्गत धन सम्‍पति थिताअ हता नाते घुन धरेचे, नाते कार्खि परेचे आर नाते हतिना चोरला चुरि करिए लेजाचे।
40006021	कियाँकि जेइठिना तोर धनला रहतोक अइठिना तोर मनडउ रहतोक।
40006022	“चखुड देहाडर गेछा हए। ताहाते तम़ार चखुड जदि ठिक छकन ते, तम़ार गटेड देहा जऩाक रहत्‍कन।
40006023	मातुन तम़ार चखुडए जदि आच्‍छा नि छकन ते तम़ार गटेड देहा आन्‍धार घिट घिट हत्‍कन। तम़ार भित्तरकार ओजोतखाने जदि आन्‍धार हकन, ते उखान आन्‍धार केनङ डरलाग्‍गा हत्‍कन!
40006024	“काहुँ दुइडा मालिकेर सेबा कर्बा नि पार्बे, कियाँकि एक झनाक उहाँए हेला कर्बे आर एक झनाक माया कर्बे आर्थात एक झनार पर उहाँए बफादार हबे आर एक झनाक तुच्‍छ गन्‍बे। तम़ाउ परमेस्‍वर आर धन दनहरे सेबा कर्बा नि पार्बन।
40006025	“ताहाते मुइँ तम़ाक कहच्‍कन, जिबन जिबार ताने कि खाम बा कि पिम बा आप्‍नार देहाडर ताने कि पिऩ्म कहए फिकिर ना कर। जिबनड खराकला से आर देहाड नुआँपाटाला से कि अधिक महत्‍वपुर्न हए नि?
40006026	आकासत उराबार पखिलाक देख। अम़ा नाते छिर्याचे, नाते बुनेचे, नाते बाखारिते थिताचे, ताहुँ तम़ार सर्गेर पिताड अम़ाक खिलाबे करेचेक, अम़ार से कि तम़ा बेसि मोलेर छन नि?
40006027	तम़ार मइधे काहाँए फिकिर करिए आप्‍नार उमेरखान एकपल बार्भा पार्बन?
40006028	“तम़ा कियाँ नुआँपाटार बिसयत फिकिर करेचन? जङलि लिलि फुलला केनङ करे बाऱेचे बिचार कर त। अम़ा नाते मेहनेत करेचे, नाते तातकाटन करेचे।
40006029	मातुन मुइँ तम़ाक कहच्‍कन, सोलोमन राजाड आप्‍नार गटेखान ठाटबाटत इलार मइधे एकटा फुलेरअ लाखा नि छाजा पाइस्‍ले।
40006030	जेइला बन आझि छे आर काल़ि आखत जाबे सेइलाक जदि परमेस्‍वरट हेनङ पिऩाचे ते, ए अल्‍पबिस्‍वासिला, तम़ाक कि आरह बेसि करे पिऩात्‍कन नि?
40006031	“ताहाते कि खाबन बा कि पिबन बा कि पिन्भन कहए फिकिर ना कर।
40006032	कियाँकि इला काथार तनेमने परजातियाला रहचे। आर तम़ार सर्गेर पिताड जानेच्‍कन कि तम़ाक इला काथा लाग्‍कन।
40006033	प्रथमे बुरु तम़ा उहाँर राजेर आर उहाँर धार्मिकतार खुजि कर, आर उ गटेला काथा तम़ारे हत्‍कन।
40006034	ताहाते काल़िकार दिनडर ताने फिकिर ना कर, कियाँकि काल़िकार दिनड आप्‍नार फिकिर आप्‍ने कर्बे। आझिकार तकलिफखान आझिकार ताने काफि छे।
40007001	“पोरेर निसाफ ना कर, जेसे तम़ारअ निसाफ ना कर्कन।
40007002	कियाँकि जेइभाबे तम़ा निसाफ कर्बन, अइभाबे तम़ारअ निसाफ हत्‍कन आर जेइड नापे तम़ा दिबन, अइड नापे तम़ाउ पाबन।
40007003	कियाँ तम़ा आप्‍नार भाइडर चखुर खेंचखान देखेचन, मातुन आप्‍नारे चखुर ढेङड नि देखेचन ?
40007004	तोर आप्‍नारे चखुडत ढेङ रहते रहते केनङ करे तुइँ भाइडक कहचिस, “दे त तोर चखुड से खेचखान निक्‍लाए दिकुन?”
40007005	ए भित्तरपापिया, प्रथमे आप्‍नारे चखुड से ढेङड निक्‍ला, तने भाइर चखुड से खेचखान निक्‍लिबार ताने तोक झलझल करे देखा जातोक।
40007006	“पबित्र चिजला कुकुरलाक ना दे। आर तोर मोतिला सोंरलार आगुति ना फेका, निते अम़ा उलाक ठेङला दे खिचखाच करिए उल्‍टिए तहँके झप्‍टिए धर्तोक।
40007007	“माङ, तम़ाक दुवाल जात्‍कन। खुजि कर, तम़ा पाबन। ढिक ढिकाअ आर तम़ार ताने केबारखान खुल्तकन,
40007008	कियाँकि माङबार हरेक झन पाबे, आर जाहाँए खुजि कर्बे उहाँए पाबे, आर जाहाँए ढिक ढिकाबे उहाँर ताने केबारखान खुलाल जाबे।
40007009	तम़ार मइधे काहाँए हुनङ छन ते आप्‍नार बेटाड रुटि माङले उहाँक पाथल दिबन?
40007010	आर्थात माछ माङले उहाँक साँप दिबन?
40007011	तम़ा दुस्‍ट छन ताहुँ आप्‍नार छुवालाक असल सान्‍दोस दिबा जानेचन जदि ते सर्गत रहबार तम़ार पिताड उहाँर सङे माङबार लोकलाक केताखान बेसि करे असल जिऩिस दितेक।
40007012	“ताहाते, लोकला तम़ार सङे जेनङ ब्‍यबहार कर्कन कहए तम़ा इच्‍छा करेचन, तम़ाउ अम़ार सङे अइनङ ब्‍यबहार कर, कियाँकि मोसार बिधान आर अगमबक्‍तालार सिक्‍छाए एइड।
40007013	“सुटका केबारखान दे ढुक, कियाँकि बिनासेर बिति लेजाबार दामालड आसान छे आर याहाँर केबारखानअ चउडा छे, आर भेलेला लोक अइदे ढुकेचे।
40007014	कियाँकि जिबनेर बिति लेजाबार दामालड कठिन छे आर याहाँर केबारखानअ सुटका छे आर कमेला लोक इड दामाल लागापाचे।
40007015	“झुट्टा अगमबक्‍ताला से हुँसियार रह, अम़ा तम़ार ठिना उपरे उपरे भेरार भेसत आस्तकन मातुन भित्रे भित्रे डरलाग्‍गा लेक्रालार लाखा हत्‍कन।
40007016	तम़ा अम़ाक अम़ार फललाए से चिऩि फेकाबन। काँटार झाङखानत नाकुन अंगुर फुले बाते बेम्‍लार काँटालात डुमर?
40007017	अइनङ करे हरेकटा असल गाछ असले फल फुलाचे, आर खाराप गाछट खारापे फल फुलाचे।
40007018	असल गाछट खाराप फल नि फुलाचे, नाते खाराप गाछट असल फल।
40007019	असल फल नि फुलाबार हरेकटा गाछक काटाल जाबे आर अगिनत फेकाल जाबे।
40007020	अइनङ करे तम़ा अम़ाक अम़ार फललाए से चिऩि फेकाबन।
40007021	“मोक ‘प्रभु प्रभु’ करे कहबार साभाउ सर्गेर राजत ढुक्‍बा नि पार्बे, जाहाँए सर्गत रहबार मोर पिताडर इच्‍छाड पालना कर्बे बाठे उहाँइ ढुक्‍बे।
40007022	उ दिना भेलेला झना मोक कहबे, ‘प्रभु! प्रभु!’ तोर नाअँत कि हामा अगमबानि कर्न नि? तोर नाअँत कि हामा भुत निक्‍लाइ नि? तोर नाअँत कि हामा नान्हा किसिमेर सक्‍तिर काम कर्न नि?
40007023	तने मुइँ अम़ाक कहम्‍किन, ‘मुइँ तम़ाक नि चिऩेच्‍कन, ए दुस्‍ट काम कराला तम़ा मोर ठिना से दुर हए जाअ।’
40007024	“जाहाँए मोर इला बचन सुनेचे आर अइ अनुसार चलेचे, उहाँए हेनङ एकटा बुद्धिमान लोकेर लाखा हए, जाहाँए आप्‍नार घरट चाट्टानत उठाले।
40007025	पानि परेल्‍कि, बाना आसेल्‍कि, दुन बायाँर उठाल्‍कि आर उड घरक ठक्‍कर मार्बा धरेल्‍कि ताहुँ उड घर भाङिए नि परेल्‍कि कियाँकि उड घरेर भिटाड चाट्टानत बठाल रहकि।
40007026	“आर जाहाँए मोर इला बचन सुनेचे मातुन अइ अनुसार नि चलेचे, उहाँए एकटा हेनङ मुर्ख लोकेर लाखा हए, जाहाँए आप्‍नार घरट बालुलात उठाले,
40007027	जेइखुना पानि परेल्‍कि, बाना आसेल्‍कि, दुन बायाँर उठाल्‍कि आर उड घरक ठक्‍कर मार्बा धरेल्‍कि ते, उड घर भाङिए परि गेल्‍कि आर उड घरेर सर्बनास हए गेल्‍कि।”
40007028	इसुडर इला काथा कहाल हए जाबार बाद उहाँर सिक्‍छाला सुनिए लोकला छक परि गेले।
40007029	कियाँकि उहाँए अम़ार सास्‍त्रिलार लाखा नि मातुन अधिकार पाआल लोकटर लाखा सिकाइस्‍ले।
40008001	जेइखुना इसुड पाहारखान से नाम़िए आस्‍ते रहए, ते एकखान बार्का भिर उहाँर लाट धरि लिल्‍कि।
40008002	आर देख, एकटा कुऱिया रोगि उहाँर ठिना आसेल्‍कि आर उहाँर आगुति हाँटुवा पारिए कहल्‍कि, “प्रभु! तुइँ जदि इच्‍छा करिस ते, मुइँ सुद्ध हबा पारु।”
40008003	तने इसुड हातखान आगु बाऱाए उहाँक लारिए कहल्‍कि, “मुइँ इच्‍छा करेच्‍कुन, सुद्ध हइजा।” आर अइसाथ उहाँर कुऱिया रोगखान सुद्ध हए गेल्‍कि।
40008004	तने इसुड उहाँक कहल्‍कि, “देखेक, इड काथा तुइँ काहाँकअ ना कहिस। बुरु पुजारुकेर ठिना जाए आप्‍नाक देखा आर लोकलार सबुतेर ताने मोसार आग्‍या अनुसार भोग चऱा।”
40008005	जेइखुना इसुड कफर्नहुमत ढुक्‍ले ते, एकटा रोमि सेनापति उहाँर आगुति आसिए नेहरा करिए कहल्‍कि,
40008006	“प्रभु! मोर नकरट घरत रतपरा हइ छे आर बाडा कस्‍ट काटेचे।”
40008007	तने इसुड उहाँक कहल्‍कि, “ले, मुइँ जाए उहाँक संअ करि दिम्‍कुन।”
40008008	मातुन सेनापतिड उहाँक उत्रा दिल्‍कि, “प्रभु! मुइँ तोक मोर घरत लेजाबार लाइकेर नि छु, बाठे बचनड कहए दे मोर नकरट संअ हए जाबे।
40008009	कियाँकि महँ अधिकारिर खटानत चल्‍बार लोक हउ, मोर खटानत सिपाहिला चलेचे। मुइँ एक झनाक ‘जा’ कहचु ते जाचे आर एक झनाक ‘आसेक’ कहचु ते आसेचे आर नकरटक, ‘इखान करेक’ कहचु ते उहाँए उखान करेचे।”
40008010	इसुड उहाँर काथाड सुनिए छक परि गेले आर आप्‍नार पाछु पाछु आस्‍बार लोकलाक कहले, “छेच्‍कारे, मुइँ तम़ाक कहच्‍कन, इस्राएलतअ मुइँ हेनङ बिस्‍वास नि देखु।
40008011	मुइँ तम़ाक कहच्‍कन, ‘भेलेला लोक पुरुब बिति से आर पछिम बिति से आस्‍बे आर सर्गेर राजत अब्राहाम, इसहाक आर याकुबेर सङे जोगेर चउकात बठबे।
40008012	मातुन राजेर सान्‍तानलाक बाहार बिति आन्‍धारखानत फेकाए दुवाल जाबे। हता लोकला कानारुवा कर्बे आर दाँतला केच्‍लाबे’।”
40008013	तने इसुड सेनापतिडक कहल्‍कि, “जा, जेनङ तुइँ बिस्‍वास करिचिस अइनङ हकु।” आर उहाँर नकरट अइबेला संअ हए गेल्‍कि।
40008014	जेइखुना इसुड पत्रुसेर घर गेले ते, देखेचे पत्रुसेर सास्रिड जरेर चुटे परिए छेक।
40008015	तने उहाँए पत्रुसेर सास्रिडर हातखान लारेल्‍कि ते उहाँर जरखान पालाए गेल्‍कि आर उहाँए उठिए इसुर टहल टुक्रा करेल्‍कि।
40008016	आर सान्‍जुवा पहरे, लोकला उहाँर ठिना भुत धराल भेलेला लोकक आनेल्‍कि। तने इसुड बचने दे दुस्‍ट आत्‍मालाक निक्‍लाले आर जाहाँए जाहाँए बेमारि रहए साभाक संअ कर्ले,
40008017	इड घटनार कारन यसइया अगमबक्‍तार पाए बलाल इड अगमबानिड पुरा हले, “उहाँए हामार उऩपुनालाक लिले आर हामार रोगलाक आप्‍नार पर उठाले।”
40008018	आप्‍नार चारह बिति लोकलाक भिर लाग्‍बा देखिए इसुड चेल़ालाक तालडर उपार जाबार हुकुम दिले।
40008019	तने एक झन सास्‍त्रि आसिए उहाँक कहल्‍कि, “गुरु! तुइँ जेइठिना जेइठिना जाबो, महँ तोर पाछु पाछु जामु।”
40008020	मातुन इसुड उहाँक कहल्‍कि, “फेउरलार गान्‍ढि रहचेक आर आकासेर पखिलार खता। मातुन मान्‍सिर पुत्रडर मुथाड तलिक नुकाबार ठाअँ नि छेक।”
40008021	चेल़ालार मइधे काहुँ उहाँक कहल्‍कि, “प्रभु! प्रथमे मोक मोर बाउडक गार्भा जाबा दे।”
40008022	मातुन इसुड उहाँक कहल्‍कि, “मुर्दारलाए मुर्दारलाक गाऱोक, मातुन तुइँ मोर पाछु धरेक।”
40008023	ताहार बाद इसुड लावखानत चर्ल़े आर चेल़ाला उहाँर पाछु पाछु गेल्‍कि।
40008024	आर देख! सुमुन्दरटत आच्‍काए एकखान बार्का डरलाग्‍गा दुन बायाँर उठाए दिल्‍कि आर पानिर गचियाला आछ्रिए आछ्रिए लावखानेर पर ढाइ मार्बा धरेल्‍कि मातुन उखुना इसुड निदत परि गेइस्‍ले।
40008025	तने चेल़ाला उहाँर ठिना जाए हेनङ कहए जागिल कराबा धरेल्‍कि, “बचा, प्रभु! हामा डुब्बा धरिचि!”
40008026	आर उहाँए अम़ाक कहल्‍कि, “ए अल्‍पबिस्‍वासिला! तम़ा कियाँ डर खाचन?” तने उहाँए उठिए दुन बायाँरखानक आर सुमुन्‍दरटक धम्काए लिल्‍कि आर हता पुर्नरुप से चारह बिति निघुप हए गेल्‍कि।
40008027	तने अम़ा अचम्‍भित हए कहबा धर्ले, “याहाँए केनङ लोक ते दुन बायाँरखान आर सुमुन्‍दरटउ याहाँर काथाला मानेचेक!”
40008028	जेइखुना इसुड सुमुन्‍दरेर उपार गदरिनियालार मुलुकत पुग्‍ले ते, भुत धराल दुइ झन लोक कोबोरलार बिति से आसिए उहाँक भेट करेल्‍कि। अम़ा हेनङ चान्‍डाल रहए कि काहुँ उड दामाल धरिए जाआसि कर्बा नि पारे।
40008029	आर देख! अम़ा चेचाए कहल्‍कि, “हे परमेस्‍वरेर पुत्र! हामार सङे तोर किसेर लाकाधाका? हामाक कि तुइँ समयड से आगुते दन्‍ड दिबा आसिचिस?”
40008030	अम़ार से कुछु दुरत सोंरेर एकटा बार्का हान्‍जा खाते बेराते रहए।
40008031	आर भुतला इसुडक हेनङ कहए नेहरा करेल्‍कि, “तुइँ जदि हामाक निक्‍लाबे कर्बो ते, हामाक सोंरेर उड हान्‍जात पाठाए दे।”
40008032	आर इसुड अम़ाक कहल्‍कि, “जाअ!” तने अम़ा निक्‍लिए सोंरलार भित्रत ढुकि गेले। आर देख! गटेड सोंरेर हान्‍जा आर्दाङखान से गिर्गिराए दउरिए जाए सुमुन्‍दरटत गिरि गेले आर पानिखानत डुबिए मरि गेले।
40008033	तने सोंर चराला नगरत दउरिए जाए गटे काथाला कहए दिले आर बिसेस करे भुत धराल लोकलाक कि कि हइसेल्‍कि उला काथा लोकलाक सुनाए दिले।
40008034	आर देख, इसुडक देख्‍बा नगरेर गटेला लोक उल्‍टिए आस्‍ले आर उहाँक देख्‍बार बाद अम़ा नेहरा करिए इसुडक अम़ार मुलुकखान से निक्‍लिए चलि जाबा कहले ।
40009001	ताहार बाद इसुड लाएर पर चऱिए सुमुन्‍दरटर इपार आप्‍नार नगरत आस्‍ले।
40009002	एकटा रतपरा बेमारिक लोकला खाटखानत थाकाले हालतत उहाँर ठिना आन्‍ले। आर इसुड अम़ार बिस्‍वासखान देखिए रतपराडक कहले, “ए नुनु हुब करेक, तोर पापला छेमा हए गेल्‍कु।”
40009003	केबा झन सास्‍त्रि मने मने सँच्‍ले, “इड लोक त इस्‍वर निन्‍दा करेचे!”
40009004	मातुन इसुड अम़ार मनेर काथाला जानिए कहल्‍कि, “कियाँ तम़ा मनडत दुस्‍ट बिचार करेचन?”
40009005	कुनड काथा कहबार आसान, “तोर पापला छेमा हल्‍कु” कहबार ने “उठेक आर बेरा कहबार?”
40009006	मातुन तम़ा इड जान्‍बा पारन कि मान्‍सिर पुत्रडर सङे पृथिमिखानत पाप छेमा कर्बार अधिकार छेक, तने इसुड रतपराडक कहले, “उठेक तोर खाटखान उठा आर घर जा।”
40009007	आर उहाँए उठिए आप्‍नार घर चलि गेले।
40009008	इड घटना देखिए लोकला हाउ खाए गेले आर लोकलाक हेनङ अधिकार दिबार परमेस्‍वरेर अम़ा प्रसंसा कर्बा धर्ले।
40009009	हता से जाते जाते इसुड मत्ति नाएर एकटा लोकक कर उठा आड्डारत बठाल देख्‍ले आर उहाँक कहले, “मोर पाछु धरेक।” तने उहाँए उठिए उहाँर पाछु धरि लिल्‍कि।
40009010	आर देख! जेइखुना उहाँए चउकात बठले, ते भेलेला कर उठा आर पापिला आसिए इसु आर उहाँर चेल़ालार सङे खाबा बठेल्‍कि।
40009011	मातुन फरिसिला इड देखिए उहाँर चेल़ालाक कहल्कि, “कियाँ तम़ार गुरुड कर उठा आर पापिलार सङे खाच्‍कन?”
40009012	इड काथा सुनिए इसुड जाबाफ दिल्‍कि, “बइधेर गरज निरोगि लोकलाक नि, रोगि लोकलाक रहचेक।
40009013	जाअ आर धर्मसास्‍त्रेर इड बचनेर माने कि हए पात्ता लागाअ, ‘मुइँ दया चाहाचु पसुर भोग नि।’ मुइँ धर्मिलाक नि मातुन पापिलाक डाकाबा आसिचु।”
40009014	तने युहन्‍नार चेल़ाला आसिए इसुडक कहल्‍कि, “हामाउ उपासे रहचि आर फरिसिलाउ उपासे रहचे मातुन तोर चेल़ाला उपासत नि रहचोक, याहाँर कारन कि?”
40009015	तने इसुड अम़ाक कहल्‍कि, “दुल़ाड सङे रहबार तलिक बइरातियाला नाकुन सोग करे? मातुन अहनङ दिन आस्‍बे जेइदिना दुल़ाडक अम़ार ठिना से उठाए लुवाल जाबे तने अम़ा उपासे रहबे।
40009016	“काहुँ नायाँ दाखमधखान पुर्ना मसकटत नि थिताचे। हेनङ जदि करे ते,
40009017	मसकट फुटिए दाखमधखान परिजातेक आर मसकटउ नास हए जातेक। ताहाते लोकला नायाँ दाखमधखान नायाँ मसकटते थिताचे जेसे दनहखान सुरक्‍छित रहकि।
40009018	“जेइखुना इसुड इला काथा अम़ाक कहतेइ छिले, ता देख! माहा सभार एक झन सासक आसिए उहाँर आगुति हाँटुवा पारिए कहबा धरेल्‍कि, “मोर बेटिड आल़ाए आल़ाए प्रानड छरिचे, मातुन तुइँ जाए जदि उहाँर पर आप्‍नार हातखान राखिदिस ते उहाँए बचि जाबे।”
40009019	तने इसुड उठिए चेल़ालाक लिए उहाँर पाछु पाछु जाबा धर्ले।
40009020	आर देख! एक झन बेर्छानि, जाहाँए बार बच्छर से ढाल्‍ला बाबद से बेहाल छिले, उहाँए इसुर पाछुति से आसिए इसुर नुआँर दसिड लार्ले।
40009021	कियाँकि उहाँए मने मने सँचिस्‍ले, “मुइँ बाठे उहाँर नुआँखान लार्लउ से संअ हइजामु।”
40009022	पाछुति घुरिए इसुड उहाँर बिति देखिए कहल्‍कि, “हुब करेक माइ, तोर बिस्‍वासखाने तोक संअ करेल्‍कु।” आर अइसाथ उड बेर्छानि संअ हए गेले।
40009023	ताहार बाद जेइखुना इसुड सासकटर घरत जाए पुग्‍ले, ते देखेचे बाँसिबलाला आर लोकला ओखोगोलो करेचेक।
40009024	तने उहाँए अम़ाक कहले, “हुदर जाअ! कियाँकि माइड नि मरे, याहाँए निदाचे।” उहाँर काथाला सुनिए अम़ा हाँस्‍वा धरेल्‍कि।
40009025	मातुन लोकलाक बाहार बिति निक्‍लाए दिबार बाद, उहाँए भित्रत गेले आर माइडर हातखान धर्ले, आर माइड उठि गेल्‍कि।
40009026	इड काथार चार्चा गटेखान मुलुकत छिर्याए गेल्‍कि।
40009027	आर जेइखुना इसुड हता से गेइस्‍ले, ते दुइ झन आन्‍धा उहाँर पाछु धरि फेकाल्‍कि आर गोग दिए दिए कहबा धरेल्‍कि, “हे दाउदेर पुत्र, हामार पर दया करेक।”
40009028	जेइखुना उहाँए घरटत ढुक्‍ले, ते अहला आन्‍धा उहाँर ठिना आसेल्‍कि। तने इसुड अम़ाक पुछारि करेल्‍कि, “मुइँ इखान काम कर्बा पारिम कहए तम़ाक बिस्‍वास लागेच्‍कन?” अम़ा उहाँक कहल्‍कि, “हँ प्रभु।”
40009029	तने उहाँए अम़ार चखुला लारिए कहल्‍कि, “तम़ार बिस्‍वासखान अनुसार तम़ाक हकन।”
40009030	ताहार बाद अम़ार चखुला खुलि गेल्‍कि। आर इसुड अम़ाक गम्‍भिर भाबे चेतावनि दिए कहल्‍कि, “देख! इड काथा काहुँ दिसा ना पाओक।”
40009031	मातुन अम़ा हता से चलि जाए उहाँर नाअँड गटेखान मुलुकत छिर्याए दिल्‍कि।
40009032	जेइखुना अम़ा हता से निक्‍लिते रहए, ते लोकला एकटा भुत धराल गेरा लोकक इसुर ठिना आनेल्‍कि।
40009033	भुतटक निक्‍लाए दिबार बाद उड गेरा लोक बल्‍बा धरेल्‍कि, आर लोकला अचम्‍भित हए बल्‍बा धर्ले, “इस्राएलत हामा हेनङ हते केधउ नि देखि!”
40009034	मातुन फरिसिला हेनङ कहबा धर्ले, “भुतेर मालिकटर पाए याहाँए भुतलाक निक्‍लाचे।”
40009035	तने इसुड नगर नगर आर गाअँ गाअँ जाए अम़ार सभाघरलात सिक्‍छा दिते, राजेर सुसामाद प्रचार कर्ते आर सब किसिमेर रोग आर बाबदलाक संअ कर्ते बेर्बा धर्ले।
40009036	जेरहर जेरह लोकलाक देखिए उहाँक माया लागि गेल्‍कि, कियाँकि अम़ा लखुवाल बेगरेर भेरालार लाखा हाय हातास आर बेसाहारा छिल्‍कि।
40009037	तने उहाँए आप्‍नार चेल़ालाक कहले, “झुनाल फसल भेलेखान छे मातुन काटनियार छे चाइरि।
40009038	ताहाते फसलेर मालिकटक प्रार्थना कर कि उहाँए आप्‍नार फसलखानत काटनियार पाठाए दोक।”
40010001	तने इसुड आप्‍नार बार झना चेल़ाक आप्‍नार ठिना डाकाले आर अम़ाक आसुद्ध आत्‍मालाक निक्‍लिबार आर सब किसिमेर रोग आर बाबदलाक संअ कर्बार अधिकार दिले।
40010002	उ बार झना प्रेरितेर नाअँ एइला: प्रथमे सिमोन जाहाँक पत्रुसअ कहचे, याहाँर भाइ आन्‍द्रियास, जेबेदिर बेटा याकुब आर याहाँर भाइ युहन्‍ना।
40010003	फिलिप आर बारथोलोमाइ, थोमा आर कर उठा मत्ति, अल्‍फयसेर बेटा याकुब आर थेदिअस।
40010004	सिमोन कनानि आर यहुदा इस्‍करयोत जाहाँए इसुडक धराए दिसेल्‍कि।
40010005	उ बार झना चेल़ाक इसुड हेनङ कहए आग्‍या दिए पाठाले, “परजातियालार बिचत ना जाअ आर सामरिलार कुनहखान नगरत ना ढुक,
40010006	मातुन इस्राएलेर घरानाडर हाराल भेरालार ठिना जाअ।
40010007	आर जाए प्रचार कर कि परमेस्‍वरेर राजखान लगते चलि आसिचे।
40010008	बेमारिलाक संअ कर, मराललाक जेअँत कर, कुऱियालाक सुद्ध कर, भुतलाक निक्‍लाअ। मुफ्तत पाइचन मुफ्तते द।
40010009	कम्मरत तम़ा सना, रुपा बा तामा कुछु ना लेजान।
40010010	पइरार ताने तम़ा सङे नाते झला, नाते दुइखान सरुवाल, नाते चेटका, नाते लाठि लन कियाँकि मजदुरला मजदुरि पाबार योग्‍य हचे।
40010011	“आर जेइखान नगर बा जेइड गाअँत तम़ा ढुक्‍बन हताकार देउनिया काहाँए छे कहए पाता लागाअ आर हता से नि जाबार तलिक अइठिना रह।
40010012	आर एङनाखानत ढुक्‍बारखुना उड परिबारक, ‘तम़ाक सान्ति’कहए बन्‍दगि कह।
40010013	उड घर जदि लाइकेर छे, ते तम़ार सान्‍तिखान अम़ार सङे रहतेक। आर निते उखान सान्‍ति तम़ारे ठिना घुरिए आस्तकन।
40010014	आर काहुँ जदि तम़ाक स्वागत नि कर्कन बा तम़ार बचनला नि सुन्‍कन, ते उड घर बा उखान नगर से निक्‍लिबारखुना तम़ार ठेङेर धुलाला झारिद।
40010015	छेच्‍कारे, मुइँ तम़ाक कहच्‍कन, निसाफेर दिना उखान नगरेर हेनङ दुर्दासा हत्‍कि ताहार से ते बुरु सदोम आर गमोरार दुर्दासाड सहाल जाए।
40010016	“देख! मुइँ तम़ाक लेक्रालार बिचत भेरालार लाखा पाठाच्‍कन, ताहाते तम़ा साँपेर लाखा चालाक आर घुगुर लाखा सिधा ह।
40010017	लोकलार से हुँसियार रहन् कियाँकि अम़ा तम़ाक अदालतलात सँपिदित्‍कन आर अम़ा सभाघरलात तम़ार पर कर्राबाजि कर्तकन।
40010018	मोर खातिर तम़ाक बड हाकिमलार आगुति आर राजालार आगुति थार करात्‍कन जेसे तम़ा अम़ार आर परजातियालार आगुति गबाहि दिबा पारन।
40010019	जेइखुना अम़ा तम़ाक धराए दित्‍कन, उखुना केनङ करे बल्‍बन बा कि बल्‍बन कहए फिकिर ना कर कियाँकि तम़ाक कि बल्‍बा परे अइबेला तम़ाक दुवाल जात्‍कन।
40010020	कियाँकि बल्‍बार तम़ा नि हबन मातुन तम़ार पितार आत्‍माड तम़ार पाए बल्तकन।
40010021	“उखुना भाइडए भाइडक खतम कर्बार बादे धराए दिबे। बापट आप्‍नार छुवाडर खिलापत आर छुवाला आप्‍नार माअँ बापेर खिलापत उठबे आर अम़ाक खतम करुवाबे।
40010022	आर मोर नाएर खातिर तम़ाक सब कोए निन्‍दा कर्तकन। मातुन जाहाँए अन्‍तिम तलिक स्‍थिर हए रहबे उहाँइ उद्धार पाबे।
40010023	अम़ा तम़ाक एकखान नगरत साताकन जदि ते भिनखान नगरत पालाए जाअन, कियाँकि छेच्‍कारे, मुइँ तम़ाक कहच्‍कन, मान्‍सिर पुत्रड आस्‍बार आगुत, तम़ा कोए हाले इस्राएलेर गटेला नगर घुरिए ओर कर्बा नि पार्बन।
40010024	“चेल़ाड आप्‍नार गुरुड से बड नि हचे, नाते नकरट आप्‍नार मालिकट से बड हचे।
40010025	कियाँकि चेल़ाड आप्‍नार गुरुडर सामान आर नकरट आप्‍नार मालिकटर सामान हले एइडए काफि छे। घरेर मालिकटके अम़ा बेलजिबुल करे कहचे ते, उहाँर घरेर लोकलाक अम़ा आरह कि कि ते कहबे!
40010026	“ताहाते लोकलार से डर ना खाअ, कियाँकि झापाल हुनङ कुछु नि छे जेइला कि प्रकट नि हबे नाते नुकाल हुनङ कुछु छे जेइलाक कि जानाल नि जाबे।
40010027	जेइला काथा मुइँ तम़ाक आन्‍धारत कहच्‍कन, उला तम़ा जऩाकत कहए द। आर जेइला काथा तम़ा पाटिपुटि करे सुनिचन, उला काथा तम़ा घरेर टुँहिड से डाङडाङ करे कहए द।
40010028	अम़ार से डर ना खाअ जाहाँए देहाडक खतम कर्बा पारे मातुन आत्‍माडक खतम कर्बा नि पारेचे। से बुरु उहाँर से डर खाअ जाहाँए आत्‍मा आर देहा दनहडाक नरकत नस्‍ट कर्बा पारे।
40010029	एक पेइसात कि दुइडा गेउँरा भेराचे नि? ताहुँ उलार मइधे एकअडा तम़ार पितार इच्‍छा बिना भुइँत नि गिरेचे।
40010030	एतेखान तलिक, कि तम़ार मुथार एक एकखान चुलि समेत गेनाल गेइच्‍कन।
40010031	ताहाते डर ना खाअ कारन तम़ा भेलेला गेउँरा से बेसि मुल्‍यबान छन।
40010032	“ताहाते जाहाँए मोक लोकलार आगुति सुइकार कर्बे, महँ अम़ाक सर्गत रहबार मोर पिताडर आगुति सुइकार करिम्‍किन।
40010033	मातुन जाहाँए मोक लोकलार आगुति इन्‍कार कर्बे, महँ अम़ाक सर्गत रहबार मोर पिताडर आगुति इन्‍कार करिम्‍किन।”
40010034	“इड ना सँच कि मुइँ इखान पृथिमित सान्‍ति दिबा आसिचु। मुइँ सान्‍ति दिबा नि मातुन तेरुवाल चलाबा आसिचु।
40010035	कियाँकि मुइँ, ‘लोकटक आप्‍नार बापेर खिलापत आर बेटिडक उहाँर माएर खिलापत आर पुथउडक आप्‍नार सास्रिडर खिलापत उठाबा आसिचु।
40010036	आर लोकेर दुस्‍मन उहाँर घरानार लोकलाए हतेक।’
40010037	“जाहाँए आप्‍नार माअँडक बा बापटक मोर से बेसि माया करेचे, उहाँए मोर चेल़ा हबार लाइक नि छे। आर जाहाँए आप्‍नार बेटाडक बा बेटिडक मोर से बेसि माया करेचे उहाँउ मोर चेल़ा हबार लाइक नि छे।
40010038	आर जाहाँए आप्‍नार क्रुसखान उठाए मोर पाछु नि धर्बे उहाँए मोर चेल़ा हबार लाइक नि छे।
40010039	जाहाँए आप्‍नार प्रानड बचाबा छाब्‍बे उहाँए उड हाराबे, मातुन जाहाँए मोर खातिर आप्‍नार प्रानड हाराबे, उहाँए उड पाबे।
40010040	“जाहाँए तम़ाक सुइकार करेचे, उहाँए मोक सुइकार करेचे आर जाहाँए मोक सुइकार करेचे, उहाँए मोक पाठाबारटक सुइकार करेचे।
40010041	जाहाँए अगमबक्‍ताडक अगमबक्‍ता जानिए सुइकार करेचे उहाँए अगमबक्‍तारे इनाम पाबे, आर जाहाँए धर्मि लोकटक धर्मि लोक जानिए सुइकार करेचे उहाँए धर्मि लोकेरे इनाम पाबे।
40010042	आर इला छटर मइधे एकअ झनाक काहुँ जदि मोर चेल़ा जानिए एक लटा ठान्‍डा पानि दिबे जदि ते छेच्‍कारे, मुइँ तम़ाक कहच्‍कन, उहाँए कोए हाले आप्‍नार इनामड नि हाराबे।”
40011001	आप्‍नार बार झना चेल़ाक इला काथा बाताए ओर कर्बार बाद, इसुड हता से निक्‍लिए लगेपासेकार गाअँलात सिकाबा आर प्रचार कर्बा निक्‍लिले।
40011002	आर जेइखुना कइदत युहन्‍नाड इसुर कामलार बिसयत सुन्‍ले, ते उहाँए आप्‍नार चेल़ालाक हेनङ कहए पुछारि कर्बा पाठाले,
40011003	“जाहाँर आस्‍बार काथा छे, उड लोक तुहें हइस ने हामा दस्रा झनार आसपइरा देखि?”
40011004	तने इसुड अम़ाक उत्रा दिल्‍कि, “जाअ, जे सुनेचन आर जे देखेचन उला युहन्‍नाडक कहए द, कि
40011005	आन्‍धाला देखेचे आर नेङराला बेराचे, कुऱियाला सुद्ध हचे, बहिराला सुनेचे, मराललाक जेअँत कराल जाचे, आर गरिपलाक सुसामाद प्रचार कराजाचे।
40011006	धन्‍य हए उड लोक जाहाँए मोर कारन ओझोट नि खाचे!”
40011007	जेइखुना युहन्‍नार चेल़ाला चलि गेल्कि, तने इसुड लोकलाक युहन्‍नार बिसयत कहबा धर्ले, “तम़ा निधुवा पाथारखानत किड देख्बा निक्लिस्लन? बायाँरे हिलाडला करा गाङरोलडक?
40011008	निते तम़ा कि देख्‍बा निक्‍लिस्‍लन? ने फुलफुलिया नुआँ पिऩाल लोकटक? देख! फुलफुलिया नुआँ पिऩा लोकला राज महलत हचे।
40011009	हुनङहले, तम़ा कि देख्‍बा निक्‍लिस्‍लन ते? ने एकटा अगमबक्‍ताक? हँ, मुइँ तम़ाक छेच्‍कारे कहच्‍कन, अगमबक्‍ताडउ से माहान लोकटक।
40011010	उड लोक याहिँ हए जाहाँर बिसयत धर्मसास्‍त्रत हेनङ लिखाल छे: ‘देखेक, मुइँ मोर साम्‍दियाडक तोर आगु आगु पाठाम्‍कुन, उहाँए तोर दामालड तोर आगु आगु तियारि कर्तोक।’
40011011	छेच्‍कारे, मुइँ तम़ाक कहच्‍कन, बेर्छानिर कोख से जलम लुवाल लोकलार मइधे बप्‍तिस्‍मा दुवा युहन्‍नाड से माहान आर काहुँ नि छे। ताहुँ सर्गेर राजत जाहाँए साभार से छट छे, उहाँए युहन्‍नाडउ से माहान हए।
40011012	बप्‍तिस्‍मा दुवा युहन्‍नार समय से आल़ा तलिक सर्गेर राजखान जोर से आगाते जाचे आर सक्‍तिसालि लोकला इखानक जबरजस्‍ति कब्‍जा कर्बार कोसिस करेचे।
40011013	कियाँकि गटेला अगमबक्‍ता आर मोसार बिधानखान युहन्‍नार समय तलिककार अगमबानि करिचे।
40011014	तम़ा जदि इड काथाक सुइकार कर्बार राजि छन ते, सुइकार कर कि एलिया याहिँ हए, जाहाँर आस्‍बार काथा रहए।
40011015	जाहाँर सुन्‍बार कान छेक उहाँए सुनोक।
40011016	“इड पुस्‍तार तुलना मुइँ किसेर सङे करु? इड पुस्‍तार लोकला उला छुवार लाखा हए, जाहाँए हाटे बाजारे बठिए आप्‍नार सङलाक डाकाए कहचे,
40011017	“ ‘तम़ार ताने हामा बाँसि बलान्कन, मातुन तम़ा नि नाच्‍लन। हामा सोगेर गित गिदान्कन मातुन तम़ा सोग नि कर्लन।’
40011018	कियाँकि युहन्‍नाड आसिए नाते खाले, नाते पिले आर अम़ा कहचे, ‘उहाँक भुत धरिचेक।’
40011019	मातुन मान्‍सिर पुत्रड खाते पिते आस्‍ले ते अम़ा कहचे, ‘ओ देख! एकटा खाउ आर मतुवालक, कर उठा आर पापिलार सङडक!’ मातुन बुद्धिखान ठिक हए कहबार काथाड ताहार कामलाए से प्रमानित हचे।”
40011020	इसुड जेइला नगरत भेलेला सक्‍तिर काम करिस्‍ले हताकार लोकला पस्‍चाताप नि करिसेल्‍कि। ताहाते इसुड उला नगरक उर्ऩा दिए कहबा धर्ले,
40011021	“धिक्‍कार तोक खोराजिन! धिक्‍‍कार तोक बेथसेदा! कियाँकि तम़ार बिचत जेइला सक्‍तिर काम कराल गेले, उला जदि टुरोस आर सिदोनत कराल गेलहने ते, अम़ा केते दिनाए चुच्रि धक्रा पिऩिए आर मुसि घसिए पास्‍चाताप कर्लेहने।
40011022	मातुन मुइँ तम़ाक कहच्‍कन, निसाफेर दिन तम़ार हेनङ दुर्दासा हत्‍कन ताहार से बुरु टुरोस आर सिदोनेर दुर्दासाड सहा जाए।
40011023	आर ए कफर्नहुम, तोक कि सर्गत उठातोक? तोक ते पातालत फेकातोक, कियाँकि तोर ठिना कराल सक्‍तिर कामला जदि सदोमत कराल गेलहने ते उखान नगर आल़ाउ रहए गेलेहने।
40011024	मातुन मुइँ तम़ाक कहच्‍कन निसाफेर दिना तम़ार हेनङ दुर्दासा हत्‍कन ताहार से बुरु सदोमेर दुर्दासाड सहा जाए।”
40011025	ताहार बाद इसुड कहले, “हे पिता, सर्ग आर पृथिमिर मालिक! तोक धन्‍यबाद देच्‍कुन, तुइँ इला काथा बुद्धिमान आर समझदार लोकला से नुकाए राख्‍लो आर उला काथा छुवालाक प्रकट कर्लो।
40011026	हे पिता! कियाँकि तोक एइनङ कर्बार इच्‍छा गेल्‍कु।”
40011027	मोर पिताड सब कुछुला मोक सँपिदिचे, आर पिताडर छुट्टा काहुँ पुत्रडक नि चिऩेचे, अइनङ करे पिताडर छुट्टा, पुत्रड जाहाँक प्रकट कराबा बिछिचे उहाँर बाहिक आर काहुँ पिताडक नि चिऩेचे।
40011028	“हे मेहनेत करा आर बोझे चापाल लोकला, मोर ठिना आस आर मुइँ तम़ाक बिस्राम दिम्‍कन।
40011029	मोर जङालखान आप्‍नार पर ल आर मोर ठिना से सिक। कियाँकि मुइँ भद्र आर नम्र स्‍वभाबेर छु आर तम़ा मनडत बिस्राम पाबन।
40011030	कियाँकि मोर जङालखान आसान आर बोझड होल्‍को छे।”
40012001	एक फेक इसुड बिस्रामेर दिना एकखान गहमबारिर पाके जाते रहए। आर उहाँर चेल़ालाक भोक लागि गेइसेल्‍कि, ताहाते अम़ा गहमेर सिसला टुङिए टुङिए खाइसेल्‍कि।
40012002	मातुन फरिसिला अम़ाक हेनङ कर्ते देखिए इसुडक कहल्‍कि, “देखेक, तोर चेल़ाला बिस्रामेर दिना मोसार बिधान अनुसार जे कर्बार उचित नि, अइला करेचोक।”
40012003	तने इसुड अम़ाक कहल्‍कि, “तम़ा कि पऱिचन नि, जेइखुना दाउदड आर उहाँर सङला भोके ते छिले उखुना दाउदड केनङ करिस्‍ले?
40012004	दाउदड परमेस्‍वरेर मुन्‍डिलडत ढुकिए परमेस्‍वरटक चऱाल रुटिला केनङ खाइस्‍ले, जेइला रुटिक कि मोसार बिधान अनुसार पुजारुकलार छुट्टा नाते उहाँक आर नाते उहाँर सङलाक खाबार उचित रहकि।
40012005	अइनङ करे तम़ा कि मोसार बिधानखानत पऱिचन नि, बिस्रामेर दिना पुजारुकला मुन्‍डिलडत ढुकिए केनङ बिस्रामेर नियमडक भङ करेचे ताहुँ अम़ाक निर्दोस मानाल जाचे?
40012006	मुइँ तम़ाक कहच्‍कन, हेता एक झन मुन्‍डिलडउ से माहान छे।
40012007	तम़ा जदि इड काथार माने बुझ्‍लनहने जदि ते निर्दोसलाक दुसिया नि दिलनहने, ‘मुइँ दया चाहाचु पसुर भोग नि’
40012008	कियाँकि मान्‍सिर पुत्रड बिस्राम दिनडरअ प्रभु हए।”
40012009	ताहार बाद इसुड हता से निक्‍लिए अम़ार सभाघरटत ढुक्‍ले।
40012010	आर देख! हता एक झन सुक्‍ना हातबाला लोक रहए। अम़ा इसुडक दुसियात गिराबार ताने पुछारि कर्ले, “मोसार बिधान अनुसार कि बिस्रामेर दिना संअ कर्बार उचित छे?”
40012011	तने उहाँए अम़ाक कहल्‍कि, “तम़ार मइधे काहाँए हेनङ छन, जाहाँर एकटा भेरा रहकन आर बिस्रामेर दिना उड भेरा खादित गिरिजाले टानिए नि उठाबन?”
40012012	लोकट एकटा भेरा से आरह केताखान मुल्‍यबान छे! अइताने बिधान अनुसार बिस्रामेर दिना भाला काम कर्बार उचित छे।
40012013	तने उहाँए उड लोकक कहले, “तोर हातखान आगु बाऱा।” उड लोक हातखान आगु बाऱाले आर उखान हात संअ हए भिनखान हातेर लाखा हए गेल्‍कि।
40012014	मातुन फरिसिला हता से निक्‍लिए इसुडक केनङ करे खतम कर्म कहए उहाँर खिलापत साल्‍ल़ा कर्बा धर्ले।
40012015	अम़ार कुजिबानिड दिसा पाए इसुड हता से निक्‍लिए चलि गेले। भेलेला लोक उहाँर पाछु धरि लिल्‍कि।सेने अम़ार बिच से गटे बेमारिकलाक इसुड संअ कर्ले।
40012016	आर आप्‍नाक चिऩाए ना दोक कहए उहाँए अम़ाक आग्‍या दिले।
40012017	यसइया अगमबक्‍तार पाए बलाल इड बचन पुरा हबार ताने हेनङ हइस्‍ले,
40012018	“देख! मोर सेबकटक, जाहाँक मुइँ बिछिचु, याहिँ मोर प्रिय हए जाहाँर पर मोर प्रानड आनन्‍दित छे। मुइँ आप्‍नार आत्‍माड उहाँर पर राखिदिम, आर याहिँ परजातियालार पर निसाफेर घोसना कर्बे।
40012019	याहाँए नाते बिबाद कर्बे, नाते गोग दिबे, नाते काहुँ याहाँक दामाले घाटे गोग दिते सुन्‍बे।
40012020	निसाफटक बिजय नि कराबार तलिक उहाँए नाते थेत्‍लाल गाङरोलडक भाङबे, नाते धिपु धिपु जल्‍बार सेल्‍ताडके घेमाबे।
40012021	आर याहाँरे नाअँत परजातियाला आसा राख्‍बे।”
40012022	तने लोकला इसुर ठिना भुत धराल एकटा हेनङ लोकक आनेल्‍कि जाहाँए देख्‍बाउ नि पारे आर बल्‍बाउ नि पारे। इसुड उहाँक संअ करेल्‍कि तने उहाँए बल्‍बा आर देख्‍बा धर्ले।
40012023	तने गटे लोकला छक परिए कहबा धर्ले, “याहिँ ने कि हए दाउदेर पुत्र?”
40012024	मातुन फरिसिला इड काथा सुनिए कहल्‍कि, “इड लोक ते भुतलार मालिक बेलजिबुलडर पाए भुतलाक निक्‍लाचे।”
40012025	अम़ार मनेर काथाला जानिए इसुड अम़ाक कहल्‍कि, “जेइखान राजत फुट रहचे, उखान राज उजार हए जाचे, आर जेइखान नगर बा जेइड घरत फुट रहचे उखान नगर बा उड घर नि टिकेचे।
40012026	आर सइतानडए सइतानडक निक्‍लाए जदि ते, उहाँए त आप्‍नाते फुट आनेचे, हुनङहले उहाँर राजखान केनङ करे टिकिए रहतेक?
40012027	मुइँ जदि बेलजिबुलेर पाए भुतलाक निक्‍लाचु ते, तम़ार लोकला काहाँर पाए निक्‍लाच्‍कन? ताहाते अम़ाए तम़ार निसाफ कर्तकन।
40012028	मातुन मुइँ जदि परमेस्‍वरेर आत्‍मार पाए भुतलाक निक्‍लाचु ते, परमेस्‍वरेर राजखान तम़ार बिचत चलि आसिच्‍कन।
40012029	“प्रथमे दऱ लोकटक नि बाऩिए, काहाँए उहाँर घरटत ढुकिए उहाँर जिनिस पातला लुटबा पार्बे?
40012030	“जाहाँए मोर पिल्‍ठे नि छे उहाँए मोर खिलापत छे, आर जाहाँए मोर सङे जर नि करेचे उहाँए छिर्याचे।
40012031	ताहाते मुइँ तम़ाक कहच्‍कन, लोकेर हरला पाप आर इस्‍वर निन्‍दार काथा छेमा हतेक, मातुन पबित्र आत्‍मार खिलापत बलाल निन्‍दार काथाला छेमा नि हतेक।
40012032	मान्‍सिर पुत्रडर खिलापत काहुँ कुछु बल्‍लउ, उहाँए छेमा पाबे, मातुन जाहाँए पबित्र आत्‍मार खिलापत बल्‍बे, उहाँए नाते इड जुगत छेमा पाबे आर नाते आस्‍बार जुगडत छेमा पाबे।
40012033	“गाछट असल बेनाअ आर असले फल पाबन, आर निते खाराप गाछट हले, खारापे फल पाबन, कियाँकि फलडए से गाछटक चिऩा जाचे।
40012034	ए साँपेर छुवाला! तम़ा त दुस्‍ट छन ते केनङ करे तम़ार मुख से असल काथा निक्‍लित्‍कन? कियाँकि मनड जेइला काथा से भराल रहचे मुखखान से अइला निक्‍लेचे।
40012035	असल लोकट आप्‍नार असल भान्‍डारट से असले काथाला निक्‍लाचे, आर खाराप लोकट आप्‍नार खाराप भान्‍डारट से खारापे काथाला निक्‍लाचे।
40012036	“मुइँ तम़ाक कहच्‍कन, बिचार नि करिए बल्‍बार लोकलाक निसाफेर दिना हरेकटा काथार हिसाप दिबा लाग्‍कि।
40012037	कियाँकि तम़ारे बचनला से तम़ा निर्दोस ठहरिबन आर तम़ारे बचनला से तम़ा दुसि ठहरिबन।”
40012038	तने कुछुला सास्‍त्रि आर फरिसि इसुडक कहल्‍कि, “गुरु, तोर से हामा एकखान चिऩर काम देख्‍बा छाबेचि।”
40012039	इसुड अम़ाक उत्रा दिल्‍कि, “दुस्‍ट आर ब्‍यभिचारि पुस्‍ताड चिऩर काम देख्‍बा छाबेचे। मातुन इड पुस्‍ताक योना अगमबक्‍तार चिऩड छरिए आर कुनह चिऩ दुवाल नि जाबे।
40012040	कियाँकि जेनङ करे योनाड तिन दिन आर तिन रात भरे बिराट माछेर पेटत छिले, अइनङ करे मान्‍सिर पुत्रडउ पृथिमिर गर्भत तिन दिन तिन रात रहबे।
40012041	निनबेर लोकला निसाफेर दिना इड पुस्‍तार सङे थार हबे, आर एम़ाक दुसि ठहराबे, कियाँकि अम़ा योनार कराल प्रचारटत पास्‍चाताप करिस्‍ले, आर देख, हेता एक झना योनाडउ से माहान छे।
40012042	देखिन देसेर रानिड निसाफेर दिना इड पुस्‍तार सङे थार हबे आर याहाँक दुसि ठहराबे, कियाँकि उहाँए पृथिमिर एकटा कन से सोलोमन राजार ग्‍यान सुन्‍बा आसिस्‍ले। आर देख, हेता एक झना सोलोमनडउ से माहान छे।
40012043	“जेइखुना आसुद्ध आत्‍माड लोकट से निक्‍लेचे, ते उहाँए आराम छाब्‍ते छाब्‍ते खटखटिया ठाअँलार बिति जाचे मातुन नि पाचे।
40012044	तने उहाँए कहचे, ‘आप मुइँ घुरिए आप्‍नारे घरटत जाम, जेइठिना से मुइँ निक्‍लिए आसिस्‍नु।’ आर जेइखुना उहाँए घुरिए आसेचे, ते देखेचे घरट आजारि, साप्‍टाल आर साँक लागाल।
40012045	तने उहाँए हता से निक्‍लिए आप्‍नारअ से अधिक दुस्‍ट आरह सातटा आत्‍माक सङे लिए आसेचे, आर उड लोकेर भित्रत ढुकिए बासा करेचे। जाहाँर कारन उड लोकेर पाछकार हालतट आग्‍कार से आरह खाराप हए जाचेक। यहड दुस्‍ट पुस्‍तार अइनङ दुर्दासा हतेक।”
40012046	देख, जेइखुना इसुड लोकलार सङे बल्‍ते रहए अइखुना उहाँर माअँड आर भाइला उहाँर सङे गप कर्बार ताने चलि आसेल्‍कि आर बाहार बिति थार मारिए रहल्‍कि।
40012047	तने एक झन आसिए इसुडक कहल्‍कि, “तोर आइड आर भाइला बाहार बिति थार मारिए छोक आर तोर सङे गप कर्बा छाबेचोक।”
40012048	मातुन इसुड उहाँक कहल्‍कि, “काहाँए मोर आइ आर काहाँएला मोर भाइ?”
40012049	तने चेल़ालार बिति हातखान देखाए कहले, “उगि, मोर आइ आर भाइला!
40012050	कियाँकि जाहाँए सर्गत रहबार मोर पिताडर इच्‍छाड पालना करेचे, उहाँइ मोर भाइ, बहिन आर माअँ हए।”
40013001	अइदिना इसुड घर से निक्‍लिए गालिल सुमुन्‍दरेर काछारत जाए बठले।
40013002	आर उहाँर चारह बिति भेलेला लोक जर हए गेल्‍कि, ताहाते उहाँए एकखान लावत बठले आर गटे लोकला सुमुन्‍दरेर काछारटत थार हए रहल्‍कि।
40013003	तने उहाँए खिस्‍सार पर अम़ाक भेलेला काथा सिकाले, “एक झन बिहन छिर्या बिहन छिर्याबा निक्‍लिले।
40013004	आर जेइखुना उहाँए छिर्याते गेले, ते कुछुला बिहन दामालडत परेल्‍कि आर पखिला आसिए उला बिहनक खाए गेल्‍कि।
40013005	आर कुछुला बिहन पाथलिया माटिखानत परेल्‍कि, हता बेसि माटि नि रहकि, बेसि माटि नि रहबार कारन उला धम्करे टेका फेकाल्‍कि।
40013006	मातुन रउदखान उठाल्‍कि ते बिहनला झल्‍सि गेल्‍कि। आर जँर नि रहबार कारन बिहनला झम्रिए मरि गेल्‍कि।
40013007	कुछुला बिहन काँटार झाउँसखानत परेल्‍कि आर काँटाला बाऱिए बिहनलाक चापि दिल्‍कि।
40013008	कुछुला बिहन साहेरिया माटिखानत परेल्‍कि आर कुनहला स गुना, कुनहला साठि गुना आर कुनहला तिस गुना फल दिल्‍कि।
40013009	“जाहाँर कान छेक, उहाँए सुनोक।”
40013010	पाछुत चेल़ाला आसिए इसुडक पुछारि कर्ले, “तुइँ कियाँ लोकलार सङे खिस्‍सार पर बलेचिस?”
40013011	मातुन इसुड अम़ाक उत्रा दिल्‍कि, “तम़ाक सर्ग राजेर भेदड जान्‍बार ग्‍यान दुवाल गेइच्‍कन मातुन अम़ाक उड भेद दुवाल नि जाकि।
40013012	कियाँकि जाहाँर सङे छेक, उहाँक आरह दुवाल जातेक आर उहाँर आरह अभल चभल हतेक। मातुन जाहाँर सङे नि छेक उहाँर सङे जेइला छेक अहला छिरिए लुवाल जातेक।
40013013	ताहाते मुइँ अम़ाक खिस्‍सार पर कहचु, कियाँकि अम़ा देख्‍लउ नि देखेचे, आर सुनलउ नि सुनेचे नाते बुझेचे।
40013014	बास्‍तबत यसइयार पाए बलाल इड अगमबानि अम़ार पर पुरा हइचे, ‘तम़ा सुन्‍बार त सुन्‍बन मातुन केधउ नि बुझ्‍बन, आर तम़ा देख्‍बार त देख्‍बन मातुन केधउ भान्‍कार नि रहत्‍कन।
40013015	कियाँकि इला लोकेर मनला कठोर हए गेइचेक, आर अम़ार कानला सुन्‍बार पाके बहिरा हए गेइचेक, आर अम़ा आप्‍नार चखुला मुझि गेइचे। निते अम़ा चखुला दे देख्‍लेहने, कानला दे सुन्‍लेहने, मनडत बुझ्‍लेहने, आर संअ हबार ताने मोर बिति घुर्लेहने।’
40013016	मातुन धन्‍य हन् तम़ा, कियाँकि तम़ा उला देख्‍बा आर सुन्‍बा पाइचन।
40013017	छेच्‍कारे, मुइँ तम़ाक कहच्‍कन, भेलेला अगमबक्‍ता आर धर्मि लोक जेइला काथा तम़ा देखेचन उला देख्‍बार मनसुवा राखिस्‍ले, मातुन देख्‍बा नि पाले आर जेइला काथा तम़ा सुनेचन उला सुन्‍बार मनसुवा राखिस्‍ले मातुन सुन्‍बा नि पाले।
40013018	“आप तम़ा बिहन छिर्या खिस्‍साडर मानेड सुन,
40013019	दामालडत छिर्याल बिहन अम़ाए हए, जाहाँए राजेर बचनड सुन्‍बार ते सुनेचे मातुन नि बुझेचे। अम़ार मनडत छिर्याल बचनला दुस्‍टड आसिए हरन करिए लेजाचेक।
40013020	अइनङ करे पाथलिया माटिखानत छिर्याल अम़ाए हए, जाहाँए बचन सुनेचे आर उलाक अइसाथ खुसि से सुइकार करिलेचे।
40013021	मातुन अम़ार आप्‍नारे जँर नि हबार कारन कुछु समय तलिक टिकेचे। तने बचनेर कारन संकट आर साताबट आस्‍बा धर्ले, अइसाथ अम़ा पाछाए जाचे।
40013022	एइनङ करे काटाँर झाउँसखानत छिर्याल बिहन अम़ाए हए, जाहाँए बचन त सुनेचे मातुन संसारेर फिकिर आर धनेर लाल्‍सालाए बचनलाक चापि देचेक आर फल धर्बा नि पारेचे।
40013023	एइनङ करे साहेरिया माटिखानत छिर्याल बिहन अम़ाए हए, जाहाँए बचन सुनेचे आर बुझेचे आर छेच्‍कारे फल फुलाचे। काहुँ स गुना, काहुँ साठि गुना आर काहुँ तिस गुना।”
40013024	इसुड अम़ाक आरह एकटा खिस्‍सा कहल्‍कि, “सर्गेर राजखानक एक झना हेनङ लोकेर सङे तुलना कर्बा पारि जाहाँए आप्‍नार खेतखानत असलि बिहनला छिर्याइस्‍ले।
40013025	मातुन, जेइखुना साभाउ निदत परि गेले, ते उखुना उहाँर दुस्‍मनड आसिए गहमलार पर जङलि गहमला छिर्याए चलि गेल्‍कि।
40013026	आर जेइखुना गाछला बाऱिए फल दिबा धरेल्‍कि ते उखुना जङलि गहमला देखा गेल्‍कि।
40013027	तने नकरला आसिए घरगिरिडक कहल्‍कि, ‘मालिक! तुइँ त खेतखानत असलि बिहनला छिर्याइस्‍लो ने, ते केनङ करे जङलि गहमला उठिचोक?’
40013028	उहाँए अम़ाक जाबाफ दिए कहले, ‘कोए दुस्‍मने हुनङ करिचे।’ तने नकरला उहाँक कहल्‍कि, ‘ने हामा जाए उला उख्राए दिकुन?’
40013029	मातुन उहाँए कहल्‍कि, ‘ना उख्राअ निते जङलि गहमला उख्राते उख्राते तम़ा असलि गहमलाकअ उख्राए दिबन।
40013030	काटनिर बेला तलिक अहला सङे सङे बाऱोक। आर काटनिर बेलात काटनियारलाक मुइँ कहम्‍किन, प्रथमे जङलि गहमलाक जर कर आर जलाबार ताने बझा बाऩ मातुन असलि गहमलाक मोर बाखारिडत जर कर’।”
40013031	इसुड अम़ाक आरह एकटा खिस्‍सा जरा दिए कहले, “सर्गेर राजखान पसाइ सागेर एकटा बिच्‍चिर लाखा हए, जेइडक लेजाए एकटा लोक आप्‍नार खेतखानत छिर्याले।
40013032	इड बिच्‍चि गटे बिच्‍चिलार मइधे साभार से छट हचे। मातुन जेइखुना इड बाऱेचे ते गटे सागपातला से बार्का हए एकटा गाछेर लाखा हएजाचे आर आकासेर पखिला आसिए याहाँर ठाललात खता लागाचे।”
40013033	इसुड अम़ाक फेर एकटा खिस्‍सा कहल्‍कि, “परमेस्‍वरेर राजखान खमिरेर लाखा हए, जेइखान खमिरक एक झन बेर्छानि तिन पाल्‍ला गुन्‍डार खेमेरात मिस्‍लाले आर अन्‍तिमत गटेखान खेमेरा खमिराए खमिरा हए गेल्‍कि।”
40013034	इसुड लोकलाक इ गटेला काथा खिस्‍सार पर कहए, बास्‍तबत बिना खिस्‍साए उहाँए अम़ाक कुछु नि कहए।
40013035	जाहाँर कारन अगमबक्‍तार पाए बलाल इड बचन पुरा हले, “खिस्‍सालार पर मुइँ आप्‍नार मुखखान खुलिम, संसारखानेर उत्‍पतिए से नुकाल काथाला मुइँ प्रकट करिम।”
40013036	ताहार बाद इसुड लोकलाक छरिए एकटा घरत ढुक्‍ले। तने उहाँर चेल़ाला लगत आसिए उहाँक कहल्‍कि, “हामाक जङलि गहमेर खिस्‍साड भाङिए कोहो।”
40013037	तने इसुड अम़ाक उत्रा दिल्‍कि, “असल बिहन छिर्याबार मान्‍सिर पुत्रडए हए।
40013038	खेतखान संसार हए, आर असल बिहनेर माने राजेर सान्‍तानला हए। जङलि गहमलार माने दुस्‍टर सान्‍तानला हए,
40013039	आर जङलि गहम छिर्याबार दुस्‍मन दियाबलसट हए। काटनिर बेलार माने हए, जुगडर ओर। आर काटनियार हए सर्गदुतला।
40013040	जेनङति जङलि गहमला जर करिए अगिनत जलाए दुवाल जाचे, जुगडर अन्‍तिमतअ अइनङ हबे।
40013041	उ दिना मान्‍सिर पुत्रड आप्‍नार सर्गदुतलाक पाठाबे आर अम़ा उहाँर राजखान से पोरक पाप करुवाबार आर आप्‍ने पाप कर्बार गटे लोकलाक जर कर्बे,
40013042	आर अम़ाक अगिन कुन्‍डत फेकाए दिबे। हता अम़ा कानारुवा कर्बे आर दाँतला केच्‍लाबे।
40013043	उखुना धर्मिला आप्‍नार पितार राजत सुरुजडर लाखा ओजोतमय हबे। जाहाँर कान छेक उहाँइ सुनोक।”
40013044	सर्गेर राजखान खेतत गाऱाल धनलार लाखा हए, जेइला धनक एक झन पाले आर झापा दिए राख्‍ले। तने खुसि हए घर गेले आर आप्‍नार सब कुछुला बेचिए उखान खेत किन्‍ले।
40013045	अइनङ करे सर्गेर राजखान असल मोतिर खुजित रहबार एकटा पइकारेर लाखा हए।
40013046	जाहाँए एकटा बहुमुल्‍य मोति पाले आर घर जाए आप्‍नार सब कुछुला बेचिए उड मोति किन्‍ले।
40013047	अइनङ करे सर्गेर राजखान एकखान माहा जालेर लाखा हए। जेइखान जाल सुमुन्‍दरटत फेकाल गेले ते सब किसिमेर माछला हता फनेल्‍कि।
40013048	आर जेइखुना जालखान भर्ति हल्‍कि, ते माछ माराला जालखान काछारटत टानिए उठाले आर बठिए आच्‍छा आच्‍छा माछलाक बिछिए भान्‍डालात राख्‍ले मातुन खाराप माछलाक फेकाए दिले।
40013049	जुगडर अन्‍तिमतअ एइनङ हबे। सर्गदुतला आसिए दुस्‍टलाक धर्मिला से छिटकाबे,
40013050	आर अम़ाक अगिन कुन्‍डत फेकाबे। हता उला लोक कानारुवा कर्बे आर दाँतला केच्‍लाबे।
40013051	इसुड अम़ाक पुछारि करेल्‍कि, “गटे काथाला तम़ा बुझ्‍लन?” अम़ा इसुडक उत्रा दिले, “हँ, बुझ्‍न।”
40013052	तने उहाँए अम़ाक कहले, “सर्गेर राजेर बिसयत सिक्‍छा पाआल हरेकटा सास्‍त्रि एकटा घरगिरिर लाखा हए, जाहाँए आप्‍नार भान्‍डारट से नायाँ आर पुर्ना दनहला धन निक्‍लाचे।”
40013053	इसुड इला खिस्‍सा कहए ओर कर्बार बाद उहाँए हता से चलि गेले।
40013054	तने उहाँए आप्‍नार गृह नगरत आस्‍ले आर सभाघरटत जाए लोकलाक सिक्‍छा दिबा धर्ले आर अम़ा उहाँर सिक्‍छाला सुनिए छक खाए कहबा धर्ले, “इड लोक हेनङ बुद्धि आर अचम्‍भित काम कर्बार सक्‍ति कुऩा से पाले?
40013055	याहाँए काठमिस्‍त्रिर बेटा ने? याहाँरे माअँडर नाअँ मरियम हकि ने? याहाँरे भाइलार नाअँ याकुब, योसेफ, सिमोन आर यहुदा हकि ने?
40013056	याहाँर बहिनला ते एइठा रहचेक ने? हुनङहले इला काथा याहाँए कुऩा से पाले?”
40013057	तने अम़ा इसुडक बाधार भाब से देख्‍बा धर्ले। मातुन इसुड अम़ाक कहल्‍कि, “अगमबक्‍ताड आप्‍नार नगर आर आप्‍नार घरेर छुट्टा कुनह ठिना अपमानित नि हचे।”
40013058	आर अम़ार अबिस्‍वासेर कारन उहाँए हता भेलेला सक्‍तिर काम नि कर्ले।
40014001	उखुना गालिल प्रदेसेर सासक हरोदड इसुर बाखान सुनिए,
40014002	आप्‍नार नकर चाकरलाक कहले, “इड लोक बप्‍तिस्‍मा दुवा युहन्‍ना हबा पाए, याहाँए मिर्तु से जेअँत हए उठिचे, ताहाते उहाँर पाए इला सक्‍तिर काम हचे।”
40014003	कियाँकि हरोदड आप्‍नार भाइ फिलिपेर मगि हेरोदियासेर खातिर युहन्‍नाडक पक्रिस्‍ले आर उहाँक बाऩिए कइदत राखिस्‍ले।
40014004	कियाँकि युहन्‍नाड उहाँक कहिसेल्‍कि, “मोसार बिधान अनुसार याहाँक तोर सङे राख्‍बार तोक उचित नि छोक।”
40014005	हबार ते हरोदड युहन्‍नाडक मार्बा छाबे, मातुन उहाँए लोकलार से डर खाए, कियाँकि लोकला युहन्‍नाडक अगमबक्‍ता माने।
40014006	एक दिना हेरोदेर जलम दिन आसेल्‍कि, तने हेरोदियासेर बेटिड मेजुवानलार आगुति नाचिए हेरोदडक खुसि बेनाल्‍कि।
40014007	अइताने राजाड उहाँर सङे सत खाए कबुल कर्ले, “तुइँ जे माङलउ मुइँ तोक देदिम्‍कुन।”
40014008	आर आप्‍नार माएर उल्‍कानित माइड कहले, “बप्‍तिस्‍मा दुवा युहन्‍नार मुथाड मोक एकखान थालित करे आनिए दे।”
40014009	आप, राजाड दुखित हए गेले। मातुन आप्‍नार प्रतिग्‍याडर खातिर आर मेजुवानलार कारन हेरोदड उहाँर माङड पुरा कर्बार हुकुम दिले।
40014010	कइदत लोक पाठाए युहन्‍नार मुथाड काटुवाले।
40014011	आर मुथाड एकखान थालित करे आनिए माइडक दुवाले आर उड मुथा माइड आप्‍नार माअँडक लेजाए दिले।
40014012	तने युहन्‍नार चेल़ाला आसिए उहाँर लासटक लेजाए गाऱिदिले। आर अम़ा जाए इड खबर इसुडक बाताए दिले।
40014013	जेइखुना इसुड युहन्‍नाडर मिर्तुर काथाड सुन्‍ले, ते उहाँए हता से लावत चऱिए एकखान सुनसान ठाअँत चलि गेले। मातुन उहाँर जाबार काथा सुनिए लोकला नगर नगर से निक्‍लिए पइदले उहाँर पाछु धरि लिल्‍कि।
40014014	आर काछारत पुग्‍तेइ उहाँए लोकेर एकखान बार्का भिरक देख्‍ले। आर अम़ाक देखिए उहाँक माया लागि गेल्‍कि आर उहाँए अम़ार बेमारिलाक संअ कर्ले।
40014015	सान्‍जुवा पहरे, चेल़ाला आसिए उहाँक कहल्‍कि, “इखान सुनसान ठाअँत बेलाडउ डुबि गेले, आप लोकलाक बिदा करिदे जेसे गाअँलात जाए अम़ा आप्‍नार ताने खाबार जगार करोक।”
40014016	इसुड कहल्‍कि, “अम़ाक जाबा नि लाग्‍कि। तम़ाए अम़ाक कुछु खाबा द।”
40014017	अम़ा उहाँक कहले, “हामार सङे बाठे पाँचटा रुटि आर दुहेडा ते माछ छे।”
40014018	तने इसुड अम़ाक कहल्‍कि, “उला हेता मोर ठिना आन।”
40014019	आर इसुड लोकलाक बनलारे पर पर्तिखानत बठबार आग्‍या दिले। आर उ पाँचटा रुटि आर उ दुइडा माछ लिए उहाँए सर्गेर बिति देखिए आसिर्बाद दिले आर रुटिला भाङिए चेल़ालाक दिले आर चेल़ाला उला रुटि लोकलाक पर्सिए दिले,
40014020	अम़ा साभाउ खाएदाए सन्‍तोस हले। आर खाएदाए छराल रुटिर गुन्‍डागुन्‍डिला जेइखुना चेल़ाला बिछिए उठाले ते टिपटिप बार ढाकि हल्‍कि।
40014021	रुटिखुवा लोकलार मइधे बेर्छानि आर छुवालार छुट्टा बाठे मर्दनालाए पाँच हाजार झना रहए।
40014022	इसुड आप्‍नार चेल़ालाक लावखानेर पर चऱिए अम़ाक आप्‍नार से आगुत उपार जाबा कहले आर आप्‍ने लोकलाक बिदागि कर्बा धर्ले।
40014023	लोकलाक बिदा कर्बार बाद, प्रार्थना कर्बा उहाँए एख्‍लाए पाहारखानत चर्ल़े। आर सान हबारखुना उहाँए हता एख्‍लाए छिले।
40014024	आर उखुना तलिक चेल़ालार लावखान काछारट से भेले दुर पुगि गेइसेल्‍कि, बायाँरखान अम़ार मुखामुखि बहबार कारन पानिर गचियालार पर लावखान उछलिसेल्‍कि।
40014025	तने भरुवा चार बजेर बिति इसुड सुमुन्‍दरटर पर बेराते चेल़ारलार ठिना आस्‍ले।
40014026	मातुन चेल़ाला उहाँक सुमुन्‍दरटर पर बेराते देखिए डरे हाउ खाए “भुत! भुत!” कहए चेचाबा धर्ले।
40014027	मातुन अइसाथ इसुड अम़ाक कहल्‍कि, “हुब कर! मुहें हउ, डर ना खान।”
40014028	मातुन पत्रुसट राअ दिए कहल्‍कि, “प्रभु! तुहें जदि हइस ते, मोक पानिखानेर पर बेराए तोर ठिना आस्‍बार आग्‍या दे।”
40014029	उहाँए कहल्‍कि, “आस।” आर पत्रुसट लावखान से नाम़िए पानिखानेर पर बेराते इसुर ठिना जाबा धर्ले।
40014030	मातुन बायाँरखानक देखिए उहाँक डर लागि गेल्‍कि आर जेइखुना उहाँए डुब्‍वा धर्ले ते, चेचाए कहले, “प्रभु, मोक बचा!”
40014031	अइसाथ इसुड हातखान बाऱाए उहाँक धरि लिल्‍कि आर उहाँक कहल्‍कि, “ए अल्‍पबिस्‍वासि, तुइँ कियाँ सांका कर्लो?”
40014032	तने दनह झना लावखानत उठले, आर बायाँरखान सन हए गेल्‍कि।
40014033	तने लावखानत बठाल चेल़ाला उहाँक भक्‍ति दिए कहबा धरेल्‍कि, “छेच्‍कारे, तुइँ परमेस्‍वरेर पुत्र हइस।”
40014034	अम़ा सुमुन्‍दरट पार हए गनेसरेतेर मुलुकत आसिए पुग्‍ले।
40014035	आर हताकार लोकला उहाँक चिऩि फेकाल्‍कि, तने अम़ा उखान मुलुकेर चारह बिति खबर पाठाए गटे बेमारिलाक उहाँर ठिना आनेल्‍कि,
40014036	आर अम़ा उहाँर नुआँर दसिड हलउ लार्बा दोक कहए नेहरा कर्ले आर जाहाँए जाहाँए लार्ले, अम़ा संअ हले।
40015001	ताहार बाद यरुसलेम से फरिसिला आर सास्‍त्रिला इसुर ठिना आसिए कहल्‍कि,
40015002	“तोर चेल़ाला पुर्खालार चलनड कियाँ भङ करेचोक? कियाँकि अम़ा खाबार से आगुत हात नि धचोक।”
40015003	तने उहाँए अम़ाक उत्रा दिल्‍कि, “तम़ाउ कियाँ आप्‍नार चलनलार आले आले परमेस्‍वरेर आग्‍यालाक भङ करेचन?
40015004	कियाँकि परमेस्‍वरट आग्‍या दिचे, ‘आप्‍नार बापटर आर माअँडर आदर कर। जाहाँए बापटक बा माअँडक कुबचन कहबे, उहाँक अबस्‍य खतम कर्बा लागे।’
40015005	मातुन तम़ा कहचन, ‘काहुँ जदि आप्‍नार बाप माअँलाक कहचे, देख तम़ाक मोर तरफ से जे सहजोग मिल्बार रहकन उला मुइँ परमेस्‍वरटक चऱाए दिचु।’
40015006	ताहाते आप उहाँक आप्‍नार बाप माअँलाक कर्बार कर्तुपड पुरा कर्बा नि लाग्‍कि। हेनङ सिकाए तम़ा आप्‍नार चलनडर खातिर परमेस्‍वरेर बचनलाक बेकाम्‍मा बेनाइचन।
40015007	ए भित्तरपापियाला! यसइयाड तम़ार बिसयत इड अगमबानि ठिक कहिसिल्‍कन,
40015008	‘इला लोक मोक उपरे उपरे आदर करेचे, मातुन एम़ार मनड मोर से दुर छेक।
40015009	एम़ा मोर उपासना बेकारे करेचे। लोकेर आग्‍यालाक एम़ा धर्म सिद्धान्‍त कहए सिकाचे’।”
40015010	तने इसुड लोकलाक आप्‍नार ठिना डाकाए कहले, “सुन आर बुझ,
40015011	मुखखानेर पाके भित्रत ढुक्‍बार चिजला लोकटक आसुद्ध नि बेनाचे, बुरु मुखखान से निक्‍लिबार चिजलाए लोकटक आसुद्ध बेनाचे।”
40015012	तने चेल़ाला आसिए उहाँक कहल्‍कि, “इड काथा सुनिए फरिसिला ते रिस्‍याए गेइचोक, जानेचिस?”
40015013	तने उहाँए उत्रा दिले, “जेइला गाछक मोर सर्गेर पिताड नि बुनिचे उ हरेकटा गाछक आख्राल जाबे।
40015014	छर अम़ार काथाला। अम़ा आन्‍धा आगुवा हए। आन्‍धाड जदि आन्‍धाडक आगुवानि करे ते, दनह झना खादित जाए पर्बे।”
40015015	मातुन पत्रुसट उहाँक कहल्‍कि, “हामाक इड खिस्‍सा भाङिए कोहो।”
40015016	तने उहाँए कहले, “तम़ा कि आभउ नि बुझेचन?
40015017	तम़ा कि जानेचन नि, जेइला चिज मुखत परेचे, पेटत जाए बाहार निक्‍लिजाचे?
40015018	मातुन जेइला काथा मुखखान से निक्‍लेचे उला मनड से आसेचे, आर अइलाए लोकटक आसुद्ध बेनाचे।
40015019	कियाँकि मनड से दुस्‍ट बिचार, हात्‍या, परभाबियापुना, ब्‍यभिचार, चुरि, झुट्टा गबाहि, परनिन्‍दा निक्‍लेचे।
40015020	एइलाए लोकटक आसुद्ध बेनाचे। हात नि धए खालउ लोकट आसुद्ध नि हचे।”
40015021	ताहार बाद इसुड हता से निक्‍लिए टुरोस आर सिदोन मुलुकेर बिति गेले।
40015022	आर देख, अइखान मुलुकेर एकटा कनानि बेर्छानि आसिए कान्‍ते कान्‍ते कहबा धरेल्‍कि, “हे प्रभु! दाउदेर पुत्र, मोर पर दया करेक। भुत धर्बार कारन मोर बेटिड लसटङ हए गेइचे।”
40015023	मातुन इसुड उहाँक कुनह उत्रा नि दिल्‍कि। उहाँर चेल़ाला आसिए उहाँक हेनङ कहए नेहरा करेल्‍कि, “याहाँक पाठाए दि, कियाँकि याहाँए हामार पाछु पाछु घेङाते आसेचे।”
40015024	तने इसुड उड बेर्छानिक उत्रा दिले, “मोक बाठे इस्राएलेर घरानार हाराल भेरालार ठिना पाठाल गेइचे।”
40015025	मातुन उड बेर्छानि उहाँर आगुति हाँटुवा पारिए कहल्‍कि, “प्रभु! मोक मदत कर्।”
40015026	फेर उहाँए उत्रा दिए कहल्‍कि, “छुवालार रुटिला लिए कुकुरलार आगुति फेकाए दिबार मुनासिब नि हचे।”
40015027	तने उड बेर्छानि कहल्‍कि, “हबार त ठिक हए प्रभु! मातुन कुकुरलाउ त मालिकेर टेबुलखान से गिराल टुक्रा टाक्रिला खाचे।”
40015028	तने इसुड उहाँक उत्रा दिल्‍कि, “ओगे माइ! तोर बिस्‍वासखान माहान छोक। तुइँ जे मनसुवा करिचिस पुरा हए जाकु।” सेने अइखुना से उहाँर बेटिड संअ हए गेल्‍कि।
40015029	ताहार बाद इसुड हता से निक्‍लिए गालिल सुमुन्‍दरेर काछारे काछार जाए पाहारखानत चर्ल़े आर हता जाए बठले।
40015030	जेरहर जेरह लोकला नेङरा, लुल़ा, आन्‍धा, गेरा आर नान्हा किसिमेर बेमारिलाक लिए उहाँर ठिना आसेल्‍कि आर उहाँर चरनत राखि दिल्‍कि आर उहाँए अम़ाक संअ कर्ले।
40015031	गेरालाक बल्‍बा देखिए, लुल़ालाक संअ हबा देखिए नेङरालाक बेर्बा देखिए आर आन्‍धालाक दृस्‍टि पाबा देखिए लोकला छक खाए गेल आर इस्राएलेर परमेस्‍वरटक जयजयकार कर्बा धर्ले।
40015032	ताहार बाद इसुड चेल़ालाक आप्‍नार ठिना डाकाए कहले, “लोकलाक देखिए मोक माया लागि गेइचे, कियाँकि एम़ा मोर सङे रहबार आझि लागाए तिन दिन हए गेल्‍कि आर अम़ार सङे खाबार कुछु नि छेक। मुइँ एम़ाक भोके पाठाबा नि चाहाचु, निते अम़ा दामालडते ढन्‍मनाए पर्बे।”
40015033	तने चेल़ाला उहाँक कहल्‍कि, “इखान पाथारत एतेला लोकक खिलाबार रुटि हामा कुऩा से पाम?”
40015034	मातुन इसुड अम़ाक कहल्‍कि, “तम़ार सङे केडा रुटि छकन?” अम़ा उत्रा दिले, “सातटा रुटि आर केवारा छट छट माछ।”
40015035	उहाँए लोकलाक पर्तिखानत बठबार आग्‍या दिले।
40015036	तने उ सातटा रुटि आर उला माछक लिए उहाँए धन्‍यबाद दिले आर उला भाङिए चेल़ालाक दिले आर चेल़ाला लोकलाक पर्सिए दिल्‍कि।
40015037	तने अम़ा साभाउ मनसुवा थकाए खाले। आर जेइखुना चेल़ाला अदगाल टुक्रा टुक्रिला बिछिए उठाले ते सात ढाकि हल्‍कि।
40015038	खाबार लोकलार मइधे बेर्छानि आर छुवालार छुट्टा बाठे मर्दनालाए चार हाजार झना रहए।
40015039	लोकलाक बिदा कर्बार बाद, उहाँए लावखानत चऱिए मगादानेर मुलुकेर माखे चलि गेले।
40016001	तने फरिसि आर सदुकिला आसिए इसुडक पर्खिबार ताने सर्गेर एकखान चिऩ देखा कहए माङ करेल्‍कि।
40016002	उहाँए अम़ाक उत्रा दिए कहल्‍कि, “जेइखुना सान हचे, ते तम़ा कहचन कि काल़ि करे दिनड साफ हबे, कियाँकि मेघड लाल छे।
40016003	आर बेहाने कहचन, ‘आझि दुन बायाँर उठाबे कियाँकि मेघड लाल आर आन्‍धार करेचे।’ तम़ा मेघड देखिए दिनडर बिचार करेचन मातुन समयडर चिऩलाक फार्चिबा नि पारेचन।
40016004	दुस्‍ट आर ब्‍यभिचारि पुस्‍ताड चिऩ छाबेचे, मातुन अम़ाक योनार चिऩडर छुट्टा कोए चिऩ दुवाल नि जाबे।” ताहार बाद इसुड अम़ाक छरिए हता से चलि गेले।
40016005	उपार जाबारखुना चेल़ाला रुटि लेजाबा पिस्राए गेइस्‍ले।
40016006	इसुड अम़ाक कहल्‍कि, “देख, फरिसि आर सदुकिलार खमिरखान से हुँसियार रहन।”
40016007	तने अम़ा आपसत हेनङ कहए बलाबलि कर्बा धर्ले, “हामा रुटि नि आनिचि ताहाते हेनङ कहचे हबा पाए।”
40016008	मातुन इसुड अम़ार काथाला बुझिए अम़ाक कहले, “ए अल्‍पबिस्‍वासिला, तम़ार सङे रुटि नि छकन कहए कियाँ आपसत बकझक करेचन?
40016009	तम़ा कि आभउ आबुझे छन? तम़ा कि फम पाचन नि, जेइखुना ते पाँच हाजार झनार ताने पाँचटा रुटि छिले, उखुना के ढाकि बिछिए उठाइस्‍लन?
40016010	अइनङ करे जेइखुना ते चार हाजार झनार ताने सातटा रुटि छिले, उखुना केढाकि बिछिए उठाइस्‍लन?
40016011	मुइँ तम़ाक रुटिर बिसयत नि कहकन कहए तम़ा कियाँ नि बुझेचन? फरिसि आर सदुकिलार खमिरखान से तम़ा हुँसियार रह।”
40016012	तने अम़ा बुझ्‍ले कि इसुड अम़ाक रुटित मिस्‍लिबार खमिरखान से नि, मातुन फरिसि आर सदुकिलार सिक्‍छाला से चेतिए रहबा कहिसेल्‍कि।
40016013	जेइखुना इसुड कइसरिया फिलिप्पिर मुलुकत आस्‍ले, ते उहाँए आप्‍नार चेल़ालाक पुछारि कर्ले, “लोकला कि कहचे, मान्‍सिर पुत्रड काहाँए हए?”
40016014	तने अम़ा कहल्‍कि, “काहुँ कहचोक बप्‍तिस्‍मा दुवा युहन्‍ना, काहुँ कहचोक एलिया, आर काहुँ काहुँ कहचोक यर्मिया बा अगमबक्‍तालार मइधेकार एक झन हबा पाए।”
40016015	उहाँए अम़ाक कहल्‍कि, “मातुन तम़ा कि कहचन, मुइँ काहाँए हउ?”
40016016	तने सिमोन पत्रुसट उत्रा दिले, “तुइँ जिबित परमेस्‍वरेर पुत्र, ख्रिस्‍ट हइस।”
40016017	इसुड उहाँक उत्रा दिए कहल्‍कि, “ए योनार बेटा सिमोन! तुइँ धन्‍य हइस, कियाँकि इड काथा तोक लोके नि मातुन सर्गत रहबार मोर पिताड प्रकट करिचोक।
40016018	आर मुइँ तोक कहच्‍कुन, तुइँ पत्रुस हइस। मुइँ एइड चाट्टानेर पर आप्‍नार मन्‍डलिड थार करिम आर नरकेर सक्‍तिला याहाँर पर बिजय हबा नि पार्बे।
40016019	मुइँ तोक सर्गेर राजेर छारानिला दिम्कुन तुइँ पृथिमिखानत जे कुछु बान्भो, उला सर्गत बाऩाल जाबे, आर जे कुछु पृथिमिखानत खुलाबो, उलाक सर्गत खुलाल जाबे।”
40016020	तने उहाँए चेल़ालाक काडा चेतावनि दिए कहले, “ख्रिस्‍ट मुहें हउ कहए काहाँकअ ना कहन।”
40016021	तने अइखुना से इसुड आप्‍नार चेल़ालाक कहबा धर्ले कि उहाँक यरुसलेमत जाबा लाग्‍कि आर धर्म गुरुलार, मुल पुजारुकलार, सास्‍त्रिलार पाए सास्‍ति भुङबा लाग्‍कि आर मारा जाबा लाग्‍कि तने तेस्रा दिनत जेअँत हए उठबा लाग्‍कि।
40016022	तने पत्रुसट उहाँक एकलरे लेजाए हेनङ कहए धम्‍किबा धर्ले, “केनङ काथा कहचिस प्रभु, परमेस्‍वरट तोर पर हेनङ केधउ हबा ना दिकु।”
40016023	मातुन उहाँए पत्रुसेर बिति घुरिए कहल्‍कि, “ए सइतान, मोर आगुति से पाला! तुइँ मोक बाधा देचिस, कियाँकि तुइँ परमेस्‍वरेर काथालात नि लोकलार काथालात ध्‍यान देचिस।”
40016024	ताहार बाद इसुड आप्‍नार चेल़ालाक कहले, “काहुँ जदि मोर पाछु आस्‍बा चाहाचे, ते उहाँए आप्‍नाक माया मारोक आर आप्‍नार क्रुसखान उठाए मोर पाछु धरोक।
40016025	कियाँकि जाहाँए आप्‍नार प्रानड बचाबा छाब्‍बे उहाँए उड हाराबे, आर जाहाँए आप्‍नार प्रानड मोर खातिर हाराबे, उहाँए उड बचाबे।
40016026	कियाँकि गटेखान संसार हातत करिए काहुँ जदि आप्‍नार प्रानडए हाराए दे ते, उड लोकेर कि लाभ हल्‍कि? आर्थात आप्‍नार प्रानेर बदलि लोकट कि दिबा पार्बे?
40016027	कियाँकि मान्‍सिर पुत्रड आप्‍नार सर्गदुतलार सङे आप्‍नार पितार महिमात आस्‍बारखुना उहाँए गटेला लोकक अम़ार कराल कामलार अनुसार इनाम दिबे।
40016028	छेच्‍कारे, मुइँ तम़ाक कहच्‍कन, हेता थार हए रहबार लोकलार मइधे केबा झन हेनङ लोक छे, जाहाँए मान्‍सिर पुत्रडक आप्‍नार राजत आस्‍बा नि देख्‍बार तलिक मिर्तु नि चाख्‍बे।”
40017001	ताहार छ दिन बाद इसुड बाठे पत्रुस, याकुब आर याहाँर भाइ युहन्‍नाडक सङे लिए एकखान उँच्‍च पाहारत गेले।
40017002	आर हता उहाँर रुपट अम़ारे आगुति बदलि गेल्‍कि, आर उहाँर सकलड सुरुजडर लाखा चिल्‍किबा धरेल्‍कि, आर उहाँर नुआँला ओजोतखानेर लाखा फटफट हए गेल्‍कि।
40017003	आर देख! हता अम़ार आगुति मोसा आर एलियाड इसुर सङे गप कर्ते देखा दिल्‍कि।
40017004	तने पत्रुसट इसुडक कहले, “प्रभु! भेले हामा हेता रहन। तोर जदि इच्‍छा हकु ते, मुइँ हेता तिनडा खप्रा बेनाउ, एकटा तोर ताने, एकटा मोसार ताने आर एकटा एलियार ताने।”
40017005	जेइखुना अम़ा बल्तेइ छिले, ता देख! एकखान साफ्‍फा बदलि आसिए अम़ाक झापाए दिल्‍कि, आर बदलिखान से हेनङ कहए एकटा गाला आसेल्‍कि, “याहाँए मोर प्रिय पुत्र हए, याहाँर पर मुइँ बाडा खुसि छु। तम़ा याहाँर काथाला सुन।”
40017006	इड गाला सुनिए चेल़ाला डरे उबुर हए परि गेले।
40017007	मातुन इसुड आसिए अम़ाक लारिए कहल्‍कि, “उठ, डर ना खाअ।”
40017008	आर जेइखुना अम़ा नजरट उठाले, ते देखेचे इसुडर छुट्टा आर काहुँ नि छेक।
40017009	तने पाहारखान से नाम़्‍ते नाम़्‍ते इसुड अम़ाक आग्‍या दिल्‍कि, “जेइखुना तलिक मान्‍सिर पुत्रड मिर्तु से जेअँत हए नि उठबे, उखुना तलिक इड दर्सनेर बिसयत काहाँकअ ना सुनान्।”
40017010	तने चेल़ाला उहाँक पुछारि करेल्‍कि, “हुनङहले सास्‍त्रिला कियाँ कहचे कि आगुत एलियाडक आस्‍बा लाग्‍कि?”
40017011	उहाँए उत्रा दिल्‍कि, “एलियाड अबस्‍य आस्‍बे आर उहाँए सब कुछुला आरमने सुध्राबे।
40017012	मातुन मुइँ तम़ाक कहच्‍कन, एलियाड आगुते चलि आसिचे, मातुन लोकला उहाँक नि चिऩले, बुरु अम़ाक जेनङ जेनङ मन गेल्‍कि उहाँर पर अइनङ अइनङ कर्ले। अइनङति मान्‍सिर पुत्रडकअ अम़ार हातेर सास्‍ति खाबा लाग्‍कि।”
40017013	तने चेल़ाला बुझि लिले, कि उहाँए बप्‍तिस्‍मा दुवा युहन्‍नार बिसयत बलिसेल्‍कि।
40017014	जेइखुना अम़ा लोकलार ठिना घुरिए आस्‍ले, ते एकटा लोक इसुर ठिना आसिए उहाँर आगुति हाँटुवा पारिए कहल्‍कि,
40017015	“प्रभु! मोर बेटाडर पर दया करेक, कियाँकि आउँर उठतेइ रहबार कारन याहाँए बाडा सास्‍ति खाचे। खने अगिनखानत ते खने पानिखानत जाए परेचे।
40017016	मुइँ याहाँक तोर चेल़ालार ठिना आनिस्‍नु, मातुन अम़ा याहाँक संअ कर्बा नि पार्ले।”
40017017	तने इसुड उत्रा दिल्‍कि, “ए अल्‍प बिस्‍वासि आर दुस्‍ट पुस्‍ता, मुइँ तम़ार सङे केतेदिना तलिक रहम्‍कन? आर तम़ाक केतेक सहम्‍कन? उहाँक मोर ठिना आन्।”
40017018	ताहार बाद इसुड भुतटक धम्‍काए लिल्‍कि आर उहाँर ठिना से भुतट निक्‍लि गेल्‍कि तने उड छँरा अइसाथ संअ हए गेले।
40017019	तने फुटयाए चेल़ाला इसुर ठिना आसिए पुछारि कर्ले, “हामा कियाँ उड भुतक निक्‍लिबा नि पार्न?”
40017020	उहाँए अम़ाक कहल्‍कि, “तम़ार अल्‍प बिस्‍वासेर कारन, कियाँकि छेच्‍कारे, मुइँ तम़ाक कहच्‍कन, तम़ार बिस्‍वासखान जदि तुरिर बिच्‍चिडरअ लाखा रहकन ते, इखान पाहारक ‘हेता से लरिए हता जा’ कहलउ उखान पाहार लरिजात्‍कन। तम़ार ताने कुछु असम्‍भव नि रहत्‍कन।”
40017021	“मातुन प्रार्थना आर उपासेर बेगर हेनङ भुतला, नि निक्‍लेचे।”
40017022	जेइखुना चेल़ाला गालिलत जर हले, ते इसुड अम़ाक कहल्‍कि, “मान्‍सिर पुत्रडक लोकेर हातत सँपाल जाबे,
40017023	आर अम़ा उहाँक मारिफेकाबे तने तिन दिन बाद उहाँए जेअँत हए उठबे।” इड काथा सुनिए अम़ार मनला भेसभेसा हए गेल्‍कि।
40017024	जेइखुना अम़ा कफर्नहुमत आस्‍ले, ते मुन्‍डिलेर कर उठाला पत्रुसेर ठिना आसिए कहल्‍कि, “तम़ार गुरुड मुन्‍डिलेर कर कि तिरेच्‍कन नि?”
40017025	पत्रुसट उत्रा दिल्‍कि, “हँ तिरेचे ने ते।” आर जेइखुना पत्रुसट घरटत ढुक्‍ले, ते प्रथमे इसुड उहाँक पुछारि करेल्‍कि, “पत्रुस तोर बिचारत, पृथिमिर राजाला काहाँर ठिना से कर बा दस्‍तुर उठाचे? आप्‍नार बेटालार ठिना से ने भिनला लोकेर ठिना से?”
40017026	मातुन पत्रुसट उत्रा दिल्‍कि, “भिनला लोकेर ठिना से।” तने इसुड उहाँक कहल्‍कि, “हुनङहले बेटाला छुट पाचे।
40017027	मातुन हामार कारन अम़ार अपमान ना हकि कहए तुइँ सुमुन्‍दरत जाए बन्‍सि फेका आर प्रथमे जेइड माछ फनतोक उड माछक धरिए उहाँर मुखखान मेलाइस, तुइँ एकटा रुपार टाका पाबो। आर उड टाका आनिए हामा दनह झनार कर तिरिदिस।”
40018001	अइखुना चेल़ाला इसुर ठिना आसिए कहल्‍कि, “सर्गेर राजत साभार से माहान काहाँए?”
40018002	तने इसुड एकटा छुवाक डाकाले आर उड छुवाक अम़ार बिचत थार कराए कहले,
40018003	“छेच्‍कारे, मुइँ तम़ाक कहच्‍कन, तम़ा बदलिए छुवालार लाखा नि हबार तलिक, कोए हाले सर्गेर राजत ढुक्‍बा नि पार्बन।
40018004	जाहाँए इड छुवार लाखा आप्‍नाक नम्र बेनाबे, सर्गेर राजत उहाँइ साभार से माहान हबे।
40018005	जाहाँए मोर नाअँत एइनङ एकटा छुवाक सुइकार करेचे, उहाँए मोक सुइकार करेचे।”
40018006	मातुन मोर पर बिस्‍वास कर्बार इला छट छट छुवार मइधे एकअ झनाक काहुँ जदि पाप करुवाचे ते, उहाँर घेचाडत एकटा बार्का जाँत बाऩिए गहिर सुमुन्‍दरटत डुबाए दिलेइ बुरु उहाँर भाला हतेक!
40018007	पापत गिराबार परिक्छाला आन्‍बार कारन इखान संसारक धिक्‍कार! कियाँकि पापत गिराबारा परिक्छाला त आस्‍बे करेचे, मातुन धिक्‍कार उड लोकक जाहाँर पाए पापत गिराबार परिक्छाला आसेचे।
40018008	तोर हातखान बा ठेङखान जदि तोक पापत गिराचोक ते, ठेङखानक काटिए फेकाए दे। दनहखान हात बा दनहखान ठेङ लिए अनन्‍त अगिनखानत पर्वार से लुल़ा बा नेङरा हए अनन्‍त जिबनत ढुक्‍बार बुरु तोर भाला हतोक।
40018009	तोर चखुड जदि तोक पाप करुवाचोक ते, उड चखुक निक्‍लाए फेकाए दे। दनहरा चखु लिए नरकेर अगिनखानत पर्बार से बुरु एकेडा चखु लिए अनन्‍त जिबनत ढुक्‍बार बुरु तोर भाला हतोक।
40018010	देख! तम़ा इला छट से छटर मइधे एकअ झनाक हेला ना कर, कियाँकि मुइँ तम़ाक कहच्‍कन, सर्गत अम़ार सर्गदुतला हरखुना मोर सर्गेर पितार सन्‍मुख रहचे।
40018011	कियाँकि मान्‍सिर पुत्रड हाराललाक बचाबा आसिचे।
40018012	धरि ल, एकटा लोकेर एक सडा भेरा रहकि आर उलार मइधे एकटा भेरा हाराए जाकि जादि ते, उहाँए उ उनान्सडा भेराक पाहारखानते छरिए हाराल भेराडक छाब्‍बा कि जाबे नि?
40018013	छेच्‍कारे, मुइँ तम़ाक कहच्‍कन, उहाँए जदि उड भेराक पाए जाए, ते उ उनान्सडा भेरा से अधिक उ एकटा हाराल भेरार खातिर बेसि खुसि मानाबे।
40018014	अइनङ करे सर्गत रहबार तम़ार पिताडउ एइड इच्‍छाचे कि, इला छट से छटर मइधे एकअ झना नास ना होक।
40018015	तोर भाइड जदि तोर खिलापत पाप कर्कु ते, बाठे तम़ा दुइ झना रहबारखुना उहाँर गल्‍तिखान देखाए दिकि, उहाँए तोर काथाला सुन्‍कु ते, तुइँ आप्‍नार भाइडक घुराए पाबो।
40018016	मातुन तोर काथाला जदि उहाँए नि सुन्‍कु ते, आप्‍नार सङे एक बा दुइ झनाक सङे लिए जा जेसे दुइ बा तिन झन साक्‍छिर मुखे गटे काथाला पाक्‍का पाक्‍कि होक।
40018017	उहाँए जदि अम़ारअ काथाला सुन्‍बार इन्‍कार कर्कु ते, इड काथा मन्‍डलिडक कोहो। आर उहाँए मन्‍डलिडरअ काथाला सुन्‍बार इन्‍कार करे ते, उहाँए तोर ताने एकटा परजातिया आर कर उठार सामान होक।
40018018	छेच्‍कारे, मुइँ तम़ाक कहच्‍कन, जे कुछु तम़ा पृथिमिखानत बान्भन सर्गत बाऩाल जाबे आर जे कुछु तम़ा पृथिमिखानत खुलाबन, सर्गत खुलाल जाबे।
40018019	फेर मुइँ तम़ाक कहच्‍कन, पृथिमिखानत तम़ार मइधे दुइ झना सहमत हए कुनह चिज माङबन जदि ते, सर्गत रहबार मोर पितार तरफ से तम़ार माङड पुरा हए जात्‍कन।
40018020	कियाँकि जेइठा दुइ बा तिन झना मोर नाअँत जर हचे, मुइँ अम़ार बिचत रहचु।
40018021	ताहार बाद पत्रुसट इसुर ठिना आसिए कहल्‍कि, “प्रभु! मोर भाइड मोर खिलापत अपराध कर्तेइ रहले, मुइँ उहाँक केफेक तलिक छेमा दिकिन, सात फेक तलिक दिले हबे नि?”
40018022	इसुड उहाँक उत्रा दिल्‍कि, “मुइँ कहच्‍कुन साते फेक नि, सत्तर गुना सात फेक दिस।”
40018023	ताहाते सर्गेर राजखानक खिस्‍सार एकटा हेनङ राजार सङे तुलना कर्बा पारि, जाहाँए आप्‍नार नकरलार ठिना से हिसाप किताप फार्चिबार इच्‍छा कर्ले।
40018024	आर जेइखुना उहाँए हिसाप लिबा धर्ले, ते उहाँर ठिना एकटा हेनङ लोकक आनेल्‍कि जाहाँए दस हाजारटा सनार टाका कर्जा लिसेल्‍कि।
40018025	उड लोक कर्जाला तिर्बा नि पाबार कारन उहाँर मालिकट उहाँक आप्‍नार मगि, छुवा आर सङे रहाल सब कुछुला बेचिए कर्जाला चुक्‍ता कर्बार हुकुम दिल्‍कि।
40018026	तने उड नकर हाँटुवा परिए मालिकटक कहले, “मालिक, मोर पर धिरज कर्, मुइँ तोर गटे कर्जाला चुक्‍ता करि दिम्‍कुन।”
40018027	मालिकटक उहाँर पर दया लागि गेल्‍कि सेने मालिकट उहाँर गटे कर्जाला माफ करि दिले।
40018028	मातुन अइड नकर बाहार बिति निक्‍लितेइ एकटा नकरिया सङक लागाल पाले, जाहाँए उहाँर ठिना से एक सडा रुपार टाका कर्जा लिसेल्‍कि। तने उहाँए आप्‍नार सङेर घेचाड पक्रिए हेनङ कहले, “मोर ठिना से लुवाल कर्जाला चुक्‍ता करेक।”
40018029	मातुन उड नकरिया सङ उहाँर ठेङत परिए कहल्‍कि, “मोर पर धिरज कर्, मुइँ तोर कर्जाला चुक्‍ता करि दिम्‍कुन।”
40018030	मातुन उहाँए सङेर काथाड नि मान्‍ले आर उहाँर कर्जाला चुक्‍ता नि हबार तलिक उहाँक कइदत धरि दिले।
40018031	हेनङ हबा देखिए आरला नकरिया सङक किबा लाखा लागि गेल्‍कि तने अम़ा जाए गटे काथाला उहाँर मालिकटक कहए दिल्‍कि।
40018032	आर आप मालिकट उड कठोर नकरक डाकाए कहल्‍कि, “ए दुस्‍ट! तुइँ मोर ठिना नेहरा कर्लो आर मुइँ तोर गटे कर्जाला माफ करिए दिल्‍कुन।
40018033	जेनङ मुइँ तोर पर दया करेल्‍कुन, तहँक आप्‍नार सङडर पर दया कर्बा कि लाग्‍कु नि?”
40018034	तने उहाँर मालिकट गस्‍सा से उहाँर गटे कर्जाला चुक्‍ता नि हबार तलिक उड नकरक कइदखानार हाकिमलार हातत सँपि दिल्‍कि।
40018035	अइताने तम़ा जदि आप्‍नार भाइडक भित्रि मन से छेमा नि कर्बन ते, सर्गेर मोर पिताडउ तम़ाक अइनङ ब्‍यबहार कर्तकन।
40019001	जेइखुना इसुडर इला काथा कहाल हए गेल्‍कि ते, उहाँए गालिल से यर्दन लदिर इपार यहुदिया मुलुकत आस्‍ले।
40019002	जेरहर जेरह लोकला उहाँर पाछु पाछु गेल्‍कि, आर उहाँए अम़ाक संअ कर्ले।
40019003	केवा झन फरिसि उहाँर ठिना आसिए उहाँक पर्खिबार ताने हेनङ कहए पुछारि करेल्‍कि, “बिधान अनुसार कुनह उचित कारन बेगर आप्‍नार मगिडक त्याग पत्र दिबार उचित छे?”
40019004	उहाँए उत्रा दिल्‍कि, “तम़ा कि पऱिचन नि, जाहाँए लोकलाक बेनाले, उहाँए अम़ाक आदिकाले से ‘नर आर नारि कहए बेनाले।’
40019005	आर कहले, ‘एइड कारने लोकट आप्‍नार माअँ बापलाक छरिए आप्‍नार मगिडर सङे मिलिए रहचे, आर अम़ा दनह झना मिलिए एकटा देहा हचे।’
40019006	आप अम़ा दुइडा नि मातुन एकटा देहा हए। अइताने जाहाँक परमेस्‍वरट एकेठिना सन्ज्राइचे, लोकला अम़ाक ना छुटाक।”
40019007	फेर अम़ा इसुडक कहले, “हुनङहले त्याग पत्र लेखिदिए आप्‍नार मगिडक छरि दिबार आग्‍या मोसाड कियाँ दिले ते?”
40019008	तने इसुड अम़ाक कहल्‍कि, “तम़ार मनेर कठोरपुनार कारन मोसाड तम़ाक आप्‍नार मगिलाक त्याग पत्र दिबार छुट दिल्‍कन, मातुन आदिकाल से हेनङ नि छिले।
40019009	आर मुइँ तम़ाक कहच्‍कन, जाहाँए ब्‍यभिचारेर कारन बाहिक आप्‍नार मगिडक त्याग पत्र देचे आर भिन झनार सङे बेहा करेचे, उहाँए ब्‍यभिचार करेचे।”
40019010	चेल़ाला उहाँक कहल्‍कि, “तिरि पुरुसेर बिचते जदि हेनङ हए ते, बेहा कर्बार से बुरु नि कर्बार भाला।”
40019011	मातुन इसुड अम़ाक कहल्‍कि, “इड बचन गटे लोकला सुइकार कर्बा नि पार्बे, बाठे अम़ाए पार्बे जाहाँक याहाँर ताने बरदान दुवाल गेइच्‍कि।
40019012	कियाँकि काहुँ काहुँ जलमे से खजा रहचे, काहाँकअ लोकलाए खजा बेनाच्‍कि आर काहुँ सर्ग राजेर खातिर खुद आप्‍ने बेहा नि करेचे। जाहाँए इड बचन सुइकार कर्बा पार्बे उहाँए करोक।”
40019013	ताहार बाद लोकला हता छुवालाक इसुर ठिना आन्‍बा धर्ले जेसे इसुड छुवालार पर हात राखिए प्रार्थना करि दिकि। मातुन चेल़ाला लोकलाक धम्‍काए लिल्‍कि।
40019014	तने इसुड चेल़ालाक कहल्‍कि, “छुवालाक मोर ठिना आस्‍बा द, अम़ाक ना टेक, कियाँकि सर्गेर राजखान एनङतिनलारे हए।”
40019015	तने छुवालार पर हात राख्‍बार बाद इसुड हता से चलि गेले।
40019016	आर देख! एकटा जामान लोक इसुर ठिना आसिए कहल्‍कि, “गुरु! अनन्‍त जिबन पाबार ताने मोक कुन असल काम कर्बा लागे?”
40019017	तने इसुड उहाँक कहल्‍कि, “असलेर बिसयत तुइँ मोक कियाँ पुछारि करेचिस? असल त बाठे एकेझन छे आर तुइँ जदि जिबनत ढुक्‍बा छाबेचिस ते, उहाँर आग्‍याला पालन कर्।”
40019018	उहाँए इसुडक कहले, “कुनला आग्‍या?” तने इसुड कहल्‍कि, “एइला आग्‍या कि ‘तुइँ हात्‍या ना कर्, तुइँ ब्‍यभिचार ना कर्, तुइँ चुरि ना कर्, तुइँ झुट्टा गबाहि ना दे’,
40019019	आप्‍नार बाप माअँलार आदर करेक आर तोर पर्सियाडक तुइँ आप्‍नाक प्रेम कर्बार लाखा प्रेम कर्।”
40019020	तने उड जामान लोक उहाँक कहल्‍कि, “इला काथात मुइँ पालन कर्तेइ आसिचु। आप मोक कि कर्बा लागे?”
40019021	इसुड उहाँक कहल्‍कि, “तुइँ जदि सिद्ध हबा छाबेचिस ते, तोर धनसम्‍पतिला बेचिए गरिपलाक बिल़ाए दे, आर तुइँ सर्गत धन पाबो तने तुइँ आसिए मोर पाछु धर्।”
40019022	उड जामान लोक इड काथा सुनिए मनझुरा हए हता से चलि गेल, कियाँकि उहाँर भेलेला धन सम्‍पति रहकि।
40019023	ताहार बाद इसुड आप्‍नार चेल़ालाक कहले, “छेच्‍कारे, मुइँ तम़ाक कहच्‍कन, धनि लोकलाक सर्गेर राजत ढुक्‍बार बाडा मुस्‍किल!
40019024	आर मुइँ यहड काथा तम़ाक कहच्‍कन, धनि लोकटक परमेस्‍वरेर राजत ढुक्‍बार से बुरु उँटटक सिउँर कानाखानेर पाके फाँस्‍बार आसान!”
40019025	इड काथा सुनिए चेल़ाला छक परि गेले आर कहबा धर्ले, “हुनङहले काहाँए उद्धार पाबा पारे?”
40019026	मातुन इसुड अम़ार बिति देखिए कहल्‍कि, “लोकलार से इखान काम सम्‍भब नि छे, मातुन परमेस्‍वरेर ताने सब कुछु सम्‍भब छे।”
40019027	तने पत्रुसट उत्रा दिए कहल्‍कि, “देखेक! हामा सब कुछु छरिए तोर पाछु धरिचि। आप हामा कि पाम?”
40019028	इसुड अम़ाक कहल्‍कि, “छेच्‍कारे, मुइँ तम़ाक कहच्‍कन, नायाँ संसारत, जेइखुना मान्‍सिर पुत्रड आप्‍नार महिमार सिंहासनखानत बठबे, तम़ा जाहाँए जाहाँए मोर पाछु धरिचन, उखुना तम़ा बारखान सिंहासनत बठिए इस्राएलेर बारडाए कुलेर निसाफ कर्बन।
40019029	आर जाहाँए मोर नाएर खातिर घरदुवार, दादा भाइ, बाइ बहिन, बाप माअँ, बेटा बेटि, जगह जमिन छरिचे, अम़ा साभाउ याहाँर से स गुना बेसि पाबे आर अनन्‍त जिबनेर हकदार हबे।
40019030	मातुन भेलेला झना जाहाँए आगु छे अम़ा पाछु हबे आर पाछुकारला आगु हबे।”
40020001	कियाँकि सर्गेर राजखान एकटा हेनङ घरगिरिर लाखा हए, जाहाँए आप्‍नार दाख बागानत काम कराबार ताने बेड्डि बेहाने मजदुर छाब्‍बा निक्‍लिले,
40020002	आर दिनडत एक दिनार दिबार दर भाउ मिलाए उहाँए मजदुरलाक आप्‍नार दाख बागानखानत पाठाले।
40020003	फेर उहाँए बेहाने न बजे हाटेर बिति निक्‍लिले ते, केबाडा लोकक काम नि पाए थार मारिए रहबा देख्‍ले।
40020004	तने उहाँए अम़ाक कहले, “तम़ाउ दाख बागानत जाअ आर जेतेक मुनासिब हत्‍कन, मुइँ तम़ाक दिम्‍कन।” सेने अम़ाउ काम कर्बा गेल्‍कि।
40020005	फेर उहाँए बार बजे आर तिन बजे निक्‍लिए अइनङ कर्ले।
40020006	भाटिबेला पाँच बजे उहाँए बाहार निक्‍लिले ते, फेर भिनला लोकक थार हए रहबा देख्‍ले तने उहाँए अम़ाकअ कहले, “तम़ा कियाँ हेता दिनभर बेकाम्‍मा थार हए छन?”
40020007	अम़ा उहाँक उत्रा दिल्‍कि, “हामा कामे नि पाइचि।” तने उहाँए अम़ाक कहले, “ले, तम़ाउ दाख बागानत जाअ।”
40020008	जेइखुना सान हल्‍कि ते दाख बागानेर मालिकट आप्‍नार मुख्‍तियारटक कहले, “मजदुरलाक डाका आर अन्‍तिमत आसाल मजदुरलार से सुरु करिए प्रथमे आसाल मजदुरलाक तलिक साभार मजदुरिला दे देकि।
40020009	तने बेलाभाटि पाँच बजेर बिति कामत जाबार मजदुरला आस्‍ले आर अम़ा साभाउ एक एक दिनार करे मजदुरि पाले।
40020010	प्रथमे आसाल मजदुरला आप्‍नार बिसयत सँचिस्‍ले कि अम़ा बेसि पाबे मातुन अम़ाउ एक एक दिनार करे पाले।
40020011	मजदुरि पाबार बाद अम़ा घरगिरिडर पर हेनङ कहए फेदफेदिबा धर्ले,
40020012	‘अन्‍तिमत आसाल लोकला त बाठे एकेघान्‍टा काम कर्ले, हामा त दिनभर खटन आर चिरचिरा धुपखान खेप्‍न मातुन तुइँ अम़ाक आर हामाक एक जान्‍लो!’
40020013	“मातुन मालिकट अम़ार मइधे एक झनाक उत्रा दिले, ‘भाइ! मुइँ तम़ार पर कोए अन्‍याय नि करिच्कन। तम़ा एक दिनारत काम कर्बार मन्‍जुर कि हइस्‍लन नि?
40020014	तुइँ जेतेरि मजदुरि पाबो ले आर घर जा। पाछु आसाल लोकलाकअ मुइँ तम़ारे बाराबर दिबा चाहाचु।
40020015	जेइला मोर हए उलार पर कि मुइँ आपुन खुसि कर्बा पामु नि? मोर खुल्‍ला हातखान देखिए कि तोर मनड जलेचोक?’
40020016	“एइनङ करे पाछुकारला आगु हबे आर आगुकारला पाछु हबे।”
40020017	जेइखुना इसुड यरुसलेमेर माखे जाते रहए, ते जाते जाते उहाँए उ बार झन चेल़ाक एक बिति लेजाए कहबा धर्ले,
40020018	“देख! हामा यरुसलेमेर माखे जाचि। मान्‍सिर पुत्रड मुल पुजारुकलार आर सास्‍त्रिलार हातत पर्बे, अम़ा उहाँक मिर्तु दन्‍डेर दुसि ठहरातेक।
40020019	आर उहाँक परजातियालार हातत सँपि दितेक। अम़ा उहाँर खिताल कर्तेक उहाँर पर कर्राबाजि कर्तेक आर उहाँक क्रुसत टाङि दितेक मातुन तिन दिन बाद उहाँए फेर जेअँत हए उठबे।”
40020020	ताहार बाद जेब्‍दियार बेटालार माअँड आप्‍नार बेटालाक लिए इसुर ठिना आस्‍ले आर इसुर आगुति हाँटुवा पारिए उहाँर ठिना एकटा काथार नेहरा कर्बा चाहाले।
40020021	तने इसुड उहाँक कहल्‍कि, “तुइँ कि चाहाचिस?” उहाँए इसुडक जाबाफ दिए कहले, “तुइँ आग्‍या दे कि जेइखुना तुइँ राजा हबो ते, मोर इ दुइडा बेटा एक झन तोर दाहिना बिति आर एक झन तोर बायाँ बिति बठबा पाओक।”
40020022	मातुन इसुड उत्रा दिल्‍कि, “तम़ा कि माङेचन सेइड नि जानेचन। जेइड बाटि से मुइँ खाबार पर छु तम़ा खाबा पार्बन?” अम़ा कहले, “हँ, हामा पार्म।”
40020023	तने उहाँए अम़ाक कहल्‍कि, “तम़ा मोर बाटिड से खाबन मातुन मोर दाहिना बा बायाँ बिति बठबा दिबार अधिकार मोर नि हए। इला ठाअँ जाहाँर ताने मोर पिताड तियारि करिचे अम़ारे हकि।”
40020024	अम़ार काथाला सुनिए उ दस झन चेल़ाक उ दनह भाइर पर गस्सा उठि गेल्‍कि।
40020025	मातुन इसुड अम़ाक आप्‍नार ठिना डाकाए कहले, “तम़ा जान्‍बे करेचन, परजातियालार सासकला अम़ार पर हुकुम चलाचे आर बड बार्काला अम़ार पर अधिकार चलाचे।
40020026	मातुन तम़ार बिचत हुनङ ना होक। बुरु तम़ार मइधे जाहाँए बड हबा छाबेचे, उहाँक तम़ार सेबक हबा लाग्‍कि।
40020027	आर तम़ार मइधे जाहाँए आगुवा हबा छाबेचे, उहाँक तम़ार गुलाम हबा लाग्‍कि।
40020028	एइड जान, कि मान्‍सिर पुत्रड सेबा लिबार ताने नि, मातुन सेबा कर्बा आर भेलेला झनार उद्धारेर दाम तिर्बार ताने आप्‍नार प्रानड दिबा आसिचे।”
40020029	जेइखुना अम़ा यरिहो से निक्‍लिते रहए, ते लोकेर एकखान बार्का भिर इसुर लाट धरि लिल्‍कि।
40020030	दुइडा आन्‍धा लोक दामालेर काछारत बठिए छिले, जेइखुना अम़ा सुन्‍ले कि इसुड एइड दामाल धरिए जाचे, ते अम़ा चेचाए कहले, “हे प्रभु, हे दाउद पुत्र, हामार पर दया कर्!”
40020031	लोकला अम़ाक “झित मार” कहए धम्‍काए लिल्‍कि, मातुन अम़ा आरह गोग दिए दिए कहबा धर्ले, “हे प्रभु, हे दाउदेर पुत्र! हामार पर दया कर्।”
40020032	तने इसुड एरि गेले आर अम़ाक डाकाए कहले, “तम़ार इच्‍छा कि? मोक तम़ार ताने कि करि दिबा कहचन?”
40020033	अम़ा उहाँक कहल्‍कि, “हे प्रभु! हामार चखुला खुलि जाओक।”
40020034	इसुडक अम़ार पर माया लागि गेल्कि सेने अम़ार चखुला लारेल्‍कि आर अइसाथ अम़ा देख्‍बा धर्ले आर इसुर पाछु पाछु जाबा धर्ले।
40021001	इसुड आर उहाँर चेल़ाला यरुसलेमेर लगत, जइतुन पाहारेर बेथफागे गाअँडत जाए पुग्‍बार बाद इसुड आप्‍नार दुइ झना चेल़ाक हेनङ कहए पाठाले,
40021002	“तम़ा साम्‍नाकार गाअँडत जाअ आर हता पुग्‍तेइ तम़ा एकटा गाधिक उहाँर बाछ्राडर सङे बाऩाल पाबन। उलाक खुलाए मोर ठिना आन।
40021003	काहुँ जदि तम़ाक पुछारि कर्कन ते, तम़ा हेनङ कहन, ‘प्रभुडक इला लाग्‍कि।’ आर अइखुना उहाँए उला आन्‍बा देदित्‍कन।”
40021004	अगमबक्‍तालार पाए बलाल इड बचन पुरा हबार ताने हेनङ घटना हइस्‍ले,
40021005	“ ‘सियोनेर बेटिडक कह, देखेक! तोर राजाड तोर ठिना आसेचोक, नम्र हए आर गाधिर पर साबार हए, एकटा गाधार बाच्‍चार पर, एकटा बाछ्रार पर चऱिए ’।”
40021006	तने चेल़ाला हता से जाए इसुड जेनङ जेनङ कहिसेल्‍कि अइ अनुसार कर्ले।
40021007	अम़ा गाधिडक आर उहाँर बाछ्राडक आनिए आप्‍नार नुआँपाटाला गाधिडर पर आर बाछ्राडर पर अछाए दिले तने इसुड उड बाछ्रार पर बठले।
40021008	भिरेर अधिकला लोक आप्‍ना आप्‍नि नुआँला आर कोए कोएला लोक गाछेर ठालपातला काटिए दामालडत अछाले।
40021009	आर उहाँर आगुए पाछुए लोकला हेनङ कहए जोय दिबा धर्ले, “दाउदेर पुत्र होसन्‍ना!” “धन्‍य हए उहाँए जाहाँए प्रभुर नाअँत आसेचे!” “सर्वोच्‍चत होसन्‍ना!”
40021010	आर जेइखुना उहाँए यरुसलेमत ढुक्‍ले ते, गटेखान नगरत ओखोगोलो उठिगेले आर लोकला कहबा धर्ले, “याहाँए काहाँए हए ते?”
40021011	तने भिरेर लोकला कहल्‍कि, “याहाँए गालिलेर नासरतबासि अगमबक्‍ता इसु हए।”
40021012	ताहार बाद इसुड मुन्‍डिलत ढुक्‍ले आर मुन्‍डिलडर भित्रत किनाबेचाकरा साभाक निक्‍लाबा धर्ले, टाका भाङालार टेबुलला आर पेरो बेचालार बठनाला उल्‍टाए दिले।
40021013	आर अम़ाक कहले, “धर्मसास्‍त्रखानत हेनङ लिखाल छे: ‘मोर घरटक प्रार्थनार घर कहाल जाबे।’ मातुन तम़ा इडक डाकोर बासा बेनाए दिचन।”
40021014	तने इसुड मुन्‍डिलडत रहबारखुना आन्‍धाला आर नेङराला उहाँर ठिना आसेल्‍कि आर उहाँए अम़ाक संअ कर्ले।
40021015	मातुन उहाँर कराल अचम्‍भित कामला देखिए आर छुवालाक मुन्‍डिलडत “दाउदेर पुत्र होसन्‍ना!” कहए गोग दिबा सुनिए मुल पुजारुकलाक आर सास्‍त्रिलाक गस्‍सा उठि गेल्‍कि।
40021016	आर अम़ा इसुडक कहले, “ले, सुनेचिस ने एम़ा केनङ बलेच्‍कु?” मातुन इसुड अम़ाक उत्रा दिल्‍कि, “हँ सुनेचु, तम़ा कि केधउ पऱिचन नि? ‘आप्‍नार ताने तुइँ पेदगा छुवालार आर दुहुनि चुसा छुवालार मुख से जयजयकारेर गाला निक्‍लाइचिस’।”
40021017	तने अम़ाक छरिए इसुड नगरखान से निक्‍लि गेले आर जाए बेथानियात रात काटले।
40021018	ताहार बेहाने, फेर नगरखानेर बिति आस्‍बारखुना इसुडक भोक लागि गेल्‍कि।
40021019	दामालडर काछारत एकटा डुमरेर गाछक देखिए उहाँए हता गेले। मातुन गाछटत पाथाइलार छुट्टा कुछु नि पाले। तने उहाँए उड गाछक हेनङ कहले, “आर केधउ तोर पर फल ना धर्कु!” सेने उड डुमरेर गाछ अइसाथ झम्रि गेले।
40021020	गाछटक देखिए चेल़ाला छक परि गेले आर कहबा धर्ले, “केनङ करे इड डुमरेर गाछ एकेछिने सुखाए गेले?”
40021021	तने इसुड अम़ाक उत्रा दिल्‍कि, “छेच्‍कारे, मुइँ तम़ाक कहच्‍कन, तम़ा बिस्‍वास करन आर सांका नि करन जदि ते, डुमरेर गाछटक जेनङ कराल गेले, बाठे अतेइकिना नि, इखान पाहारकअ जदि कहन्, ‘आख्रेक आर जाए सुमुन्‍दरटत गिर्’ ते, अइनङ हत्‍कन।
40021022	तम़ा बिस्‍वास करन जदि ते, प्रार्थनात जे माङलउ पाबन।”
40021023	जेइखुना इसुड मुन्‍डिलडत जाए सिक्‍छा दिते रहए ते, मुल पुजारुकला आर यहुदिलार धर्म गुरुला उहाँर ठिना आसिए कहबा धरेल्‍कि, “इला काम तुइँ काहाँर अधिकार से करेचिस आर काहाँए दिल्‍कु तोक इखान अधिकार?”
40021024	तने इसुड अम़ाक उत्रा दिल्‍कि, “महँ तम़ाक एकटा काथा पुछारि करेच्‍कन, तम़ा जदि मोक उत्रा दिलन ते, महँ तम़ाक उत्रा दिम्‍कन, कि मुइँ कुन अधिकार से इला काम करेचु।
40021025	ले कह, युहन्‍नाड बप्‍तिस्‍मा दिबार अधिकार कुऩा से पाइस्‍ले? सर्ग से ने लोकलार ठिना से ?” तने अम़ा आपसत हेनङ कहए बाद बिबाद कर्बा धर्ले, “सर्ग से कहि जदि ते, उहाँए बात धर्बे आर हामाक कहबे, हुनङहले कियाँ तम़ा उहाँक बिस्‍वास नि कर्लन?
40021026	आर लोकलार ठिना से कहि जदि ते, हामाक लोकलार से डर छे, कियाँकि अम़ा साभाउ युहन्‍नाडक अगमबक्‍ता कहए मानेचे।”
40021027	ताहाते अम़ा इसुडक हेनङ कहए उत्रा दिले, “हामा नि जानेचि।” तने इसुड अम़ाक कहल्‍कि, “महँ तम़ाक नि कहम्‍कन मुइँ कुन अधिकार से इला काम करेचु।”
40021028	इड खिस्‍सार बिसयत तम़ा कि सँचेचन? एकटा लोकेर दुइडा बेटा रहकि। आर बापट आप्‍नार बड बेटाडक कहले, “बेटा, जा आझि दाखेर बागानडत जाए काम कर त।”
40021029	बेटाड उत्रा दिल्‍कि, “मुइँ नि जामुन।” मातुन पाछुत उहाँए आस्‍ताए पास्‍ताए गेल्‍कि।
40021030	ताहार बाद उहाँए छट बेटाडर ठिना गेले आर उहाँकअ अइनङ कहले, तने छट बेटाड उत्रा दिल्‍कि, “हँ हँ, जाचु।” मातुन उहाँए नि गेल्‍कि।
40021031	ल कह, इ दुइ झनार मइधे काहाँए बापेर इच्‍छाड पालन कर्ले? अम़ा कहल्‍कि, “बड बेटाड।” तने इसुड अम़ाक कहल्‍कि, “छेच्‍कारे, मुइँ तम़ाक कहच्‍कन, परमेस्‍वरेर राजत तम़ार से आगुत कर उठाला आर छिन्‍दारिला ढुक्‍बे।
40021032	कियाँकि युहन्‍नाड तम़ाक धार्मिकतार दामाल देखाबार ताने आसिसेल्‍कन मातुन तम़ा उहाँक बिस्‍वास नि कर्लन। मातुन कर उठाला आर छिन्‍दारिला उहाँक बिस्‍वास कर्ले। तम़ा अम़ाक हुनङ कर्बा देख्‍लन, ताहुँ पास्‍चाताप करिए तम़ा उहाँर पर बिस्‍वास नि कर्लन।”
40021033	“आप आर एकटा खिस्‍सा सुन। एक झन देउनिया रहए, उहाँए एकखान दाखेर बागान लागाले आर बागानेर चारह बिति घेरिदिले सेने ताहार भित्रत एकटा दाखपिसा कल्लु खुद्ले। आर एकटा टङ बाऩ्‍ले आर आधियारलाक बागानखान जुम्‍मा दिए आपुन परदेस चलि गेले।
40021034	जेइखुना दाख टुङबार बेला हल्‍कि, तने उहाँए नकरलाक आप्‍नार बाख्रा दाखला आन्‍बा आधियारलार ठिना पाठाले।
40021035	मातुन आधियारला उहाँर नकरलाक धरिए, काहाँरअ पर मारडाङ करेल्‍कि ते, काहाँकअ जान से मारि फेकाल्‍कि आर काहाँकअ काहाँकअ पर पाथल झाटा करेल्‍कि।
40021036	ताहार बाद देउनियाड पहिल्कार से आरह भेलेला नकरक पाठाले। आधियारला अम़ाकअ अइनङ करेल्‍कि।
40021037	आखिरत हेनङ सँचिए अम़ार ठिना उहाँए आप्‍नार बेटाडक पाठाले, ‘कुछु होक, अबस्‍य अम़ा मोर बेटाडक त मान्‍बे।’
40021038	मातुन आधियारला उहाँर बेटाडक देखिए आपसत बुद्धि पाङयाल्‍कि, ‘याहाँए ते आरह हकदार हए, चल याहाँक जान से मारिफेकाइ तने इला सम्‍पति हामार हए जाबे।’
40021039	तने अम़ा उहाँक धरिए बागानखानेर बाहार बिति लेजाए उहाँक जान से मारि फेकाले।
40021040	“आप दाख बागानेर मालिकट आसिए उला आधियारक कि कर्तेक?”
40021041	अम़ा उहाँक जाबाफ दिले, “उहाँए उला दुस्‍ट आधियारक अदरछल करे नास कर्बे आर दाखेर बागानड उला आधियारक आधिया दिबे जाहाँए समयत उहाँक उहाँर बाख्रा दाखला बुझाए दितेक।”
40021042	ताहार बाद इसुड अम़ाक कहले, “तम़ा कि केधउ धर्मसास्‍त्रेर इड बचन पऱिचन नि, ‘जेइड पाथलक राजमिस्‍त्रिला बेकाम्‍मा जान्‍ले, अइड पाथल घरेर मुल पाथल हइचे। हेनङ परमप्रभुडए हबा दिचे आर हामार नजरत इखान काम अदभुत छे? ’
40021043	“अइताने मुइँ तम़ाक कहच्‍कन, परमेस्‍वरेर राजखान तम़ार ठिना से छिरिए लुवाल जाबे आर एकटा हेनङ जातिक दुवाल जाबे जाहाँए इखान राजेर फल फुलाबे।
40021044	आर जाहाँए इड पाथलेर पर पर्बे उहाँए फुटिए छेतुवाछान हए जाबे। आर जाहाँर पर इड पाथल पर्तेक, उहाँक चापिए पेचगुन्‍डा कर्तेक।”
40021045	इला काथा सुनिए मुल पुजारुकला आर फरिसिला जानि फेकाले कि इड खिस्‍सा इसुड अम़ारे बिसयत कहचेक।
40021046	अम़ा उहाँक धर्बार कोसिस कर्ले, मातुन लोकलार कारन अम़ा हच्‍किगेले कियाँकि लोकला इसुडक अगमबक्‍ता कहए मान्‍कि।
40022001	इसुड लोकलाक फेर खिस्‍सार पर कहबा धर्ले,
40022002	“सर्गेर राजखानक एकटा हेनङ राजार सङे तुलना कर्बा पारि, जाहाँए आप्‍नार बेटाडर बेहार जोग तियारि कर्ले,
40022003	आर नेअँता दुवाल लोकलाक डाकाबा उहाँए आप्‍नार नकरलाक पाठाले। मातुन नेअँता पाआल लोकला आस्‍बा नि चाहाल्‍कि।
40022004	सेने राजाड नेअँता पाआल लोकलाक डाकाबा भिनला नकरक हेनङ कहए पाठाले, ‘देख! मुइँ चउकाड ठिकठाक करि दिचु, गोरु आर छल छलिया बाँछाला काटाल गेइचे आर सब कुछुला तियारि छे। आप खराक खाबा चलिआस।’
40022005	मातुन लोकला अम़ार काथालार बिति कानभान नि दिए आप्‍ना आप्‍नि कामत चलि गेल्‍कि, काहुँ खेतत काम कर्बा ते, काहुँ पेइकारि कर्बा,
40022006	कोए कोएला लोक उहाँर नकरलाके धरिए अपमान करेल्‍कि आर अम़ाक मारि फेकाल्‍कि।
40022007	तने राजाड गस्‍सार ताए आप्‍नार फउजलाक पाठाले आर जानमारा लोकलाक खतम करुवाले आर अम़ार नगरखानक जलाए दुवाले।
40022008	आर उहाँए आप्‍नार नकरलाक कहले, ‘बेहार चउकाड तियारि छे मातुन नेअँता पाआल लोकला याहाँर लाइक नि छिले।
40022009	ताहाते आप तम़ा मुल सरकलार बिति निक्‍ल आर जेतेला लोक लागाल मिल्तकन साभाक बेहार जोग खाबा डाकाए आन।’
40022010	तने नकरला सरकलार बिति निक्‍लिले आर जाहाँक जाहाँक लागाल पाले, भालाबुरा साभाक लेआन्‍ले आर थलिखान मेजुवाने भर्ति हल्‍कि।
40022011	“मातुन जेइखुना राजाड मेजुवानलाक देख्‍बा थलिखानत आस्‍ले ते, देखेचे हता एकटा लोक बेहार नुआँ नि पिऩ्कि।
40022012	तने राजाड उड लोकक कहले, ‘ए भाइ, तुइँ बेहार नुआँ नि पिऩिए केनङ करे थलिखानत ढुक्‍लो?’ मातुन उहाँए झित मारिए रहए गेले।
40022013	तने राजाड टहलुवालाक कहले, ‘याहाँर हात ठेङला बाऩिए बाहार बिति आन्‍धारखानत फेकाए द। जेइठा लोकला कानारुवा करेचे आर दाँतला केच्‍लाचे’।”
40022014	“अन्‍तिमत इसुड कहले, ‘डाकाल गेइचे भेलेला लोकक, मातुन बिछाल गेइचे चाइरि लोकक’।”
40022015	ताहार बाद फरिसिला हता से चलि गेले आर इसुडक उहाँरे काथार फान्‍दात केनङ करे गिराम कहए आपसत साल्‍ल़ा कर्ले।
40022016	तने फरिसिला आप्‍नार चेल़ालाक हेरोदबादिलार लाट धराए इसुर ठिना हेनङ कहबा पाठाले, “गुरु! हामा जानेचि कि तुइँ सत्‍य सत्‍य बलेचिस आर परमेस्‍वरेर दामालेर बिसयत ठिक ठिक सिक्‍छा देचिस। लोकेर कोए गम नि राखेचिस। कियाँकि तुइँ लोकेर मुख देखिए नि बलेचिस।
40022017	ले हामाक कोहो, तोर बिचार से मोसार बिधान अनुसार कइसरटक कर तिर्बार उचित छे ने नि?”
40022018	मातुन इसुड अम़ार कपटपुनाखान बुझिए कहल्‍कि, “ए भित्तरपापियाला, मोक तम़ा कियाँ पर्खेचन?
40022019	मोक एकटा कर तिरा पेइसा देखाअ।” आर अम़ा उहाँक एकटा दिनार आनिए दिल्‍कि।
40022020	तने इसुड अम़ाक पुछारि करेल्‍कि, “इड सकल आर इड नाअँ काहाँर हए?”
40022021	अम़ा जाबाफ दिए कहल्‍कि, “कइसरेर।” तने इसुड अम़ाक कहल्‍कि, “ताहाते जेइला जेइला कइसरेर हकि कइसरटक द आर जेइला जेइला परमेस्‍वरेर हकि परमेस्‍वरटक द।”
40022022	उहाँर इड काथा सुनिए अम़ा छक परि गेले आर इसुडक छरिए हता से चलि गेले।
40022023	अइदिना सदुकिला जाहाँए मरा लोकलार पुनरुत्‍थान नि हचे कहए सिकाए, अम़ा इसुर ठिना आसिए उहाँक पुछारि करेल्‍कि,
40022024	“गुरु! मोसाड कहिचे, ‘कुनहड लोक जदि निसान्‍ताने मरि जाए ते, उहाँर भाइड उड रान्‍डियानिक बेहा करोक आर आप्‍नार बड भाइर ताने सान्‍तान थार करोक।’
40022025	धरिले कि, हामार मइधे कोए एकटा परिवारत सात भाइर जरा रहए। साभार से बड भाइड बेहा कर्ले आर मरि गेले, आर सान्‍तान नि हबार कारन माझिल्‍का भाइड उहाँर मगिडक सम्‍ठेल्‍कि।
40022026	आप अइनङ करे माझिल्‍काड तने साझिल्‍काड आर अइनङ कर्ते कर्ते सातअ भाइ उड बेर्छानिक मगि कर्ले।
40022027	अन्‍तिमत साभाउ मरि जाबार बाद अहड बेर्छानि मरि गेले।
40022028	ताहाते पुनरुत्‍थान हबारखुना उ सात भाइर मइधे उड बेर्छानि काहाँर मगि हतेक? कियाँकि उहाँए त साभार मगि हइस्‍ले।”
40022029	मातुन इसुड अम़ाक उत्रा दिल्‍कि, “तम़ा भ्रमत परिचन, कियाँकि तम़ा नाते धर्मसास्‍त्रखाने जानेचन, नाते तम़ा परमेस्‍वरेर सक्‍तिखाने जानेचन।
40022030	पुनरुत्‍थान हबार बाद अम़ा नाते बेहा करेचे, नाते बेहाए देचे, बुरु अम़ा सर्गेर सर्गदुतलार लाखा हए जाचे।
40022031	मराल लोकलार पुनरुत्‍थान हबार बिसयत परमेस्‍वरट तम़ाक जेइड बचन कहिच्‍कन, ‘मुइँ अब्राहामेर परमेस्‍वर, इसहाकेर परमेस्‍वर आर याकुबेर परमेस्‍वर हउ’
40022032	इड बचन कि तम़ा पऱिचन नि? उहाँए मराललार नि मातुन जेअँतलार परमेस्‍वर हए।”
40022033	आर जेइखुना भिरेर लोकला इड काथा सुन्‍ले ते, उहाँर सिक्‍छाला सुनिए छक परि गेले।
40022034	मातुन जेइखुना फरिसिला सुन्‍ले कि, इसुड सदुकिलार मुखला बन करि दिल्‍कि ते, अम़ा जेरह बाऩिए आस्‍ले।
40022035	अम़ारे बिच से बिधानेर एकटा पंडित इसुडक पर्खिबार ताने पुछारि करेल्‍कि,
40022036	“गुरु! बिधानेर सब से माहान आग्‍या कुनड?”
40022037	तने इसुड उहाँक उत्रा दिते कहल्‍कि, “एइड कि, ‘तुइँ आप्‍नार परमप्रभु परमेस्‍वरटक तोर पुरा मन दे, तोर पुरा प्रान दे आर तोर पुरा समझ दे प्रेम करेक।’
40022038	एइड सब से माहान आर प्रथम आग्‍या हए।
40022039	आर दस्राडउ आग्या अइनङ छे, ‘तुइँ आप्‍नार पर्सियाडक आप्‍नाक प्रेम कर्बार लाखा करे प्रेम करेक।’
40022040	गटेखान बिधान आर अगमबक्‍तालार सिक्‍छालार गर्ऱा एइ दुइडा आग्‍या हए।”
40022041	आप जेइखुना फरिसिला जर हए छिले ते, इसुड अम़ाक हेनङ कहए एकटा साबाल पुछारि करेल्‍कि,
40022042	“ख्रिस्‍टेर बिसयत तम़ा कि सँचेचन? उहाँए काहाँर पुत्र हए?” अम़ा उहाँक कहल्‍कि, “दाउदेर पुत्र।”
40022043	तने उहाँए अम़ाक पुछारि करेल्‍कि, “हुनङहले केनङ करे दाउदड आत्‍मार प्रेरनात उहाँक प्रभु करे कहिचे ते,
40022044	‘परमप्रभुड मोर प्रभुडक कहले, जेइखुना तलिक मुइँ तोर दुस्‍मनलाक तोर ठेङेर तलत नि करिम्कुन, तुइँ मोर दाहिना बिति बोठ।’
40022045	दाउदडए जदि उहाँक प्रभु करे कहचे ते, केनङ करे ख्रिस्‍टट दाउदेर पुत्र हल्‍कि?”
40022046	अम़ा उहाँर एकअडा काथार उत्रा दिबा नि पार्ले। अइदिन से काहुँ उहाँक सावाल कर्बार आर हुब नि पाले।
40023001	तने इसुड भिरखानेर लोकलाक आर आप्‍नार चेल़ालाक कहले,
40023002	“सास्‍त्रिला आर फरिसिला मोसार आसनडत बठेचे।
40023003	ताहाते अम़ा तम़ाक जे जे कर्बा कहच्‍कन उला पालना कर आर मान, मातुन अम़ा जे जे करेचे उला ना कर। कियाँकि अम़ा प्रचार त करेचे मातुन पालना नि करेचे।
40023004	भारि भारि बझा बाऩिए अम़ा लोकलार काङत लादाए देचे मातुन आपुन एकटा आङुलअ दे नि टस्‍काचे।
40023005	अम़ा गटे कामला लोकलाक देखाबार ताने करेचे। अम़ा आप्‍नार ताबिजला चाकल चाकल करेचे आर नुआँर झालरला लाम्‍मा लाम्‍मा बेनाचे,
40023006	जोग साङलात अम़ा आदरेर ठाअँत आर सभाघरलात सब से असल असल आसनलात बठबा छाबेचे।
40023007	आर हाटे बाजारे लोकेर भक्‍ति पाबा छाबेचे आर लोकला अम़ाक गुरु करे कहकि कहए इच्‍छा राखेचे।
40023008	तम़ाक मातुन काहुँ गुरु ना कहकन कियाँकि तम़ार गुरु एक झन छकन आर तम़ा साभाउ भाइ भाइयारि हन्।
40023009	आर तम़ा पृथिमित काहाँकअ पिता ना कहन कियाँकि तम़ार पिता एक झन छकन, जाहाँए कि सर्गत रहच्‍कन।
40023010	तम़ाक काहुँ अगुवा ना कहकन कियाँकि तम़ार अगुवा एक झन अर्थात ख्रिस्‍टटए हकन।
40023011	तम़ार मइधे जाहाँए साभार से बड छे, उहाँक तम़ार सेबक हबा लाग्‍कि।
40023012	जाहाँए आप्‍नाक बड बेनाबे उहाँक छट बेनाल जाबे आर जाहाँए आप्‍नाक छट बेनाबे उहाँक बड बेनाल जाबे।”
40023013	धिक्‍कार तम़ाक, भित्तरपापिया सास्‍त्रि आर फरिसिला! कियाँकि तम़ा लोकलार ताने सर्गेर राजेर केबारखान बन करेचन। तम़ा नाते आप्‍ने ढुकेचन, नाते ढुक्‍बा छाब्‍बारलाक ढुक्‍बाए देचन।
40023014	धिक्‍कार तम़ाक, भित्तरपापिया सास्‍त्रि आर फरिसिला! कियाँकि तम़ा रान्‍डियानिलार घरदुवारलाक गिलिजाचन आर लोकलार नजरत लामा लामा प्रार्थना कर्बार ढङ जुरेचन। अइताने तम़ा आरहला लोक से बेसि दन्‍ड पाबन।
40023015	धिक्‍कार तम़ाक, भित्तरपापिया सास्‍त्रि आर फरिसिला! कियाँकि तम़ा एकटा लोकक आप्‍नार पन्‍थत आन्‍बार ताने जल आर स्‍थल घाटिए बेराचन, आर आप्‍नार पन्‍थत आनिए तम़ा उहाँक आप्‍नार से दुइ गुना नरकेर भागि बेनाचन।
40023016	धिक्‍कार तम़ाक, आन्‍धा आगुवाला! तम़ा हेनङ करे सिकाचन, “काहुँ जदि मुन्‍डिलेर सत खाए ते कोए बात नि। मातुन मुन्‍डिलेर सनाखानेर सत खाले, उहाँए आप्‍नारे सतटत बाऩा जाचे।”
40023017	ए काना आर भेल्‍साला! ले कह त किड बड, सनाखान ने सनाखानक सुद्ध बेनाए राख्‍बार मुन्‍डिलड?
40023018	आर तम़ा हेनङ कहए सिकाचन, “काहुँ जदि बेदिडर नाअँत सत खाए, ते कोए बात नि। मातुन बेदिर दानलार नाअँत सत खाले, उहाँए आप्‍नार सतटत बाऩा जाचे।”
40023019	ए कानाला! ले कह, किला बड, दानला ने दानला सुद्ध बेनाबार बेदिड?
40023020	ताहाते जाहाँए बेदिर नाअँत सत खाचे, उहाँए बेदिडर आर बेदिर परकार गटे जिऩिसलारे नाअँत सत खाचे।
40023021	आर जाहाँए मुन्‍डिलेर नाअँत सत खाचे, उहाँए मुन्‍डिलडर आर मुन्‍डिलडत जाहाँए बासा करेचे उहाँर नाअँत सत खाचे।
40023022	जाहाँए सर्गेर नाअँत सत खाचे, उहाँए परमेस्‍वरेर सिंहासनेर आर सिंहासनेर पर जाहाँए बिराजमान छे उहाँर नाअँत सत खाचे।
40023023	धिक्‍कार तम़ाक, भित्तरपापिया सास्‍त्रि आर फरिसिला! कियाँकि तम़ा पदिना, गुवामुऱि आर जिरार दसांस देचन मातुन बिधानेर गहिरा गहिरा काथाला, निसाफ, दया आर बिस्‍वासेर बेवास्‍ता करेचन। उला काथार सङे सङे बिधानेर यहला गहिरा काथार पालन कर्बा परिल्‍कनहने।
40023024	ए आन्‍धा आगुवाला! तम़ा भुस्रि पकाडक छाकिए फेकाचन आर उँटटक गिलिजाचन!
40023025	धिक्‍कार तम़ाक, भित्तरपापिया सास्‍त्रि आर फरिसिला! कियाँकि तम़ा थालि बाटिलार बाहिरि पिल्‍ठे माजेचन, मातुन भित्रि पिल्‍ठे लोभ आर ना सभुरपुना से भराल रहच्‍कन।
40023026	ए आन्‍धा फरिसिला! प्रथमे थालि आर बाटिलार भित्रि पिल्‍ठे माज तने बाहिरअ पिल्‍ठे झकझक हत्‍कन।
40023027	धिक्‍कार तम़ाक, भित्तरपापिया सास्‍त्रि आर फरिसिला! कियाँकि तम़ा चुन दे ढालाल उला कोबोरेर लाखा हन, जेइला कि बाहार बिति से सुन्‍दर देखा जाचे मातुन भित्रत मरा लोकेर हड्डि आर आसुद्धता से भराल रहचे।
40023028	एइनङ तम़ाउ उपरे उपरे धर्मि देखा जाचन, मातुन भित्रे भित्रे तम़ा कपटपुना आर दुस्‍टता से भराल छन।
40023029	धिक्‍कार तम़ाक, भित्तरपापिया सास्‍त्रि आर फरिसिला! कियाँकि तम़ा अगमबक्‍तालार कोबोर बेनाचन आर धर्मिलार स्‍मारकला साजाचन,
40023030	आर कहचन, “हामा जदि हामार पुर्खालार समयत रहनहने ते, अगमबक्‍तालार हात्‍या कर्बा अम़ाक सङ नि दिनहने।”
40023031	इड काथा कहए तम़ा आप्‍नार खिलापत आप्‍ने सबुत जाचन कि जाहाँए अगमबक्‍तालार हात्‍या करिस्‍ले, तम़ा अम़ारे सान्‍तान हन।
40023032	ताहाते आप तम़ाउ पुर्खालार पापेर खालिया काठाड बोज कर।
40023033	ए साँपला, साँपेर बाच्‍चाला! केनङ करे तम़ा नरकेर दन्‍ड से बच्‍बा छाबेचन?
40023034	ताहाते मुइँ तम़ार ठिना अगमबक्‍तालाक, ग्‍यानिलाक आर सास्‍त्रिलाक पाठाच्‍कन। अम़ार मइधे काहाँकअ तम़ा मारि फेकाबन, काहाँकअ क्रुसत टाङबन आर काहाँकअ सभाघरलात कर्राबाजि कर्बन आर अम़ाक नगरे नगरे रेग्‍दिए बेराबन,
40023035	जेसे पृथिमित बहाल गटे धर्मि लोकेर सुर्किर दुसिया तम़ारे पर पर्कन आर्थात निर्दोस हाबिलेर सुर्कि से लेगेत बेरेक्‍यार बेटा जकरियार सुर्किखान तलिक, जाहाँक तम़ा पबित्रस्‍थान आर बेदिर बिचत हात्‍या करिस्‍लन।
40023036	छेच्‍कारे, मुइँ तम़ाक कहच्‍कन, उ गटेला स्राप एइड पुस्‍तार पर पर्बे।
40023037	ए यरुसलेम! ए यरुसलेम! तुइँ अगमबक्‍तालाक मारिफेकाचिस आर तोर ठिना पाठाल लोकलाक तुइँ पाथल झाटा करेचिस! जेनङ मुर्गिड आप्‍नार बाच्‍चालाक डेनार तलत जर करेचे, सेनङ महँ के फेक के फेक तोर छुवालाक जर कर्बा छाबेन्‍कुन मातुन तुइँ नि दिलो!
40023038	देखिस! तोर घरट खाङखाङ आर उजार हए परिए रहतोक।
40023039	कियाँकि मुइँ तोक कहच्‍कुन, जेइदिन तलिक तुइँ, “धन्‍य हए उहाँए जाहाँए परमप्रभुर नाअँत आसेचे” कहए नि कहबो, मोक आर घुरिर नि देख्‍बो।
40024001	जेइखुना इसुड मुन्‍डिलड से निक्‍लिए जाते रहए, उहाँर चेल़ाला उहाँक मुन्‍डिलेर बड बड भबनला देखाए हेनङ कहल्‍कि, “देखेक, केनङ सानदार भबनला!”
40024002	मातुन उहाँए अम़ाक उत्रा दिल्‍कि, “तम़ा कि इला भबनेर भब्‍यतार काथा कहचन? छेच्‍कारे, मुइँ तम़ाक कहच्‍कन, हेताकार एकटा पाथल दस्राड पाथलेर पर नि रहबे, गटेलाक खेब्राल जाबे।”
40024003	जेइखुना इसुड जइतुन पाहारखानत जाए बठले, ते चेल़ाला उहाँर ठिना आसिए गुप्‍त भाबे पुछारि करेल्‍कि, “हामाक कोहो, इला घटना केतेदिना घटबे आर तोर आगमनेर चिऩ बा इड जुगेर अन्तिमेर चिऩ कि हबे?”
40024004	तने इसुड अम़ाक उत्रा दिल्‍कि, “हुँसियार रहन जेसे काहुँ तम़ाक ना भ्रमाकन,
40024005	कियाँकि भेलेला झना महरे नाअँत आस्तकन आर कहत्‍कन, ‘मुहें ख्रिस्‍ट हउ’ आर तम़ार मइधे से भेलेला झनाक भ्रमाए दित्‍कन।
40024006	तम़ा लाऱाइर खबर आर लाऱाइर गोग सुन्‍बन। मातुन भय ना खाअन, कियाँकि इला घटना हबार आवस्‍यक छे, मातुन अइसाथ जुगडर ओर नि जाबे।
40024007	कियाँकि राज आर राजेर बिचत, देस आर देसेर बिचत लाऱाइ हबे आर जेइठा सेइठा आकाल पर्बे आर भुइँचाल जाबे।
40024008	उला मातुन बाठे कस्‍टर सुरुवात हबे।
40024009	“लोकला तम़ाक सास्‍ति दिबार ताने गिरफ्‍तार कर्तकन आर तम़ाक मारिफेकात्‍कन। मोर नाएर खातिर गटे जातला तम़ाक घिन कर्तकन।
40024010	उखुना भेलेला झना बिस्‍वास से पाछाए जाबे, एक आपसत बिस्‍वासघात कर्बे, एक आपसत घिन कर्बे।
40024011	आर भेलेला झुट्टा अगमबक्‍ता उजाए उठबे आर भेलेला झनाक बहकाए दिबे।
40024012	आर दुस्‍टता बार्त़े जाबार कारन भेलेला झनार प्रेमखान ठान्‍डा हए जातेक।
40024013	मातुन जाहाँए अन्‍तिम तलिक स्‍थिर हए रहबे, उहाँइ उद्धार पाबे।
40024014	आर राजेर इड सुसामाद गटेखान संसारत गटे जातलार बिचत गबाहिर ताने प्रचार कराल जाबे। तने संसारखानेर ओर जाबे।
40024015	“अइताने जेइखुना तम़ा दानिएल अगमबक्‍तार पाए बाताल उजार करा, घिनलागा जिऩिसटक मुन्‍डिलेर पबित्रस्‍थानत देख्‍बन (पर्भार लोकट बुझोक),
40024016	उखुना यहुदियात रहबार लोकला पाहारलार बिति पालाक।
40024017	घरेर उप्रत रहबार लोकला घरट से जिऩिसपातला निक्‍लिबा हेंट ना नाम़ोक।
40024018	आर बाधत रहबार लोकला गिलापट आन्‍बा घुरिए घर ना जाओक।
40024019	मातुन पुवाति आर छुवातिलार ताने हाय रे संकसटेर उला दिन!
40024020	प्रार्थना कर जेसे तम़ार भागा भागिर दिनड जारेरखुना बा बिस्रामेर दिना ना हकन!
40024021	कियाँकि उखुना हेनङ माहा संकट पर्बे, जुगेर आदिकाल से आल़ा तलिक हुनङ नि हइचे, आर नाते केधउ घुरिए हुनङ हबे।
40024022	उला दिनेर गेन्‍तिडक घटाल नि जाले से एकअ झना बच्‍बा नि पार्लेहने, मातुन बिछाल लोकलार खातिर उला दिनक घटाल जाबे।
40024023	“काहुँ जदि तम़ाक कहकन, “देख, ख्रिस्‍टट एरा हेता छकन” बा “ओरा हता छकन” ते, उड काथार पर बिस्‍वास ना करन।
40024024	कियाँकि झुट्टा ख्रिस्‍टला आर झुट्टा अगमबक्‍ताला उजाए उठबे। हए ते बिछाल लोकलाक भ्रमत गिराबार ताने बड बड चिऩ आर अचम्‍भित कामअ कर्बे।
40024025	देख! मुइँ तम़ाक आगुते कहए दिच्‍कन,
40024026	“ताहाते अम़ा जदि कहकन, ‘ओरा! ख्रिस्‍टट निधुवा पाथारखानत छकन,’ ते तम़ा निक्‍लिए ना जान। आर जदि कहकन, ‘ओरा, उहाँए भित्रि कठाडत छकन’ ते तम़ा अहड काथार पर बिस्‍वास ना करन।
40024027	कियाँकि जेनङति मेघड पुरुब बिति चिल्‍किले, पछिमअ बिति जऩाक करिदेचे, मान्‍सिर पुत्रडर आगमनडउ अइनङ हबे।
40024028	“जेइठा मराल जतु रहचे गिधिनला अइठिना जर हचे!
40024029	माहा संकटेर उला दिन ओर हतेइ ‘सुरुजड आन्‍धार हए जाबे, चानड जऩाक कर्बा छरि दिबे, तारोला आकास से पर्बे आर आकासेर सक्‍तिला डगमगाए जाबे।’
40024030	ताहार बाद आकासत मान्‍सिर पुत्रडर चिऩ देखा दुवाल जाबे आर पृथिमिर गटेला जातजाति सोग कर्बे, तने अम़ा मान्‍सिर पुत्रडक आकासेर बदलिलात सक्‍ति आर माहान महिमा सहित आस्‍ते देख्‍बे।
40024031	तने साहानार बड गाला सुनाल जाबे आर अइड गालार सङे सङे मान्‍सिर पुत्रड आप्‍नार सर्गदुतलाक पाठाबे, आर अम़ा पृथिमिर ओर से छोर तलिक, चारह कन से उहाँर बिछाल लोकलाक जर कर्बे।
40024032	“डुमरेर गाछट से सिक्‍छा सिक: जेइखुना डुमरेर ठालला कुसियाए लकलकिया पाथाइ फेकाचे, ते तम़ा जानिफेकाचन कि आप गर्मिर दिनला भिर्ते चलि आसेचे।
40024033	अइनङ करे, जेइखुना तम़ा इला घटना हते देख्‍बन, जानिफेकान कि उहाँए लगते छकन, आर्थात केबारखानते आसिए पुगि गेइच्‍कन।
40024034	छेच्‍कारे, मुइँ तम़ाक कहच्‍कन, इ गटेला काथा पुरा नि हबार तलिक इड पुस्‍ता हाराए नि जाबे।
40024035	सर्ग आर पृथिमिखान हाराए जाबे मातुन मोर बचनला केधउ नि हाराबे।
40024036	“मातुन उड दिन आर समयर बिसयत पिताडर छुट्टा काहुँ नि जानेचे, नाते सर्गेर सर्गदुतला, नाते पुत्रडए।
40024037	मान्‍सिर पुत्रर आगमनड नुहड रहबारखुना जेनङ हइस्‍ले अइनङ हबे।
40024038	कियाँकि जल प्रलय आस्‍बार से आगुत आर नुहड जाहातखानत नि ढुक्‍बार तलिक लोकला खानपिन कर्ते रहए आर कोए बेहा कर्ते रहए ते कोए बेहा दिते रहए,
40024039	आर जेनङ जल प्रलय आसिए अम़ा साभाक भाँसाए नि लेजाबार तलिक अम़ा दिसा नि पाइस्‍ले, मान्‍सिर पुत्रडर आगमनडउ अइनङ हबे।
40024040	उखुना दुइ झना बाधत रहबे। एक झनाक उठाए लुवाल जाबे आर एक झना परिए रहबे।
40024041	दुइडा बेर्छानि जाँत पिस्‍बे। एक झनाक उठाए लुवाल जाबे आर एक झना परिए रहबे।
40024042	“अइताने जागिले रह कारन तम़ार प्रभुड कुनबेला आस्तकन तम़ा नि जानेचन।
40024043	बुरु इड जान कि चोरट रात करे कुन पहरे आस्‍बे कहए घरगिरिड जान्‍लेहने जदि ते उहाँए जागिले रहलेहने आर घरटत सिन फुटाबा नि दिलेहने।
40024044	ताहाते तम़ा हरखुना साजिए रह, कियाँकि मान्‍सिर पुत्रड उखुना आस्तकन जेइड कि तम़ा सँच्‍बन नि करिचन।
40024045	“बिस्‍वासियोग्‍य आर बुद्धिमान नकर काहाँक कहाल जाए? उहाँक कि नि जाहाँक मालिकट आप्‍नार परिबारेर लोकलाक ठिक ठिक समयत खिलान पिलान करोक कहए खटाचे?
40024046	धन्‍य हए उड नकर, जाहाँक मालिकट घुरिए आस्‍बारखुना आप्‍नार कहाल अनुसार काम कर्ते देख्‍बे।
40024047	छेच्‍कारे, मुइँ तम़ाक कहच्‍कन, उहाँए उड नकरक आप्‍नार गटे सम्‍पतिलार जुम्‍मा दिबे
40024048	मातुन उड नकर जदि दुस्‍ट रहए आर सँचे कि, मालिकट देरि से आस्‍बे,
40024049	सेने आप्‍नार नकरिया सङलार पर मारपिट करे आर मातुवाललार सङे खानपान कर्बा धरे ते,
40024050	उहाँर मालिकट हेनङ दिन बा समयत आसिए पुग्तेक जाहाँर बिसयत उहाँए सँच्‍ब नि करे।
40024051	आर मालिकट आसिए उहाँक काटिए दुइ टुक्रा कर्तेक आर भित्तरपापियालार सङे राख्तेक जेइठा लोकला कानारुवा करेचे आर दाँतला केच्लाते रहचे।
40025001	“उखुना सर्गेर राजखानक दस झनिया छुँरिर खिस्‍साडर सङे तुलना कर्बा पारि: अम़ा आप्‍ना आप्‍नि गेछाला लिए दुल़ाडक भेट कर्बा निक्‍लिबे।
40025002	अम़ार मइधे पाँच झन मुर्ख आर पाँच झन ग्‍यानि छिले,
40025003	कियाँकि मुर्ख छुँरिला गेछाला लिए जाबारखुना आप्‍नार सङे तेल लेजाबा पिस्राए जाबे।
40025004	मातुन ग्‍यानि छुँरिला आप्‍नार गेछालार सङे सङे तारित करे तेलअ लिए जाबे।
40025005	दुल़ाडर आस्‍बार देरि हबार कारन अम़ा साभाक झुम्‍नि धरि फेकातेक आर अम़ा निदत परिजाबे।
40025006	“मातुन आधरातिया हता एकटा गोग सुनाजात्‍कि, ‘देख! दुल़ाड चलि आसेचे! ल, उहाँक भेट कर्बन ते निक्‍ल!’
40025007	तने गटे छुँरिला उठिए आप्‍ना आप्‍नि गेछालार जुतघात कर्बा धर्बे,
40025008	मुर्ख छुँरिला ग्‍यानि छुँरिलाक कहबे, ‘तम़ार तेलखान कनेक हामाकअ द किना गे, हामार गेछाला घेर्बा धरिचे।’
40025009	मातुन ग्‍यानि छुँरिला उत्रा दिते हेनङ कहत्‍कि, ‘तम़ारअ आर हामारअ गेछालार ताने जुम्‍बार अतेखान तेल हामार सङे नि छे। बुरु तम़ा जाए आप्‍नार ताने दकान से किनिए आन।’
40025010	तने अम़ा तेल किन्‍बा जाबे, ता हिदर दुल़ाड आसिए पुगिजात्‍कि। सेने जाहाँए जाहाँए साजिए रहबे अम़ा दुल़ाडर सङे बेहार जोगडत ढुक्‍बे आर तने दुवारखान बन हए जात्‍कि।
40025011	“ताहार बाद तेल किनिए अहला छुँरि आसिए पुग्‍बे आर कहबे, ‘प्रभु! प्रभु! हामार ताने दुवारखान खुलेक।’
40025012	मातुन दुल़ाड अम़ाक हेनङ कहए उत्रा दित्‍कि, ‘छेच्‍कारे, मुइँ तम़ाक कहच्‍कन, तम़ा काहाँए हन्, मुइँ तम़ाक नि चिऩेच्‍कन।’
40025013	“अइताने जागिले रह, कियाँकि तम़ा उड दिनेर बिसयत नि जानेचन, नाते उड पहरेर बिसयत जानेचन।
40025014	“सर्गेर राजखान भ्रमनत निक्‍लिबार एकटा हेनङ लोकेर लाखा हए, जाहाँए आप्‍नार नकरलाक डाकाए आप्‍नार सम्‍पतिलार जुम्‍मा दिले।
40025015	उहाँए नकरलाक अम़ार छमता अनुसार काहाँकअ पाँचटा असर्फि, काहाँकअ दुइडा असर्फि आर काहाँकअ एकटा असर्फि दिए आपुन भ्रमनत निक्‍लिले।
40025016	पाँचटा असर्फि पाबार नकरट अइसाथ जाए उला असर्फि से पइकार करिए आरह पाँचटा असर्फि कामाले।
40025017	अइनङ करे जाहाँए दुइडा असर्फि पाइस्‍ले, उहाँउ आरह दुइडा असर्फि कामाले।
40025018	मातुन जाहाँए एकटा असर्फि पाइस्‍ले, उहाँए जाए माटित गान्‍ढि खुदिए आप्‍नार मालिकेर असर्फिड गाऱिए राख्‍ले।
40025019	“भेलेदिन बाद अम़ार मालिकट घुरिए आसेल्‍कि आर अम़ार ठिना से हिसाप माङेल्‍कि।
40025020	जाहाँए पाँचटा असर्फि पाइस्‍ले, उहाँए आरह पाँचटा असर्फि लिए आस्‍ले आर मालिकेर आगुति आसिए कहले, ‘मालिक, तुइँ मोक पाँचटा असर्फिर जुम्‍मा दिस्‍लो। हेरा, मुइँ आरह पाँचटा असर्फि कामाइचु।’
40025021	उहाँर मालिकट उहाँक कहल्‍कि, ‘साबास, असल आर बिस्‍वासयोग्‍य नकर! तुइँ थोर्के काथात बिस्‍वासयोग्‍य हलो। मुइँ तोक भेलेला काथार जुम्‍मा दिम्‍कुन। आस, तुइँ आप्‍नार मालिकटर सङे खुसि माना।’
40025022	“जाहाँए दुइडा असर्फि पाइस्‍ले उहाँउ मालिकेर आगुति आसिए कहल्‍कि, ‘मालिक, तुइँ मोक दुइडा असर्फि जुम्‍मा दिस्‍लो। हेरा, मुइँ आरह दुइडा असर्फि कामाइचु।’
40025023	तने मालिकट उहाँक कहल्‍कि, ‘साबास, असल आर बिस्‍वासयोग्‍य नकर! तुइँ थोर्के काथात बिस्‍वासयोग्‍य हलो, मुइँ तोक भेलेला काथार जुम्‍मा दिम्‍कुन। आस तहँ, आप्‍नार मालिकटर सङे खुसि माना।’
40025024	“मातुन जाहाँए एकटा असर्फि पाइस्‍ले उहाँए मालिकेर आगुति आसिए माकिकटक हेनङ कहले, “मालिक, मुइँ जानु तुइँ काडा मिजासेर लोक। जेइठिना बुनेचिस नि हता काटेचिस आर जेइठिना छिर्याचिस नि अइठिना से तुइँ जर करेचिस।
40025025	ताहाते मोक डर लागिगेले आर मुइँ जाए तोर दुवाल असर्फिड माटिखानत गाऱिए नुकाए राख्‍नु। हेरा, तोर असर्फिड।”
40025026	“मातुन मालिकट उहाँक उत्रा दिल्‍कि, ‘ए दुस्‍ट आर आल्‍सिया नकर! तुइँ जदि जानिस्‍लो कि जेइठिना मुइँ बुनेचु नि अइठिना काटेचु आर जेइठिना मुइँ छिर्याचु नि अइठिना से जर करेचु ते,
40025027	तोक दुवाल मोर असर्फिड माहाजनलार ठिना बठाए दिबा लाग्‍कु ने, मुइँ आसिए मुल आर सुद दनह पानुहने।
40025028	तने मालिकट भिनला नकरक कहले, याहाँर ठिना से असर्फिड छिरिए ल आर जाहाँर सङे दसटा असर्फि छेक उहाँक द।
40025029	कियाँकि जाहाँर सङे छेक उहाँक आरह दुवाल जातेक आर उहाँर आरह अभल चभल हतेक। मातुन जाहाँर सङे नि छेक उहाँर सङे जे कुछु छेक अहला छिरिए लुवाल जातेक।
40025030	इड बेकाम्‍मा नकरक बाहार बिति आन्‍धारखानत फेकाए द, जेइठिना लोकला कानारुवा करेचे आर दाँत केच्‍लाचे।’
40025031	“मान्‍सिर पुत्रड आप्‍नार महिमात गटे सर्गदुतलाक सङे लिए आस्‍बार बाद उहाँए आप्‍नार महिमित सिंहासनखानत बठबे।
40025032	आर गटे जातेर लोकलाक उहाँर आगुति जर कराल जाबे तने लखुवालड जेनङ करे हान्‍जाड से भेरालाक आर छागललाक एक एक करे छिटकाचे, अइनङ करे उहाँउ अम़ा साभाक छिटका छिटकि कर्बे।
40025033	भेरालाक उहाँए आप्‍नार दाहिना बिति राख्‍बे आर छागललाक उहाँए बायाँ बिति कर्बे।
40025034	ताहार बाद राजाड दाहिना बितिकार लोकलाक कहबे, “आस, मोर पितार आसिर्बाद पाबार लोकला, जगतेर सुरु से तम़ार ताने तियारि कराल राजखान अधिकार कर।
40025035	कियाँकि जेइखुना मुइँ भोके छिनु, तम़ा मोक खराक खिलालन। जेइखुना मुइँ प्‍याँसे छिनु, तम़ा मोक पानि दिलन। जेइखुना मुइँ परदेसि हए छिनु, तम़ा मोक बासा दिलन।
40025036	जेइखुना मुइँ उद्रे छिनु, तम़ा मोक नुआँ पिऩालन। जेइखुना मुइँ बेमारि छिनु, तम़ा मोक कुलालन आर जेइखुना मुइँ कइदत परिस्‍नु, तम़ा मोक भेट कर्बा आस्‍लन।”
40025037	“तने धर्मि लोकला उहाँक उत्रा दिबे, “प्रभु! कुनखुना हामा तोक भोके रहबा देख्‍न ते तोक खराक खिलान बा प्‍याँसे रहबा देख्‍न ते पानि खाबा दिन?
40025038	कुनखुना हामा तोक परदेसि हबा देख्‍न ते बासा दिन बा उद्रे रहबा देख्‍न ते नुआँ पिऩाए दिन
40025039	आर कुनखुना हामा तोक बेमारि बा कइदत देख्‍न ते तोक भेट कर्बा गेन?”
40025040	तने राजाड अम़ाक उत्रा दित्‍कि, “छेच्‍कारे, मुइँ तम़ाक कहच्‍कन, मोर इला भाइर मइधे छट से छटडर ताने तम़ा जे कुछु कर्लन उला मोर ताने कर्लन।
40025041	तने उहाँए बायाँ बितिकार लोकलाक कहबे, “ए स्रापित लोकला, मोर ठिना से दुर हए जाअ, दियाबलस आर उहाँर सेनालार ताने तियारि कराल अनन्‍तेर अगिनखानत जाए गिर।
40025042	कियाँकि जेइखुना मुइँ भोके छिनु, तम़ा मोक खाबार कुछु नि दिलन। जेइखुना मुइँ प्‍याँसे छिनु, तम़ा मोक पानि नि दिलन।
40025043	जेइखुना मुइँ परदेसि छिनु, तम़ा मोक बासा नि दिलन। जेइखुना उद्रे छिनु, तम़ा मोक नुआँ नि पिऩालन। जेइखुना बेमारि छिनु आर कइदत परिस्‍नु, तम़ा मोक भेट कर्बा नि आस्‍लन।
40025044	तने अम़ा बलिए उठतेक, “प्रभु! हामा तोक कुन बेला भोके रहबा बा प्‍याँसे रहबा बा परदेसि हए रहबा बा उद्रे रहबा बा बेमारि हए परिए रहबा आर कइदत पर्बा देख्‍न ते तोर सेबा नि कर्न?”
40025045	मातुन उहाँए अम़ाक उत्रा दित्‍कि, “छेच्‍कारे, मुइँ तम़ाक कहच्‍कन, इला छट से छटर ताने जे कुछु नि कर्लन, मोर ताने नि कर्लन।
40025046	आर तने अधर्मिला अनन्‍तेर दन्‍डत पर्बे मातुन धर्मि लोकला अनन्‍त जिबनत प्रबेस लिबे।”
40026001	जेइखुना गटेला काथा कहाल हए गेल्‍कि तने इसुड आप्‍नार चेल़ालाक कहले,
40026002	“तम़ा जान्‍बे करेचन कि, आर दुइ दिन बाद निस्‍तार पाब्‍निड आसेचे, तने मान्‍सिर पुत्रडक क्रुसत टाङबार ताने धराए दुवाल जाबे।”
40026003	ताहार बाद मुल पुजारुकला आर आगुवाला कइयाफा माहा पुजारुकेर महलडत जाए जर हले,
40026004	आर इसुडक छल करिए खतम कर्बार ताने आपसत साल्‍ल़ा कर्ले।
40026005	अम़ा कहले, “पाब्‍निड भरे हेनङ ना करि, निते गान्‍डागोल उठिजाबे।”
40026006	उखुना इसुड बेथानियात सिमोन कुऱियार घरत छिले,
40026007	जेइखुना अम़ा खराक खातेइ छिले ते, एकटा बेर्छानि सिंगमरमरेर तारित करे एकखान माहाङा अत्तर लिए इसुर ठिना आसेल्‍कि आर उहाँए इसुर मुथाडत अत्तरखान ढालि दिल्‍कि।
40026008	मातुन उहाँर चेल़ाला उड बेर्छानिक हुनङ कर्बा देखिए गस्‍सा से कहल्‍कि, “एताखान माहाङा अत्तर नाथबाथ करिए ओर!
40026009	कियाँकि इखान अत्तर भारि दामत बेचिए टाकाल गरिपलाक दुवाल गेलहने।”
40026010	मातुन इसुड अम़ाक बलाबलि कर्बा सुनिए कहल्‍कि, “इड बेर्छानिर पर तम़ा कियाँ किचकिचाचन? कियाँकि याहाँए मोर ताने असल काम करिचे।
40026011	गरिपला त तम़ार सङे सदाए रहत्‍कन, मातुन मुइँ त सदाए तम़ार सङे नि रहम्‍कन।
40026012	इखान अत्तर मोर देहाडर पर ढालिए याहाँए मोक सोदघाटेर ताने तियारि करिचे।
40026013	छेच्‍कारे, मुइँ तम़ाक कहच्‍कन, गटेखान संसारत जेइठा जेइठा इखान सुसामाद प्रचार कराल जाबे, इड बेर्छानिक फम राख्‍बार ताने याहाँए जेइखान काम करिचे याहाँर चार्चा हबे।”
40026014	तने बार झना चेल़ार मइधे एक झन, जाहाँर नाअँ यहुदा इस्‍करयोत रहकि, उहाँए मुल पुजारुकलार ठिना गेले,
40026015	आर अम़ाक कहले, “मुइँ इसुडक तम़ार हातत धराए दिले से तम़ा मोक कि दिबन?” तने अम़ा यहुदाडक तिसटा रुपार टाका दिल्‍कि।
40026016	तने उहाँए अइखुना से इसुडक धराए दिबार दाअ छाब्‍बा धर्ले।
40026017	ताहार बाद अखमिरि रुटिर पाब्‍निर पहिला दिन चेल़ाला इसुर ठिना आसिए कहले, “हामा तोर ताने निस्‍तार पाब्‍निर भोज कुऩा तियारि कर्कुन?”
40026018	उहाँए कहल्‍कि, “नगरखानत जाअ आर एकटा लोकक कह, ‘गुरुड हेनङ कहचोक, मोर समयड भिर्ते चलिआसिचे।आर मुइँ निस्‍तार पाब्‍निड आप्‍नार चेल़ालार सङे तहरे घरत मानाबा छाबेचु’।”
40026019	तने इसुड अम़ाक जेनङ जेनङ कर्बा कहल्‍कि अइ अनुसार चेल़ाला निस्‍तार पाब्‍निर भोज तियारि कर्ले।
40026020	जेइखुना सान हए गेल्‍कि, तने इसुड आप्‍नार बार झना चेल़ार सङे खाबा बठले।
40026021	आर खाते खाते उहाँए अम़ाक कहले, “छेच्‍कारे, मुइँ तम़ाक कहच्‍कन, तम़ार मइधे एक झन मोक दागाबाजि कर्बन।”
40026022	अम़ार मनड खाट्टा हए गेल्‍कि आर अम़ा एक झन एक झन करे उहाँक पुछारि कर्बा धर्ले, “उड लोक मुइँ त नि हकुन प्रभु?”
40026023	तने उहाँए उत्रा दिल्‍कि, “जाहाँए मोर सङे एकेखान पातत रुटि थप्‍काचे उहाँइ मोक धराए दिबे।
40026024	धर्मसास्‍त्रत जेइड लिखाल छे सेनङ मान्‍सिर पुत्रडक जाबाए लाग्‍कि। मातुन धिक्‍कार उड लोकक जाहाँर पाए मान्‍सिर पुत्रडक दागाबाजि कराल जाबे! उड लोकक जलम लिबार से बुरु नि लिलेइ भाला हल्‍किहने।”
40026025	तने दागा दुवा यहुदाड इसुडक कहले, “उड लोक मुइँ त नि हकुन गुरु जि?” इसुड उहाँक उत्रा दिल्‍कि, “तुइँ आप्‍नेइ त अइनङ कहचिस।”
40026026	जेइखुना अम़ा खातेइ रहए, इसुड एकटा रुटि लिए धन्‍यबाद दिले आर भाङिए चेल़ालाक दिते कहले, “धर खाअ, इड मोर देहा हए।”
40026027	तने उहाँए बाटिड लिले आर धन्‍यबाद दिए अम़ाक दिते कहले, “तम़ा साभाउ एइड बाटि से खाअ।
40026028	कियाँकि मोर इखान सुर्कि कारालेर सुर्कि हए, जेइखान कि भेलेला झनार पापेर छेमार ताने बहाल जाबे।
40026029	मुइँ तम़ाक कहच्‍कन, मुइँ इखान दाखमध उखुना तलिक आर घुरिए नि खाम, जेइखुना तलिक मुइँ आप्‍नार पितार राजत तम़ार सङे नायाँ करे नि खाम।”
40026030	ताहार बाद अम़ा एकटा भजन गिदाए हता से निक्‍लिए जइतुन पाहारखानेर बिति चलि गेले।
40026031	तने इसुड अम़ाक कहल्‍कि, “आझि सान करे तम़ा मोर कारन पाछाए जाबन, कियाँकि लिखाल छे, ‘मुइँ लखुवालडर पर प्रहार करिम आर हान्‍जार भेराला छिर्याछिट हएजाबे।’
40026032	मातुन मिर्तु से जेअँत हबार बाद मुइँ तम़ार से आगुत गालिलत पुगिम।”
40026033	पत्रुसट उहाँक उत्रा दिल्‍कि, “तोर कारन साभाउ पाछाए जालउ मुइँ नि पाछाम्‍कुन।”
40026034	तने इसुड उहाँक कहल्‍कि, “छेच्कारे, मुइँ तोक कहच्‍कुन, आझि सान करे मुर्गाड बाक दिबार से आगुत तुइँ मोक तिन फेक इन्‍कार कर्बो।”
40026035	मातुन पत्रुसट उहाँक कहल्‍कि, “मोक तोर सङे मर्बा पर्लउ मुइँ तोक इन्‍कार नि करिम्‍कुन।” अइनङ करे गटे चेल़ाला एइड काथा कहल्‍कि।
40026036	ताहार बाद इसुड चेल़ालर सङे गेतसमनि कहबार ठाअँखानत गेले आर अम़ाक कहले, “तम़ा एइठिना बठिए रहन, ता मुइँ हुदर जाए प्रार्थना करेचु।”
40026037	तने उहाँए पत्रुस आर जब्‍दियार दुइ झना बेटाक सङे लिए गेले आर मनडत आकुल ब्‍याकुल हबा धर्ले।
40026038	आर उहाँए अम़ाक कहले, “मोर प्रानड सोगेर चुटे छिटकिए निक्‍लिजाचे ताहाते तम़ा एइठा बठिए मोर सङे जागिले रह।”
40026039	तने उहाँए कुछु दुरत जाए भुँइखानत उबुर हए प्रार्थना कर्बा धर्ले, “हे मोर पिता, सम्‍भब छे जदि ते, इड बाटि मोर ठिना से हटि जाओक, ताहारअ पर मोर इच्‍छा नि मातुन तोर इच्‍छाड पुरा हकु।”
40026040	ताहार बाद उहाँए चेल़ालार ठिना आस्‍ले ते देखेचे अम़ा निदाच्‍कि। तने उहाँए पत्रुसटक कहले, “तम़ा मोर सङे एकअ घान्‍टा जागिले रहबा कि पार्लन नि?”
40026041	“जागिले रह आर प्रार्थना कर जेसे तम़ा परिक्छात ना गिरन। आत्‍माड त छेच्‍कारे तियारि छे मातुन देहाड उऩ छे।”
40026042	फेर उहाँए दस्रा फेक जाए प्रर्थना कर्बा धर्ले, “हे पिता! मुइँ इड बाटि नि खाले नि हए जदि ते, तोर इच्‍छाड पुरा हकु।”
40026043	तने फेर उहाँए आस्‍ले ते देखेचे अम़ा निदाच्‍कि, कियाँकि अम़ार चखुला निदेर चुटे टानिसेल्‍कि।
40026044	अइताने उहाँए अम़ाक निदबा छरि दिले आर जाए फेर तेस्रा फेक अइला काथा दहराए प्रार्थना कर्ले।
40026045	तने उहाँए चेल़ालार ठिना आसिए अम़ाक कहले, “तम़ा कि आभउ निदातेइ छन आर आराम करेचन? देख! समयड लगते चलि असिचे आर मान्‍सिर पुत्रड पापिलार हातत धरा पर्वार पर छे।
40026046	उठ, हेता से जाइ, उगि देख मोक धराए दिबार लोकट चलि आसेचे।”
40026047	इसुड बल्‍तेइ छिले, ताए उ बार झन चेल़ार मइधेकार यहुदाड चलि आसेल्‍कि आर उहाँर सङे सङे तेरुवाल आर लाठि लिए भेलेला लोक आसिसेल्‍कि। उला लोकक मुल पुजारुक आर धर्म गुरुलाए पाठाइसेल्‍कि।
40026048	धराए दिबार लोकट अम़ाक हेनङ कहए इसारा दिए राखिस्‍ले, “जाहाँक मुइँ चुम्‍मा खामु उहाँइ उड लोक हए। तम़ा उहाँके धरन।”
40026049	ताहाते उहाँए सिधाए इसुर ठिना आस्‍ले आर “बन्‍दगि गुरु!” कहए चुम्‍मा खाले।
40026050	तने इसुड उहाँक कहल्‍कि, “भाइ! तुइँ जे कर्बा आसिचिस करिले।” आर अम़ा लगत आसिए इसुडक धरिए गिरफ्‍तार करि लिल्‍कि।
40026051	आर देख! इसुर सङे रहबार लोकलार मइधेकार एक झन तेरुवालखान निक्‍लाए माहा पुजारुकेर गुलामडक ठुकि दिल्‍कि आर उहाँर कानड काटिए गिराए दिल्‍कि।
40026052	तने इसुड उहाँक कहल्‍कि, “तुइँ आप्‍नार तेरुवालखान डाबडत सम्‍ठेक, कियाँकि तेरुवाल चलालार मिर्तु तेरुवाले दे हचे।
40026053	तुइँ कि सँचेचिस, मुइँ कि मोर पिताडक नेहरा कर्बा पार्नुहने नि आर उहाँए मोर ताने एकेबार्सि बार दल सर्गदुतक पाठाए दिलेहने नि?
40026054	मातुन हुनङहले, पुरा हबे कर्बे कहए लिखाल धर्मसास्‍त्रखानेर काथाला केनङ करे पुरा हबे?”
40026055	अइखुना इसुड उला लोकक कहल्‍कि, “मुइँ कि डाँको, ते मोक तेरुवाल आर लाठि लिए धर्बा आसिचन? सब दिना मुइँ मुन्‍डिलडते सिक्‍छा दु ताहुँ तम़ा मोक नि धर्लन।
40026056	मातुन इड घटना अगमबक्‍तालार पाए लिखाल धर्मसास्‍त्रेर काथाला पुरा होक कहए हेनङ हइचे।” तने गटे चेल़ाला उहाँक छरिए पालाए गेल्‍कि।
40026057	ताहार बाद लोकला इसुडक धरिए कइयाफा माहा पुजारुकेर ठिना लेगेले, हता सास्‍त्रिला आर धर्मगुरुला जर हए छिले,
40026058	मातुन पत्रुसट दुरे से इसुर पाछु पाछु माहा पुजारुकेर एङनाखान तलिक गेले आर अन्‍तिमत कि हचे कहए देख्‍बार ताने उहाँए पाहारादारलार सङे बठिए रहले।
40026059	मुल पुजारुकला आर माहा सभार गटे लोकला इसुडक मिर्तु दन्‍ड दिबार ताने उहाँर खिलापत झुट्टा गबाहि छाब्‍बा धर्ले।
40026060	अम़ार आगुति भेलेला झुट्टा गबाहा निक्‍लिले मातुन काहुँ कुनह प्रमान दिबा नि पार्ले। अन्‍तिमत दुइ झना आगुति आसिए हेनङ कहबा धर्ले,
40026061	“इड लोक हेनङ बलिस्‍ले, ‘मुइँ परमेस्‍वररेर मुन्‍डिलड भाङिए तिन दिनत बेनाए दिबा पारु’।”
40026062	तने माहा पुजारुकट थार हए उहाँक पुछारि करेल्‍कि, “तुइँ कि कोए उत्रा दिबो नि? तोर खिलापत दुवाल इला लोकेर गबाहिलार बिसयत तुइँ कि कहचिस?”
40026063	मातुन इसुड कोए जाबाफ नि दिले। तने माहा पुजारुकट उहाँक कहल्‍कि, “तुइँ परमेस्‍वरेर पुत्र ख्रिस्‍ट हइस ते जेअँत परमेस्‍वरेर नाअँत सत खाए कोहो।”
40026064	इसुड उत्रा दिल्‍कि, “तुहें त अइनङ कहचिस। मातुन आप मुइँ तम़ाक कहच्‍कन, तम़ा मान्‍सिर पुत्रडक सर्वसक्‍तिमानेर दाहिना बिति बठते आर आकासेर बदलित आस्‍ते देख्‍बन।”
40026065	तने माहा पुजारुकट आप्‍नार नुआँला चिरिए कहले, “याहाँए इस्‍वर निन्‍दा बलिचे! आर आप हामाक याहाँर से अधिक कुन प्रमान लागे? आल़ाए आल़ाए ते तम़ा याहाँक इस्‍वर निन्‍दा बल्‍ते सुन्‍बे कर्लन।
40026066	आप तम़ार कि बिचार?” तने अम़ा उत्रा दिल्‍कि, “याहाँए मिर्तु दन्‍डेर लाइक छे।”
40026067	तने अम़ा उहाँर मुखखानत थुप दिबा, मुक्‍का दे मार्बा आर काहुँ काहुँ थाप्‍पर ठुक्‍बा धरेल्‍कि आर हेनङ कहल्‍कि,
40026068	“ले रे ख्रिस्‍ट! अगमबानि करिए हामाक कोहो त, तोक काहाँए ठुकिल्‍कु?”
40026069	जेइखुना पत्रुसट बाहार बिति एङनाखानत बठिए छिले,ते एक झन कामकरि उहाँर ठिना आसिए कहल्‍कि, “तहँ त गालिलबासि इसुर सङे छिलो।”
40026070	मातुन पत्रुसट साभार आगुति इन्‍कार करिए कहले, “के जान तुइँ कि कहचिस कि नि मुइँ त कुछु बुझेइचुए नि।”
40026071	आर जेइखुना उहाँए बाहार बितिकार केबारखानेर ठिना आस्‍ले ते, पत्रुसटक देखिए भिनड कामकरि बग्‍लत थार हए रहबार लोकलाक कहल्‍कि, “यहड लोक त नासरतेर इसुर सङे छिले।”
40026072	फेर पत्रुसट किरिया खाए इन्‍कार कर्बा धर्ले, “मुइँ त उड लोकक चिन्भ नि करेचु।”
40026073	एक छिन बाद हता थार हए रहबार लोकला पत्रुसेर ठिना आसिए कहल्‍कि, “हँ छेच्‍कारे त, तुइँ अम़ारे मइधेकार एक झन हइस, कियाँकि तोर बलिलाए से तुइँ चिऩाल जाचिस।”
40026074	तने पत्रुसट आप्‍नाके धिक्‍कार कर्ते किरिया खाए कहबा धर्ले, “मुइँ त सेने उड लोकक चिन्भ नि करेचु।” अइसाथ मुर्गाड बाक देदिल्‍कि।
40026075	तने पत्रुसट इसुर कहाल इड काथार फम पाले, “मुर्गाड बाक दिबार से आगुत तुइँ मोक तिन फेक इन्‍कार कर्बो।” तने उहाँए बाहार बिति निक्‍लिए डकार बाऩिए कान्‍बा धर्ले।
40027001	बेहान हबार बाद, गटे मुल पुजारुकला आर धर्मगुरुला इसुडक मिर्तु दन्‍ड दिबार ताने मन्‍थन कर्ले।
40027002	तने अम़ा इसुडक बाऩिए लेजाए बड हाकिम पिलातसेर हातत सँपि दिले।
40027003	इसुडक धराए दिबार यहुदाड जेइखुना देख्‍ले कि इसुडक मिर्तु दन्‍डेर दुसि ठहराल्‍कि, ते उहाँए आस्‍ताते पास्‍ताते मुल पुजारुक आर धर्मगुरुलार ठिना गेले आर उ तिसटा रुपार टाका घुराए दिते कहले,
40027004	“निर्दोस लोकटक धराए दिए मुइँ पाप करिचु।” मातुन अम़ा उहाँक उत्रा दिल्‍कि, “हामाक कि मतलब? उड जानिस तुइँ।”
40027005	तने उहाँए उला रुपार टाका मुन्‍डिलडते फेकाए दिए निक्‍लि गेले। आर जाए फाँसि लागिए मरि गेले।
40027006	मातुन मुल पुजारुकला रुपार उला टाका जर करिए कहले, “इला टाका मुन्‍डिलेर कोसत राख्‍बार बिधान अनुसार उचित नि छे, कियाँकि इला सुर्किर दाम हए।”
40027007	अइताने अम़ा आपसत साल्ल़ा कर्ले आर उला टाका दे बिदेसिलार लासगाऱा ठाएर ताने भान्डा बेना कुम़ारेर जमिनखान किन्‍ले।
40027008	ताहाते उखान जमिनक आझि तलिक सुर्किर जमिन कहए नाअँ धराइचे।
40027009	इड से यर्मिया अगमबक्‍तार पाए बलाल इड बचन पुरा हले, “अम़ा रुपार तिसटा टाका लिले, आर्थात जेइड दाम इस्राएलेर सान्‍तानला उहाँर पर टिकाइस्‍ले,
40027010	आर प्रभुड मोक जेइला बाताइस्‍ले अइ अनुसार, अम़ा अइला दाम दिए कुम़ारेर जमिनखान किन्‍ले।”
40027011	ताहार बाद इसुडक बड हाकिमेर आगुति थार कराले। आर बड हाकिमड उहाँक पुछारि करेल्‍कि, “तुइँ कि यहुदिलार राजा हइस?” इसुड उहाँक उत्रा दिल्‍कि, “तुइँ आप्‍नउ त अइनङ कहचिस।”
40027012	मुल पुजारुकला आर धर्मगुरुला उहाँक नान्हा किसिमेर दुसिया दिल्‍कि ताहुँ उहाँए कुछु उत्रा नि दिले
40027013	तने पिलातसट उहाँक पुछारि करेल्‍कि, “सुनेचिस ने, अम़ा तोक केतेला काथार दुसिया देचोक?”
40027014	मातुन इसुड एकअडा काथार उत्रा नि दिल्‍कि। ताहाते बड हाकिमडउ बाडा छक परि गेले।
40027015	निस्‍तार पाब्‍निरखुना लोकलार माङ अनुसार एकटा कइदिक मुक्‍त कर्बार पिलातसटर चलन रहकि।
40027016	आर बारब्‍बा नाएर एकटा कुख्‍यात कइदि उखुना कइदत रहकि।
40027017	जेइखुना लोकला जर हल्‍कि ते पिलातसट अम़ाक पुछारि करेल्‍कि, “तम़ार इच्‍छा कि? मुइँ तम़ार ताने काहाँक मुक्‍त कर्कन, बारब्‍बाडक ने ख्रिस्‍ट कहबार इसुडक?”
40027018	कियाँकि पिलातसट इड काथा आच्‍छा से जानिस्‍ले कि यहुदिला इसुडक जल़नेर कारन उहाँर हातत सँपिसेल्‍कि।
40027019	जेइखुना पिलातसट निसाफकरा आसनडत बठिए छिले, ते उहाँर मगिड उहाँक हेनङ कहए खबर पाठाल्‍कि, “इड निर्दोस लोकक कुछु ना करिस्‍कि कियाँकि सपनत आझि मुइँ उहाँर खातिर बाडा सास्‍ति काटिचु।”
40027020	मातुन मुल पुजारुकला आर धर्मगुरुला लोकलाक उस्‍काबा धर्ले जेसे पिलातसटर ठिना लोकला बारब्‍बाडक मुक्‍त कर्बार माङ करोक आर इसुडक जान से मारिए खतम कर्बार।
40027021	पिलातसट फेर अम़ाक पुछारि करेल्‍कि, “तम़ार इच्‍छा कि? इ दुइ झनार मइधे मुइँ काहाँक मुक्‍त करि दिकन?” अम़ा कहल्‍कि, “बारब्‍बाडक।”
40027022	सेने पिलातसट अम़ाक कहल्‍कि, “हुनङहले जाहाँक तम़ा ख्रिस्‍ट करे कहचन उहाँक मुइँ कि करु?” अम़ा साभाउ उत्रा दिल्‍कि, “उहाँक क्रुसत टाङेक।”
40027023	मातुन उहाँए अम़ाक कहल्‍कि, “कियाँ? उहाँए कुन अपराध करिचे?” मातुन अम़ा आरह गोग दिए दिए कहबा धरेल्‍कि, “उहाँक क्रुसत टाङेक।”
40027024	जेइखुना पिलातसट देख्‍ले कि, आप सम़्‍ला नि जाबे आर आप हुलदाङा उठबार पर छे, ते उहाँए पानि लिले आर लोकलार साम्‍ना आप्‍नार हातला धते कहले, “मुइँ इड लोकेर सुर्किर बिसयत निर्दोस छु, आप तम़ा आप्‍नेइ जान।”
40027025	तने गटे लोकला उत्रा दिए कहल्‍कि, “हँ हँ, याहाँर सुर्किर दुसिया हामार पर आर हामार सान्‍तानलार पर परोक।”
40027026	तने पिलातसट अम़ार माङ अनुसार बारब्‍बाडक मुक्‍त करि दिले आर इसुर पर कर्राबाजि कर्बार आग्‍या दिले आर इसडक क्रुसत टाङबा कहए सँपि दिले।
40027027	ताहार बाद बड हाकिम पिलातसेर सिपाहिला इसुडक पेट्रोरियम महलेर भित्रत लेगेले आर गटेड सेना दलक उहाँर आगुति जर कर्ले।
40027028	आर अम़ा इसुर नुआँला खुलाए उहाँक सिन्‍दुरिया रङेर एकखान नुआँ पिऩाए दिले।
40027029	आर काँटार एकटा मुकुट बेनाए उहाँर मुथाडत पिऩाए दिले आर दाहिनाखान हातत एकटा गाङरोल धराए दिए उहाँर आगुति हाँटुवा पारिए खिताल कर्ते कहबा धर्ले, “हे यहुदिलार राजा, बन्‍दगि!”
40027030	आरतने अम़ा उहाँर पर थुप फेकाबा आर अइखान गाङरोल दे उहाँर मुथाडत ठुक्‍बा धर्ले।
40027031	इसुर पर खिताल कराल हइ जाबार बाद, अम़ा उखान नुआँ खुलाए दिल्‍कि आर इसुर आप्‍नारे नुआँखान पिऩाए दिए उहाँक क्रुसत टाङबा लेगेल्‍कि।
40027032	जेइखुना सिपाहिला नगरखान से निक्‍लिते रहए, ते अम़ा कुरेनिर सिमोन नाएर एक झन लोकक लागाल पाले। अम़ा उहाँक जबरजस्‍ति क्रुसखान उभुवाले।
40027033	तने अम़ा गलगथात जाए पुग्‍ले (गलगथा सब्‍दर अर्थ मुथार खल्‍टार ठाअँ हए)।
40027034	आर अम़ा इसुडक पित्त मिस्‍लाल दाखमधखान खाबा दिले। मातुन उहाँए उखान दाखमध चाख्‍वार बाद नि खाल्‍कि।
40027035	इसुडक क्रुसत टाङि दिबार बाद, अम़ा चिट्ठा फेकाए उहाँर नुआँला आपसत बाख्रा कर्ले।
40027036	सेने अम़ा अइठा बठिए उहाँर पाहारा कर्बा धर्ले।
40027037	अम़ा इसुर मुथाडर उप्रत, “याहाँए यहुदिलार राजा इसु हए” लिखाल एकखान दुसियापाटि टाङिदिले,
40027038	अइबेला दुइ झना डाँकोकअ उहाँर सङे टाङाल गेले, एक झनाक उहाँर दाहिना बिति आर एक झनाक उहाँर बायाँ बिति।
40027039	उड दामाल धरिए जाआसि कर्बार लोकला मुथा टेम्‍काते आर माजाक उऱाते कहबा धर्ले,
40027040	“ओरे मुन्‍डिलड भाङिए तिन दिनत बेनाबार लोक, ले आप्‍नाक बचा! आर तुइँ जदि परमेस्‍वरेर पुत्र हइस ते, क्रुसखानसे नाम़िए देखा।”
40027041	अइनङ करे मुल पुजारुकला, सास्‍त्रिला आर धर्मगुरुला हेनङ कहए उहाँर खिताल करेल्‍कि,
40027042	“उहाँए पोरक त बचाले मातुन आप्‍नाक बचाबा नि पार्बे! याहाँए इस्राएलेर राजा हए ते, आल़ाए क्रुसखान से नाम़िए आसोक, तने हामा उहाँर पर बिस्‍वास करिम्‍किन।
40027043	याहाँए परमेस्‍वरेर पर भार्सा राखेचे। देखि त, परमेस्‍वरट याहाँक बचाच्‍कि ने नि, कियाँकि याहाँए आप्‍नाक परमेस्‍वरेर पुत्र कहए दाबि करेचे।”
40027044	इसुर सङे क्रुसत टाङाल डाँकोलाउ उहाँर पर अइनङ करे खिताल करेल्‍कि।
40027045	उ दिना दोपहरिया बार बजे से तिन बजे तलिक गटेखान देस आन्‍धार हए गेल्‍कि।
40027046	तने करिप तिन बजेर बिति इसुड जोर से गोग दिए कहले, “एलि! एलि! लामा सबखथानि?” आर्थात “हे मोर परमेस्‍वर! हे मोर परमेस्‍वर! तुइँ मोक कियाँ त्‍यागिदिलो?”
40027047	हता थार हए रहाल लोकलार मइधे काहुँ काहुँ इड काथा सुनिए कहले, “अइ देख, याहाँए एलियाडक डाकाचे!”
40027048	तने अम़ार मइधे एक झना खच करे दउरिए जाए एकखान स्‍पन्‍ज खाट्टा मधखानत चप्‍काए गाङरोलेर लाकासित करे उहाँक खाबा दिल्‍कि।
40027049	मातुन कोए कोएला लोक कहल्‍कि, “थाम! देखि त, एलियाड याहाँक बचाबा आसेचेक ने नि?”
40027050	तने इसुड जोर से गघाट दिए आप्‍नार प्रानड त्‍यागिदिले।
40027051	आर देख! मुन्‍डिलेर पार्दाखान उपर से हेंट तलिक चिरिए दुइ भाग हए गेले। आर पृथिमिखान काप्‍बा आर चाट्टानला फाँटबा धर्ले,
40027052	कोबोरेर मुखला खुलिगेले आर निदाल भेलेला पबित्रजन जेअँत हए उठले,
40027053	आर इसुड जेअँत हबार बाद अम़ा कोबोरला से निक्‍लिए पबित्र नगरखानत गेले आर भेलेला झनार ठिना देखारत हले।
40027054	जेइखुना मुल सिपाहिड आर याहाँर सङे इसुडक पाहारा दिबार लोकला भुँइचाल जाबा आर हता हुवाल घटनाला देख्‍ले, ते अम़ा भयभित हए हेनङ कहले, “छेच्‍कारे, याहाँए परमेस्‍वरेर पुत्र रहए।”
40027055	भेलेला बेर्छानि दुरे से देखिए छिले, अम़ा गालिले से इसुर सेबा कर्ते कर्ते आसिस्‍ले।
40027056	उला बेर्छानिर मइधे एम़ाउ रहए: मरियम मग्‍दलिनिड, याकुब आर योसेफेर माअँ मरियमड आर जब्‍दियार बेटालार माअँड।
40027057	जेइखुना बेलाड ढलि गेल्‍कि तने अरिमाथियार योसेफ नाएर एक झन धनि लोक आस्‍ले। उहाँउ इसुर चेल़ा रहए।
40027058	तने उहाँए पिलातसेर ठिना जाए इसुर लासट माङ्ले आर पिलातसट उड लास उहाँक दे दिबार हुकुम दिल्‍कि।
40027059	तने योसेफट लासटक नाम़ाए एकखान नायाँ सुतिर नुआँ दे लल्‍पटाले,
40027060	आर चाट्टानखानत काटिए बेनाल आप्‍नार नायाँ कोबोरटत लेजाए राख्‍ले, तने एकटा बार्का पाथल गडबडुवाए कोबोरेर मुखखान बन करिए चलि गेले।
40027061	मातुन मरियम मग्‍दलिनिड आर भिनड मरियम कोबोरटर साम्‍ना बठिए रहले।
40027062	ताहार काल़ि आर्थात यहुदिलार तियारिर दिनड भेराए जाबार बाद, मुल पुजारुकला आर फरिसिला पिलातसेर आगुति जर हले,
40027063	आर उहाँक कहले, “सरकार! हामाक फम छे, उड ठग जेअँत रहतेइ कहिस्‍ले, ‘तिन दिन बाद मुइँ फेर जेअँत हए उठिम।’
40027064	ताहाते हुकुम दे कि तिन दिन तलिक हामा उड कोबोरक सुरक्‍छित राखि निते उहाँर चेल़ाला उहाँक चुरि करिए लेजाए लोकलाक कहबे, ‘उहाँए मिर्तु से जेअँत हए उठिचे।’ तने आगिला भ्रमड से पाछिला भ्रमड आरह खाराप हबे।”
40027065	पिलातसट अम़ाक कहल्‍कि, “तम़ार सङे पाहारा दुवा सिपाहिला छेबेकरेच्‍कन, जाअ जेताखान आच्‍छा करे कोबोरट सुरक्‍छित राख्‍बा पारन राख।”
40027066	सेने अम़ा जाए कोबोरेर मुखखानेर पाथलडक लाहा छाप लागाए एक दल पाहारादारक खटाए कोबोरटर पाहारा दिले।
40028001	आप बिस्रामेर पाछिला दिन आर्थात हाप्‍ताडर पहिला दिना फटफट हतेइ मरियम मग्‍दलिनिड आर भिनड मरियम कोबोरट देख्‍बा गेले।
40028002	आर देख! हता आच्‍काए एकखान बार्का भुइँचाल गेल्‍कि। प्रभुर एकटा सर्गदुत सर्ग से नाम़िए पाथलड गडबडुवाए उडर पर बठेल्कि।
40028003	उहाँर हरुपट बिजलिर लाखा चिक्‍मिकाइसेल्‍कि आर उहाँर नुआँला हेमेर लाखा साफ्‍फा धकधक छिल्‍कि।
40028004	उहाँर डरे पाहारादारलार काप्‍नि छुटि गेल्‍कि आर अम़ा डरे मर्बार लाखा हए गेले।
40028005	मातुन सर्गदुतट उला बेर्छानिक कहल्‍कि, “ना डराअ, कियाँकि मुइँ जानेचु कि तम़ा इसुडक छाबेचन जाहाँक क्रुसत टाङाल गेइस्‍ले।
40028006	उहाँए हेता नि छकन कारन उहाँए आप्‍नार कहाल अनुसार जेअँत हए उठिच्‍कन। आस, उहाँक राखाल ठाअँखान देख।
40028007	आर धम्करे जाअ, उहाँए मिर्तु से जेअँत हए उठिचे कहए उहाँर चेल़ालाक कहए द। आर देख! उहाँए तम़ार आगु आगु गालिल जाच्‍कन। उहाँक तम़ा अइठिना लागाल पाबन। ल, खाँटि काथाड मुइँ तम़ाक गडगड करे कहए दिल्‍कन।”
40028008	तने अम़ा डर डर करे आर खुसिअ हए कोबोरट से अइसाथ निक्‍लिए उहाँर चेल़ालाक खबर दिबा दउर मार्ले।
40028009	सेने इसुड अम़ार बिचत आच्‍काए देखारत हए कहल्‍कि, “सान्‍ति!” तने अम़ा बग्‍लत आसिए उहाँर ठेङला धरिए भक्‍ति दिले।
40028010	तने इसुड अम़ाक कहल्‍कि, “ना डराअ, बुरु जाअ आर मोर भाइलाक गालिल जाबा कह अम़ा मोक अइठिना लागाल पाबे।”
40028011	जेइखुना उला बेर्छानि जाते रहए, ता देख, केवाडा पाहारादार नगरखानत जाए हता जे जे घटना घटिसेल्‍कि गटे काथाला मुल पुजारुकलाक कहए दिले।
40028012	तने मुल पुजारुकला धर्मगुरुलार सङे बठिए साल्ल़ा कर्ले आर सिपाहिलाक भेलेला टाका दिए कहले,
40028013	“लोकलाक एइड कहन, ‘हामा रात करे जेइखुना निदत परि गेइस्‍न, उहाँर चेल़ाला आसिए उहाँक चुरि करिए लेगेले।’
40028014	इड काथा बड हाकिमन पिलातसटर कानडत पुग्‍लउ परे हामा उहाँक सम्‍झाए बुझाए तम़ाक बचाए दिम्‍कन।”
40028015	तने पाहारादारला उला टाका लिए अम़ाक सिकाल अनुसार कर्ले। आर आझि तलिक यहुदिलार बिचत एइड काथा चलिए आसिचे।
40028016	ताहार बाद उ एगार झना चेल़ा गालिलेर उखान पाहारत गेले, जेइठा इसुड अम़ाक जाबा कहिसिल्‍कि,
40028017	आर जेइखुना अम़ा उहाँक देख्‍ले, ते उहाँक दन्‍डबत कर्ले मातुन काहाँकअ काहाँकअ सांका लागि गेल्‍कि।
40028018	तने इसुड आसिए अम़ाक कहल्‍कि, “सर्ग आर पृथिमिर गटे अधिकारला मोक दुवाल गेइचे।
40028019	ताहाते जाअ आर गटे देसेर लोकलाक चेल़ा बेनाअ आर अम़ाक पिता, पुत्र आर पबित्र आत्‍मार नाअँत बप्‍तिस्‍मा द।
40028020	आर मुइँ तम़ाक जे जे आग्‍या दिल्‍कन उ गटेला काथा अम़ाक पालना कर्बा सिकाअ। आर देख! मुइँ तम़ार सङे जुगेर अन्‍तिम समय तलिक सदाए सङे रहम्‍कन।”
41001001	परमेस्‍वरेर पुत्र, इसु ख्रिस्‍टेर सुसामादेर आरम्‍भ।
41001002	यसइया अगमबक्‍तार कितापखानत लिखाल छे: “देखेक, मुइँ मोर साम्‍दियाडक तोर आगु आगु पाठाम्‍कुन, उहाँए तोर ताने दामाल फुटातोक।
41001003	निधुवा पाथारत एक झन गोग देचे, ‘प्रभुर दामालड फुटाअ, उहाँर बेर्बार डेगरट सझिया कर’।”
41001004	बप्‍तिस्‍मा दुवा युहन्‍नाड निधुवा पाथारखानत पाप छेमार ताने पास्‍चातापेर बप्‍तिस्‍मार प्रचार कर्ते निक्‍लिले।
41001005	तने गटेखान यहुदिया मुलुक आर यरुसलेमेर गटेला लोक उहाँर ठिना उल्‍टिए आस्‍ले आर अम़ा आप्‍ना आप्‍नि पापला सुइकार कर्ते यर्दन लदिडत युहन्‍नार पाए बप्‍तिस्‍मा लिले।
41001006	युहन्‍नाड उँटेर रुनेर नुआँ पिऩे, कम्मरत चेम्रार पेटि बाऩे आर उहाँए फेरुङ आर जङलि मधुमाछिर सहद खाए।
41001007	आर उहाँए हेनङ कहए प्रचार करे, “मोर बाद जाहाँए आसेचे उहाँए मोर से अधिक सक्‍तिसालि छे, आर मुइँ छाप्रिए उहाँर जुत्तार बान्‍धनलाउ खुलाबार लाइक नि छु।
41001008	मुइँ तम़ाक पानिर बप्‍तिस्‍मा देच्‍कन मातुन उहाँए तम़ाक पबित्र आत्‍मार बप्‍तिस्‍मा दित्‍कन।”
41001009	अइबेला इसुड गालिलेर नासरत से आस्‍ले आर युहन्‍नार पाए यर्दन लदिडत बप्‍तिस्‍मा लिले।
41001010	आर पानिखान से उठतेइ उहाँए सर्गखान खुल्‍ते आर पबित्र आत्‍माडक घुगुर लाखा आप्‍नार पर नाम़्‍ते देख्‍ले।
41001011	आर सर्ग से एकटा हेनङ गाला पाले, “तुइँ मोर प्रिय पुत्र हइस, तोर पर मुइँ बारा खुसि छु।”
41001012	तने पबित्र आत्‍माड अइसाथ इसुडक निधुवा पाथारखानेर बिति लेगेल्‍कि।
41001013	उहाँए निधुवा पाथारखानत चालिस दिन भरे सइतानेर परिक्छात काटले, जङलि जानाबरलार बिचत रहले आर सर्गदुतला उहाँर सेबा टहल कर्कि।
41001014	युहन्‍नाड धरा पर्बारबाद इसुड परमेस्‍वरेर सुसामाद प्रचार कर्ते कर्ते गालिलत आस्‍ले,
41001015	आर कहबा धर्ले, “समयड पुरा हए गेइचे आप परमेस्‍वरेर राजखान लगते चलि आसिचे, पास्‍चाताप कर आर सुसामादत बिस्‍वास कर।”
41001016	गालिल सुमुन्‍दरेर काछारे काछारे जाते इसुड सिमोन आर उहाँर भाइ अन्‍द्रियासटक सुमुन्‍दरटत भेर्का फेकाते देख्‍ले कियाँकि अम़ा माछुवार रहए।
41001017	तने इसुड अम़ाक कहल्‍कि, “मोर पाछु धर आर मुइँ तम़ाक लोकपक्रा माछुवार बेनाम्‍कन।”
41001018	तने अम़ा अइसाथ आप्‍नार भेर्काला अइठिना छरिए इसुर पाछु धरि लिले।
41001019	आरह कुछु दुर जाबार बाद इसुड जब्‍दियार बेटा याकुबडक आर याकुबेर भाइ युहन्‍नाडक लावखानत बठिए भेर्का सियाते देख्‍ले।
41001020	तने उहाँए अम़ाकअ अइसाथ डाकाले आर अम़ा आप्‍नार बाप जब्‍दियाडक काम करा जनलार सङे लावखानते छरि दिए इसुर पाछु धरि लिले।
41001021	तने इसुड आर उहाँर चेल़ला कफर्नहुम गेले आर बिस्रामेर दिना सभाघरटत ढुकिए इसुड सिक्‍छा दिबा धर्ले।
41001022	लोकला उहाँर सिक्छाला सुनिए छक खाए गेल्‍कि कियाँकि उहाँए लोकलाक सास्‍त्रिलार लाखा नि मातुन अधिकार पाआल लोकटर लाखा सिकाए।
41001023	आर सभाघरटत आसुद्ध आत्‍मा धराल एकटा लोक रहकि,
41001024	तने उड लोक हेनङ कहए चेचाए उठेल्‍कि, “हे नासरतेर इसु, हामाक तोर से कि मतलब? तुइँ कि हामाक नास कर्बा आसिचिस? मुइँ तोक चिऩेच्‍कुन, तुइँ परमेस्‍वरेर पबित्रजन हइस।”
41001025	मातुन इसुड उहाँक हेनङ कहए धम्‍काए लिल्‍कि, “झित मारेक आर उहाँर ठिना से निक्‍लि जा!”
41001026	तने आसुद्ध आत्‍माड उहाँक एठामच्रा करुवाल्‍कि आर जोर से चेचाते उहाँर ठिना से निक्‍लिए चलि गेल्‍कि।
41001027	अम़ा साभाउ छक खाए गेले आर आपसत पुछापुछि कर्बा धर्ले, “इड केनङ काथा? इड त नायाँ सिक्‍छा! याहाँए त अधिकार से आसुद्ध आत्‍मालाक हुकुम देचे आर अम़ाउ याहाँर हुकुमला धरेचे!”
41001028	तने इसुर नाअँड गालिल मुलुकेर चारह बिति एकेबार्सि छिर्याए गेल्‍कि।
41001029	ताहार बाद सभाघरट से निक्‍लिए अइसाथ अम़ा याकुब आर युहन्‍नार सङे सङे सिमोन आर आन्‍द्रियासेर घरत गेले।
41001030	उखुना सिमोनेर सास्रिड जरेर चुटे सेजाखानत परिए छिल्‍कि आर अइसाथ अम़ा उहाँर बेमारिर बिसयत इसुडक सुनाए दिल्‍कि।
41001031	तने इसुड आसिए सिमोनेर सास्रिडक हातखान धरिए उठाल्‍कि आर उहाँर जरखान पालाए गेल्‍कि तने उहाँए उठिए अम़ार सेबा टहल कर्बा धरेल्‍कि।
41001032	तने बेलाड डुब्‍बार बाद सान्‍जुवा पहरे लोकला गटे बेमारिलाक आर भुत धराल लोकलाक इसुर ठिना आनेल्‍कि।
41001033	आर नगरेर गटे लोकला आसिए केबारखानत थोए थोए हए गेल्‍कि।
41001034	तने इसुड हता अनेक किसिमेर बाबत धराल भेलेला बेमारिक संअ कर्ले आर भेलेला भुतक निक्‍लाले। भुतला इसुडक चिऩिफेकाकि ताहाते इसुड अम़ाक बल्‍बा नि दिकि।
41001035	भरुवाए, फटफट हबार से आगुते उठिए इसुड एकखान निर्जन ठाएर बिति निक्‍लिले आर हता जाए प्रार्थना कर्बा धर्ले।
41001036	हिदर सिमोन आर उहाँर सङला इसुडक खिदबिद करे छाब्‍बा धरेल्‍कि,
41001037	आर अम़ा उहाँक लागाल पाए कहल्‍कि, “साभाउ तोक छाबेचोक।”
41001038	तने उहाँए अम़ाक कहल्‍कि, “चल, हामा लगेपासेर गाअँलार बिति जाइ जेसे अहला ठाअँत जाए मुइँ प्रचार कर्बा पारु कियाँकि मुइँ एइखान कामेर ताने आसिचु।”
41001039	तने उहाँए अम़ार सभाघरलात प्रचार कर्ते आर भुतलाक निक्‍लाते गटेखान गालिल घाटले।
41001040	एकटा कुऱिया रोगि इसुर ठिना आसिए हाँटुवा पारिए उहाँक हेनङ कहए नेहरा करेल्‍कि, “तुइँ जदि इच्‍छा करिस ते, मुइँ सुद्ध हए जाउ।”
41001041	इसुडक माया लागि गेल्‍कि तने उहाँए आप्‍नार हातखान बाऱाए उहाँक लारिए कहले, “मुइँ इच्‍छा करेच्‍कुन, तुइँ सुद्ध हए जा।”
41001042	आर अइसाथ उहाँर कुऱिया रोगखान पालाए गेल्‍कि आर उहाँए सुद्ध हए गेले।
41001043	तने अइसाथ इसुड उहाँक एकटा कारा चेतावनि दिए हेनङ कहए पाठाए दिल्‍कि,
41001044	“देखेक, इड काथा तुइँ काहाँकअ ना कहिस, बुरु आप्‍नाक पुजारुकटर ठिना जाए देखाइस आर सुद्ध हइचिस कहए प्रमानेर ताने मोसार बिधान अनुसार भोग चऱाइस।”
41001045	मातुन उड लोक हता से निक्‍लिए जाए इड काथा डाङडाङ करे प्रचार कर्बा धर्ले। एइड कारन से इसुड आर घुरिए खुल्‍ला रुपत नगरखानत ढुक्‍बा नि पार्ले। तने नगरखान से बाहार पाथारत जाए रहबा धर्ले ताहुँ लोकला चारह बिति से उहाँर ठिना चलि आस्‍कि।
41002001	केबा दिन बाद जेइखुना इसुड कफर्नहुमत घुरिए आस्‍ले ते उहाँए घरते छे कहए लोकला सुनि फेकाल्‍कि।
41002002	ताहाते हता एतेला लोक जर हए गेल्‍कि आर अम़ा हता आँटबे नि कर्ले आर हते हते केबारखानेर बाहारअ बिति नि रहबार ठाअँ पाले। उखुना इसुड लोकलाक बचन सुनाते रहए।
41002003	याहाँरे बिचत केबा झन लोक एकटा रतपरा बेमारिक चार झनार पाए उभुवाए इसुर ठिना आनेल्‍कि।
41002004	भिरखानेर कारन अम़ा बेमारिडक सिधाए इसुर बग्‍लत लेजाबा नि पार्ले ताहाते अम़ा इसुड जेइठिना छिले ताहार उपरकार चालखान उज्राए उड रतपरा बेमारिक झल्‍ङाखान सहिते इसुर ठिना नाम़ाले।
41002005	अम़ार बिस्‍वासखान देखिए इसुड रतपराडक कहल्‍कि, “ले नुनु! तोर पापला छेमा हल्‍कु।”
41002006	मातुन हता बठाल कुछुला सास्‍त्रि मनत बिचार कर्ले,
41002007	“इड लोक कियाँ हेनङ बलेचे? याहाँए त इस्‍वर निन्‍दा करेचे! परमेस्‍वरेर छुट्टा पापेर छेमा आर काहाँए कर्बा पारे?”
41002008	अम़ा कि सँचेचे कहए इसुड आप्‍नार आत्‍माडत अइसाथ जानिए पाले आर अम़ाक कहले, “कियाँ तम़ा मनत हेनङ बिचार करेचन?
41002009	इड रतपराक कुनड काथा कहबार आसान ‘तोर पापला छेमा हल्‍कु’ कहबार ने ‘उठेक आर तोर झल्‍ङाखान उठाए बेरा’ कहबार?
41002010	मातुन तम़ा इड काथा जान्‍न कि इखान पृथिमित मान्‍सिर पुत्रडर सङे पाप छेमा कर्बार अधिकार छे।” ताहाते इसुड रतपराडक कहल्‍कि,
41002011	“मुइँ तोक कहच्‍कुन, उठेक आर तोर झल्‍ङाखान उठाए घर जा।”
41002012	तने उहाँए अइसाथ लुस करे उठिए झल्‍ङाखान उठाले आर साभार साम्‍नात निक्‍लिए चलि गेले। ताहाते अम़ा साभाउ छक खाए गेले आर हेनङ कहते परमेस्‍वरेर बाऱाइ कर्बा धर्ले, “हेनङ हते त हामा केधउ नि देखि!”
41002013	इसुड हता से निक्‍लिए फेर सुमुन्‍दरेर काछारत गेले आर एकखान बार्का भिर उहाँर चारह बिति जर हए गेल्‍कि तने उहाँए अम़ाक सिक्‍छा दिबा धर्ले।
41002014	आर उहाँए जाते जाते अल्‍फयसेर बेटा लेविडक कर उठा आड्डारत बठाल देख्‍ले आर उहाँक कहले, “मोर पाछु धरेक”आर उहाँए उठिए इसुर पाछु धरि लिल्‍कि।
41002015	इसुड जेइखुना लेविर घरत खाबा बठले ते, इसुड आर उहाँर चेल़ालार सङे भेलेला कर उठा आर पापिलाउ खाबा बठेल्‍कि। कियाँकि भेलेला लोक उहाँर पाछु धरिसेल्‍कि।
41002016	फरिसिलार सास्‍त्रिला इसुडक पापि आर कर उठालार सङे खाते देखिए उहाँर चेल़ालाक कहल्‍कि, “कियाँ याहाँए पापि आर कर उठालार सङे खाचे?”
41002017	इड काथा सुनिए इसुड अम़ाक कहल्‍कि, “बइधेर लाघ निरोगिलाक नि मातुन रोगिलाक हचे। मुइँ धर्मिलाक नि मातुन पापिलाक डाकाबा आसिचु।”
41002018	जेइखुना युहन्‍नार चेल़ाला आर फरिसिला उपासे छिले, ते लोकला आसिए इसुडक पुछारि करेल्‍कि, “युहन्‍नार चेल़ाला आर फरिसिलार चेल़ाला उपासे रहचे। मातुन तोर चेल़ाला कियाँ उपासे नि रहचोक?”
41002019	तने इसुड अम़ाक कहल्‍कि, “दुल़ाड सङे रहबार तलिक बइरातियाला नाकुन उपासे रहए? जेइखुना तलिक दुल़ाड सङे रहतेक बइरातियाला उपासे रहबेइ नि।
41002020	मातुन यहनङ दिनला आस्तेक जेइदिना दुल़ाडक अम़ार ठिना से उठाए लुवाल जातेक तने अइदिना अम़ा उपासे रहबे।
41002021	“काहुँ पुर्ना नुआँखानत नायाँ नुआँर दाग्‍ला नि देचे काहुँ जदि हुनङ करे ते, नायाँ नुआँर दाग्‍लाखान पुर्ना नुआँखानक चिरि दितेक सेने चिराखान आरह बार्त़े जातेक।
41002022	आर काहुँ नायाँ दाखमधखान पुर्ना चेम्रार मसकत नि थिताचे। काहुँ जदि हुनङ करे ते, दाखमधखान चेम्रार मसकटक फुटाए दितेक, दाखमधखान परिजातेक आर चेम्रार मसकटउ नास हए जातेक। ताहाते नायाँ दाखमधखान नायाँए चेम्रार मसकत थिताचे।”
41002023	एक दिना इसुड एकखान गहमबारिर पाके जाते रहए। उ दिना बिस्रामेर दिन रहकि आर जाते जाते उहाँर चेल़ाला गहमेर सिसला टुङबा धरेल्‍कि।
41002024	ताहाते फरिसिला इसुडक कहल्‍कि, “देखेक, बिस्रामेर दिना बिधान अनुसार जेइला कर्बा नि हए, अम़ा अइला कियाँ करेचोक?”
41002025	तने उहाँए अम़ाक कहल्‍कि, “जेइखुना दाउद आर उहाँर सङलार सङे खाबार नि रहकि आर अम़ा भोके छिले ते, उखुना दाउदड कि करिस्‍ले, तम़ा कि केधउ पऱिचन नि?
41002026	अबियाथारट माहा पुजारुक रहबारखुना दाउदड परमेस्‍वरेर घरटत ढुकिए परमेस्‍वटक चऱाल रुटिला आप्नउ खाइस्‍ले आर आप्‍नार सङलाकअ दिस्‍ले, जेइला रुटि कि पुजारुकलार छुट्टा बिधान अनुसार भिन झनाक खाबार उचित नि रहकि।”
41002027	तने इसुड अम़ाक आरह कहल्‍कि, “बिस्राम दिनड लोकलार ताने बेनाल गेइस्‍ले, बिस्राम दिनडर ताने लोकला नि।
41002028	ताहाते मान्‍सिर पुत्रड बिस्राम दिनडरअ प्रभु हए।”
41003001	एक दिना फेर इसुड सभाघरटत ढुक्‍ले। हता एकटा सुख्‍ना हात बाला लोक छिले।
41003002	बिस्रामेर दिना इसुड उड लोकक संअ करेचे ने कि कहए फरिसिला इसुडक दुसियात गिराबार ताने आल छाबिस्‍ले।
41003003	तने इसुड सुख्‍ना हात बाला लोकटक कहल्‍कि, “आगुति आसेक।”
41003004	ताहार बाद इसुड अम़ाक कहल्‍कि, “बिधान अनुसार बिस्रामेर दिना भाला कर्बार उचित ने खारापि कर्बार उचित? काहाँरअ प्रानड बचाबार उचित ने नास कर्बार उचित?” मातुन अम़ा झित मारिए रहए गेल्‍कि।
41003005	तने उहाँए खिस्‍याए नजरट घुराए साभाक देख्‍ले आर अम़ार मनेर आबुझपुनार कारन उहाँए उदास हए गेले आर सुक्ना हातबाला लोकटक कहले, “तोर हातखान बाऱा।” तने उड लोक आप्‍नार हातखान बाऱाल्‍कि आर उहाँर हातखान संअ हए पहिलकारे लाखा हए गेल्‍कि।
41003006	तने हता से बाहार निक्‍लितेइ फरिसिला, इसुडक केनङ करे मारिए खतम कराल जाबे कहए उहाँर खिलापत हेरोदबादिलार सङे अइसाथ साल्ल़ा कर्ले।
41003007	ताहार बाद इसुड हता से निक्‍लिए आप्‍नार चेल़ालार सङे सुमुन्दरेर बिति जाबा धर्ले आर गालिल से आसाल एकखान बार्का भिर उहाँर पाछु धरि लिल्‍कि।
41003008	आर इसुर कराल कामेर बाखानला सुनिए यहुदिया, यरुसलेम, इदुमिआ आर यर्दनेर उपार से, अइनङ करे टुरोस आर सिदोनेर लगेपासेर मुलुकखान से जेरहर जेरह लोकला उहाँर ठिना आसेल्‍कि।
41003009	भिरखाने इसुडक ना चाप्‍कि कहए उहाँए आप्‍नार ताने चेल़ालाक एकखान लाव तियारि कर्बा कहले।
41003010	कियाँकि उहाँए भेलेला लोकक संअ करिस्‍ले आर बाबद धराल गटे लोकला उहाँक लार्बार ताने ठेलाठेलि कर्कि।
41003011	आर जेइखुना आसुद्ध आत्‍माला उहाँक देख्‍कि, अम़ा उहाँर आगुति आछ्रिए पर्कि आर चेचाते कहकि, “तुइँ परमेस्‍वरेर पुत्र हइस!”
41003012	मातुन इसुड अम़ाक कारा चेतावनि दे जेसे अम़ा उहाँक प्रकट ना कर्कि।
41003013	ताहार बाद इसुड पाहारखानत चर्ल़े आर जाहाँर जाहाँर पर उहाँर मन गेल्‍कि अम़ाक आप्‍नार ठिना डाकाले आर अम़ा उहाँर ठिना आसेल्‍कि।
41003014	तने सङे राख्‍बार ताने आर प्रचार कर्बा पाठाबार ताने उहाँए बार झनाक नियुक्‍त कर्ले।आर अम़ाक प्रेरित नाअँ धराले
41003015	आर अम़ाक भुत निक्‍लाबारअ अधिकार दिले।
41003016	इसुर पाए नियुक्‍त कराल उ बार झना एम़ाए रहए: सिमोन जाहाँक उहाँए पत्रुस नाअँ धराले।
41003017	जब्‍दियार बेटा याकुब आर याकुबेर भाइ युहन्‍ना, अम़ाक उहाँए बोअनर्गेस आर्थात गिर्जनेर बेटाला कहए नाअँ धराले
41003018	अइनङ करे अन्‍द्रियास, फिलिप, बारथोलोमाइ, मत्ति, थोमा, अल्‍फयसेर बेटा याकुब, थेदिअस, सिमोन रास्‍ट्रबादि
41003019	आर यहुदा इस्‍करयोति जाहाँए इसुडक दागाबाजि करिस्‍ले।
41003020	ताहार बाद इसुड एकटा घरत ढुक्‍ले आर फेर लोकेर हेनङ भिर लागि गेल्‍कि ने उहाँए आर उहाँर चेल़ाला खराक खाबारअ नि फुर्सद पाले।
41003021	“इसुर मनड बाउरिए गेइचेक” कहबा सुनिए इसुर परिवालेर लोकला उहाँक आन्‍बा निक्‍लेल्‍कि।
41003022	तने यरुसलेम से आसाल सास्‍त्रिला कहल्‍कि, “याहाँक बेलजिबुलड धरिचेक आर भुतलार अइड मालिकेर पाए याहाँए भुतलाक निक्‍लाचे।”
41003023	मातुन इसुड अम़ाक आप्‍नार ठिना डाकाए खिस्‍सार पर कहल्‍कि, “सइतानडए सइतानडक नाकुन निक्‍लाबा पारे!
41003024	कुनहखान राज आपसते फुटे जदि ते, उखान राज टिकिए रहबा नि पार्बे।
41003025	आर कोएड घर आपसते फुटे जदि ते, उर घर टिकिए रहबा नि पार्बे।
41003026	सइतानडए सइतानेर खिलापत उठे आर फुट आने जदि ते, उहाँए टिकिए रहबा नि पार्बे बुरु नास हए जाबे।
41003027	“बास्‍तबत काहुँ एकटा बरियो लोकेर घरत ढुकिए उहाँक धरिए नि बान्भे जदि ते उहाँर धन सम्‍पतिला लुटिए लेजाबा नि पार्बे, हँ मातुन उड बरियो लोकक बाऩिए उहाँर घरट अबस्‍य लुटबा पारे।
41003028	“छेच्‍कारे, मुइँ तम़ाक कहच्‍कन, लोकला गटे पापलार छेमा पाबे आर कतउखान इस्‍वर निन्‍दा बललउ छेमा पाबे।
41003029	मातुन जाहाँए पबित्र आत्‍मार निन्‍दा बल्‍बे उहाँए केधउ छेमा नि पाबे आर उहाँए अनन्‍त पापेर दुसियात पर्बे।”
41003030	इसुड अम़ाक इला काथा कहबार कारन एइड कि अम़ा हेनङ बल्‍कि, “याहाँक आसुद्ध आत्‍माड धरिचेक।”
41003031	ताहार बाद इसुर माअँ आर भाइला आसिए बाहार बिति थार हए इसुडक डाकाबा लोक पाठाले।
41003032	लोकला इसुर चारह बिति घेरिए बठिए छिल्‍कि आर अम़ा इसुडक हेनङ कहल्‍कि, “देखेक, बाहार बिति तोर माअँड आर भाइ बहिनला तोक छाब्‍ते आसिचोक।”
41003033	उहाँए अम़ाक उत्रा दिए कहले, “काहाँए मोर माअँ आर काहाँएला मोर भाइ?”
41003034	आर आप्‍नार चारह बिति बठाल लोकलाक देखाए कहले “इगि देख! मोर माअँ आर भाइला!
41003035	जाहाँए परमेस्‍वरेर इच्‍छा पालन करेचे उहाँइ हए मोर भाइ बहिन आर माअँ।”
41004001	फेर इसुड सुमुन्‍दरेर काछारत सिक्‍छा दिबा धर्ले। आर उहाँर चारह बिति लोकेर हेनङ भिर लागि गेल्‍कि ने उहाँए एकखान लाएर पर चऱिए पानिखानत चलि गेले आर गटे लोकला डाङाखानत रहल्‍कि।
41004002	तने उहाँए खिस्‍सार पर अम़ाक भेलेला काथार सिक्‍छा दिले आर अम़ाक हेनङ कहए सिकाबा धर्ले:
41004003	“सुन! एक झन बिहन छिर्या बिहन छिर्याबा निक्‍लिले,
41004004	सेने! छिर्याते छिर्याते कुछुला बिहन दामालडत परेल्‍कि आर उला बिहनक पखिला आसिए खाए गेल्‍कि।
41004005	आर कुछुला बिहन पाथ्लिया माटिखानत परेल्‍कि, हता माटि कम रहकि आर भित्तर तलिक माटि नि रहबार कारन बिहनला धम्करे टेका फेकाल्‍कि,
41004006	आर धुपखान चर्चराए उठेल्‍कि ते टेकाला झम्रि गेल्‍कि आर जँर नि गाज्बार कारन झल्‍सिए पप्रा हए गेल्‍कि।
41004007	कुछुला बिहन काँटार झाँउसखानत परेल्‍कि आर काँटार गाछला बाऱिए बिहनेर गाछलाक चापि दिल्‍कि आर गाछलात फल नि धरेल्‍कि।
41004008	मातुन कुछुला बिहन असल माटिखानत परिए गाजेल्‍कि आर बाऱिए ताऱिए तिस गुना, साठि गुना आर स गुना फल फुलेल्‍कि।”
41004009	ताहार बाद इसुड कहले, “जाहाँर सुन्‍बार कान छेक उहाँए सुनोक।”
41004010	इसुड फुट्याए रहबारखुना उहाँर बार झना चेल़ा आर लगेपासे रहबार लोकला उहाँक इड खिस्‍सा भाङिए कहबा कहल्‍कि,
41004011	तने इसुड अम़ाक कहले, “तम़ाक परमेस्‍वरेर राजेर भेदड दुवाल गेइच्‍कन मातुन बाहारि लोकलाक गटे काथाला खिस्‍सार पर कहाल जाचे।
41004012	जेसे ‘देख्‍ते देख्‍तउ अम़ार नजरत ना पर्कि, सुन्‍ते सुन्‍तउ अम़ा ना बुझोक, निते त अम़ा पास्‍चाताप कर्बे आर छेमा पाबे’!”
41004013	तने इसुड अम़ाक कहल्‍कि, “तम़ा कि एइड खिस्‍सा नि बुझेचन? हुनङहले आरला खिस्‍सा केनङ करे बुझ्‍बन?
41004014	बिहन छिर्याड बचन छिर्याचे।
41004015	दामालत पराल बिहन उला लोक हए जाहाँए बचनड सुनेचे मातुन अइसाथ सइतानड आसिए अम़ार भित्रत छिर्याल बचनडक लेजाचेक।
41004016	अइनङ करे पाथ्लिया माटिखानत पराल बिहन अम़ाए हए, जाहाँए बचनड सुन्‍तेइ खुसि से सुइकार करिलेचे
41004017	मातुन अम़ार आप्‍नार जँर नि रहबार कारन कुछु समय तलिक टिकेचे आर बचनेर खातिर संकट बा साताबट आस्तेइ अम़ा पाछाए जाचे।
41004018	आर काँटार झाँउसखानत पराल बिहन अम़ाए हए, जाहाँए बचनड सुनेचे,
41004019	मातुन इखान संसारेर फिकिर, धनेर लाल्‍सा आर अनेक चिजेर असुवासला आसिए बचनडक चापि देचेक आर अम़ा फल फुलाबा नि पारेचे।
41004020	मातुन साहेरिया माटिखानत पराल बिहन अम़ाए हए, जाहाँए बचनड सुनेचे आर सुइकार करेचे सेने तिस गुना, साठि गुना आर स गुना फल फुलाचे।”
41004021	फेर इसुड अम़ाक कहल्‍कि, “लोकला चेराकट काट्ठा दे झापाए राख्‍बार ताने बा माचाङेर तलत राख्‍बार ताने नि जुरेचे बुरु चेराकदानिर पर राख्‍बार ताने जुरेचे।
41004022	उघार नि हबार नुकाल कुछु नि छे नाते उजागर नि हबार झापाल कुछु छे।
41004023	काहाँरअ जदि सुन्‍बार कान छेक ते उहाँए सुनोक।”
41004024	आर उहाँए अम़ाक कहल्‍कि, “ध्यान द तम़ा कि सुनेचन, जेइड नापे तम़ा दिबन, अइड नापे तम़ाउ पाबन तने तम़ाक उहाँर से आरह बेसि करे दुवाल जात्‍कन।
41004025	कियाँकि जाहाँर सङे छेक उहाँक आरह दुवाल जातेक आर जाहाँर सङे नि छेक, उहाँर सङे जेइला छेक उहाँर ठिना से अहला छिरिए लुवाल जातेक।”
41004026	फेर इसुड कहल्‍कि, “परमेस्‍वरेर राजखान कोए एकटा लोक खेतखानत बिहन छिर्याबार लाखा हए,
41004027	उहाँए रात दिन निदालउ बा जागिल रहलउ बिहनला टेका फेकाचेक आर बार्त़े जाचेक मातुन उला केनङ करे बाऱेचेक उहाँए नि जानेचे।
41004028	माटिखान आप्नेइ उप्‍तन करेचे: पहिले डेठा, ताहार बाद सिस तने सिसेर भित्रत भटभटिया दाना।
41004029	मातुन जेइखुना दानाला पाकेचे तने उहाँए एकेबार्सि केचिया दे काटबा धरेचे कियाँकि उखुना तलिक काटनिर समय हए जाचेक।”
41004030	इसुड आरह खिस्‍सा कहते गेल्‍कि, “परमस्‍वरेर राजखानक हामा किसेर सङे तुलना करि? बा याहाँर बाखान कर्बार ताने हामा केनङ खिस्‍सा कहि?
41004031	परमेस्‍वरेर राजखान तुरिर बिचिडर लाखा हए, जेइड बिचि भुइँखानत बुन्‍बारखुना धर्तिर गटे बिचिलार मइधे सब से छट हचे।
41004032	मातुन अइड बिचि बुन्‍बार बाद बड हते जाचे आर सब किसिमेर सागपातलार से बार्का हचे आर हते हते एत्र करे ठाल फेकाचे ने आकासेर पखिला उड गाछेर छियाँत खता लागाचे।”
41004033	अम़ा बुझ्‍ते जाबार तलिक इसुड एनङति भेलेला खिस्‍सा कहए अम़ाक बचन सिकाते गेले।
41004034	बास्‍तबत इसुड लोकलाक सब कुछुला खिस्‍सारे पर सिकाए मातुन आप्‍नार चेल़ालार सङे फुटियाए रहबार खुना उहाँए अम़ा गटे काथाला भाङिए कहए।
41004035	अइदिना, सान हए जाबार बाद इसुड चेल़ालाक कहले, “चल, हामा सुमुन्‍दरटर उपार जाइ।”
41004036	तने चेल़ाला भिरखान से निक्‍लिए इसुड जेइखान लावत बठाल छिले अइखान लावत इसुडकअ आप्‍नार सङे लिए उपार जाबा धर्ले। आर हता आरहला लाव सङे सङे जाते रहकि।
41004037	ताहार बाद जाते जाते एकखान बार्का दुन बायाँर उठाए दिल्‍कि आर पानिर गचियाला लावखानत आछ्रिए आछ्रिए पर्बा धरेल्‍कि आर हते हते लावखान पानिए बोज हबा धरेल्‍कि।
41004038	उखुना इसुड लावखानेर पाछुति सितान लिए निदाए छिले। तने चेल़ाला उहाँक जागिल कराए कहल्‍कि, “हे गुरु! हामा नास हबा धरिचि ताहुँ कि तोक कोए फिकिर नि?”
41004039	तने इसुड उठिए दुन बायाँरखानक धम्‍काए लिले आर सुमुन्‍दरटक कहले, “सन हए जा! थामि जा!” ताहार बाद दुन बायाँरखान थामिए निघुप हए गेल्‍कि।
41004040	आर उहाँए चेल़ालाक कहले, “कियाँ तम़ा भयभित छन्? तम़ा आल़ाउ कि बिस्‍वास करेचन नि?”
41004041	ताहार बाद अम़ा साभार मनलात बार्का डर ढुकि गेल्‍कि आर अम़ा आपसत कहबा धर्ले, “याहाँए काहाँए हए ते बायाँरखान आर सुमुन्‍दरटउ याहाँर काथाला धरेचेक?”
41005001	एक दिना इसुड आप्‍नार चेल़ालार सङे गालिल सुमुन्‍दरेर उपार गेरासेनियालार मुलुकत आसिए पुग्‍ले।
41005002	आर लावखान से नाम़्‍तेइ इसुड आसुद्ध आत्‍मा धराल एकटा लोकक मुर्दारघाटिर कोबोरलार बिति से आस्‍ते लागाल पाले।
41005003	उड लोक कोबोरलाते बासा करे। काहुँ उहाँक धरिए झिन्‍ज्रिअ दे बाऩिए राख्‍बा नि पारे।
41005004	कियाँकि उहाँक भेलेला फेक झिन्‍ज्रि दे बाऩाल गेइसेल्‍कि, ताहुँ उहाँए हातेर करिला मच्राए दे आर ठेङेर खारुवाला ठिङाए दे आर काहुँ उहाँक साम़ार कर्बा नि पारे।
41005005	दिन रात सब खुना उहाँए कोबोरलार बिति आर पाहारलार बिति चेचाए बेराए आर पाथल दे आप्‍ने आप्‍नाक खुन करे।
41005006	जेइखुना उहाँए दुरे से इसुडक देख्‍ले ते, दउरिए जाए उहाँर आगुति हाँटुवा पार्ले।
41005007	आर गोग दे चेचाए कहले, “हे सर्बोच्‍च परमेस्‍वरेर पुत्र इसु! तुइँ मोक कि कर्बा चाहाचिस? मुइँ तोक परमेस्‍वरेर साम्ना नेहरा करेच्‍कुन, मोक सास्‍ति ना दे।”
41005008	कियाँकि इसुड उहाँक हेनङ कहिसेल्‍कि, “ए आसुद्ध आत्‍मा, तुइँ इड लोकेर ठिना से निक्‍लिए चलि जा!”
41005009	ताहार बाद इसुड उहाँक पुछारि करेल्‍कि, “तोर नाअँ कि?” उहाँए उत्रा दिले, “मोर नाअँ फउज, कियाँकि हामा भेलेला झना छि।”
41005010	तने अम़ाक उखान मउजा से निक्‍लाए ना दिकि कहए अम़ा इसुडक कल जुरिए नेहरा कर्बा धर्ले।
41005011	उखुना हता पाहारेर गुरगुरियाखानत सोंरेर एकटा बार्का जेरह खाते बेराइसेल्‍कि।
41005012	तने उला आसुद्ध आत्‍मा हेनङ कहए इसुडक नेहरा करेल्‍कि, “हामाक उला सोंरेर ठिना पाठाए दे जेसे हामा उलार भित्रत ढुक्‍बा पारि।”
41005013	आर इसुड अम़ाक जाबार अनुमति देदिल्‍कि तने गटे आसुद्ध आत्‍माला निक्‍लिए सोंरलार भित्रत ढुकिगेले। आर करिप दुइ हाजार सोंरेर उड हान्‍जा हिर्किए जाए आर्दाङखान से गिरिए सुमुन्‍दरटत डुबिए मरि गेले।
41005014	तने सोंरचराला दउरिए जाए नगर आर गाअँलात इड घटनार खबर छिर्याए दिले। आर हता कि कि हइसेल्‍कि कहए देख्‍बा लोकला आस्‍ले।
41005015	जेइखुना अम़ा इसुर ठिना आस्‍ले, ते भुत धराल उड लोकक नुआँ पिऩाल आर मतिड ठिक हए बठाल देख्‍ले। हेनङ हए बठिए रहबा देखिए लोकलार मनलात डर ढुकि गेल्‍कि।
41005016	जाहाँए जाहाँए इड घटना देखिस्‍ले, अम़ाए उड भुत धराल लोकेर बिसयत आर सोंरलार बिसयत हुवाल काथाला लोकलाक बाताए दिले।
41005017	तने नेहरा करिए लोकला इसुडक अम़ार मउजाखान छरिए चलि जाबा कहल्‍कि।
41005018	जेइखुना इसुड लावखानत चर्ले ते भुत से संअ हुवाल उड लोक आप्‍नाक सङे लेजाओक कहए इसुडक नेहरा कर्ले।
41005019	मातुन इसुड उहाँर काथाड नामन्‍जुर करिए उहाँक कहल्‍कि, “तुइँ घर जा आर तोर परिबारेर लोकलाक बाता कि प्रभुड तोर ताने केनङ माहान काम करिचोक आर तोर पर प्रभुड केताखान कृपा करेल्कु।”
41005020	ताहाते उड लोक हता से जाए इसुड उहाँर ताने केनङ माहान काम करेल्‍कि कहए डेकापोलिस भरे उला काथार प्रचार कर्बा धर्ले आर उहाँर काथाला सुनिए गटे लोकला छक परि गेल्‍कि।
41005021	इसुड लावखानत चऱिए आरमने उपार गेले आर सुमुन्‍दरेर काछारटत नाम़्‍तेइ एकखान बार्का भिर उहाँर चारह बिति जर हए गेल्‍कि।
41005022	तने सभाघरेर सासकलार मइधेर याइरस नाएर एकटा लोक हता आसेल्‍कि आर इसुडक देखिए उहाँर पाअँत परि गेल्‍कि।
41005023	आर हेनङ कहए कल जुरिए नेहरा कर्बा धरेल्‍कि, “मोर छट बेटिड मरन हाल बेमारि छे। तुइँ आसिए उहाँर पर तोर हातखान राखिदे जेसे उहाँए संअ होक आर बचि जाओक।”
41005024	तने इसुड उहाँर सङे सङे जाबा धर्ले आर एकखान बार्का भिर उहाँर पाछु पाछु लाट धरि लिल्‍कि। आर लोकला उहाँर चारह बिति धाक्‍ला धाक्‍लि कर्बा धरेल्‍कि।
41005025	आर उखान भिरत एकटा हेनङ बेर्छानि रहए जाहाँर बार बच्छर से सुर्कि जाबार बाबद रहकि।
41005026	उहाँए भेलेला बइधेर पाए नान्‍हा किसिमेर सास्‍ति खेपिस्‍ले आर आप्‍नार सङे रहाल सब कुछुला खर्चा करिए ओर कर्लउ संअ नि हइस्‍ले, बुरु आरह नाहालत हते गेइस्‍ले।
41005027	उहाँए इसुर बिसयत सुनिए भिरखानत इसुर पाछुति से आसिए उहाँर नुआँखान लार्ले।
41005028	कियाँकि उहाँए मने करिस्‍ले, “मुइँ बाठे इसुर नुआँखान लार्लउ संअ हए जाम।”
41005029	इसुर नुआँखान लार्तेइ उहाँर सुर्कि जाबा बन हए गेल्‍कि आर उहाँए उखान बाबद से संअ हते जाबा आप्‍नार देहाडत दिसा पाले।
41005030	आप्‍नार ठिना से आच्‍काए सक्‍तिखान निक्‍लिबार दिसा पाए इसुड अइसाथ पाछुति घुरिए कहले, “मोर नुआँखान काहाँए लार्ले हाँ?”
41005031	उहाँर चेल़ाला उहाँक उत्रा दिल्‍कि, “तुइँ त देख्‍बे करेचिस, लोकला तोक चारह बिति से धाक्‍ला धाक्‍लि करेचोक, ताहुँ कहचिस, ‘मोक काहाँए लार्ले’?”
41005032	उहाँक काहाँए लारिसेल्‍कि कहए चिन्भार ताने इसुड चारह बिति नजरट घुराले।
41005033	मातुन आप्‍नाक संअ कर्ले कहए जानिए उड बेर्छानि डरे थर्थराते आसिए इसुर पाअँत परि गेले आर गटे काथाला उहाँक सत्य सत्य बाताए दिले।
41005034	तने इसुड उहाँक कहल्‍कि, “माइ, तोर बिस्‍वासखाने तोक संअ करिचोक। सान्‍ति से जा आर तुइँ संअ हए रहिस।”
41005035	जेइखुना इसुड बल्‍तेइ छिले, ता सभाघरेर सासक याइरसेर घर से केबा झना लोक आसिए कहल्‍कि, “तोर बेटिर मरि गेल्‍कु। आप गुरुडक कियाँ झेन्‍झट देच्‍कि?”
41005036	मातुन अम़ार काथालार बिति कानभान नि दिए इसुड सभाघरेर सासकटक कहल्‍कि, “डर ना खाइस, बाठे बिस्‍वास त कर्।”
41005037	तने इसुड पत्रुस, याकुब आर याकुबेर भाइ युहन्‍नार छुट्टा आर काहाँकअ आप्‍नार पाछु पाछु आस्‍बा नि दिले।
41005038	जेइखुना अम़ा सभाघरेर सासकटर घरेर दरबजाखानत आसिए पुग्‍ले ते इसुड हता लोकलाक ओखोगोलो कर्ते, गोग दिए दिए कान्‍ते आर उर्ऩा दिए दिए सोग कर्ते देख्‍ले।
41005039	आर उहाँए एङनाखानत ढुक्‍बार बाद अम़ाक कहले, “कियाँ तम़ा किलोर मचाचन आर कानारुवा करेचन? छुवाड नि मरे मातुन निदाचे।”
41005040	मातुन अम़ा इसुर काथाडक हाँसिए फेकाए दिल्‍कि। तने इसुड अम़ा साभाक बाहार बिति निक्‍लाए छुवाडर माअँ बापलाक आर आप्‍नार सङे आसाल चेल़ालाक लिए जेइड कठात छुवाड रहकि हता गेले।
41005041	तने इसुड छुवाडर हातखान धरिए कहले, “तालिथा कुम ” याहाँर माने हए, “ए माए, मुइँ तोक कहच्‍कुन, उठेक।”
41005042	आर बार बच्‍छरेर उड माइ अइसाथ उठिए बेर्बा धरेल्‍कि। इड घटना देखिए अम़ा बारा अचम्‍भित हले।
41005043	इसुड इड काथा काहाँकअ ना कहन कहए अम़ाक गजगज करे चेताए दिल्‍कि आर माइडक कुछु खाबार दिबा कहल्‍कि।
41006001	इसुड हता से निक्‍लिए आप्‍नार गृह नगर नासरतत आस्‍ले। आर उहाँर चेल़ाला उहाँर पाछु पाछु आसेल्‍कि।
41006002	आर बिस्रामेर दिना उहाँए सभाघरटत जाए सिक्‍छा दिबा धर्ले। उहाँर सिक्‍छाला सुनिए भेलेला झना छक खाए कहबा धर्ले, “इड लोक इला काथा कुऩा से पाले? याहाँए केनङ ग्‍यान पाइचे ते याहाँर हाते हेनङ सक्‍तिर कामला हचेक!
41006003	याहाँए अइड काठ मिस्‍त्रि ने? याहिँ मरियमेर बेटा आर याकुब, योसेस, यहुदा आर सिमोनेर दादा हकि ने? याहाँर बहिनला हामारे गाअँत रहचेक ने? तने अम़ा इसुडक बाधार भाबे देख्‍बा धरेल्‍कि।”
41006004	तने इसुड अम़ाक कहले, “आप्‍नार नगरत, आप्‍नार नाता कुटुमलार बिचत आर आप्‍नार घरत बाहिक आर कुनह ठिना अगमबक्‍ताडर अपमान नि हचे।”
41006005	हता इसुड केबा झन रोगिलारपर हात राखिए अम़ाक संअ कर्बार बाहिक आर कुनह सक्‍तिर काम कर्बा नि पार्ले।
41006006	अम़ार अबिस्‍वासखान देखिए इसुड छक खाए गेले। तने इसुड हता से निक्‍लिए सिक्‍छा दिते गाअँ गाअँ बेर्बा धर्ले।
41006007	आर उहाँए आप्‍नार बार झना चेल़ाक डाकाए दुइ दुइ झना करे पाठाबा धर्ले। आर अम़ाक आसुद्ध आत्‍मालारअ पर अधिकार दिले,
41006008	उहाँए अम़ाक हेनङ कहए आग्‍या दिले, “पइराखानेर ताने आप्‍नार सङे एकखान लाठिर छुट्टा आर कुछु ना लेजान, नाते खाबार, नाते झला, नाते कम्‍मरत टाका पेइसाए।
41006009	जुत्ता पिऩन मातुन दुइखान जामा नालन।”
41006010	उहाँए अम़ाक कहल्‍कि, “जेइड घरत तम़ा ढुक्‍बन, उड गाअँ से नि निक्‍लिबार तलिक अइड घरत बासा करन।
41006011	कुनह ठिना तम़ार स्‍वागत नि हकन आर लोकला तम़ार काथाला सुन्‍बा नि चाहाकन जदि ते, उड गाअँ से निक्‍लिबारखुना तम़ा आप्‍नार ठेङेर धुलाला झारिदन जेसे अम़ार खिलापत गबाहि हकि।”
41006012	ताहार बाद चेल़ाला जाए लोकला पास्‍चाताप करोक कहए प्रचार कर्ले।
41006013	अम़ा भेलेला भुतक निक्‍लाले आर भेलेला बेमारिक तेल बुलाए दिए संअ कर्ले।
41006014	इसुर कामलार बाखान हेरोद राजाडउ सुन्‍ले कियाँकि इसुर नाअँड चारह बिति छिर्याए गेइसेल्‍कि। आर लोकला बल्‍कि, “बप्‍तिस्‍मा दुवा युहन्‍नाड मिर्तु से जेअँत हए उठिचे, अइताने इला सक्‍तिर काम उहाँर पाए हचे।”
41006015	काहुँ कहकि, “याहाँए एलिया हए,” आर काहुँ कहकि, “याहाँए त पुर्ना कालेर अगमबक्‍तालार लाखा एक झन हए।”
41006016	मातुन हेरोदड इला काथा सुनिए कहले, “जेइड युहन्‍नार मुथाड मुइँ काटुवाइस्‍नु, उहाँए फेर जेअँत हए उठिचे ने कि ते!”
41006017	कियाँकि खुद हेरोदड आप्‍नार भाइ फिलिपेर मगि, हेरोदियासेर खातिर युहन्‍नाडक गिरफ्‍तार करुवाए बाऩिए कइदत राखिस्‍ले आर हेरोदियासटक मगि करिस्‍ले।
41006018	ताहाते युहन्‍नाड हेरोदडक कहिसेल्‍कि, “आप्‍नार भाइडर मगिडक राख्‍बार तोक उचित नि छोक।”
41006019	अइताने हेरोदियासट युहन्‍नार खिलापत मनडत गिऱ राखि थइस्‍ले आर उहाँक मारि फेकाबा छाबे मातुन नि पारे।
41006020	कियाँकि हेरोदड युहन्‍नाडक एक झन धर्मि आर पबित्रजन जानिए उहाँर भय गने अइताने हेरोदड उहाँक कइदत सुरक्‍छित राखिस्‍ले। जेइखुना हेरोदड युहन्‍नार सिक्‍छाला सुने उहाँर मनड दङदङाए उठकि ताहुँ उहाँक युहन्‍नार काथाला सुन्‍बा मेनाकि।
41006021	मातुन एक दिना जुत लागेल्‍कि, उ दिना हेरोदड आप्‍नार जलम दिनेर मउकात उहाँर उँच्‍च पदाधिकारिला, सइनिक अधिकृतला आर गालिलेर बड बार्का लोकलार बादे एकटा बिराट जोगेर प्रबन्‍ध कर्ले।
41006022	हेरोदियासेर आप्‍नारे बेटिड भित्रत जाए नाच देखाए हेरोद आर उहाँर मेजुवानलाक खुसि बेनाल्‍कि। तने राजाड उड छुँरिक कहल्‍कि, “तोक जे माङबार मन जाचोक माङेक आर मुइँ तोक दिम्‍कुन।”
41006023	हेरोदड सत खाए फेर कहल्‍कि, “तुइँ मोर ठिना जे माङलउ देदिम्‍कुन, मोर आधाखान राज माङलउ तोक दिम्‍कुन।”
41006024	तने उड छुँरि बाहार बिति निक्‍लिए आप्‍नार माअँडक पुछारि कर्ले, “आइ, मुइँ कि माङु गो?” तने उहाँर माअँड कहल्‍कि, “बप्‍तिस्‍मा दुवा युहन्‍नार मुथाड।”
41006025	तने अइसाथ भित्रत जाए उहाँए होकोर दोकोर करे राजार ठिना हेनङ कहए माङले, “ले, मुइँ माङेचु, बप्‍तिस्‍मा दुवा युहन्‍नार मुथाड मोक आल़ाए एकखान थालित करे आनिए दुवाल जाओक।”
41006026	राजाड बाडा दुखित हए गेले ताहुँ आप्‍नार सतेर कारन आर आप्‍नार मेजुवानलार खातिर उड छुँरिक दुवाल बचनड काटबा नि चाहाले।
41006027	आर राजाड अइसाथ एकटा जल्‍लादक पाठाए युहन्‍नार मुथाड काटिए आन्‍बार हुकुम दिले। आर जल्‍लादड कइदखानात जाए युहन्‍नार मुथाड काटिए
41006028	एकखान थालित करे आनिए उड छुँरिक दिल्‍कि। तने छुँरिड उड मुथा आप्‍नार माअँडक दिले।
41006029	जेइखुना युहन्‍नार चेल़ाला इड काथा सुन्‍ले आर अम़ा आसिए उहाँर लासट लेजाए कोबोरत राख्‍ले।
41006030	प्रेरितला इसुर ठिना घुरिए आस्‍ले आर अम़ा जे जे करिस्‍ले आर सिकाइस्‍ले उ गटेला काथा इसुडक सुनाले।
41006031	तने उहाँए अम़ाक कहल्‍कि, “तम़ा मोर सङे एकखान सुनसान ठाअँत चल आर एक छिन जिराअ,” कियाँकि अम़ार ठिना भेलेला लोक जाआसि कर्ते रहकि आर अम़ा खराकअ खाबार नि फुर्सत पाए।
41006032	ताहाते बाठे अम़ाए लावत चऱिए एकखान सुनसान ठाएर बिति चलि गेले।
41006033	ताहुँ भेलेला लोक अम़ाक जाते देखि लिल्‍कि आर अम़ाक चिऩि फेकाल्‍कि। तने गटे नगरला से लोकला दउऱिए अम़ार से आगुते उखान ठाअँत जाए पुगि गेल्‍कि।
41006034	जेइखुना इसुड डाङात उठले ते लोकेर एकखान बार्का भिर देख्‍ले आर उहाँक अम़ार पर माया लागि गेल्‍कि, कियाँकि अम़ा बिना लखुवालेर भेरालार लाखा छिल्‍कि। आर तने उहाँए अम़ाक भेलेला काथा सिकाले
41006035	जेइखुना बेलाड ढलि गेल्‍कि, तने चेल़ाला इसुर ठिना आसिए कहबा धरेल्‍कि, “इखान सुनसान ठाअँ, बेलाडउ सेस हए गेइचे,
41006036	ताहाते एम़ाक पाठाए दि जेसे एम़ा लगेपासेकार गाअँलात जाए आप्‍नार ताने खाबार कुछु किनोक।”
41006037	मातुन उहाँए अम़ाक उत्रा दिल्‍कि, “तम़ाए अम़ाक कुछु खाबार द।” चेल़ाला उहाँक कहल्‍कि, “इला लोकक खिलाबा दुइ स दिनार लागे, एतेला टाका कि खिलाइ ओर!”
41006038	तने इसुड अम़ाक कहले, “तम़ार सङे केरा रुटि छकन, जाए देख।” तने अम़ा पाता लागाए कहल्‍कि, “पाँचटा रुटि आर दुइडा माछ।”
41006039	ताहार बाद इसुड गटे लोकलाक बनलारे पर जेरह जेरह बाऩिए साँक से बठबार आग्‍या दिले।
41006040	आर अम़ा स स झना, आर पाचास पाचास झना करे साँक लागिए बठले।
41006041	उ पाँचटा रुटि आर उ दुइडा माछ लिए इसुड सर्गेर बिति देखिए आसिर्बाद दिले आर रुटिला भाङिए चेल़ालाक दिते लोकलाक पर्सिए दिबा कहले आर उहाँए अह दुइडा माछक बान्‍डा करिए साभाक दिबा कहले।
41006042	तने अम़ा साभाउ खाए तृप्‍त हले।
41006043	ताहार बाद अम़ा भाङाभुङि रुटिला आर माछेर टुक्राला बिछिए उठाले ते टिपटिप बार ढाकि हल्‍कि।
41006044	रुटि खाबार बाठे मर्दनाला पाँच हाजार झना छिले।
41006045	ताहार बाद अइसाथ इसुड आप्‍नार चेल़ालाक लावत चऱिए उहाँर से आगुते आगाए उपार बेथसेदा जाबा कहले आर आप्‍ने लोकलाक बिदा कर्बा धर्ले।
41006046	आर अम़ार ठिना से बिदा हए उहाँए प्रार्थना कर्बा पाहारखानत चर्ल़े।
41006047	सान हए जबार बाद चेल़ालार लावखान बिच सुमुन्‍दरटत पुगि गेइसेल्‍कि आर इसुड डाङाखानत एख्‍लाए छिले।
41006048	इसुड चेल़ालाक जानजिउ खाए लावखान खेप्‍ते देख्‍ले कियाँकि बायाँरखान अम़ार मुखामुखि बहिसेल्‍कि। तने उहाँए भरुवा पहरे सुमुन्‍दरेर पानिखानेर पर बेराते चेल़ालार ठिना आस्‍ले आर अम़ाक टपिम टपिम हले,
41006049	मातुन इसुडक सुमुन्‍दरेर पानिखानेर पर बेराते देख्‍ले ते उहाँक भुत कहए सँचिए अम़ा चेचाए उठले
41006050	कियाँकि उहाँक देखिए अम़ा साभाउ हाउ खाए गेइस्‍ले मातुन अइसाथ उहाँए अम़ाक हुब दिए कहल्‍कि, “हुब कर, मुहें हउ, ना घबरान।”
41006051	तने उहाँए अम़ार लावखानेर पर चऱबार बाद बायाँरखान सन हए गेल्‍कि आर अम़ा छक खाए गेले,
41006052	कियाँकि अम़ा रुटिर छकलागा घटनाड नि बुझिस्‍ले, अम़ार मनला कठोर हए गेइसेल्‍कि।
41006053	अम़ा सुमुन्‍दरट पार हए गनेसरेत मुलुकत पुग्‍बार बाद लावखान काछारटत बाऩ्‍ले।
41006054	आर अम़ा लावखान से नाम़्‍तेइ, लोकला इसुडक चिऩि लिल्‍कि।
41006055	तने लोकला लगेपासेकार गाअँलार बिति दउरिए गेले आर इसुडक जेइठा जेइठा जाबा सुन्‍ले अइठा अइठा बेमारिलाक झल्‍ङात करे लेआन्‍ले।
41006056	इसुड गाअँ, नगर, बाधे खेते जेइठा जेइठा जाए लोकला बेमारिलाक अइठा अइठाकार हाटलात आनिए राख्‍कि आर बेमारिला उहाँर नुआँर कनड हलउ लार्बादोक कहए नेहरा कर्कि। आर जाहाँए जाहाँए उहाँक लारे अम़ा साभाउ संअ हए जाए।
41007001	एक फेक फरिसिला आर यरुसलेम से आसाल केबा झन सास्‍त्रि इसुर ठिना जर हले।
41007002	अम़ा इसुर केबा झना चेल़ालाक आसुद्ध हाते आर्थात हात नि धए खराक खाते देख्‍ले।
41007003	कियाँकि गटे यहुदिला, खास करे फरिसिला आप्‍नार बाप दादोर काल से चलिए आसाल चलन अनुसार हात नि धले नि खाचे।
41007004	आर हाट से आसिए सिनान नि कर्ले नि खाचे। एनङति भेलेला चलन अम़ा मानेचे, जेनङति: बाटि, हान्‍डा आर पितलेर भान्‍डा बर्तनला माजा पिसा नि कर्ले नि चलाचे।
41007005	ताहाते फरिसिला आर सास्‍त्रिला इसुडक पुछारि करेल्‍कि, “कियाँ तोर चेल़ाला बाप दादोर काल से चलिए आसाल चलनड भङ करिए आसुद्ध हाते खाचोक?”
41007006	तने इसुड अम़ाक उत्रा दिल्‍कि, “यसइयाड तम़ा भित्तरपापियालार बिसयत अगमबानि ठिक करिचे जेनङ कि लिखाल छे: ‘इला लोक मुखखान दे मोर आदर त करेचे मातुन एम़ार मनला मोर से दुर छेक।
41007007	एम़ा मोर उपासना बेकारे करेचे, लोकेर बेनाल चलनलाक अम़ा मोर सिक्‍छा कहए सिकाचे।’
41007008	तम़ा परमेस्‍वरेर आग्‍यालाक छरिदिचन आर लोकेर चलनलाक कटकट करे धरिए राखिचन।”
41007009	इसुड अम़ाक आरह कहते गेल्‍कि, “तम़ा आप्‍नार चलनलाक कायम राख्‍बार ताने परमेस्‍वरेर आग्‍यालाक केनङ चालाकि से एकलरे करिदेचन!
41007010	कियाँकि मोसाड कहिचे: ‘आप्‍नार माअँ बापलार आदर कर’ आर ‘जाहाँए माअँ बापलाक स्राप देचे, उहाँक मारिए खतम कराल जाओक।’
41007011	मातुन तम़ा कहचन कि काहुँ जदि आप्‍नार माअँ बा बापटक कहए, ‘मोर से तम़ाक जे कुछु सहजोग पाबार रहकन उला कुर्बान (आर्थात परमेस्‍वरटक चऱाल) गेइचे,’
41007012	आर तम़ा उहाँक आप्‍नार माअँ बापलार बादे जे कुछु कर्बा लाग्‍कि उला कर्बा नि देचन।
41007013	एइनङ करे तम़ा आप्‍नार चलनलात मन दिए परमेस्‍वरेर बचनलाक बेकाम्‍मा बेनाइचन, एनङति काम तम़ा केतेक केतेक करेचन!”
41007014	इसुड फेर लोकलाक डाकाए कहले, “तम़ा साभाउ मोर काथाला सुन आर बुझ:
41007015	हेनङ कोए चिज नि छे जेइला चिज बाहार बिति से लोकेर भित्रत ढुकिए उहाँक आसुद्ध बेनबा पारे बुरु लोकटर भित्रे से बाहार निक्‍लिबार चिजलाए उहाँक आसुद्ध बेनाचे।
41007016	जाहाँर सुन्‍बार कान छेक सुनोक।”
41007017	जेइखुना उहाँए लोकलाक छरिए एकटा घरत ढुक्‍ले, उहाँर चेल़ाला उहाँर ठिना खिस्‍सार भाबड भाङिए कहबा कहल्‍कि।
41007018	तने उहाँए अम़ाक कहल्‍कि, “तम़ा कि आल़ाउ बुझ्‍बा पारेचन नि? तम़ा कि जानेचन नि जेइला चिज बाहार बिति से भित्रत ढुकेचे उला चिज लोकटक आसुद्ध बेनाबा नि पारेचे,
41007019	कियाँकि उला मनडत नि मातुन पेटेर भित्रत जाए पचिए निक्‍लिजाचे।” खाबार गटे चिजला सुद्ध छे कहए बुझाबार ताने इसुड इड काथा कहिसेल्‍कि।
41007020	तने उहाँए फेर कहल्‍कि, “लोकटर भित्रे से जेइला काथा बाहार निक्‍लेचे अइला काथाए उहाँक आसुद्ध बेनाचे,
41007021	कियाँकि लोकेर भित्रे से आर्थात मनड से दुस्‍ट बिचार, व्‍यभिचार, चुरि, जान हत्‍या,
41007022	परभाबि, लालच, दुस्‍टता, छाङालगिरि, कामुदिपुना, जलन, परनिन्‍दा, अहंकार आर बेहुदापुना निक्‍लेचे।।
41007023	इला गटेला दुस्‍ट काथा मनेर भित्रे से निक्‍लेचे आर लोकटक आसुद्ध बेनाचे।”
41007024	ताहार बाद इसुड हता से निक्‍लिए टुरोस मुलुकेर माखे गेले। आर हता उहाँए एकटा घरत ढुक्‍ले, उहाँए चाहिस्‍ले काहुँ उहाँक ना देख्‍कि मातुन उहाँए नुकाए रहबा नि पार्ले।
41007025	आर अइसाथ एकटा बेर्छानि जाहाँर छट बेटिडक आसुद्ध आत्‍मा धरिसेल्‍कि, इसुर बानार पाए उहाँए इसुर पाअँत आसिए परि गेले।
41007026	उहाँए सिरियार फोनिकेत जल्‍माल एक झन ग्रिक बेर्छानि रहए। आर उहाँए इसुडक नेहरा करिए आप्‍नार बेटिड से आसुद्ध आत्‍माडक निक्‍लाए दिबा कहले।
41007027	तने इसुड उहाँक कहल्‍कि, “प्रथमे छुवाला खाओक कियाँकि छुवालार रुटिला छिरिए कुकुरलाक दिबार मुनासिब नि हचे।”
41007028	मातुन उड बेर्छानि उहाँक उत्रा दिए कहल्‍कि, “हँ, हँ प्रभु! कुकुरलाउ त छुवालार टेबुलेर तलत गिराल टुक्रा टुक्रिला खाचे।”
41007029	इसुड उहाँक कहल्‍कि, “तुइँ इड काथा कहबारे कारन तोर बेटिड से भुतट निक्‍लिए पालाए गेइचोक, ले आप तुइँ घर जा।”
41007030	तने उड बेर्छानि घर आस्‍ले आर बेटिडक खाटखानत थाकाल देख्‍ले ते भुतट निक्‍लिए पालाए गेइसेल्‍कि।
41007031	ताहार बाद इसुड टुरोसेर मुलुकखान से निक्‍लिए सिदोन दिए डेकापोलिस मुलुकेर सिम्‍ना सिम्‍नाए गालिल सुमुन्‍दरेर लगत आस्‍ले,
41007032	हता लोकला इसुर ठिना एकटा हेनङ लोकक आनेल्‍कि उहाँए बहिरा आर गेरा रहकि आर उड लोकेर पर हात राखिदोक कहए अम़ा इसुडक नेहरा करेल्‍कि।
41007033	तने इसुड उड लोकक भिरखान से छिटकाए फुटयाए लेजाए आप्‍नार आङुलला उहाँर कानलात जिप्‍ठा दिल्‍कि आर थुप दिए उहाँर जिभाड लारेल्‍कि।
41007034	आर सर्गेर बिति देखिए लाम्‍मा निकास टानिए उहाँक कहल्‍कि, “इफ्‍फाता ” आर्थात “खुलि जा।”
41007035	आर अइसाथ उहाँर कानला दे सुन्‍बा धर्ले आर जिभाड ढिल हए उहाँए हरहर करे बल्‍बा धर्ले।
41007036	तने इसुड इड काथा काहाँकअ ना कहन् कहए अम़ाक आग्‍या दिल्‍कि मातुन जेतेक जेतेक उहाँए आग्‍या दे अतेक अतेक अम़ा इड काथा बल्‍ते जाकि।
41007037	इड काथा सुन्‍बार गटे लोकला बारा अचम्‍भित हए कहबा धर्ले, “उहाँए जे कुछु करिचे भालाए करिचे। बहिरालाक सुन्‍बार आर गेरालाक बल्‍बारअ बेनाइचे।”
41008001	अइबेला फेर एकखान बार्का भिर जर हए गेल्‍कि आर लोकलार सङे खाबार कुछु नि रहकि ताहाते इसुड चेल़ालाक डाकाए कहले,
41008002	“इखान भिरेर पर मोक माया लागि गेइचे, कियाँकि एम़ा मोर सङे रहबार तिन दिन हए गेइचेक आर एम़ार सङे खाबार कुछु नि छेक।
41008003	एम़ाक जदि मुइँ भोके घर पाठाउ ते, एम़ा दामालडते ढनमनाए पर्बे। ताहार उपर से एम़ार मइधे काहुँ काहुँ भेले दुर से आसिचे।”
41008004	तने चेल़ाला उत्रा दिल्‍कि, “इखान पाथारत एतेला लोकेर ताने कुऩा से खाबार आने?”
41008005	इसुड अम़ाक पुछारि करेल्‍कि, “तम़ार सङे केतला रुटि छकन?” आर अम़ा उत्रा दिल्‍कि, “सातटा।”
41008006	तने इसुड लोकलाक भुइँखानत बठबा कहले आर उ सातटा रुटि हातत लिए धन्‍यबाद दिए भाङले, आर चेल़ालाक दिते पर्सिए दिबा कहले, सेने चेल़ाला उला रुटि लोकलाक पर्सिए दिल्‍कि।
41008007	आर अम़ार सङे केबारा छट छट माछअ रहकि आर उहाँए उलार पर आसिर्बाद माङिए चेल़ालाक दिए लोकलाक अहला पर्सिए दिबा कहले।
41008008	तने लोकला खाएदाए तृप्‍त हले आर अम़ा अदगाल भाङाभुङि टुक्राला बिछिए उठाले ते टिपटिप सात ढाकि हल्‍कि।
41008009	हता करिप चार हाजार लोक छिले। तने इसुड अम़ाक बिदा करि दिले।
41008010	आर अइसाथ उहाँए आप्‍नार चेल़ालार सङे लावखानत चऱिए दलमनुथा मुलुकेर बिति चलि गेले।
41008011	फरिसिला आसिए इसुर सङे बिबाद कर्बा धरेल्‍कि आर उहाँक पर्खिबार ताने सर्गेर एकखान चिऩ माङेल्‍कि
41008012	इड काथा सुनिए इसुड भित्रे से लाम्‍मा निकास टानिए कहल्‍कि, “इड जामानार लोकला कियाँ चिऩ माङेचे? छेच्‍कारे, मुइँ तम़ाक कहच्‍कन, इड जामानार लोकलाक कोए चिऩ दुवाल नि जाबे।”
41008013	तने अम़ाक छरिए इसुड फेर लावखानत चऱिए उपार चलि गेले।
41008014	चेल़ाला आप्‍नार सङे रुटि लेजाबा फम पिस्राए गेइस्‍ले आर लावखानत अम़ार सङे बाठे एकटा रुटि छिल्‍कि।
41008015	आर इसुड अम़ाक चेतावनि दिए कहल्‍कि, “सुन, फरिसिलार आर हेरोदेर खमिरखान से हुँसियार रहन्।”
41008016	मातुन अम़ार सङे रुटि नि छिल्‍कि अइताने इसुड हेनङ कहिसेल्‍कि कहए अम़ा आपसत खासखास खुसखुस कर्बा धर्ले।
41008017	अम़ा कुन गप करेचे कहए जानिए इसुड अम़ाक कहल्‍कि “तम़ार सङे रुटि नि छकन कहए कियाँ तम़ा बिबाद करेचन? तम़ा कि आल़ाउ नि बुझेचन? तम़ार मनड कि कठोर हए गेइच्‍कन?
41008018	तम़ा कि चखुला रहतउ नि देखेचन आर कानला रहतउ नि सुनेचन? तम़ा कि फम पाचन नि?
41008019	जेइखुना मुइँ पाँचटा रुटि पाँच हाजार लोकेर ताने भाङिस्‍नु ते उखुना भाङाभुङि टुक्राला तम़ा टिपटिप करे के ढाकि बिछिए उठाइस्‍लन?” अम़ा उहाँक उत्रा दिल्‍कि, “बार ढाकि।”
41008020	“आर सातटा रुटि चार हाजार लोकेर ताने भाङिस्‍नु ते उखुना तम़ा टिपटिप करे के ढाकि भाङाभुङि टुक्राला बिछिए उठाइस्‍लन?” अम़ा जाबाफ दिल्‍कि, “सात ढाकि।”
41008021	इसुड अम़ाक कहल्‍कि, “ने तम़ा आल़ाउ नि बुझेचन?”
41008022	ताहार बाद अम़ा बेथसेदात आस्‍ले। आर लोकला एक झन काना लोकक इसुर ठिना आनिए उहाँक लारिदोक कहए इसुडक नेहरा करेल्‍कि।
41008023	तने इसुड उड काना लोकेर हातखान धरिए गाअँड से बाहार निक्‍लाए आनेल्‍कि आर उहाँर चखुलात थुप दिबार बाद उहाँर पर आप्‍नार हातखान राखिए उहाँक पुछारि करेल्‍कि “तुइँ कुछु देखेचिस?”
41008024	तने उहाँए नजरट उठाए कहले, “हँ लोकलाक मुइँ बेराते देखेचु मातुन अम़ाक गाछलार लाखा देखेचु।”
41008025	इसुड फेर आप्‍नार हातला उहाँर चखुलात राखेल्‍कि। तने उड लोक धियाँए देख्‍ले आर आप्‍नार चखुलार दृटिड घुराए पाले आर सब कुछुला रपरप करे देख्‍बा धर्ले।
41008026	तने इसुड उहाँक “गाअँडत ना ढुकिस” कहए घर पाठाए दिल्‍कि।
41008027	ताहार बाद इसुड आप्‍नार चेल़ालार सङे कइसरिया फिलिप्पिर गाअँलार बिति जाते रहए। जाते जाते दामालडत उहाँए चेल़ालाक आप्‍नार बिसयत पुछारि कर्ले, “लोकला कि कहचे, मुइँ काहाँए हउ?”
41008028	अम़ा उहाँक हेनङ कहए उत्रा दिल्‍कि, “काहुँ कहचोक बप्‍तिस्‍मा दुवा युहन्‍ना, काहुँ कहचोक एलिया आर काहुँ कहचोक अगमबक्‍तालार मइधे एक झन हइस।”
41008029	तने उहाँए अम़ाक पुछारि करेल्‍कि, “मातुन तम़ा कि कहचन, मुइँ काहाँए हउ?” पत्रुसट उहाँक उत्रा दिल्‍कि, “तुइँ ख्रिस्‍ट हइस।”
41008030	तने उहाँर बिसयत इड काथा काहाँकअ ना कोहोक कहए इसुड चेल़ालाक चेताए दिले।
41008031	तने इसुड अम़ाक बाताबा धरेल्‍कि, “मान्‍सिर पुत्रडक अनेक सास्‍ति भुङबा लाग्‍कि आर धर्मगुरुला, मुल पुजारुकला आर सास्‍त्रिलार पाए निन्‍दित हबा लाग्‍कि आर माराल जाबा लाग्‍कि आर तिन दिन बाद फेर जेअँत हए उठबा लाग्‍कि।”
41008032	इसुड इड काथा फुटाए कहि दिल्‍कि ताहाते पत्रुसट उहाँक फुटियाए लेजाए धम्‍किबा धरेल्‍कि।
41008033	मातुन इसुड आप्‍नार चेल़ालार बिति घुरिए देखेल्‍कि आर पत्रुसटक हेनङ कहए धम्‍काए लिल्‍कि, “ए सइतान! मोर साम्‍ना से हटि जा! कियाँकि तुइँ परमेस्‍वरेर काथालात नि मातुन लोकलार काथालात कानभान देचिस।”
41008034	तने उहाँए आप्‍नार चेल़ालार सङे सङे भिरखानकअ डाकाए कहले, “काहुँ जदि मोर पाछु पाछु आस्‍बा छाबेचे ते, उहाँए आप्‍नार माया मारोक आर आप्‍नार क्रुसखान उठाए मोर पाछु धरोक।
41008035	कियाँकि जाहाँए आप्‍नार प्रानड बचाबा छाब्‍बे, उहाँए प्रानड हाराबे मातुन जाहाँए मोर खातिर आर मोर सुसामादेर खातिर आप्‍नार प्रानड हाराबे, उहाँए प्रानड बचाबे।
41008036	लोकट गटेखान संसार हासिल करिए आप्‍नार प्रानडए जदि हाराए ते उहाँक कि लाभ हल्‍कि?
41008037	बा आप्‍नार प्रानडर बदलि लोकट कि दिबा पारे?
41008038	इड ब्यभिचारि आर पापि जामानात काहुँ जदि मोर से आर मोर बचनला से लाज गन्‍बे ते मान्‍सिर पुत्रडउ आप्‍नार पितार महिमात पबित्र सर्गदुतलार सङे आस्‍बारखुना उहाँरअ से लाज गन्तेक।”
41009001	तने उहाँउ अम़ाक कहल्‍कि “छेच्‍कारे, मुइँ तम़ाक कहच्‍कन, हेता थार हए रहबार लोकलार मइधे काहुँ काहुँ यहनङ लोकला छे जाहाँए परमेस्‍वरेर राजखान सक्‍तिसालि भाबे आस्‍बा नि देख्‍बार तलिक कोए हाले मिर्तु नि चाख्‍बे।”
41009002	छ दिन बाद इसुड पत्रुस, याकुब आर युहन्‍नाडक आप्‍नार सङे लिए एकखान उँच्‍च पाहारत गेले। हता बाठे अम़ाए छिले आर चेल़ालारे साम्‍नात इसुर रुप रङला बदलि गेल्‍कि,
41009003	आर उहाँर नुआँला चिल्‍किबा धरेल्‍कि, आर हेनङ धकधक हए गेल्‍कि ने, पृथिमित कोएड धुबि धए ताहार से बेसि धकधक बेनाबा नि पार्बे।
41009004	हता अम़ार आगुति एलिया आर मोसाड प्रकट हल्‍कि। आर अम़ा इसुर सङे गप करिसेल्‍कि।
41009005	तने पत्रुसट इसुडक कहल्‍कि “गुरु! हामा हेता भेले छि। आप हामा तिनडा खप्रा बेनाइ, एकटा तोर ताने, एकटा मोसार ताने आर एकटा एलियार ताने।”
41009006	पत्रुसट कि बलिम कहए दिसा नि पाले कारन अम़ाक बेताल डर लागि गेइसेल्‍कि।
41009007	तने एकखान बदलि आसिए अम़ाक झापाए दिल्‍कि आर बदलिखान से एकटा गाला आसेल्‍कि, “याहाँए मोर प्रिय पुत्र हए, याहाँर काथाला सुन।”
41009008	आच्‍काए, अम़ा चारह बिति देख्‍ले ते, अम़ार सङे इसुर छुट्टा आर काहुँ नि रहकि।
41009009	आर पाहारखान से नाम़्‍ते नाम़्‍ते इसुड अम़ाक आग्‍या दिल्‍कि, “मान्‍सिर पुत्रड मिर्तु से जेअँत हए नि उठबार तलिक तम़ा जे देख्‍लन उला काथा काहाँकअ ना कहन्।”
41009010	ताहाते अम़ा इड काथा मनते चापिए राख्‍ले मातुन आपसत पुछापुछि कर्बा धर्ले, “मिर्तु से जेअँत हए उठबार माने कि?”
41009011	तने अम़ा इसुडक पुछारि कर्ले, “प्रथमे एलियाडक आस्‍बा लाग्‍कि कहए सास्‍त्रिला कियाँ कहचे?”
41009012	उहाँउ अम़ाक कहल्‍कि “एलियाड प्रथमे आसिए गटे काथाला आर मने सुध्राबे। तने मान्‍सिर पुत्रड अनेक सास्‍ति खाबे आर निन्‍दित हबे कहए धर्मसास्‍त्रत कियाँ लिखाल छे ते?
41009013	मातुन मुइँ तम़ाक कहच्‍कन एलियाड चलि आसिचे आर उहाँर बिसयत लिखाल अनुसार लोकलाक उहाँर पर जे जे कर्बार मन गेल्‍कि अम़ा उहाँर पर अइनङ अइनङ कर्ले।”
41009014	जेइखुना इसुड पत्रुस, याकुब आर युहन्‍नार सङे आऱला चेल़ार ठिना घुरिए आस्‍ले, ते अम़ार चारह बिति एकखान बार्का भिर लागाल देख्‍ले आर सास्‍त्रिलाक अम़ार सङे बकझक कर्ते देख्‍ले।
41009015	आर इसुडक आस्‍बा देख्‍तेइ गटेखान भिर बाडा छक खाए गेल आर उहाँर ठिना दउरिए आसिए उहाँक भक्‍ति दिले।
41009016	तने इसुड अम़ाक पुछारि करेल्‍कि, “तम़ा एम़ार सङे किसेर बकझक करेचन?”
41009017	भिरखानेर बिच से एकटा लोक उत्रा दिए कहल्‍कि “हे गुरु! मुइँ आप्‍नार बेटाडक तोर ठिना आनिस्‍नु कारन याहाँक गेरा बेना आत्‍मा धरिचेक।
41009018	आर जेइखुना याहाँक गेराबेना आत्‍माड धरेचेक, ते आछ्राए गिराए देचेक। आर याहाँए मुखखान से गाज निक्‍लाचे आर दाँति लागिए सिग्‍जा हए जाचे। मुइँ तोर चेल़ालाक गेरा बेना आत्‍माडक निक्‍लाए दिबा कहन्‍किन मातुन एम़ा नि पार्ले।”
41009019	तने उहाँउ अम़ाक उत्रा दिल्‍कि, “ए अल्‍पबिस्‍वासि लोकला, मुइँ तम़ार सङे केतेदिना तलिक रहम्‍कन? आर तम़ाक केतेक सहम्‍कन? उहाँक मोर ठिना आन।”
41009020	तने अम़ा उड छँराक उहाँर ठिना आनेल्‍कि। इसुडक देख्‍तेइ गेराबेना आत्‍माड उड छँराक एठामच्रा कराबा धरेल्‍कि आर उहाँए आछ्रिए भइँखानत गिरि गेले तने मुखखान से गाज निक्‍लाते गर्बराबा धर्ले।
41009021	तने इसुड उहाँर बापटक पुछारि करेल्‍कि, “केतेदिना से याहाँर हेनङ हचेक?” आर उहाँए उत्रा दिल्‍कि, “छुवारेखुना से।
41009022	याहाँक मार्बार ताने केतेक अगिनत केतेक पानित गिराचेक बरु तुइँ कुछु कर्बा पारिस ते दया करिए हामार उपकार करि दे।”
41009023	तने इसुड उहाँक कहल्‍कि “पारिस ते कहबार काथाड तम़ा कियाँ कहचन? बिस्‍बास कर्बार लोकटर ताने सब कुछु सम्‍भब छे।”
41009024	अइसाथ छँरार बापट गोग दे कहल्‍कि, “हँ मुइँ बिस्‍बास करेचु! मोर अबिस्‍बासखान हटाए दे।”
41009025	इसुड भिरखानक आरह बार्त़े जाबा देखिए उड आसुद्ध आत्‍माक हेनङ कहए धम्‍काए लिल्‍कि, “ए गेरा आर बहिरा आत्‍मा, मुइँ तोक हुकुम देच्‍कुन, याहाँर ठिना से निक्‍लिजा आर घुरिए याहाँर भित्रत केधउ ना ढुकिस।”
41009026	ताहार बाद उड आत्‍मा चेचाते छँराडक जोर से एठामच्रा कराए उहाँर ठिना से निक्‍लि गेले। आर छँराड मर्बार लाखा आलासाल़ा हए गेले तने भेलेला लोक हेनङ कहबा धर्ले “ले! याहाँए त मरि गेल्‍कि!”
41009027	मातुन इसुड उहाँर हातखान धरिए थार कराल्‍कि आर उहाँए उठिए थार हले।
41009028	इसुड घरटत ढुक्‍बार बाद उहाँर चेल़ाला उहाँक फुट्याए पुछारि करेल्‍कि, “कियाँ हामा उड आत्‍माक निक्‍लबा नि पार्न?”
41009029	तने इसुड अम़ाक कहल्‍कि “हेनङ गेराबेना आत्‍मालाक प्रार्थनार छुट्टा आर कोए उपाय से निक्‍ला नि जाचे।”
41009030	तने अम़ा हता से निक्‍लिए गालिलेर दामाल दे जाबा धर्ले आर इसुड इड नि चाहिस्‍ले कि अम़ा कुऩा छे कहए काहुँ दिसा पाकि।
41009031	कियाँकि उखुना उहाँए आप्‍नार चेल़ालाक सिक्‍छा दितेइ छिले आर उहाँए अम़ाक सिकाते सिकाते कहले “मान्‍सिर पुत्रडक लोकलार हातत सँपाल जाबे आर अम़ा उहाँर जान मार्बे तने मारा जाबार तिन दिन बाद उहाँए फेर जेअँत हए उठबे।”
41009032	मातुन अम़ा इड काथा बुझ्‍बा नि पार्ले आर अम़ा उहाँक इड काथार मानेड पुछारि कर्बारअ नि हुब पाले।
41009033	तने अम़ा कफर्नहुमत आस्‍ले आर घरटत रहबारखुना इसुड अम़ाक पुछारि करेल्‍कि, “दामालडत तम़ा किसेर बकझक लागाइस्‍लन?”
41009034	मातुन अम़ा झित मारिए रहए गेले कियाँकि अम़ा दामालडत, “हामार मइधे साभार से बड काहाँए” कहए आपसत बकझक लागाइस्‍ले।
41009035	तने इसुड एक ठिना बठिए उ बार झनाके डाकाए कहले “काहुँ जदि आगि हबा छाबेचे ते, उहाँए साभार गऱा होक आर साभार सेबा करोक।”
41009036	तने इसुड एकटा छुवाक आनिए चेल़ालार बिचत थार कराले आर उहाँक आप्‍नार कलात उठाए चेल़ालाक कहले,
41009037	“काहुँ मोर नाअँत एनङति कोए एकटा छुवाक सुइकार करे ते, उहाँए मोक सुइकार करेचे आर जाहाँए मोक सुइकार करेचे, उहाँए मोक नि मातुन मोक जाहाँए पाठाले उहाँक सुइकार करेचे।”
41009038	युहन्‍नाड इसुडक कहल्‍कि “गुरु! हामा तोर नाअँत एक झनाक भुत निक्‍लाते देख्‍न ते हामा उहाँक माना करि दिन कियाँकि उहाँए हामार लाटेर नि हए।”
41009039	मातुन इसुड कहल्‍कि “उहाँक माना ना कर कियाँकि जाहाँए मोर नाअँत सक्‍तिर काम करेचे उहाँए हटेपटे मोर घाटाल बल्‍बा नि पार्बे।
41009040	कियाँकि जाहाँए हामार खिलापत नि छे, उहाँए हामार पिल्‍ठेछे।
41009041	कियाँकि छेच्‍कारे, मुइँ तम़ाक कहच्‍कन, काहुँ जदि तम़ाक ख्रिस्‍टेर जानिए एक लटा पानि खाबा दिकन ते, उहाँए कोए हाले आप्‍नार इनामड नि हाराबे।”
41009042	“मोर पर बिस्‍बास कर्बार इला छुवार मइधे एकअ झनाक काहुँ जदि पापत गिराचे ते, उड लोकेर घेचाडत एकटा बार्का जाँत बाऩिए सुमुन्‍दरटत फेकाए दिलेइ बरु उहाँर भाला हतेक।
41009043	तोर हातखान जदि तोक पाप करुवाचोक ते, उखानक काटिए फेकाए दे। दुइखान हात लिए नरकेर नि घेम्‍बार अगिनखानत जाबार से बुरु लुल़ा हए जिबनत ढुकबारे तोर भाला हतोक।
41009044	नरकत नाते पकालाए मरेचे नाते अगिनखाने घेराचे।
41009045	आर तोर ठेङखान जदि तोक पापत गिराचोक ते, उखान ठेङक काटिए फेकाए दे। दनहखान ठेङ लिए नरकत पर्बार से बुरु एक ठेङिया हए जिबनत ढुक्‍बारे तोर भाला हतोक।
41009046	नरकत नाते पकालाए मरेचे नाते अगिनखाने घेराचे।
41009047	तोर चखुड जदि तोक पापत गिराचोक ते, उड चखुक घक्‍लाए निक्‍लाए दे। दनहडा चखु लिए नरकत पर्बार से बुरु एकचखिया हए परमेस्‍वरेर राजत ढुक्‍बारे तोर भाला हतोक।
41009048	‘नरकत नाते पकालाए मरेचे, नाते अगिनखाने घेराचे।
41009049	कियाँकि अगिनखान दे साभाकअ नुऩा बेनाल जाबे।
41009050	“नुनखान आच्‍छा हए मातुन नुनेर गुनखाने उराए जाए जदि ते कि दे माजा बेनाए? “तम़ाउ आप्‍नार भित्रत नुन राख आर आपसत मिलिए रह।”
41010001	ताहार बाद इसुड उखान ठाअँ छरिए यर्दन लदिर उपार यहुदियार मुलुकत गेले। फेर उहाँर ठिना जेरहर जेरह लोकला आसिए भिर लागि गेल्‍कि आर आप्‍नार आदत अनुसार उहाँए अम़ाक सिक्‍छा दिबा धर्ले।
41010002	तने केबा झन फरिसि आसिए उहाँक पर्खिबार मने पुछारि करेल्‍कि, “ले हामाक कोहो, बिधान अनुसार कुनहड लोक आप्‍नार मगिडक त्‍याग कर्बा पारे ने नि?”
41010003	इसुड अम़ाक उत्रा दिल्‍कि, “मोसाड तम़ाक कि आग्‍या दिच्‍कन?”
41010004	अम़ा कहल्‍कि, “एकखान त्‍याग पत्र लिखिदिए लोकट आप्‍नार मगिडक त्‍याग कर्बा पारे कहए मोसाड मन्‍जुरि दिचे।”
41010005	मातुन इसुड अम़ाक कहल्‍कि, “तम़ार मनेर कठोरपुनार कारन मोसाड तम़ाक इड आग्‍या लिखिदिसिल्‍कन।
41010006	मातुन सृस्‍टिर आदिकाल से ‘परमेस्‍वरट अम़ाक नर आर नारिर रुपत बेनाइस्‍ले।’
41010007	‘ताहाते लोकट आप्‍नार माअँ बापलाक छर्बे आर आप्‍नार मगिडर सङे मिलिए रहबे,
41010008	आर अम़ा दनह झना एकटा देहा हबे।’ आप अम़ा दुइडा नि मातुन एकटा देहा हए।
41010009	ताहाते परमेस्‍वरट जाहाँक सन्‍झ्राइचे, काँहु अम़ाक ना छुटाक।”
41010010	आर घरत रहबारखुना चेल़ाला फेर उहाँक इड काथार बिसयत पुछारि करेल्‍कि।
41010011	तने उहाँए अम़ाक कहल्‍कि, “काहुँ आप्‍नार मगिडक त्‍याग करिए भिन झनार सङे बेहा करचे ते, उहाँए आगिला मगिडर खिलापत ब्‍यभिचार करेचे।
41010012	अइनङ करे आप्‍नार घरेर लोकटक त्‍याग करिए जेइड बेर्छानि भिन झनार सङे बेहा करेचे, उहाँउ ब्‍यभिचार करेचे।”
41010013	इसुड छुवालार पर हात राखिदोक कहए लोकला छुवालाक उहाँर ठिना आन्‍बा धरेल्‍कि मातुन चेल़ाला अम़ाक धम्‍काए लिल्‍कि।
41010014	अम़ाक धम्‍काते देखिए इसुडर गस्‍सा उठि गेल्‍कि तने उहाँए चेल़ालाक कहल्‍कि, “छुवालाक मोर ठिना आस्‍बा द, अम़ाक ना टेक कियाँकि परमेस्‍वरेर राजखान एनङतिलारे हए।
41010015	छेच्‍कारे, मुइँ तम़ाक कहच्‍कन, काहुँ जदि परमेस्‍वरेर राजखानक छुवार लाखा सुइकार नि कर्बे ते, उहाँए केधउ परमेस्‍वरेर राजखानत ढुक्‍बा नि पार्बे।”
41010016	तने इसुड छुवालाक कलात लिए अम़ार पर हात राखिए आसिर्बाद दिल्‍कि।
41010017	जेइखुना इसुड दामालड धरिए जाते रहए, एकटा लोक दउरिए आसिए उहाँर आगुति हाँटुवा पारिए कहल्‍कि, “हे उत्तम गुरु! अनन्‍त जिबन पाबार ताने मोक कि कर्बा लागे?”
41010018	तने इसुड उहाँक कहल्‍कि, “कियाँ तुइँ मोक उत्तम कहचिस? परमेस्‍वरेर छुट्टा काहुँ उत्तम नि छे।
41010019	तुइँ त आग्‍याला जान्‍बे करेचिस: नर हात्‍या ना करिस, ब्‍यभिचार ना करिस, चुरि ना करिस, झुट्टा लाछाङि ना लागाइस, छल ना करिस, आप्‍नार बाप माएर आदर करिस।”
41010020	उहाँए इसुडक कहल्‍कि, “गुरु! इला आग्‍या त मुइँ छटए से पालन कर्तेइ आसिचु।”
41010021	उड लोकक देखिए इसुडक माया लागि गेल्‍कि आर उहाँक कहले, “तोक आरह एकटा काथार गरज छोक। जा आप्‍नार सङे जे जेतेला छोक उलाक बेचिए गरिपलाक बिल़ाए दे तने तुइँ सर्गत धन पाबो। आर तुइँ आसिए मोर पाछु धर्।”
41010022	इड काथा सुनिए उड लोकेर मनड भेसभेसा हए गेल्‍कि आर मनझुरा हए हता से चलि गेले कियाँकि उहाँर सङे भेलेला सम्‍पति छिल्‍कि।
41010023	तने इसुड चारह बिति देखिए आप्‍नार चेल़ालाक कहल्‍कि, “धनि लोकलाक परमेस्‍वरेर राजत ढुक्‍बार केनङ कठिन!”
41010024	उहाँर काथाला सुनिए चेल़ाला छक खाए गेल। मातुन इसुड फेर अम़ाक कहल्‍कि, “देख्‍लन ने भाइला! परमस्‍वरेर राजत ढुक्‍बार केनङ कठिन!
41010025	एकटा धनि लोकक परमस्‍वरेर राजत ढुक्‍बार से त बुरु उँटटक सिउँर छेदखानेरे पाके फाँस्‍बार आसान!”
41010026	चेल़ाला आरह छक खाए आपसत बलाबलि कर्बा धर्ले, “हुनङहले काहाँए उद्धार पाबे?”
41010027	तने इसुड अम़ार बिति देखिए कहल्‍कि, “लोकलार ताने इड काथा असम्‍भब छे मातुन परमेस्‍वरेर ताने नि, कियाँकि परमेस्‍वरेर ताने सब कुछु सम्‍भब छे।”
41010028	पत्रुसट इसुडक कहल्‍कि, “देखेक, हामा सब कुछुला छरिए तोर पाछु धरिचि।”
41010029	इसुड कहल्‍कि, “ छेच्‍कारे, मुइँ तम़ाक कहच्‍कन, जाहाँए मोर खातिर आर सुसामादेर खातिर घर दुवार, भाइ भायारि, बाइ बहिन, माअँ बाप, बेटा बेटि आर जगह जमिनला छरिचे,
41010030	उहाँए एइड जुगत सास्‍तिअ पाबे ते, स गुना अधिक घर दुवार, भाइ भायारि, बाइ बहिन, माअँ बाप, बेटा बेटि, जगह जमिनअ पाबे आर आगिला जुगडत अनन्‍त जिबन पाबे।
41010031	मातुन आल़ा आगुति हबारला पाछु पर्बे आर आल़ा पाछु पर्बारला आगुति हबे।”
41010032	अम़ा यरुसलेम जाबार दामालडत रहए आर इसुड अम़ार आगु आगु जाते रहकि। चेल़ाला चिन्‍तित छिले आर पाछु पाछु आस्‍बार लोकलाक डर लागि गेइसेल्‍कि। तने उहाँए फेर उ बार झनाक एकलरे लेजाए आप्‍नार पर कि कि आसिए पर्तेक उला काथार बिसयत अम़ाक बाताबा धर्ले,
41010033	“देख, हामा यरुसलेमेर बिति जाचि। आर हता मान्‍सिर पुत्रड मुल पुजारुकलार आर सास्‍त्रिलार हातत पर्बे आर अम़ा उहाँक मिर्तु दन्‍डेर दुसि ठहराए परजातियालार हातत सँपि दिबे
41010034	अम़ा उहाँर खिताल कर्बे, उहाँर पर थुप फेकाबे, उहाँर पर कर्राबाजि कर्बे आर उहाँक जान से मार्बे। मातुन तिन दिन बाद उहाँए फेर जेअँत हए उठबे।”
41010035	जब्‍दियार बेटा याकुब आर युहन्‍नाड इसुर ठिना आसिए हेनङ कहल्‍कि, “हे गुरु! हामा एइड मनसुवा करेचि कि हामा तोर सङे जे माङलउ उकिना हामार ताने करि दे।”
41010036	तने उहाँए अम़ाक कहल्‍कि, “तम़ार ताने मोक कि करि दिबा कहचन ते?”
41010037	अम़ा उहाँक उत्रा दिल्‍कि, “तोर महिमात हामा दुइ झनार मइधे एक झन तोर दाहिना बिति आर एक झन तोर बायाँ बिति बठबा पाइ।”
41010038	मातुन इसुड अम़ाक कहल्‍कि, “इड नि जानेचन कि तम़ा कि माङेचन, जेइड बाटि मुइँ खाचु उड बाटि तम़ा खाबा पार्बन? बा जेइड बप्‍तिस्‍मा मुइँ लिचु उड बप्‍तिस्‍मा तम़ा लिबा पार्बन?”
41010039	तने अम़ा उहाँक कहल्‍कि, “हँ, हामा पार्म।” फेर इसुड अम़ाक कहल्‍कि, “जेइड बाटि मुइँ खाचु उड बाटि तम़ाउ खाबन। आर जेइड बप्‍तिस्‍मा मुइँ लिचु उड बप्‍तिस्‍मा तम़ाउ लिबन।
41010040	मातुन मोर दाहिना बिति बा बायाँ बिति बठबा दिबार मुइँ नि हउ, उला ठाअँ जाहाँर ताने तियारि कराल गेइचेक अम़ारे हकि।”
41010041	अम़ार काथाड सुनिए आरला दस झना चेल़ाक याकुब आर युहन्‍नार पर गस्‍सा उठि गेल्‍कि।
41010042	तने इसुड अम़ाक डाकाए कहल्‍कि, “तम़ा जान्‍बे करेचन कि परजातियालार सासकला लोकलार पर मालिकपुना चलाचे आर अम़ार बड बार्का लोकला अम़ाक अधिकार देखाचे।
41010043	मातुन तम़ार बिचत हुनङ ना हकन। बुरु तम़ार मइधे काहुँ बड हबा छाबेचे ते, उहाँए तम़ार सेबक होक,
41010044	आप तम़ार मइधे काहुँ सिऱ हबा छाबेचे ते उहाँए साभार गुलाम होक।
41010045	कियाँकि मान्‍सिर पुत्रडउ सेबा लिबा नि मातुन सेबा दिबा आर भेलेला झनार ताने उद्धारेर दामेर रुपत आप्‍नार प्रानड चऱाबा आसिचे।”
41010046	तने अम़ा यरिहोत आस्‍ले। आर जेइखुना इसुड आप्‍नार चेल़ालाक लिए एकखान बार्का भिरेर सङे यरिहो से निक्‍लिते रहए, ते तिमइर बेटा बारतिमइ नाएर एकटा काना लोक दामालडर काछारत बठिए भिका माङिसेल्‍कि।
41010047	जेइखुना बारतिमइड सुन्‍ले कि नासरतेर इसुड आसेचे, ते उहाँए गघाट दिए दिए कहबा धर्ले, “हे दाउदेर पुत्र इसु! मोर पर दया करेक!”
41010048	भेलेला झना उहाँक झित मार कहए धम्‍काए लिल्‍कि, मातुन उहाँए आरह गोग दे चेचाए चेचाए कहबा धर्ले, “हे दाउदेर पुत्र, मोर पर दया करेक!”
41010049	तने इसुड एरि गेले आर कहले “उहाँक डाकाअ।” तने अम़ा उड आन्‍धा लोकक हेनङ कहए डाकाल्‍कि, “हुब करेक। उठेक, उहाँए तोक डाकाचोक।”
41010050	तने उहाँए आप्‍नार गिलापट फेकाए दिले आर कुदिए उठिए इसुर ठिना आस्‍ले।
41010051	इसुड उहाँक कहल्‍कि, “तोर इच्‍छा कि? तोर ताने मुइँ कि करि दिकुन?” तने काना लोकट इसुडक कहल्‍कि, “गुरु! मुइँ दृस्‍टि पाउ।”
41010052	तने इसुड उहाँक कहल्‍कि, “जा, आप्‍नार दामालड धर। तोर बिस्‍वासखाने तोक संअ करिचोक।” तने अइसाथ उहाँए दृस्‍टि पाले आर दामालडए से इसुर पाछु धरि फेकाले।
41011001	जेइखुना अम़ा यरुसलेमेर बगलत जइतुन पाहारेर बेथफागे आर बेथानियात आसिए पुग्‍ले ते, इसुड आप्‍नार चेल़ालार मइधे दुइ झनाक हेनङ कहए पाठाले,
41011002	“तम़ा साम्‍नाकार गाअँडत जाअ आर गाअँडत ढुक्‍तेइ तम़ा एकटा गाधार बाछ्राक बाऩाल पाबन, जेइड बाछ्रार पर कि आल़ा तलिक काहुँ नि चऱिचे। उड बाछ्राक खुलाए मोर ठिना आन।
41011003	काहुँ जदि तम़ाक पुछारि कर्कन ‘कियाँ हेनङ करेचन?’ ते कहन्, ‘प्रभुडक इड बाछ्रार काम छेक आर उहाँए जल्‍दि घुराए दे दित्‍क’।”
41011004	तने अम़ा हता से चलि गेले आर एकटा गाधार बाछ्राक घरेर बाहार बिति दुवारे दुवारे दामालडते बाऩाल पाले। आर जेइखुना अम़ा खुलाते रहए,
41011005	ते हता थार हए रहबार लोकलार मइधे काहुँ काहुँ अम़ाक पुछारि करेल्‍कि, “तम़ा इड गाधार बाछ्राक खुलाए कि कर्बन?”
41011006	इसुड जेनङ जेनङ कहबा कहिसेल्‍कि चेल़ाला अइनङ अइनङ जाबाफ दिल्‍कि, तने अम़ा बाछ्राडक लेजाबा देदिल्‍कि।
41011007	तने अम़ा गाधार बाछ्राडक इसुर ठिना आन्‍ले आर आप्‍ना आप्‍नि नुआँ पाटाला गाधार बाछ्राडर पर अछाए दिले, ताहार बाद इसुडक उड बाछ्रार पर बठाले।
41011008	भेलेला लोक आप्‍ना आप्‍नि नुआँला दामालडत अछाए दिले आर काहुँ काहुँ बाध से काटिए आनाल ठाल पातला दामालडत अछाए दिले।
41011009	आर इसुर आगु आगु जाबार आर पाछु पाछु आस्‍बार लोकला हेनङ कहए जोय दिबा धर्ले, “होसन्‍ना!” “धन्‍य उहाँए, जाहाँए परमप्रभुर नाअँत आसिचे!”
41011010	“धन्‍य होक, हामार पुर्खा दाउदेर आस्‍बार राजखान!” “सर्बोच्‍चत होसन्‍ना!”
41011011	आर यरुसलेम आसिए पुग्‍बार बाद इसुड मुन्‍डिलेर भित्रत ढुक्‍ले। तने चारह बिति नजरट घुराए सब कुछुला देख्‍ले, मातुन देरि हए जाबार कारन इसुड हता से निक्‍लिए उ बार झनार सङे बेथानिया चलि गेले।
41011012	ताहार काल़ि, जेइखुना अम़ा बेथानिया से आस्‍ते रहए, ते इसुडक भोक लागि गेल्‍कि।
41011013	आर दुरत एकटा झाब्रा डुमरेर गाछ देखिए फल पाबार आसा से उहाँए उड गाछेर ठिना गेले। मातुन हता पुग्‍बार बाद उहाँए गाछटत पाथाइलार छुट्टा आर कुछु नि पाले, कियाँकि उखुना डुमर फुलबार बेला नि हकि।
41011014	ताहाते उहाँए गाछटक कहले, “आर घुरिए तोर फल काहुँ ना खाकु।” इसुडक इड काथा बल्‍ते उहाँर चेल़ाला सुनि फेकाल्‍कि।
41011015	तने अम़ा यरुसलेम आस्‍ले आर उहाँए मुन्‍डिलेर एङनाखानत ढुकिए किनाबेचाकरा लोकलाक निक्‍लाए दिबा धर्ले आर टाकाभाङालार चउकिला आर पेरो बेचालार बठनाला उल्‍टाए दिले।
41011016	आर उहाँए मुन्‍डिलेर एङनाखानेर पाके काहाँकअ कुछु लेजाबा नि दिले।
41011017	तने उहाँए हेनङ कहए सिक्‍छा दिबा धर्ले, “इड काथा कि लिखाल छे नि: ‘मोर घरटक गटे जातियालार प्रार्थनार घर कहाल जाबे मातुन तम़ा इडक डाकोर बासा बेनाए दिचन’?”
41011018	तने मुल पुजारुकला आर सास्‍त्रिला इड काथा सुनिए इसुडक मारिए खतम कर्बार दाअ छाब्‍बा धर्ले, कियाँकि अम़ाक इसुडर से भय रहकि कारन गटे लोकला उहाँर सिक्‍छाला से अचम्‍भित हए गेइसेल्‍कि।
41011019	आर सान हबार बाद अम़ा नगरखान से निक्‍लिए चलि गेले।
41011020	ताहार बेहाने, अइ पाके जाते जाते अम़ा उड डुमरेर गाछक जँर सुधा झम्राल देख्‍ले।
41011021	तने पत्रुसट काल़िकार काथाडर फम पाले आर इसुडक कहले, “गुरु, ओना देखेक त! तोर स्रापे डुमरेर गाछट झम्रि गेइच्‍कु!”
41011022	इसुड अम़ाक उत्रा दिल्‍कि “परमेस्‍वरेर पर बिस्‍वास कर।
41011023	छेच्‍कारे, मुइँ तम़ाक कहच्‍कन, काहुँ जदि इखान पाहारक कहए, ‘आख्रिए सुमुन्‍दरटत जाए गिर’ आर आप्‍नार मनडत सांका नि राखे मातुन आप्‍नार बलाल काथाड पुरा हबे कहए बिस्‍वास करे ते, उहाँर ताने अइनङ हतेक।
41011024	ताहाते मुइँ तम़ाक कहच्‍कन, तम़ा प्रार्थनात जे माङलउ उला पाए गेइचन कहए बिस्‍वास कर तने उला तम़ारे हत्‍कन।
41011025	जेइखुना तम़ा प्रार्थना कर्बा थार हबन ते तम़ार मनत काहाँरअ खिलापत कुछु रहकन जदि ते, छेमा करिदन जेसे तम़ार सर्गेर पिताडउ तम़ार पापला छेमा करि दिकन।
41011026	आर छेमा नि दिबन जदि ते, सर्गेर तम़ार पिताडउ तम़ार पापला छेमा नि कर्तकन।”
41011027	अम़ा फेर यरुसलेम आस्‍ले आर जेइखुना इसुड मुन्‍डिलडत टहलिते रहए ते, मुल पुजारुकला, सास्‍त्रिला आर धर्मगुरुला उहाँर ठिना आसेल्‍कि,
41011028	आर उहाँक पुछारि करेल्‍कि, “तुइँ कुन अधिकार से इला काम करेचिस? आर इला काम कर्बार अधिकार तोक काहाँए दिल्‍कु?”
41011029	तने इसुड अम़ाक कहल्‍कि, “महँ तम़ाक एकटा काथा पुछारि करेच्‍कन, ल मोक उत्रा द तने महँ तम़ाक कहम्‍कन मुइँ कुन अधिकार से इला काम करेचु।”
41011030	ले कह, युहन्‍नाड बप्‍तिस्‍मा दिबार अधिकार सर्ग से पाइस्‍ले ने लोकलार से?
41011031	तने अम़ा आपसत मन्‍थन कर्बा धर्ले, “सर्ग से कहम जदि ते कहबे, ‘तम़ा उहाँर पर कियाँ नि बिस्‍वास कर्लन?’
41011032	ने ‘लोकलार से कहम ते’?” अम़ा लोकलार से भय खाए कियाँकि सब कोए युहन्‍नाडक खाँटि अगमबक्‍ता कहए जाने।
41011033	ताहाते अम़ा इसुडक उत्रा दिले, “हामा नि जानेचि।” तने इसुड अम़ाक कहल्‍कि, “महँ नि कहम्‍कन, मुइँ इला काम कुन अधिकार से करेचु।”
41012001	तने इसुड अम़ाक खिस्‍सार पर कहबा धरेल्‍कि, “एकटा लोक दाखेर बागान लागाले, बागानेर चारह बिति घेरिए दिले, दाख पिसा कल्‍लुर ताने एकटा खादि खुदले आर एकटा टङ बाऩ्‍ले। तने आधियारलाक ठिक्‍का बठाए आपुन भ्रमनत निक्‍लिले।
41012002	जेइखुना दाख टुङबार बेला हल्‍कि तने आप्‍नार बाख्रा दाखला आन्‍बा उहाँए आप्‍नार एक झन नकरक आधियारलार ठिना पाठाले।
41012003	मातुन अम़ा नकरटक धरिए मारडाङ करेल्‍कि आर खालिया हाते पाठाए दिल्‍कि।
41012004	फेर उहाँए अम़ार ठिना भिनड नकरक पाठाले, मातुन अम़ा उहाँरअ मुथाड फुटाए दिल्‍कि आर उहाँर अपमान करेल्‍कि।
41012005	तने उहाँए भिनड नकरक पाठाले मातुन अम़ा उहाँकअ मारि फेकाल्‍कि। अइनङ करे मालिकट भेलेला झनाक पाठाले, आधियारला अम़ार मइधे काहाँकअ मारडाङ करेल्‍कि ते काहाँकअ मारि फेकाल्‍कि।
41012006	आप उहाँर सङे एक झना आरह बाकि रहकि, उहाँर प्रिय बेटाड। उहाँए अन्‍तिमत आप्‍नार बेटाडक अम़ार ठिना हेनङ सँचिए पाठाले, ‘अम़ा मोर बेटाडक त अबस्‍य आदर कर्बे!’
41012007	मातुन अधियारला आपसत साल्‍ल़ा कर्ले, ‘याहाँए त मालिकेर हकदार हए, चल हामा याहाँकअ मारिफेकाइ तने इला धन सम्‍पति हामारे हबे।’
41012008	तने अम़ा उहाँकअ धरिए मारि फेकाले आर दाख बागानेर बाहार बिति लेजाए फेकाए दिले।
41012009	“आप दाख बागानेर मालिकट कि कर्बे? उहाँए आसिए उला आधियारक नास कर्बे आर दाखेर बागानड भिनला आधियारक दिबे।
41012010	धर्मसास्‍त्रेर इड बचन कि तम़ा पऱिचन नि? ‘जेइड पाथलक राजमिस्‍त्रिला बेकाम्‍मा जान्‍ले अइड पाथल घरेर मुल पाथल हइचे,
41012011	इखान काम परमप्रभुडए करिचे आर हामार नजरत इखान काम अदभुत छे’।”
41012012	ताहार बाद मुल पुजारुकला, सास्‍त्रिला आर धर्मगुरुला इसुडक धर्बा छाब्‍ले, कियाँकि इड खिस्‍सा इसुड अम़ारे खिलापत कहिसेल्‍कि कहए अम़ा बुझि फेकाले। मातुन अम़ा लोकलार डरे उहाँक छरिए चलि गेले।
41012013	यहुदि अगुवाला इसुडक बातेर फान्‍दात गिराबार ताने फरिसिलार आर हेरोदबादिलार मइधे केबा झनाक उहाँर ठिना पाठाले,
41012014	अम़ा आसिए इसुडक कहल्‍कि, “गुरु! हामा जानेचि कि तुइँ लोकट खाँटि छिस आर काहाँरअ पक्‍छपात नि करेचिस, कियाँकि तुइँ काहाँरअ मुख देखिए काम नि करेचिस बुरु परमेस्‍वरेर इच्‍छा अनुसार सत्‍य सत्‍य सिक्‍छा देचिस। ले कोहो, बिधान अनुसार कइसरटक कर तिर्बा हए ने नि?
41012015	“आर हामा कर तिरि ने नि?” मातुन उहाँए अम़ार कपटपुनाखान बुझिए कहल्‍कि, “कियाँ तम़ा मोक पर्खेचन? एकटा दिनार आन आर मोक देख्‍बा द।”
41012016	तने अम़ा एकटा दिनार आनिए इसुडक दिले आर उहाँए दिनारट देखाए अम़ाक कहल्‍कि, “इड सकल आर इड नाअँ काहाँर हए?” अम़ा उत्रा दिल्‍कि, “कइसरेर।”
41012017	ताहार बाद इसुड अम़ाक कहल्‍कि, “जेइ जेइला कइसरेर हकि कइसरटक द आर जेइ जेइला परमेस्‍वरेर हए परमेस्‍वरटक द।” उहाँर काथाड सुनिए अम़ार अकिलड गुम हए गेल्‍कि।
41012018	सदुकिला जाहाँए पुनरुत्‍थान नि हचे कहए कहचे, अम़ा इसुर ठिना आसिए उहाँक पुछारि करेल्‍कि,
41012019	“गुरु! मोसाड हामार बादे लिखिचे कि काहाँरअ बड भाइड निसान्‍तान हए मरि जाए आर उहाँर घर्निड रहए जाकि, ते ताहार छट भाइड उड बेर्छानिक गछोक आर बड भाइडर ताने सान्‍तान थार करोक।
41012020	मानिले, कुनह ठिना सात भाइर जरा रहए। साभार से बड भाइड कइना कर्ले आर उहाँए निसान्‍तान हए मरि गेले।
41012021	तने माझिल्‍का झन उड बेर्छानिक गछ्ले मातुन उहाँउ निसान्‍ताने मरि गेले। ताहार से छट भाइडरअ अइनङ हल्‍कि।
41012022	एइनङ करे सातअ भाइ निसान्‍ताने मरि गेले। अन्‍तिमत अहड बेर्छानि मरि गेले।
41012023	आप पुनरुत्‍थान हबारखुना उड बेर्छानि काहाँर मगि हतेक? कियाँकि उड बेर्छानिक उ सातअ झना मगि करिस्‍ले।”
41012024	तने इसुड अम़ाक कहल्‍कि, “तम़ा भ्रमत पर्बार कारन एइड कि नि? कियाँकि तम़ा नाते धर्मसास्‍त्रखानके जानेचन नाते परमेस्‍वरेर सक्‍तिखानके जानेचन!
41012025	कियाँकि जेइखुना लोकला मिर्तु से जेअँत हए उठेचे, उखुना अम़ा नाते बेहा करेचे, नाते बेहाए देचे बुरु अम़ा सर्गेर सर्गदुतलार लाखा हए जाचे।
41012026	आप मिर्तु से जेअँत हए उठबार बिसयत तम़ा मोसार कितापखानत अग्‍निमय गाछेर बृतान्‍तड कि पऱिचन नि? उखुना परमेस्‍वरट मोसाडक हेनङ कहिसेल्‍कि, ‘मुइँ अब्राहामेर परमेस्‍वर, इसहाकेर परमेस्‍वर आर याकुबेर परमेस्‍वर हउ।’
41012027	“उहाँए मरालार नि मातुन जेअँतलार परमेस्‍वर हए। तम़ा बार्का भ्रमत परिचन।”
41012028	एक झन सास्‍त्रि हता आसिए अम़ाक बिबाद कर्ते सुन्‍ले आर सदुकिलाक चटिला उत्रा दिबा देखिए उहाँए इसुडक पुछारि कर्ले, “हे गुरु! आग्‍यालार मइधे साभार से बड आग्‍या कुनड हए?”
41012029	तने इसुड उत्रा दिल्‍कि, “साभार से बड आग्‍या एइड: ‘हे इस्राएल सुन, हामार परमेस्‍वर परमप्रभुडए बाठे एकटा परमप्रभु छे।
41012030	तुइँ आप्‍नार परमप्रभु परमेस्‍वरटक तोर पुरा मन दे, तोर पुरा प्रान दे, तोर पुरा समझ दे आर तोर पुरा सक्‍ति दे प्रेम कर।’
41012031	आर दस्राड आग्‍या, ‘तुइँ आप्‍नार पर्सियाडक आप्‍नारे लाखा प्रेम करेक।’ इला आग्‍या से बड आर कुनह आग्‍या नि छे।”
41012032	तने सास्‍त्रिड उहाँक कहल्‍कि, “हँ, गुरु, तुइँ ठिक कहलो कि परमेस्‍वर बाठे एकटा छे, उहाँर छुट्टा आर कोए परमेस्‍वर नि छे।
41012033	उहाँक पुरा मन दे, पुरा समझ दे, पुरा सक्‍ति दे प्रेम कर्बार आर आप्‍नार पर्सियाडक आप्‍नार लाखा प्रेम कर्बार कामखान गटे होमबलिला से आर बलिदानला से उत्तम हए।”
41012034	बारा बुद्धिमानि से उत्रा दिबा देखिए इसुड उहाँक कहल्‍कि, “तुइँ परमेस्‍वरेर राजखान से दुर नि छिस।” ताहार बाद इसुडक आर काहुँ पुछारि कर्बार हुब नि पाले।
41012035	इसुड मुन्‍डिलत सिक्‍छा दिते कहले, “सास्‍त्रिला ख्रिस्‍टटक दाउदेर पुत्र कहबार कारन कि?
41012036	दाउदड पबित्र आत्‍मार जोसत हेनङ कहिस्‍ले, ‘परमप्रभुड मोर प्रभुडक कहले, “मुइँ तोर दुस्‍मनलाक तोर पाएर तलत नि राख्‍बार तलिक तुइँ मोर दाहिना बिति बठेक”।’
41012037	“खुद दाउदड जदि ख्रिस्‍टटक प्रभु करे कहिचे ते, ख्रिस्‍टट केनङ करे उहाँर पुत्र हल्‍कि?” इसुर सिक्‍छालाक लोकला मुखला मेलिए सुनिए छिले।
41012038	फेर इसुड सिक्‍छा दिते कहल्‍कि, “सास्‍त्रिलार से हुँसियार रहन, अम़ा लाम्‍मा लाम्‍मा नुआँला पिऩिए बेर्बा छाबेच, हाटे बाजारे लोकेर भक्‍ति छाबेच,
41012039	सभाघरलात आच्‍छा आच्‍छा बठना छाबेच आर जोग साङलात आदरेर ठाअँ छाबेचे,
41012040	अम़ा रान्‍डियानिलार घरट गिलिजाचे आर देखाबटिर ताने लाम्‍मा लाम्‍मा प्रार्थना करेचे। हेनङ लोकला आरला लोक से अधिक दन्‍ड पाबे।”
41012041	इसुड मुन्‍डिलेर दानराखा भान्‍डाडर साम्‍ना बठिए लोकलाक दान चऱाते देखिए छिले। भेलेला धनि लोक भेलेला करे पेइसा चऱाल्‍कि,
41012042	मातुन एकटा गरिप रान्‍डियानि आसिए तामार दुइडि इम्‍पि आर्थात एक कोन्‍द्रान्‍तेस चऱाल्‍कि।
41012043	तने इसुड आप्‍नार चेल़ालाक लगत डाकाए कहले, “छेच्‍कारे, मुइँ तम़ाक कहच्‍कन, दानराखा भान्‍डाडत दान चऱालार मइधे साभार से अधिक इड गरिप रान्‍डियानि चऱाइचे।
41012044	कियाँकि आरला लोक आप्‍नार अधिकधिक धनला से कुछुला चऱाइचे मातुन इड रान्‍डियानि आप्‍नाक आटनटन हतउ आप्‍नार सब कुछुला आर्थात जिबनेर आधारटए चऱाए दिचे।”
41013001	इसुड मुन्‍डिलड से निक्‍लिबारखुना उहाँर चेल़ालार मइधे एक झना उहाँक कहल्‍कि, “गुरु! देखेक, केत्र करे पाथल आर केइसा सान्‍दार सान्‍दार महलला!”
41013002	तने इसुड उहाँक उत्रा दिल्‍कि, “तुइँ कि इला बिराट महलक देखेचिस? हताकार एकअरा पाथल भिनड पाथलेर पर नि रहबे गटेलाक खेब्राल जाबे।”
41013003	जेइखुना इसुड मुन्‍डिलेर साम्‍ना जेइतुन पाहारखानत बठिए छिले, ते पत्रुस, याकुब, युहन्‍ना आर अन्‍द्रियासट उहाँक फुट्याए पुछारि करेल्‍कि,
41013004	“हामाक कोहो त, हेनङ केते दिना हबे। इला काथा सुरु हबार पर रहले केनङ केनङ लक्‍छन देखा जाबे?”
41013005	ताहार बाद इसुड अम़ाक कहबा धरेल्‍कि, “हुँसियार रहन् जेसे काहुँ तम़ाक भ्रमत ना गिराकन!
41013006	भेलेला झना मोर नाअँत ‘मुइँ उहाँइ हउ’ कहए आस्तकन आर भेलेला झनाक भ्रमत गिरात्‍कन।
41013007	तम़ा लाऱाइ आर लाऱाइर हाल्‍ला सुन्‍बन मातुन ना घब्‍रान। इला घटना त हबाए लागे ताहुँ जुगडर अन्‍तिम हबाए रहबे।
41013008	जातेर खिलापत जात आर राजेर खिलापत राज उठबे। ठाअँ ठाअँत भुइँचाल जाबे आर आकाल पर्बे। इला काथाक त बाठे प्रसब बिसेर सरुवात कहए।
41013009	“तम़ा मातुन आप्‍नार बिसयत हुँसियार रहन्, कियाँकि लोकला तम़ाक अदालतलात हाजिर करात्‍कन आर सभाघरलात तम़ाक मारडाङ कर्तकन। मोर कारन तम़ा बड हाकिमलार आगुति आर राजालार आगुति मोर गबाहि दिबा थार हबन।
41013010	आर प्रथमे गटे जातलाक सुसामाद प्रचार कराल जाबा लागे।
41013011	जेइखुना लोकला तम़ाक धरिए अदालतलात हाजिर करात्‍कन, उखुना कि बल्‍बन कहए आगुए से फिकिर ना करन। उखुना तम़ाक जे दुवा जात्‍कन, अइला बलन कियाँकि बल्‍बार तम़ा नि मातुन पबित्र आत्‍माड हत्‍कन।
41013012	उखुना भाइडए भाइडक आर बापट छुवाडक मार्बा सँपि दिबे आर छुवाला आप्‍नार माअँ बापेर खिलापत उठबे आर अम़ाक मारिए खतम करुवाबे।
41013013	मोर नाएर खातिर तम़ाक साभाउ हेला कर्तकन। मातुन जाहाँए अन्‍तिम तलिक स्थिर हए रहबे, उहाँइ उद्धार पाबे।
41013014	“जेइखुना तम़ा उजार करा घिनलाग्‍गा जिऩिस्‍टक जेइखान ठाअँत रहबा नि परे उखान ठाअँत देख्‍बन (पर्भार लोकट बुझोक), उखुना यहुदियात रहबार लोकला पाहारलार बिति पालाक।
41013015	जाहाँए घरेर छतखानेर पर छे उहाँए हेंट नाम़िए कुछु निक्‍लिबा घरटत ना ढुकोक।
41013016	आर जाहाँए बाधत छे उहाँए गिलापट आन्‍बा पाछुति ना घुरोक।
41013017	हाय रे! पुवाति आर दुधखिला माअँलार उला दिन!
41013018	प्रार्थना कर कि इड घटना जारेर दिनलात ना हकन,
41013019	कियाँकि उखुना हेनङ संकट पर्बे, परमेस्‍वरेर सृस्‍टिर आदिकाले से आल़ा तलिक हुनङ नि हइचे आर नाते केधउ हुनङ हबे।
41013020	प्रभुड जदि उला दिनक कम नि कर्लेहने ते, काहुँ उद्धार नि पालेहने। मातुन आप्‍नार बिछाल लोकलार ताने उहाँए उला दिनक कम करिचे।
41013021	“उखुना काहुँ जदि तम़ाक कहकन, ‘देख! ख्रिस्‍टट हेता छकन!’ बा ‘हता छकन!’ ते उड काथात बिस्‍वास ना करन।
41013022	कियाँकि झुट्टा ख्रिस्‍टला आर जालि अगमबक्‍ताला उजाए उठबे आर हए ते परमेस्‍वरेर बिछालजनलाक भ्रमत गिराबार ताने अम़ा नान्‍हा किसिमेर चिऩ आर अचम्‍भित कामअ कर्बे।
41013023	मातुन तम़ा हुँसियार रहन्, मुइँ तम़ाक गटे काथाला आगुते कहए दिच्‍कन।
41013024	“मातुन उड माहा संकसटेर बादकार दिनलात ‘सरुजड आन्‍धार हए जाबे आर चाँनड जऩाक दिबा छरि दिबे,
41013025	आकासखान से तारोला पर्बे आर आकासेर सक्‍तिला टलमलाए जाबे।’
41013026	“तने लोकला मान्‍सिर पुत्रडक माहान सक्‍तित आर महिमात बदलिलार पर आस्‍ते देख्‍बे।
41013027	तने उहाँए आप्‍नार सर्गदुतलाक पाठाए पृथिमिर ओर से आकासेर छोर तलिक चारह कन से आप्‍नार बिछाल लोकलाक जर कर्बे।
41013028	“डुमरेर गाछट से सिक्‍छा सिक, जेइखुना याहाँर ठालला कुसियाए नायाँ पाथाइ फेकाचे ते, तम़ा जानि फेकाचन कि गुम्‍सार दिनला भिर्ते आसिचे।
41013029	अइनङ करे, जेइखुना तम़ा इला घटना हते देख्‍बन, ते तम़ा जानि फेकान कि उड समय लगते छकन, आर्थात दुवारखानते भिरि गेइच्‍कन।
41013030	छेच्‍कारे, मुइँ तम़ाक कहच्‍कन, उ गटेला घटना पुरा नि हबार तलिक इड जामानार लोकला नि हाराबे।
41013031	सर्ग आर पृथिमिखान हाराए जाबे मातुन मोर बचनला केधउ नि हाराबे।
41013032	“मातुन उड दिन आर उड समयर बिसयत पिताडर छुट्टा काहुँ नि जानेचे, नाते सर्गत रहबार सर्गदुतला, नाते पुत्रडए।
41013033	हुँसियार रहन्, जागिले रहन् कियाँकि उड समय कुनखुना आस्‍बे कहए तम़ा नि जानेचन।
41013034	इड काथा भ्रमनत निक्‍लिबार उड लोकेर लाखा हए, जाहाँए घर छर्बार आगुत आप्‍नार नकरलाक जुम्‍माबारि दिए साभाकअ आप्‍ना आप्‍नि कामला गछाचे आर दुवारपालडक जागिले रहबार हुकुम देचे।
41013035	ताहाते जागिले रहन् कियाँकि घरगिरिड सान्‍जुवा, ने आधरातिया, ने मुर्गाड बाक दिबारखुना, ने बेहाने कुनबेला घुरिए आस्तकन, तम़ा नि जानेचन,
41013036	निते उहाँए आच्‍काए आस्‍ले, तम़ाक निदाते लागाल पात्‍कन
41013037	जेइड काथा मुइँ तम़ाक कहच्‍कन, अइड काथा मुइँ साभाकअ कहचु, ‘जागिले रहन्’।”
41014001	निस्‍तार पाब्‍निड आर बेखमिरि रुटिर पाब्‍निड आस्‍बार आर दुइ दिन बाकि छिले। मुल पुजारुकला आर सास्‍त्रिला इसुडक केनङ करे चुप्‍का धरि आर मारिए खतम करि कहए दाअ छाबिस्‍ले।
41014002	मातुन अम़ार साल्ल़ा हेनङ रहकि, “पाब्‍निरखुना हुनङ ना करि, निते लोकला गान्‍डागोल उठाबा पारे।”
41014003	इसुड बेथानियात सिमोन कुऱियार घरत खाबा बठिस्‍ले, ते एकटा बेर्छानि सिंगमरमरेर तारित करे खाँटि जटामसिर माङ़ा अत्तरखान लिए आसेल्‍कि। आर उहाँए तारिड फुटाए इसुर मुथाडत उखान अत्तर ढालि दिल्‍कि।
41014004	मातुन हताकार काहुँ काहुँ रिस्‍याए आपसत बलाबलि कर्बा धर्ले, “एताखान माङ़ा अत्तर कि अलक बालक जाइँ!
41014005	कियाँकि इखान अत्तर तिन स दिनार से अधिक दामत बेचा गेलहने आर गरिपलाक दुवाल गेलहने।” आर अम़ा उड बेर्छानिक धम्‍काए लिल्‍कि।
41014006	मातुन इसुड कहल्‍कि, “याहाँक कर्बा दिकिरअ। याहाँक कियाँ दिग्‍दार लागाच्‍कि? याहाँए जे करिचे मोर ताने आच्‍छाए करिचे।
41014007	कियाँकि गरिपला त तम़ार सङे सदाए रहत्‍कन, आर जेइबेला मन जाले सेइबेला तम़ा अम़ार उपकार कर्बा पारन। मातुन मुइँ त तम़ार सङे सदाए नि रहम्‍कन।
41014008	इड बेर्छानि जेत्किना पारिचे अत्किना करिचे। याहाँए सोदघाटेर ताने मोर देहाडत आगेइ से अत्तर माखिए दिचे।
41014009	छेच्‍कारे, मुइँ तम़ाक कहच्‍कन, सारा संसारत जेइठा जेइठा इखान सुसामादेर प्रचार हबे, इड बेर्छानिर फमत याहाँर कराल कामखानेर चार्चा हबे।”
41014010	तने उ बार झनार मइधे यहुदा इस्‍करियोतट इसुडक मुल पुजारुकलार हातत धराए दिबार नियत से मुल पुजारुकलार ठिना गेले।
41014011	उहाँर कबुलड सुनिए मुल पुजारुकला बारा खुसि हल्‍कि, आर उहाँक टाका दिबार काराल करेल्‍कि। तने यहुदाड इसुडक धराए दिबार ताने दाअ छाब्‍बा धर्ले।
41014012	बेखमिरि रुटिर पाब्‍निर पहिला दिना, आर्थात जेइदिना निस्‍तार पाब्‍निर पाठाभेरार भोग चऱाए, अइदिना इसुर चेल़ाला उहाँक पुछारि करेल्‍कि, “हामा कुऩा जाए तोर ताने निस्‍तार पाब्‍निर चउका तियारि कर्कुन?”
41014013	तने उहाँए आप्‍नार चेल़ालार मइधे दुइ झनाक हेनङ कहए पाठाले, “नगरखानत जाअ। हता तम़ा एकटा लोकक बेरियात करे पानि भराए आस्‍ते लागाल पाबन। तने उहाँर पाछु पाछु जान्।
41014014	आर उहाँए जेइड घरत ढुक्‍तकन, उड घरेर घरगिरिडक हेनङ कहन्, गुरुड हामाक कहबा पाठाइचे: ‘कुनड कठात मुइँ आप्‍नार चेल़ालार सङे निस्‍तार पाब्‍निर भोज खाउ?’
41014015	तने उहाँए तम़ाक उपरकार माहालाखानत साजाए तियारि कराल एकटा बार्का कठा देखाए दित्‍कन। अइड कठात तियारि करन।”
41014016	तने उला चेल़ा हता से निक्‍लिए नगरखानत गेले आर इसुड अम़ाक जेनङ जेनङ कहिसेल्‍कि अइनङ अइनङ पाले आर अम़ा अइ अनुसार निस्‍तार पाब्‍निर भोज तियारि कर्ले।
41014017	सान हए जाबार बाद इसुड उ बार झना चेल़ालार सङे हता आस्‍ले।
41014018	आर जेइखुना अम़ा चउकात बठिए खाइस्‍ले ते इसुड अम़ाक कहल्‍कि, “छेच्‍कारे, मुइँ तम़ाक कहच्‍कन, मोर सङे खाबार तम़ार मइधे एक झना मोक दागाबाजि कर्बन।”
41014019	तने दुखित हए एक झन एक झन करे इसुडक कहबा धरेल्‍कि, “उड लोक कि मुइँ हकुन ते?”
41014020	उहाँए अम़ाक कहल्‍कि, “तम़ा बार झनार मइधे उहाँइ हए, जाहाँए मोर सङे बाटिडत रुटिड थप्‍काचे।
41014021	मान्‍सिर पुत्रडक आप्‍नार बिसयत लिखाल अनुसार मर्बाए लाग्‍कि। मातुन धिक्‍कार उड लोकक जाहाँए मान्‍सिर पुत्रडक दागा दिबे। उड लोकक जलम लिबार से त बुरु नि लिलेइ भाला हल्‍किहने।”
41014022	जेइखुना अम़ा खाबा बठले, उहाँए रुटिड लिले आर आसिर्बाद माङिए भाङले तने अम़ाक दिते कहले, “धर, इड मोर देहा हए।”
41014023	तने उहाँए बाटिड लिले आर धन्‍यबाद दिए अम़ाक दिले। अम़ा साभाउ अइड बाटि से पिए खाले।
41014024	तने इसुड अम़ाक कहल्‍कि, “इखान मोर सुर्कि कारालेर सुर्कि हए, जेइखान भेलेला झनार ताने बहाल जाचे।
41014025	छेच्‍कारे, मुइँ तम़ाक कहच्‍कन, जेइदिना तलिक मुइँ परमेस्‍वरेर राजत नायाँ दाखमध नि खाम उदिना तलिक मुइँ आर घुरिए दाखमध नि खाम।”
41014026	तने अम़ा एकटा भजन गिदाए हता से निक्‍लिए जइतुन पाहारेर बिति चलि गेले।
41014027	इसुड अम़ाक कहल्‍कि, “तम़ा साभाउ मोक छोरछार करिए पालाए जाबन, कियाँकि हेनङ लिखाल छे, ‘मुइँ लखुवालडर पर प्रहार करिम आर भेराला छिर्याछिट हए जाबे।’
41014028	“मातुन मुइँ जेअँत हए उठिए तम़ार से आगुते गालिलत जामु।”
41014029	पत्रुसट उहाँक कहल्‍कि, “साभाउ तोक छोरछार करिए पालालउ मुइँ नि पालाम्‍कुन।”
41014030	तने इसुड पत्रुसटक कहल्‍कि, “छेच्‍कारे, मुइँ तोक कहच्कुन, आझिए रात करे मुर्गाड दुइ फेक बाक दिबार से आगुत मोक नि चिऩेचिस कहए तुहें तिन फेक इन्‍कार कर्बो।”
41014031	मातुन पत्रुसट जिद फानिए कहल्‍कि, “मोक तोर सङे मर्बा पर्लउ मुइँ तोक नि चिऩेच्‍कुन कहए इन्‍कार नि करिम्‍कुन।” सेने गटे चेल़ाला अइनङ कहल्‍कि।
41014032	अम़ा गेतसमनि कहबार एकखान ठाअँत गेले आर इसुड आप्‍नार चेल़ालाक कहले, “मुइँ प्रार्थना कर्बार तलिक तम़ा एइठिना बठिए रहन्।”
41014033	तने उहाँए पत्रुस, याकुब आर युहन्‍नाडक सङे आस्‍बा कहले। आर मनत बेचइन आर बेकल हबा धर्ले।
41014034	आर अम़ाक कहले, “मोर आत्‍माड सोगेर चुटे मर्बार लाखा हइ गेइचे, ताहाते तम़ा एइठिना बठिए जागिले रहन्।”
41014035	तने उहाँए कुछु दुर जाए, भुइँखानत हाटुवा पारिए प्रार्थना कर्ले कि सम्‍भब हले से इड समय उहाँर ठिना से टलि जाकि।
41014036	उहाँए प्रार्थना कर्ते कहले, “अब्‍बा, ओगो पिता! तोर ताने सब कुछु सम्‍भब छोक। दुखेर इड बाटि मोर ठिना से लराए दे। ताहुँ मोर इच्‍छा अनुसार नि मातुन तोर इच्‍छा अनुसार हकु।”
41014037	आर आसिए देखेचे ते चेल़ाला निदाचेक। तने उहाँए पत्रुसटक कहल्‍कि, “सिमोन, तुइँ कि निदाचिस? तुइँ कि एकअ छिन जागिले रहबा पार्लो नि?
41014038	जागिले रह आर प्रार्थना कर जेसे तम़ा परिक्छात ना गिरन। आत्‍माड त छेच्‍कारे इच्‍छुक छे, मातुन देहाड उऩ छे।”
41014039	इसुड फेर जाए अभ्लाकारे काथाला दहराए प्रार्थना कर्ले।
41014040	फेर उहाँए आस्‍ले ते देखेचे अम़ा निदाचेक, कियाँकि अम़ार चखुला निदेर चुटे लटियाए गेइसेल्‍कि आर उहाँक कि उत्रा दिबा लागे कहए अम़ा अकचकाए गेल्‍कि।
41014041	उहाँए तेस्राउ फेक आसिए अम़ाक कहल्‍कि, “तम़ा कि आल़ाउ निदातेइ आर जिरातेइ छन्? बहुत हल्‍कन! समयड चलिआसिचे। देख, मान्‍सिर पुत्रड पापिलार हातत धरा परेचे।
41014042	उठ, जाइ। उगि, मोक दागा दुवाड भिरि गेइचे।”
41014043	इसुड बल्तेइ छिले, ताए बार झना चेल़ार मइधेकार यहुदाड आप्‍नार सङे तेरुवाल आर लेदङ सहित एक जेरह लोकक लिए चलि आसेल्‍कि। उला लोकक मुल पुजारुकला, सास्‍त्रिला आर धर्म गुरुला पाठाइसेल्‍कि।
41014044	दागा दुवाड अम़ाक हेनङ कहए चिऩ दिए राखिसेल्‍कि, “जेइड लोकक तम़ा छाबेचन उहाँक मुइँ चुमा खाम्‍कन, उहाँके तम़ा धरन आर पाहारा दिए लेजान।”
41014045	तने आसिल मन्‍तेइ यहुदाड इसुर ठिना जाए, “बन्दगि गुरु!” कहए चुमा खाल्‍कि।
41014046	तने अम़ा इसुडक धरिए गिरफ्‍तार करि लिल्‍कि।
41014047	मातुन बग्‍लते थार हए रहबार लोकलार मइधे एक झन तेरुवालखान निक्‍लाए माहा पुजारुकेर गुलामडक ठुकि दिल्‍कि आर उहाँर कानड काटिए गिराए दिल्‍कि।
41014048	तने इसुड़ अम़ाक कहल्‍कि, “मुइँ कि डाको, ते मोक धर्बा तम़ा तेरुवाल आर लेदङला लिए आसिचन?
41014049	सब दिना मुइँ तम़ारे साम्‍ना मुन्‍डिलडत सिकाउ, ताहुँ तम़ा मोक गिरफ्‍तार नि कर्लन। मातुन धर्मसास्त्रखान पुरा हबाए लागे।”
41014050	तने गटे चेल़ाला इसुडक छरिए छारिए पालाए गेल्‍कि।
41014051	एकटा जामान छँरा देहाडत बाठे एकखान सुतिर नुआँ उऱिए इसुर पाछु पाछु जाते रहए। सिपाहिला उहाँक धर्बा छाबेल्‍कि।
41014052	मातुन उहाँए नुआँखान छऱिए उद्रे मुद्रे भागिगेले।
41014053	तने अम़ा इसुडक माहा पुजारुकेर ठिना लेगेल आर हता गटे मुल पुजारुकला, धर्मगुरुला आर सास्‍त्रिला जर हले।
41014054	मातुन पत्रुसट दुरे से इसुर पाछु पाछु माहा पुजारुकेर एङनाखान तलिक आस्‍ले। आर पाहारादारलार सङे बठिए अगिन पुहाबा धर्ले।
41014055	आप मुल पुजारुकला आर गटेड माहा सभा इसुडक मिर्तु दन्‍ड दिबार ताने उहाँर खिलापत गबाहि छाब्‍बा धर्ले मातुन नि पाले।
41014056	भेलेला झना इसुर खिलापत झुट्टा गबाहि दिल्‍कि मातुन अम़ार गबाहिला मेट नि खाल्‍कि।
41014057	तने काहुँ काहुँ थार हए उहाँर खिलापत हेनङ कहए झुट्टा गबाहि दिल्‍कि,
41014058	“हामा याहाँक हेनङ कहते सुनिचि, ‘ बिना हाते बेनाल इड मुन्‍डिलक मुइँ भाङिदिम आर तिन दिनत बेहाते बेनाल भिन मुन्‍डिल बेनाम’।”
41014059	अम़ार दुवाल यहड गबाहि मेट निखाल्‍कि।
41014060	तने माहा पुजारुकट साभार साम्‍ना थार हए इसुडक पुछारि करेल्‍कि, “तुइँ कि कुछु उत्रा दिबो नि? तोर खिलापत ते इला लोक जेइड गबाहि दिच्‍कु याहाँर बिसयत तुइँ कि कहचिस?”
41014061	मातुन उहाँए झित मारिए रहए गेले, कुछु उत्रा नि दिले। फेर माहा पुजारुकट इसुडक पुछारि करेल्‍कि, “तुइँ कि परमधन्‍यर पुत्र, ख्रिस्‍ट हइस?”
41014062	इसुड उत्रा दिल्‍कि, “हँ, मुइँ हउ, ‘आर आप तम़ा मान्‍सिर पुत्रडक सर्बसक्‍तिमानेर दाहिना बिति बठाल देख्‍बन’ आर ‘आकासेर बदलिलार सङे आस्‍ते देख्‍बन’।”
41014063	तने माहा पुजारुकट आप्‍नार नुआँखान चिरिए कहले, “आप याहाँर से अधिक हामाक आर कुन गबाहि लागे?
41014064	तम़ा याहाँरे मुखे इस्‍वर निन्‍दा सुनिफेकालन। आप तम़ार कि बिचार?” तने अम़ा साभाउ इसुडक मिर्तु दन्‍डेर लाइक कहए दुसि ठहराले।
41014065	आर काहुँ काहुँ उहाँर पर थुप फेकाले आर उहाँर चखुलात पट्टि बाऩिए हेनङ कहते घुस्‍सा मार्बा धर्ले, “ले अगमबानि बलेक।” ताहार बाद सिपाहिला उहाँक मार्ते मार्ते लेगेले।
41014066	जेइखुना पत्रुसट हेंटत एङनाखानत छिले, माहा पुजारुकेर एकटा कामकरि हता आसेल्‍कि
41014067	आर पत्रुसटक अगिन पुहाते देखेल्‍कि ते उहाँक धियाँए देखिए कहल्‍कि, “तहँ त नासरतेर इसुडर सङे छिलो।”
41014068	मातुन पत्रुसट उहाँक हेनङ कहए मिछाए दिले, “केजान, तुइँ कि कहचिस कि नि, मुइँ त कुछु बुझ्‍बअ नि करेचु।” तने पत्रुसट बाहार बितिकार मुल दुवारखानेर बिति चलि गेले आर मुर्गाड बाक देदिल्‍कि।
41014069	तने कामकरिड पत्रुसटक देखिए बगलत थार हए रहबार लोकलाक कहल्‍कि, “इड लोक अबस्‍य अम़ारे मइधेकार हए।”
41014070	मातुन पत्रुसट फेर मिछाए दिले। आर एक छिन बाद बगलत थार हए रहबार लोकला फेर पत्रुसटक कहल्‍कि, “छेच्‍कारे त, तुइँ अम़ारे मइधेकार हइस, कियाँकि तहँ त गालिलेर लोक कइस।”
41014071	मातुन पत्रुसट हेनङ कहबा धर्ले, “मुइँ किरिया खाए कहच्‍कन, इड लोकक मुइँ नि चिऩेचु, आर चिऩेचु जदि ते परमेस्‍वरट मोक दन्‍ड दोक!”
41014072	अइसाथ मुर्गाड दस्रा फेक बाक देदिल्‍कि। तने पत्रुसट इसुर कहाल काथाडर फम पाले, “मुर्गाड दुइ फेक बाक दिबार से आगुत तुइँ मोक नि चिऩेचिस कहए तिन फेक इन्‍कार कर्बो” तने आप्‍नाक सम़्लाबा नि पारिए पत्रुसट डकार बाऩिए कान्‍बा धर्ले।
41015001	भोर हतेइ मुल पुजारुकला, धर्मगुरुला, सास्‍त्रिला आर गटेड माहा सभा आपसत साल्‍ल़ा कर्ले आर इसुडक बाऩिए लेजाए पिलातसेर हातत सँपि दिले।
41015002	तने पिलातसट इसुडक पुछारि करेल्‍कि, “तुइँ कि यहुदिलार राजा हइस?” इसुड पिलातसटक उत्रा दिते कहल्‍कि, “तुहें त कहचिस।”
41015003	मुल पुजारुकला उहाँक नान्‍हा किसिमेर दुसिया दिल्‍कि।
41015004	पिलातसट फेर उहाँक पुछारि करल्‍कि, “तुइँ कि कुछु उत्रा दिबो नि? देखेक एम़ा तोक केनङ केनङ दुसिया देचोक।”
41015005	मातुन इसुड कोए उत्रा नि दिबार कारन पिलातसट छक खाए गेल।
41015006	पिलातसट निस्‍तार पाब्‍निरखुना लोकलार माङ अनुसार एकटा कइदिक छरि दे।
41015007	आन्‍दोलनेरखुना जान हात्‍या कर्बार आन्‍दोलाकारिलार सङे बारब्‍बा नाएर एकटा लोक कइदत छिले।
41015008	तने भिरखान पिलातसेर ठिना गेले आर अम़ार माङ अनुसार पिलातसट हर सालकार लाखा आप्‍नार चलनड पुरा करोक कहए नेहरा कर्बा धर्ले।
41015009	तने पिलातसट अम़ाक उत्रा दिल्‍कि, “तम़ा कि कहचन ते, ने तम़ार ताने मुइँ यहुदिलार राजाडक छरि दिकन?”
41015010	कियाँकि पिलातसट इड काथा जानिस्‍ले कि मुल पुजारुकला जल़नेर कारन इसुडक उहाँर हातत सँपिसेल्‍कि।
41015011	मातुन मुल पुजारुकला भिरखानक उस्‍काए दिले जेसे पिलातसट अम़ार माङ अनुसार बुरु बाराब्‍बाडके छरि दिकि।
41015012	पिलातसट फेर अम़ाक पुछारि करल्‍कि, “हुनङहले, जाहाँक तम़ा यहुदिलार राजा कहचन, उहाँक मुइँ कि करु ते?”
41015013	अम़ा चेचाए कहल्‍कि, “उहाँक क्रुसत टाङेक।”
41015014	पिलातसट अम़ाक कहल्‍कि, “कियाँ? उहाँए कुन अपराध करिचे?” मातुन अम़ा आरह जोर जोर से गोग दिबा धरेल्‍कि, “उहाँक क्रुसत टाङेक।”
41015015	ताहाते पिलातसट भिरखानेर मन बुझाबार ताने बाराब्‍बाडक अम़ार माङ अनुसार छरि दिले। आर इसुडक कर्रा मारुवाए क्रुसत टाङबा सँपि दिले।
41015016	तने सिपाहिला इसुडक प्रेटोरियम नाएर दरबारेर भित्रत लेजाए आप्‍नार गटेड सेना दलक डाकाए जर कर्ले।
41015017	आर अम़ा उहाँक एकखान बेगनिया रङेर नुआँ उऱाए दिल्‍कि आर काँटार मुकुट गुथिए उहाँर मुथाडत पिऩाए दिल्‍कि।
41015018	तने अम़ा उहाँक “हे यहुदिलार राजा!” कहते सालाम कर्बा धरेल्‍कि,
41015019	आर उहाँर मुथाडत गाङरोलेर लाठिखान दे ठुक्‍ते उहाँर पर थुप फेकाल्‍कि आर हाँटुवा पारिए भक्‍ति दिबार ढङ कर्बा धरेल्‍कि।
41015020	तने इसुर पर खिताल कराल हए जाबार बाद अम़ा बेगनिया रङेर नुआँखान खुलाए इसुर आप्‍नारे नुआँला पिऩाए दिल्‍कि। ताहार बाद अम़ा उहाँक क्रुसत टाङबार ताने बाहिर बिति निक्‍लाल्‍कि।
41015021	जाते जाते सिपाहिला अलेकजेन्‍डर आर रुफसेर बापटक आर्थात कुरेनिर सिमोनडक गाअँर बिति से आस्‍ते लागा पाले आर इसुर क्रुसखान उहाँक अम़ा जबरजस्‍ति उभुवाले।
41015022	तने अम़ा इसुडक गलगथा कहबार एकखान ठाअँत लेगेले। (गलगथार माने मुथार खल्‍टार ठाअँ हए)
41015023	अम़ा इसुडक गन्‍धरस मिस्‍लाल दाखमधखान खाबा दिले। मातुन उहाँए नि खाल्‍कि।
41015024	ताहार बाद अम़ा इसुडक क्रुसत टाङले। आर काहाँर बाख्रा कुनखान नुआँ परेचे कहए चिट्ठा गिराए इसुर नुआँला बान्‍डा कर्ले।
41015025	अम़ा उहाँक क्रुसत टाङरखुना बेहानकार न बजिस्‍ले।
41015026	आर उहाँर खिलापत क्रुसत टाङाल दुसिया पाटिखानत लिखाल छिले: “यहुदिलार राजाड”
41015027	सिपाहिला इसुर सङे दुइडा डाकोकअ क्रुसत टाङले, एक झनाक उहाँर दाहिना बिति आर एक झनाक उहाँर बायाँ बिति।
41015028	आर इड से धर्मसास्‍त्रत लिखाल इड बचन पुरा हले, “उहाँक अपराधिलार गेन्‍तित राखागेल।”
41015029	जाहाँए जाहाँए इसुर बगल दे जाकि, अम़ा मुथा टेम्‍काते हेनङ कहए उहाँर खिताल कर्कि, “आरे, मुन्‍डिलड भाङिए तिन दिनत बेनाबार लोक तुहें ने!
41015030	ले क्रुसखान से नाम़िए आप्‍नाक बचा।”
41015031	अइनङ करे मुल पुजारुकला आर सास्‍त्रिला आपसत हेनङ कहते इसुर खिताल करेल्‍कि, “याहाँए पोरक त बचाले मातुन आप्‍नाक बचाबा नि पार्बे!
41015032	इस्राएलेर राजा, ख्रिस्‍टट क्रुसखान से नाम़िए आसोक तने हामा उहाँक देखिए बिस्‍वास करिम्‍किन।” तने इसुर सङे क्रुसत टाङाल लोकलाउ उहाँर खिताल करेल्‍कि।
41015033	बार से तिन बजे तलिक गटेखान देस आन्‍धार हए गेले।
41015034	तने तिन बजे इसुड कान्‍ढाल काटिए कहले, “एलोइ, एलोइ लामा सबखथानि? ” जाहाँर माने हए, “हे मोर परमेस्‍वर, हे मोर परमेस्‍वर, तुइँ मोक कियाँ त्‍यागि दिचिस? ”
41015035	बगलत थार हए रहबार लोकलार मइधे काहुँ काहुँ इड काथा सुनिए कहले, “देख! याहाँए एलियाडक डाकाचे!”
41015036	तने एक झन दउरिए जाए एकखान स्‍पन्‍ज खाट्टा मधखानत थप्‍काए गाङरोलेर लाकासित करे इसुडक खाबा दिते कहले, “ले त देखि, याहाँक नाम़ाबा एलियाड आसेचेक ने कि।”
41015037	तने इसुड जोर से चेचाए प्रानड त्‍यागि दिले।
41015038	आर मुन्‍डिलेर पार्दाखान उपर से हेंट तलिक चिरिए दुइखान हए गेल्‍कि।
41015039	तने इसुर साम्‍ना साम्‍नि थार हए रहाल मुल सिपाहिड इसुडक हेनङ करे प्रान त्‍याग कर्बा देखिए कहले, “छेच्‍कारे, इड लोक परमेस्‍वरेर पुत्र रहए!”
41015040	केबा झन बेर्छानि दुरे से इड घटना देखिए छिले। अम़ार मइधे मरियम मग्‍दलिनिड, छट याकुब आर योसेसेर माअँ मरियमड आर सलोमिडउ रहए,
41015041	इला बेर्छानि इसुड गालिलत रहबारेखुना से इसुर पाछु धरिस्‍ले आर उहाँर सेबा टहल करिस्‍ले। हता इसुर सङे यरुसलेम से आसाल आरह भेलेला बेर्छानि रहए।
41015042	उ दिना तियारिर दिन आर्थात बिस्राम दिनेर आगिला दिन रहए, आर बेलाड सान हते चलिआस्‍बार कारन,
41015043	अरिमाथियार योसेफट हुब करिए पिलातसेर ठिना गेले आर इसुर लासट माङले। उहाँए माहा सभार एक झन माननिय सदस्‍य छिले आर आप्‍नउ परमस्‍वरेर राजेर आसपइरा देखिस्‍ले।
41015044	इसुड एताखान जल्‍दि मरिगेल कहबार काथाड सुनिए पिलातसट छक खाए गेले। तने उहाँए मुल सिपाहिडक डाकाए पुछारि कर्ले, “इसुड कि छेच्‍कारे मरि गेले?”
41015045	मुल सिपाहिर मुखे इसुड मरि गेले कहबार पुस्‍टि हए जाबार बाद पिलातसट योसेफटक इसुर लासट लेजाबा देदिले।
41015046	तने योसेफट एकखान मिहिन काप्रा किन्‍ले आर इसुर लासटक नाम़ाए काप्राखान दे लल्‍पटाले। तने चाट्टानखान काटिए बेनाल एकटा कोबोरत लेजाए राख्‍ले। ताहार बाद उहाँए एकटा बिराट पाथल गडबरडुवाए आनिए कोबोरेर मुखखान बन करि दिले।
41015047	इसुडक जेइखान ठाअँत राखिसेल्‍कि उखान ठाअँ मरियम मग्‍दलिनि आर योसेसेर माअँ मरियमडउ देखिस्‍ले।
41016001	बिस्राम दिनड भेराए जाबार बाद मरियम मग्‍दलिनिड, याकुबेर माअँ मरियमड आर सलोमिड इसुर देहाडत माखिए दिबार ताने मर मास्‍ला किन्‍ले।
41016002	हाप्‍तार प्रथम दिन बेहानेइ, बेलाड उठतेइ अम़ा कोबोरटत गेले।
41016003	अम़ा आपसत बलाबलि करिस्‍ले, “हामार ताने कोबोरेर मुखखान से पाथलड काहाँए लराए दिबे?”
41016004	मातुन अम़ा नजरट उठाए देख्‍ले ते पाथलड एक बिति गडबडुवाल छेक। उड पाथल बिराट रहकि।
41016005	कोबोरटत ढुक्‍तेइ अम़ा धग नुआँ पिऩाल एकटा जामान लोकक दाहिना बिति बठाल देख्‍ले आर देखिए अम़ा चम्‍किए उठले।
41016006	मातुन उहाँए अम़ाक कहल्‍कि, “छक ना खाअन, तम़ा क्रुसत टाङाल नासरतेर इसुडक छाबेचन। उहाँए जेअँत हए उठिच्‍कन। उहाँए हेता नि छकन। उहाँक राखाल ठाअँखान देख।
41016007	जाअ आर उहाँर चेल़ालाक आर पत्रुसटक कहए दन कि उहाँए तम़ार से आगुते गालिल जात्‍कन। उहाँए तम़ाक कहाल अनुसार, तम़ा उहाँक अइठिना लागाल पाबन।”
41016008	अम़ाक काप्‍नि छुटि गेइसल्‍कि आर अम़ा छक परिगेइस्‍ले ताहाते अम़ा कोबोरट से निक्‍लिए दउर मार्ले। अम़ा काहाँरअ सङे बलासारा नि कर्ले कियाँकि अम़ा हाउ खाए गेइस्‍ले।
41016009	हाप्‍तार पहिला दिन बेहानेइ, जेअँत हए उठबार बाद, इसुड प्रथमे मरियम मग्‍दलिनिरर ठिना प्रकट हल्‍कि जाहाँर भित्तर से इसुड सातटा भुत निक्‍लाइस्‍ले।
41016010	तने मरियमड जाए इड सामाद इसुर सङे रहबार लोकलाक सुनाए दिल्‍कि। अम़ा उखुना बिलाप कर्ते आर कान्‍तेइ छिले।
41016011	मातुन जेइखुना अम़ा सुन्‍ले कि इसुड जेअँत हए उठिचे आर मरियमडर ठिना प्रकट हइचे ते अम़ाक इड काथार पत्‍यार नि हल्‍कि।
41016012	ताहार बाद इसुड अम़ार मइधेकार दुइ झना चेल़ाक भिन रुपत देखा दिल्‍कि। उखुना अम़ा गाअँडर बिति जाते रहए।
41016013	तने अम़ा घुरिए आसिए बाकिला चेल़ाक इड घटना सुनाल्‍कि मातुन अम़ा अम़ारअ काथालार पत्‍यार नि करेल्‍कि।
41016014	पाछुत जेइखुना अम़ा खाते रहए, इसुड उ एगार झना चेल़ार ठिना प्रकट हल्‍कि। अम़ार अबिस्‍वास आर मनेर कठोरपुनार कारन इसुड अम़ाक धम्‍काए लिल्‍कि, कियाँकि जेअँत हए उठर बाद उहाँक देख्‍बार लोकलार काथालात अम़ा बिस्‍वास नि करिस्‍ले।
41016015	तने उहाँए अम़ाक कहल्‍कि, “गटेखान संसारत जाअ आर गटेड सृस्‍टिक सुसामाद प्रचार कर।
41016016	जाहाँए बिस्‍वास कर्बे आर बप्‍तिस्‍मा लिबे उहाँए उद्धार पाबे, मातुन जाहाँए बिस्‍वास नि कर्बे उहाँए दन्‍डेर भागिदार हबे।
41016017	बिस्‍वास करालार सङे इला चिऩ हबे मोर नाअँत अम़ा भुतलाक निक्‍लाबे। अम़ा नायाँ नायाँ भासात बल्‍बे।
41016018	अम़ा साँपलाक पक्रिबे आर कोए जानमारा बिक खालउ अम़ार कुछु हान्‍ति नि हतेक। अम़ा बेमारिलार पर हात राख्‍बे आर बेमारिला संअ हबे।”
41016019	तने अम़ार सङे बलाल हए जाबार बाद प्रभु इसुडक सर्गत उठाए लिल्‍कि आर उहाँए परमेस्‍वरेर दाहिना बिति बठबे।
41016020	ताहार बाद चेल़ाला जाए चारह बिति प्रचार कर्बा धर्ले। प्रभुड अम़ार सङे काम कर्ते रहल्‍कि आर चिऩर कामलार पाए अम़ार बलाल बचनलाक सत्य प्रमानित कर्ते गेल्‍कि।
42001001	हे माहा महिम थियोफिलस, हामार बिचत घटाल घटनालार बिबरनाला जर कर्बार जुम्‍मा भेलेला झना लिचे।
42001002	इला बिबरन हामाक अम़ाए सँपि दिले जाहाँए कि इला सुरुए से आप्‍नार नजरे देखिस्‍ले आर बचनेर घोसना करिस्‍ले।
42001003	ताहाते सुरुए से खुटियाए खुटियाए गटेला काथा अनुसान्‍धान करिए मोक तोर ताने साँकि से लिख्‍बार मन गेले,
42001004	जेसे जेइला काथा तुइँ सुनिचिस उलार खाँटि सत्‍यताड जान्‍बा पारिस।
42001005	हेरोदड यहुदियार राजा रहते, अबिया नाएर दलत जकरिया कहबार एक झना पुजारुक रहए। उहाँर घर्निड हारुन बंसेर रहकि, जाहाँर नाअँ एलिसिबा रहकि।
42001006	अम़ा दनह झना परमेस्‍वरेर नजरत धर्मि रहए आर प्रभुर गटेला आग्‍या आर बिधिबिधान अनुसार चले।
42001007	अम़ार कोए सान्‍तान नि रहकि कियाँकि एलिसिबाड बान्‍झि रहए आर अम़ार दनह झनारे बयसखान बेताल ढलि गेइसेल्‍कि।
42001008	एक फेक, आप्‍नार दलेर पालित जकरियाड परमेस्‍वरेर साम्‍नात पुजारुकेर काम कर्ते रहए,
42001009	उखुनकार पुजारुकलार चलन अनुसार, प्रभुर मुन्‍डिलत ढुकिए धुप धुम्‍ना चऱाबार चिट्ठा जकरियार नाअँत परिसेल्‍कि।
42001010	धुप धुम्‍ना चऱाबारखुना, लोकेर एकखान भिर बाहार बिति प्रार्थना करिसेल्‍कि।
42001011	आर प्रभुर एकटा सर्गदुत धुप धुम्‍ना चऱा बेदिडर दाहिना बिति प्रकट हल्‍कि।
42001012	जकरियाड सर्गदुतटक देखिए भय खाए गेल आर उहाँक डर ढुकि गेल्‍कि।
42001013	मातुन सर्गदुतट उहाँक कहल्‍कि, “डर ना खा जकरिया! कियाँकि परमेस्‍वरट तोर प्रार्थनाड सुनिचोक आप तोर घर्नि एलिसिबाड एकटा बेटा जलम दितोक। आर तुइँ उहाँर नाअँ युहन्‍ना धराइस।
42001014	उहाँर जलमत तम़ा आनन्‍द आर सुख पाबन आर भेलेला झना खुसि मानाबे,
42001015	कियाँकि उहाँए प्रभुर नजरत माहान हबे। उहाँए दाखमध नि खाबे नाते कोए मधपान कर्बे, आर उहाँए माएर कोखटए से पबित्र आत्‍मा दे भरपुर रहबे।
42001016	भेलेला इस्राएलिक उहाँए आप्‍नार प्रभु परमेस्‍वरेर बिति घुराबे।
42001017	बापलार मनलाक छुवालार बिति घुराबा, छेच्रालाक धर्मिलार बुद्धिर बिति घुराबा आर प्रभुर पसिनेर प्रजा तियारि कर्बा उहाँए एलियार लाखा आत्‍मा आर सक्‍तित प्रभुर आगु आगु जाबे।”
42001018	तने जकरियाड सर्गदुतटक कहल्‍कि, “इड काथा मुइँ केनङ करे पत्‍याम? कियाँकि मुइँ त बुऱा हए गेइचु आर मोर घर्निर बयसखानअ ढलिगेइचे।”
42001019	तने सर्गदुतट जकरियाडक उत्रा दिल्‍कि, “मुइँ परमेस्‍वरेर साम्‍नात थार रहबार गाब्रिएल हउ। मोक तोर सङे गप कर्बा आर इड खुसिर सामाद कहबा उहाँइ पाठाइचे।
42001020	देखेक, तुइँ मोर काथालार पर बिस्‍वास नि कर्लो जेइला काथा कि आप्‍नार समयत पुरा हबे कर्बे ताहाते इड काथा पुरा नि हबार तलिक तुइँ गेरा हए रहबो आर बल्‍बा नि पार्बो।”
42001021	उखुना बाहार बिति गटे लोकला थामिए छिले, आर जकरियाड कियाँ एताखान देरि कर्ले कहए लोकला छक परिगेइस्‍ले।
42001022	मुन्‍डिलड से बाहार निक्‍लिबार बाद जकरियाड अम़ार सङे बल्‍बा नि पार्ले ताहाते लोकला बुझि फेकाले कि, याहाँए मुन्‍डिलत कुछु दर्सन पाबा पाए। तने उहाँए अम़ाक इसारा कर्बा धर्ले आर गेराए हए रहले।
42001023	आर उहाँए पुजारुकेर आप्‍नार सेबार कामखान पुरा हबार बाद घर गेले।
42001024	कुछु समय बाद उहाँर घर्नि एलिसिबाड गर्भबति हल्‍कि आर उहाँए हेनङ सँचिए पाँच महिना भरे नुकाए रहल्‍कि,
42001025	“आखिरत प्रभुड मोर पर अनुग्रह देखाबे कर्ले आर लोकलार बिच से मोर कलंकखान हटाबे कर्ले!”
42001026	एलिसिबाड गर्भबति हबार छटमा महिनात, परमेस्‍वरट गब्रिएल सर्गदुतटक गालिलेर नासरत नाएर नगरखानत,
42001027	एकटा आकुवारिर ठिना सामाद दिबा पाठाले आर उहाँर मन चुक्‍ति दाउदेर घरानार योसेफ नाएर लोकटर सङे हइसेल्‍कि। उड आकुवारिर नाअँ मरियम रहकि।
42001028	तने सर्गदुतट उड आकुवारिर ठिना आसिए कहले, “हे कृपा पात्र, बन्‍दगि! प्रभुड तोर सङे छोक।”
42001029	मातुन इड काथा सुनिए मरियमड अक्‍चकाए गेले आर मने मने सँच्‍ले, इड केनङ भक्‍ति कहए!
42001030	सर्गदुतट मरियमडक फेर कहल्‍कि, “डर ना खा मरियम, कियाँकि तुइँ परमेस्‍वरेर कृपा पाइचिस।
42001031	आप देखेक, तुइँ गर्भबति हबो आर एकटा पुत्र जलम दिबो, उहाँर नाअँ तुइँ इसु राखिस।
42001032	उहाँए माहान हबे, आर उहाँक सर्बोच्‍च परमेस्‍वरेर पुत्र कहाल जाबे। आर प्रभु परमेस्‍वरट उहाँक उहाँर पुर्खा दाउदेर सिंहासनखान दितेक।
42001033	उहाँए याकुबेर घरानाडर पर सदाकाल राज कर्बे आर उहाँर राजखान केधउ ओर नि हतेक।”
42001034	मातुन मरियमड सर्गदुतटक कहले, “इड काथा केनङ करे हबे कियाँकि मुइँ त आकुवारिए छु?”
42001035	तने सर्गदुतट उहाँक उत्रा दिल्‍कि, “पबित्र आत्‍माड तोर पर नाम़्तोक आर सर्बोच्‍च परमेस्‍वरेर सक्‍तिर छियाँखान तोर पर पर्तोक, अइताने जलम लिबार पबित्र छुवाडक परमेस्‍वरेर पुत्र कहाल जाबे।
42001036	आर देखेक तोर आप्‍नाति बाइ एलिसिबाडउ बुऱालि कालत गर्भधारन करिचे आर गर्भत छ महिनाकार बेटा छुवाड छेक, जाहाँक लोकला बान्‍झि कहकि।
42001037	कियाँकि परमेस्‍वरेर ताने असम्‍भब कहबार कुछु नि छे।”
42001038	तने मरियमड कहले, “देखेक, मुइँ प्रभुर गुलाम, तोर कहाल काथाड मोर पर पुरा होक।” तने सर्गदुतट उहाँर ठिना से चलि गेले।
42001039	ताहार बाद मरियमड साजिए पालिए होकोर दोकोर करे यहुदिया प्रान्‍तेर पाहारेर एकटा गाअँत गेले।
42001040	आर जकरियार घरत जाए एलिसिबाडक बन्‍दगि कर्ले।
42001041	मरियमेर बन्‍दगिड सुन्‍तेइ एलिसिबार कोखेर छुवाड उछलिए उठेल्‍कि आर एलिसिबाड पबित्र आत्‍मा से भरपुर हए गेले।
42001042	तने एलिसिबाड गोग दे कहले, “बेर्छानिलार मइधे तुइँ धन्‍य हइस आर तोर कोखेर फलड धन्‍य हकु!
42001043	मोर पर केनङ करे हेनङ अनुग्रह हले ते मोर प्रभुर माअँड मोर ठिना आस्‍ले?
42001044	देखेक, तोर बन्दगिड मोर कानडत पर्तेइ, मोर कोखेर छुवाड खुसि से उछलिए उठले।
42001045	तुइँ केनङ धन्‍य बेर्छानि ते प्रभुर कहाल काथाड पुरा हतोक कहए बिस्‍वास कर्लो।”
42001046	तने मरियमड कहले, “मोर प्रानड प्रभुर महिमा करेचे।
42001047	आर मोर आत्‍माड मोर मुक्‍तिदाता परमेस्‍वरेर प्रति खुसि मानाचे,
42001048	कियाँकि उहाँए आप्‍नार आमान्‍सि गुलामडर पर दया देखाले। आप भबिस्‍यर गटे पुस्‍तार लोकला मोक धन्‍य कहबे।
42001049	कियाँकि सर्बसक्‍तिमान परमेस्‍वरट मोर ताने माहान काम करिचे, उहाँर नाअँड केनङ पबित्र!
42001050	उहाँर भय राख्‍बार लोकलार पर उहाँर कृपाखान पुस्‍तार पुस्‍ता तलिक रहबे।
42001051	उहाँए आप्‍नार बाहाँर बल प्रकट करिचे आर मन गुमानिलाक छिर्याछिट करि दिचे।
42001052	उहाँए सक्‍तिसालिलाक अम़ार सिंहासनला से गिराइचे, मातुन आगेन्‍तिर लोकलाक उपर उठाइचे।
42001053	उहाँए भोकाल लोकलाक असल चिज दे परिपुरन करिचे, आर धनिलाक उहाँए खालिया हाते पाठाइचे।
42001054	उहाँए हामार पुर्खालार सङे जेइड प्रतिग्‍या करिस्‍ले, अइ अनुसार आप्‍नार सेबक इस्राएलडक सहजोग करिचे।
42001055	उहाँए अब्राहाम आर उहाँर गटे सान्‍तानलार पर, सदाकाल कृपा देखाबार काथाड फम पाइचे!”
42001056	तने मरियमड एलिसिबार सङे करिप तिन महिना तलिक रहए घुरिए आप्‍नार घर आस्‍ले।
42001057	आप एलिसिबार गर्भेर दिनमास पुगि जाबार बाद उहाँए एकटा बेटा छुवाक जलम दिले।
42001058	परमप्रभुड एलिसिबार पर बार्का कृपा देखाल्‍कि कहए सुनिए एलिसिबार अर्सिया पर्सियाला आर गुतियाला एलिसिबार सङे खुसि मानाले।
42001059	आर आठमा दिनत अम़ा छुवाडर खतना कर्बा आसेल्‍कि आर छुवाडर नाअँ अम़ा उहाँरे बापेर नाअँडर लाखा जकरिया राख्‍बा छाबिसेल्‍कि,
42001060	मातुन उहाँर माअँड कहल्‍कि, “नि, याहाँर नाअँ युहन्‍ना राख्‍बा लागे।”
42001061	अम़ा उहाँक कहल्‍कि, “तम़ार गुतियालार मइधे इड नाअँ काहाँरअ त छेबे नि करेच्‍कन!”
42001062	तने अम़ा उहाँर बापटक इसारार पर तुइँ याहाँर नाअँ कि राख्‍बो? कहए पुछारि कर्ले।
42001063	तने जकरियाड एकखान पाटि माङिए “याहाँर नाअँ युहन्‍ना” कहए लिखिए दिले। आर अम़ा साभाउ छक परि गेले।
42001064	अइसाथ जकरियार मुखखान खुलि गेल्‍कि आर बलिड फुटि गेल्‍कि तने उहाँए परमेस्‍वरेर जयजयकार कर्बा धर्ले।
42001065	आर अम़ार लगेपासे रहबार गटे लोकलार भित्रत डर ढुकि गेल्‍कि आर यहुदियार गटेखान पाहारि इलाका भरे इड घटना चार्चा हबा धरेल्‍कि।
42001066	इड काथा सुन्‍बार गटे लोकला, इड छुवा पाछुत केनङ हतेक कहए आप्‍नार मनलात पाङियाबा धर्ले कियाँकि छुवाडर पर प्रभुर हातखान रहकि।
42001067	छुवार बाप जकरियाड पबित्र आत्‍मा से भरपुर हए अगमबानि बल्‍बा धर्ले,
42001068	“इस्राएलेर प्रभु परमेस्‍वरट धन्‍य होक कियाँकि उहाँए आसिए आप्‍नार लोकलार उद्धार करिचे।
42001069	उहाँए हामार ताने आप्‍नार सेबक दाउदेर घरानात एकटा सक्‍तिसालि मुक्‍तिदाता थार करिचे,
42001070	जेनङ कि उहाँए सुरुए से आप्‍नार पबित्र अगमक्‍तालार मुखे बलिस्‍ले,
42001071	जेसे हामा आप्‍नार दुस्‍मनला से आर हामाक घिन कर्बार साभार हात से उद्धार पाइ।
42001072	हामार पुर्खालाक कृपा देखाबार ताने आर आप्‍नार पबित्र कारालड फम राख्‍बार ताने उहाँए कबुल करिस्‍ले।
42001073	उहाँए हामार पुर्खा अब्राहामेर सङे एइड कारन से सत खाइस्‍ले,
42001074	जेसे हामा दुस्‍मनलार हात से आजाद हइ आर बेडर से
42001075	उहाँर साम्‍ना आप्‍नार जिबन भर पबित्रतात आर धार्मिकतात उहाँर सेबा कर्बा पारि।
42001076	आर तुइँ रे छुवा, सर्बोच्‍च परमेस्‍वरेर अगमबक्‍ता काहालाबो। पाप छेमार पाए मुक्‍ति पाबन कहए उहाँर लोकलाक ग्‍यान दिबा तुइँ प्रभुर ताने दामाल तियारि कर्बा उहाँर आगु आगु जाबो।
42001078	हामार परमेस्‍वरेर मधुर कृपार कारन सर्ग से उठति सुरुजेर ओजोतखान हामार पर पर्बे,
42001079	जेसे आन्‍धार आर मिर्तुर छियाँत रहबार लोकला ओजोत पाओक आर हामार डेगलाक सान्‍तिर दामालत लेजाओक।”
42001080	तने छुवाड बार्त़े आर आत्‍मात बरियो हते गेले आर इस्राएलिलार आगुति देखारत नि हबार तलिक उहाँए निधुवा पाथारते रहले।
42002001	उखुना कइसर अगस्‍टसट आप्‍नार गटेखान साम्राज्‍यर जनगनना लिबार राज आग्‍या दिले।
42002002	कुरेनियसट सिरियार बड हाकिम रहबार खुना लुवाल इड पहिला जनगनना रहए।
42002003	तने साभाउ नाअँ लिखाबा आप्‍ना आप्‍नि नगरत गेले।
42002004	योसेफटउ गालिल प्रान्‍तेर नासरत नगर से यहुदिया प्रान्‍तेर बेथलेहेम नाएर दाउदेर नगरत नाअँ लिखाबा गेले कियाँकि उहाँए दाउदेर घराना आर बंसेर रहए।
42002005	उहाँए नाअँ लिखाबा आप्‍नार सङे मनचुक्‍ति कराल पुवाति मरियमडकअ सङे लिए गेले।
42002006	जेइखुना अम़ा बेथलेहेमते छिले अइखुना मरियमेर छुवा हबार बेला हए गेल्‍कि।
42002007	तने उहाँए हता आप्‍नार सिरह बेटाडक जलम दिले आर उहाँक नुआँला दे लल्‍पटाए नादडत थाकाले कियाँकि अम़ार ताने धर्मसालात रहबार ठाअँ नि छिल्‍कि।
42002008	अइखान इलाकात पाथारत लखुवालला सान करे भेरालार पाहारा कर्ते रहए।
42002009	प्रभुर एकटा सर्गदुत अम़ार ठिना देखा दिल्‍कि आर अम़ार चारह बिति प्रभुर महिमाखान जऩाक करि दिल्‍कि, सेने लखुवाललाक डर लागि गेल्‍कि।
42002010	तने सर्गदुतट अम़ाक कहल्‍कि, “डर ना खाअ, देख! मुइँ तम़ाक बाडा आनन्‍देर सुसामाद सुनाच्‍कन, इड आनन्‍देर सामाद गटे लोकलार ताने हए,
42002011	आझि दाउदेर नगरत तम़ार ताने एकटा मुक्‍तिदातार जलम हइचे आर उहाँइ ख्रिस्‍ट प्रभु हए।
42002012	तम़ार ताने चिऩ एइड हत्‍कन, तम़ा एकटा छुवाक नुआँ दे लल्‍पटाए नादडत थाकाल लागाल पाबन।”
42002013	तने आच्‍काए उड सर्गदुतेर सङे सर्गेर सेनालार एकटा बार्का दल हेनङ कहए परमेस्‍वरेर प्रसांसा कर्ते प्रकट हले,
42002014	“सर्बोच्‍चत परमेस्‍वरेर महिमा आर पृथिमित जेइला लोकेर पर उहाँए खुसि छे, अम़ा सान्‍ति पाओक!”
42002015	सर्गदुतला अम़ार ठिना से सर्ग चलि जाबार बाद लखुवालला एक आपसत कहले, “चल, हामा बेथलेहेम जाए हता घटाल घटनाड आर्थात प्रभुड हामाक बाताल काथाड देखि।”
42002016	अम़ा होकोर दोकोर करे गेले। आर मरियम आर योसेफटक लागाल पाले आर छुवाड नादडत थाकाल छिल्‍कि।
42002017	जेइखुना लखुवालला छुवाडक देख्‍ले ते, उड छुवार बिसयत जेइला काथा अम़ाक कहाल गेइसेल्‍कि, उला काथा छुवाल माअँ बापलाक सुनाए दिले।
42002018	आर लखुवाललार काथाला सुनिए साभाउ छक खाए गेले।
42002019	मातुन मरियमड गटे काथाला मनते चापिए राख्‍ले।
42002020	आर सर्गदुतेर कहाल गटे काथाला हबा देखिए सुनिए लखुवालला परमेस्‍वरेर महिमा आर जयजयकार कर्ते घुरिए आस्‍ले।
42002021	जलमेर आठमा दिन पुरा हए जाबार बाद छुवाडक खतना कर्बारखुना छुवाडर नाअँ इसु धराल गेले, उड नाअँ सर्गदुतट उहाँक गर्भत रहबार आगुते दिसेल्‍कि।
42002022	जेइखुना मोसार बिधान अनुसार सुद्ध हबार दिनड आसेल्‍कि ते योसेफट आर मरियमड छुवाडक प्रभुर ठिना अर्पन कर्बार ताने यरुसलेमत आन्‍ले।
42002023	कियाँकि प्रभुर बिधानत लिखाल छे, “प्रथमे जल्‍मिबार हरेकटा बेटा छुवाक प्रभुर ताने अर्पन कराल जाओक।”
42002024	प्रभुर बिधानत कहाल अनुसार अम़ा “एक जरि घुगु बा दुइडा पेरोर बाच्‍चा” चऱाबा आस्‍ले।
42002025	उखुना यरुसलेमत सिमियोन नाएर एक झना लोक रहए। उहाँए इस्राएल जातिर उद्धारेर आसपइरात रहबार धर्मि आर परमेस्‍वरेर भगत रहए आर उहाँर सङे पबित्र आत्‍माड रहकि।
42002026	उहाँए पबित्र आत्‍मार पाए प्रकास पाइस्‍ले कि, प्रभुर ख्रिस्‍टटक नि देख्‍बार तलिक उहाँए नि मर्बे।
42002027	तने उहाँए पबित्र आत्‍मार प्रेरना पाए मुन्‍डिलेर भित्रत आस्‍ले। जेइखुना इसुर माअँ बापला बिधानेर बिधिला पुरा कर्बार ताने छुवा इसुडक मुन्‍डिलेर भित्रत आन्‍ले ते,
42002028	सिमियोनड इसुडक आप्‍नार कलाखानत लिए परमेस्‍वरटक धन्‍यबाद दिए कहले,
42002029	“आप, हे प्रभु, तुइँ आप्‍नार बचन अनुसार आप्‍नार सेबकटक सान्‍ति से बिदा दे।
42002030	कियाँकि मोर चखुला तोर उद्धारट देखि फेकाइचे,
42002031	जेइड उद्धार तुइँ गटे लोकलार साम्‍नात तियारि कर्लो,
42002032	इड उद्धार परजातियालाक तोर इच्‍छाड प्रकट कर्बार ओजोत आर तोर प्रजा इस्राएलेर महिमार काथा हए।”
42002033	सिमियोनडक इसुर बिसयत हेनङ कहबा सुनिए इसुर माअँ बापला छक खाए गेले।
42002034	तने सिमियोनड अम़ाक आसिर्बाद दिए छुवार माअँ मरियमडक कहले, “देखेक, इड छुवा इस्राएलत भेलेला झनार पतन आर उत्‍थानेर ताने बिछाल गेइचे। याहाँए एकटा हेनङ चिऩ हबे जाहाँर खिलापत भेलेला झना बल्‍बे,
42002035	आर भेलेला झनार मनेर बिचारला प्रकट हबे। आर तेरुवालखान दे तहँर हृदयड घुपा जातोक।”
42002036	आसेर कुलेर फनुएलेर बेटि, हन्‍ना नाएर एक झन अगमबादिनि बुऱि रहए। उहाँए बेहा करिए आप्‍नार घरेर लोकटर सङे बाठे सात बच्छर सङे छिले।
42002037	आर रान्‍डियानि हबार उखुना उहाँर चउरासि बच्छर हए गइसेल्‍कि। उहाँए परमेस्‍वरेर मुन्‍डिलड छरिए कोए ठिना नि जाए बुरु उपास आर प्रार्थनात रहए दिन रात आराधना करे।
42002038	ठिक अइखुना उहाँउ हता आसिए परमेस्‍वरटक धन्‍यबाद चऱाले आर यरुसलेमेर उद्धारेर आसपइरा देख्‍बार साभाक उड छुवार बिसयत बाताले।
42002039	प्रभुर बिधान अनुसार गटे कामला करा हए जाबार बाद अम़ा गालिलेर आप्‍नार नगर, नासरत घुरिए आस्‍ले।
42002040	ताहार बाद छुवाड बार्त़े, बरियो हते आर बुद्धित भरपुर हते गेले। आर उहाँर पर परमेस्‍वरेर कृपा रहकि।
42002041	निस्‍तार पाब्‍निरखुना इसुर माअँ बापला हर साल यरुसलेम जाए।
42002042	जेइखुना इसुड बार बच्छरेर हल्‍कि ते, अम़ा पाब्‍नि मानाबा हर सालकार लाखा यरुसलेम गेले।
42002043	पाब्‍निड ओर हए जाबार बाद जेइखुना अम़ा घुरिए घर आसिस्‍ले ते, टेटन इसुड यरुसलेमते रहए गेल्‍कि मातुन उहाँर माअँ बापला इड काथार भाने नि कर्ले।
42002044	इसुड जेरहडते रहबा पाए कहबार सँचिए अम़ा एक दिनकार पइराखान पार हले, तने उहाँक अम़ा आप्‍नाति आर चिऩाजाना लोकलार बिचत छाब्‍बा धर्ले।
42002045	मातुन नि पाले, ताहाते अम़ा उहाँक छाब्‍ते छाब्‍ते फेर घुरिए यरुसलेम गेले।
42002046	अन्‍तिमत तिन दिन बाद अम़ा उहाँक मुन्‍डिलडत सास्‍त्रेर पंडितलार बिचत बठिए अम़ार काथाला सुन्‍ते आर अम़ाक साबाल कर्ते लागाल पाले।
42002047	जाहाँए जाहाँए उहाँर बुझ्‍बार सक्‍तिखान देख्‍ले आर उत्राला सुन्‍ले, अम़ा साभाउ छक खाए गेले।
42002048	उहाँक देखिए उहाँर माअँ बापलाउ अचम्‍भित हए गेले आर उहाँर माअँड बलिए उठले, “बेटा! तुइँ हामार सङे हेनङ कियाँ कर्लो? देखेक त तोर बाउड आर मुइँ हाइँ फुइँ कर्ते तोक माम्‍लि नि छाब्‍न!”
42002049	तने इसुड अम़ाक कहल्‍कि, “तम़ा मोक कियाँ छाबिस्‍लन ते? मोक आप्‍नार पितार घरत रहबा लागे कहए तम़ा कि जानिस्‍लन नि?”
42002050	मातुन उहाँर काथाड अम़ा बुझ्‍बा नि पार्ले।
42002051	तने इसुड आप्‍नार माअँ बापलार सङे नासरत आस्‍ले आर अम़ार आग्‍याकारि हए रहबा धर्ले। आर उहाँर माअँड इला गटेला काथा आप्‍नार मनत चापिए राख्‍ले।
42002052	आर इसुड बुद्धित, देहात, परमेस्‍वर आर लोकेर कृपात बार्त़े गेले।
42003001	कइसर तिबेरिअसेर सासन कालेर पन्‍द्रमा बच्छरत पन्‍तियस पिलातसट यहुदियार बड हाकिम, हेरोदड गालिलेर सासक, याहाँर भाइ फिलिपट इतुरिया आर त्राखोनितिसेर सासक आर लुसानियासट अबिलेनेर सासक छिले।
42003002	उखुना हन्‍नासट आर कइयाफाड माहा पुजारुक छिले, अइखुना निधुवा पाथारत जकरियार बेटा, युहन्‍नार ठिना परमेस्‍वरेर बचन आसेल्‍कि।
42003003	आर उहाँए यर्दन लदिर लगेपासेर गटेखान मुलुकत पाप छेमार ताने पास्‍चातापेर बप्‍तिस्‍मार प्रचार कर्ते गेल
42003004	जेनङ कि, यसइया अगमबक्‍तार कितापखानत लिखाल छे, “निधुवा पाथारत एक झन गोग देचे, ‘प्रभुर ताने दामाल तियारि कर, उहाँर डेगरट सोझ कर।
42003005	गटे खाता खुदिला ढिपाल जाबे, आर गटे पाहार पर्बतला काटिए एक सामान कराल जाबे, आर घेर्काघुर्कि दामालला सोझ कराल जाबे आर खाता खुदिला सएर कराल जाबे।
42003006	आरतने गटे लोकला परमेस्‍वरेर मुक्‍तिड देख्‍बे’।”
42003007	ताहाते युहन्‍नार ठिना बप्‍तिस्‍मा लिबा आसाल भिरखानक उहाँए कहले, “ए साँपेर छुवाला! आस्‍बार क्रोधखान से पालाबा तम़ाक काहाँए चेताल्‍कन?
42003008	तम़ा पास्‍चाताप अनुसारेर फल फुलाअ आर इड काथा धरिए ना रहन कि, ‘हामार पिता अब्राहामड हए’ कियाँकि मुइँ तम़ाक कहच्‍कन परमेस्‍वरट यहला पाथल से अब्राहामेर ताने सान्‍तान थार कर्बा पारे।
42003009	आल़ाए कऱालिखान गाछेर गर्ऱाखानत परिगेइचे, ताहाते असल फल नि फुलाबार हरेकटा गाछक काटिए अगिनत फेकाल जाबे।”
42003010	तने लोकला युहन्‍नाडक पुछारि कर्ले, “हुनङहले हामा कि करि?”
42003011	उहाँए अम़ाक उत्रा दिले, “जाहाँर सङे दुइखान जामा छे, उहाँए नि रहबार लोकटक एकखान देदोक आर जाहाँर सङे खाबार छे उहाँए बाटिए खाक।”
42003012	कर उठालाउ बप्‍तिस्‍मा लिबा आसेल्‍कि आर उहाँक पुछारि करेल्‍कि, “गुरु! हामा कि करि?”
42003013	उहाँए अम़ाक कहले, “तम़ा नियम से फाजुल कर ना उठान्।”
42003014	सिपाहिलाउ उहाँक पुछारि करेल्‍कि, “आर हामा, हामा कि करि?” आर उहाँए अम़ाक कहले, “आत्‍याचार करिए आर नि हबार दुसियात गिराए काहाँकअ ना लुट बुरु आप्‍नारे दर्म़ालात सभुर कर।”
42003015	लोकला ख्रिस्‍टेर आसपइरा देख्‍बार कारन साभाउ युहन्‍नाडए ख्रिस्‍ट हए ने कि कहए मनलात आरिघुरि करिस्‍ले।
42003016	तने युहन्‍नाड साभाक उत्रा दिए कहले, “मुइँ तम़ाक पानिर बप्‍तिस्‍मा दिचु मातुन मोर से अघिक सक्‍तिसालि एक झन आसेचे, उहाँर जुत्तार बान्‍धनलाउ खुलाबार लाइक मुइँ नि छु। उहाँए तम़ाक पबित्र आत्‍मा आर अगिनेर बप्‍तिस्‍मा दित्‍कन।
42003017	उहाँर पाछ्रिबार कुलाखान उहाँरे हातत छेक। उहाँए आप्‍नार दाउनिड असाए गहमलाक आप्‍नार बाखारित जर कर्बे मातुन कुटालाक उहाँए नि घेम्‍बार अगिनखानत जलाए दिबे।”
42003018	एनङति आरह भेलेला उपदेस दिए लोकलाक युहन्‍नाड सुसामाद प्रचार कर्ले।
42003019	मातुन सासक हेरोदड आप्‍नार भाइर मगि हेरोदियासटक कइना कर्बार कारन आर उहाँर कराल गटे दुस्‍ट कामलार कारन युहन्‍नाड उहाँक धम्‍काइसेल्‍कि।
42003020	ताहाते युहन्‍नाडक कइदत राखुवाए हेरोदड उला दुस्‍ट कामत आरह एकखान दुस्‍ट काम जरा दिले।
42003021	जेइखुना गटे लोकला बप्‍तिस्‍मा लिस्‍ले, ते इसुडउ बप्‍तिस्‍मा लिले आर जेइखुना उहाँए प्रार्थना कर्ते रहए, ते सर्गखान खुलि गेल्‍कि,
42003022	आर पबित्र आत्‍माड घुगुर लाखा देइहिक रुपत इसुर पर नाम़ेल्‍कि, आर सर्ग से एकटा हेनङ गाला आसेल्‍कि, “तुइँ मोर प्रिय पुत्र हइस, तोर पर मुइँ बाडा खुसि छु।”
42003023	इसुड आप्‍नार सेबार कामखान सुरु कर्बारखुना करिप तिस बच्छरकार रहए। लोकला उहाँक योसेफेर बेटा कहए जान्‍कि। योसेफट एलिर बेटा रहए।
42003024	एलिड मत्तातेर बेटा, मत्तातट लेबिर बेटा, लेबिड मल्‍किर बेटा, मल्‍किड यान्‍नार बेटा, यान्‍नाड योसेफेर बेटा,
42003025	योसेफट मत्ताथियासेर बेटा, मत्ताथियासट आमोसेर बेटा, आमोसट नहुमेर बेटा, नहुमड इसलिर बेटा, इसलिड नग्‍गइर बेटा,
42003026	नग्‍गइड माथेर बेटा, माथट मत्ताथियासेर बेटा, मत्ताथियासट सेमेइनेर बेटा, सेमेइनड योसेखेर बेटा, योसेखट योदार बेटा,
42003027	योदाड योआननेर बेटा, योआननड रेसार बेटा, रेसाड यरुबाबेलेर बेटा, यरुबाबेलड सालतिएलेर बेटा, सालतिएलड नेरिर बेटा,
42003028	नेरिड मल्‍किर बेटा, मल्‍किड अदिदर बेटा, अदिदड कोसामेर बेटा, कोसामड एलमादमेर बेटा, एलमादमड एर बेटा,
42003029	एरट यहसुर बेटा, यहसुड एलिएजरेर बेटा, एलिएजरट योरिमेर बेटा, योरिमड मत्तातेर बेटा, मत्तातट लेबिर बेटा,
42003030	लेबिड सिमियोनेर बेटा, सिमियोनड यहुदार बेटा, यहुदाड योसेफेर बेटा, योसेफट योनामेर बेटा, योनामड एल्‍याकिमेर बेटा,
42003031	एल्‍याकिमड मलेआर बेटा, मलेआड मिन्‍नार बेटा, मिन्‍नाड मताथार बेटा, मताथाड नातानेर बेटा, नातानड दाउदेर बेटा,
42003032	दाउदड इसेइर बेटा, इसेइड ओबेदेर बेटा, ओबेदड बोअजेर बेटा, बोअजड सल्‍मोनेर बेटा, सल्‍मोनड नहसोनेर बेटा,
42003033	नहसोनड अम्‍मिनादाबेर बेटा, अम्‍मिनादाबट आरामेर बेटा, आरामड हेस्रोनेर बेटा, हेस्रोनड फारेसेर बेटा, फारेसट यहुदार बेटा,
42003034	यहुदाड याकुबेर बेटा, याकुबड इसहाकेर बेटा, इसहाकट अब्राहामेर बेटा, अब्राहामड तेरहर बेटा, तेरहड नाहोरेर बेटा,
42003035	नाहोरट सरुगेर बेटा, सरुगट रउर बेटा, रउड पेलेगेर बेटा, पेलेगट एबेरेर बेटा, एबेरट सेलहर बेटा,
42003036	सेलहड केनानेर बेटा, केनानड अर्पछदेर बेटा, अर्पछदड सेमेर बेटा, सेमड नुहर बेटा, नुहड लेमेखेर बेटा,
42003037	लेमेखट मतुसेलहर बेटा, मतुसेलहड हनोकेर बेटा, हनोकट यरेदेर बेटा, यरेदड महलालेलेर बेटा, महलालेलड केनानेर बेटा,
42003038	केनानड एनोसेर बेटा, एनोसट सेतेर बेटा, सेतट आदमेर बेटा आर आदमड परमेस्‍वरेर बेटा रहए।
42004001	इसुड पबित्र आत्‍मा से भरपुर हए यर्दन लदि से चलि आस्‍ले, आर आत्‍माड उहाँक निधुवा पाथारत लेगेल्‍कि।
42004002	चालिस दिन भरे उहाँए हता दियाबलसेर परिक्छात काटले, उ चालिस दिन भरे इसुड कुछु नि खाले। तने परिक्छार दिनला ओर हइ जाबार बाद उहाँक भोक लागि गेल्‍कि।
42004003	दियाबलसट उहाँक कहल्‍कि, “तुइँ जदि परमेस्‍वरेर पुत्र हइस ते, इड पाथलक रुटि हबार आग्‍यादे।”
42004004	आर इसुड उहाँक उत्रा दिल्‍कि, “धर्मसास्‍त्रत लिखाल छे, ‘लोकट बाठे रुटिरे भरे नि जिएचे’।”
42004005	तने दियाबलसट इसुडक एकखान उँच्‍च ठाअँत लेजाए एकेछिने संसारेर गटे राजला देखाए कहल्‍कि,
42004006	“मुइँ इला राजेर गटेखान अधिकार आर गटेखान सानमान तोक दे दिमुन, कियाँकि इला मोक सँपिए दिचे आर मुइँ जाहाँक चाहु उहाँक दिबाउ पारु।
42004007	तुइँ जदि मोक हाँटुवा पारिए भक्‍ति दिस ते, इला तोर हए जातोक।”
42004008	तने इसुड दियाबलसटक उत्रा दिल्‍कि, “धर्मसास्‍त्रत लिखाल छे: ‘तुइँ परमप्रभु आप्‍नार परमेस्‍वरटके हाँटुवा पारिए दन्डबत करिस आर बाठे उहाँरे सेबा करिस’।”
42004009	तने दियाबलसट इसुडक यरुसलेम लेगेल्‍कि आर मुन्‍डिलेर टुहिडत थार कराए कहल्‍कि, “तुइँ जदि परमेस्‍वरेर पुत्र हइस ते, हेता से कुदेक।
42004010	कियाँकि धर्मसास्‍त्रत हेनङ लिखाल छोक, ‘तोक बचाबार ताने परमेस्‍वरट आप्‍नार सर्गदुतलाक खटातोक
42004011	आर अम़ा तोक हातते लुखि लितोक, जेसे तोर ठेङला पाथलेर पर आछार ना खाकु’।”
42004012	फेर इसुड उहाँक उत्रा दिल्‍कि, “धर्मसास्‍त्रखान कहचे: ‘तुइँ परमप्रभु आप्‍नार परमेस्‍वरेर परिक्छा ना लिस’।”
42004013	चारह पाके इसुडक परिक्छा कराल हए जाबार बाद दियाबलसट घुरिए जुत नि पाबार तलिक कुछु समयकार ताने उहाँक छरिए चलि गेले।
42004014	तने पबित्र आत्‍मार सक्‍ति से भरपुर हए इसुड घुरिए गालिलत आस्‍ले आर उहाँर चार्चा चारह बिति छिर्याए गेल्‍कि।
42004015	उहाँए अम़ार सभाघरलात सिक्‍छा दिबा धर्ले आर साभाउ उहाँर बाराइ कर्कि।
42004016	ताहार बाद इसुड नासरत गेले, जेइठिना उहाँर पालनपुसन हइसेल्‍कि। तने बिस्रामेर दिना उहाँए आप्‍नार आदत अनुसार सभाघरटत गेले आर धर्मसास्‍त्रखान पर्भार ताने थार हले।
42004017	आर उहाँक यसइया अगमबक्‍तार कितापखान दुवाल गेल्‍कि तने उहाँए कितापखान खुलिए उखान खन्‍ड पर्भा धर्ले जेइठिना हेनङ लिखाल छिल्‍कि,
42004018	“परमप्रभुर आत्‍माड मोर पर छे, कियाँकि गरिपलाक सुसामाद सुनाबार ताने उहाँए मोक अभिसेक करिचे। कइदिलाक आजादिर घोसना कर्बा, आन्‍धालाक दृस्‍टि दिबा, आत्‍याचारत पराल लोकलाक मुक्‍त कराबा,
42004019	आर परमप्रभुर दया देखाबार समय एइड हए कहए घोसना कर्बा उहाँए मोक पाठाइचे।”
42004020	तने उहाँए कितापखान बन करिए एकटा सेबकक जुम्‍मा दिए बठले आर सभाघरेर गटे लोकला उहाँक टक लागाए देख्‍बा धरेल्‍कि।
42004021	सेने इसुड अम़ाक कहले “धर्मसास्‍त्रेर इड बचन आझि तम़ार कानत पर्तेइ पुरा हइचे।”
42004022	साभाउ उहाँर बाराइ बल्‍बा धरेल्‍कि आर उहाँर मुख से निक्‍लाल मधुर बचनला सुनिए साभाउ छक परि गेले आर बलाबलि कर्बा धर्ले, “याहाँए योसेफेर बेटा ने?
42004023	उहाँए अम़ाक कहले, “तम़ा मोक इड चानक अबस्‍य कहबन, ‘ओरे बइध! पहिले तुइँ आप्‍नाक त संअ कर। कफर्नहुमत तुइँ जे जे कर्लो कहए हामा सुनिचि, ले आप आप्‍नार नगरखानतअ करिए देखा त’।”
42004024	तने फेर उहाँए कहले, “छेच्‍कारे, मुइँ तम़ाक कहच्‍कन, कुनहड अगमबक्‍ता आप्‍नार नगरत मान नि पाचे।
42004025	बास्‍तबत, मुइँ तम़ाक कहच्‍कन, ‘एलियार समयत साऱे तिन बच्छर भरे पानि नि परिस्‍ले आर गटेखान देसत बार्का आकाल परिस्‍ले, उखुना इस्राएलत भेलेला रान्‍डियानि छिले,
42004026	मातुन एलियाडक इस्राएलेर काहाँरअ घरत नि पाठाए ने बाठे सिदोन देसेर सारपत नगरेर एकटा रान्‍डियानिर घरत पाठाल गेइस्‍ले।
42004027	अइनङति एलिसा अगमबक्‍तार समयत इस्राएलत भेलेला कुऱिया रोगि छिले। मातुन इस्राएलेर काहाँकअ सुद्ध नि करिए बाठे सिरियार नामानडके सुद्ध कराल गेइस्‍ले’।”
42004028	इला काथा सुनिए सभाघरेर गटे लोकला रिस्‍याए लाल हए गेल्‍कि।
42004029	तने अम़ा साभाउ उहाँर खिलापत उठिए उहाँक नगरखान से बाहार निक्‍लाए दिल्‍कि आर उहाँक उपर से धाक्‍लाए दिबार मने जेइखान पाहारत अम़ार नगरखान रहकि अइखान पाहारेर टुप्‍पाडत लेगेल्‍कि।
42004030	मातुन उहाँए अम़ार बिचे पाके निक्‍लिए चलि गेल्‍कि।
42004031	तने इसुड गालिलेर कफर्नहुम नाएर एकखान नगरत आस्‍ले। बिस्रामेर दिना उहाँए लोकलाक सिक्‍छा दिबा धर्ले।
42004032	उहाँर सिक्‍छाला सुनिए अम़ा छक परि गेल कियाँकि उहाँए बचनला अधिकार सहित बलिस्‍ले।
42004033	सभाघरटत एकटा आसुद्ध आत्मा धराल लोक छिले आर उहाँए जोर से चेचाए कहले,
42004034	“हे नासरतेर इसु! हामार सङे तोर किसेर लाकाधाका? तुइँ कि हामाक नास कर्बा आसिचिस? मुइँ जानु कि तुइँ परमेस्‍वरेर पबित्रजन हइस।”
42004035	तने इसुड उहाँक हेनङ कहए धम्‍काए लिल्‍कि, “झित मार्, आर उहाँर भितर से निकुल!” तने साभार साम्‍ना उड लोकक पाछ्राए, उहाँर कुछु खयखति नि करिए उड भुत उहाँर ठिना से निक्‍लिए पालाए गेल्‍कि।
42004036	तने गटे लोकला छक परि गेले आर आपसत बलाबलि कर्बा धर्ले, “इला बचन केनङ कहए? याहाँए त अधिकार सहित धम्‍काए आसुद्ध आत्‍मालाक आग्‍या देचे आर आसुद्ध आत्‍मालाउ निक्‍लि जाचेक।”
42004037	तने इसुर नाअँड उखान मुलुकेर चारह बिति छिर्याए गेल्‍कि।
42004038	तने इसुड सभाघरट से निक्‍लिए सिमोनेर घरत गेले। उखुना सिमोनेर सास्रिड जरेर चुटे निसोट हए छिल्‍कि। आर अम़ा इसुडक सिमोनेर सास्रिडक देखि दिबा कहल्‍कि।
42004039	तने इसुड सिमोनेर सास्रिडर बग्‍लत थार हए जरखानक धम्‍काए लिले आर उहाँर जरखान पालाए गेल्‍कि। तने सिमोनेर सास्रिड अइसाथ उठिए अम़ार सेबाटहल कर्बा धर्ले।
42004040	जेइखुना बेलाड डुबिम डुबिम हल्‍कि ते लोकला अनेक किसिमेर बाबद धराल बेमारिलाक इसुर ठिना आन्‍ले। आर इसुड अम़ार पर हात राखिए अम़ा साभाक संअ कर्ले,
42004041	आर भेलेला लोकेर भितर से भुतलाउ हेनङ कहए चेचाए निक्‍लेल्‍कि, “तुइँ परमेस्‍वरेर पुत्र हइस।” मातुन उहाँए अम़ाक धम्‍काए लिल्‍कि आर अम़ाक बल्‍बा नि दिल्‍कि कारन भुतला उहाँक ख्रिस्‍ट कहए चिऩ्कि।
42004042	भोर हबार बाद इसुड उठिए एकखान निर्जन ठाअँत गेले। लोकला उहाँक छाब्‍ते छाब्‍ते चलि आसेल्‍कि आर अम़ाक छरिए ना जाकि कहए अम़ा उहाँक रुकिए राख्‍बार कोसिस कर्ले।
42004043	मातुन उहाँए अम़ाक कहले, “परमेस्‍वरेर राजेर सुसामाद मोक आरहला नगरत जाए सुनाबा लागे कियाँकि मोक एइखान कामेर ताने पाठाल गेइचे।”
42004044	तने उहाँए यहुदियार सभाघरलात प्रचार कर्ते बेर्बा धर्ले।
42005001	एक दिना इसुड गनेसरेत तालडर काछारत थार हए छिले आर लोकला परमेस्‍वरेर बचन सुन्‍बार ताने उहाँर चारह बिति धाक्‍ला धाक्‍लि करिसेल्‍कि।
42005002	तालडर काछारत उहाँए दुइखान लाव देख्‍ले। माछुवारला लावला से नाम़िए भेर्काला धइस्‍ले।
42005003	उ दुइखान लाएर मइधे एकखान लाव सिमोनेर रहकि। तने इसुड सिमोनेर लावखानत चर्ल़े आर लावखानक काछारट से कनेक दुर लेजाबा कहले, तने लावखानेर पर बठिए लोकलाक सिक्‍छा दिबा धर्ले।
42005004	सिक्‍छा दुवाल हइ जाबार बाद इसुड सिमोनडक कहले, “लावखान गहिर पानिखानेर बिति लेजा आर माछ मार्बार ताने भेर्काखान फेका।”
42005005	मातुन सिमोनड कहले, “गुरु! हामा भर रात खटन ताहुँ कुछु नि पान! मातुन कहचिस जदि ते, तोर बचन अनुसार मुइँ भेर्काखान फेकाए गमेच्‍कुन।”
42005006	आर जेइखुना अम़ा इसुर कहाल अनुसार कर्ले ते, एतेला माछ फनेल्‍कि ने माछेर चुटे जालखान चिरिम चिरिम हए गेल्‍कि।
42005007	तने अम़ा भिनखान लाएर सङलाक आसिए सङ दोक कहए इसारा कर्ले आर अम़ा आसिए दनहखान लाव बोज करेल्‍कि आर माछेर चुटे लावला डुबिम डुबिम हए गेल्‍कि।
42005008	मातुन इड घटना देखिए सिमोन पत्रुसट इसुर पाअँत परिए कहले, “मोर ठिना से चलि जा प्रभु, मुइँ पापि लोक हउ।”
42005009	कियाँकि भेलेला माछ फन्‍बा देखिए सिमोनड आर उहाँर सङे रहबार लोकला छकपरि गेइस्‍ले।
42005010	अइनङ करे जब्‍दियार बेटाला आर्थात याकुब आर युहन्‍नाडउ छकपरि गेले। सिमोनेर सङे एम़ार सङवारि रहकि। इसुड सिमोनडक कहले, “ना डरा, आझि से आप तुइँ लोकलाक फनाबो।”
42005011	ताहार बाद अम़ा आप्‍नार लावला काछारटत आन्‍ले आर सब कुछुला छरिए अम़ा इसुर पाछु धरि लिले।
42005012	एक दिना इसुड कुनह एकखान नगरत छिले, अइखान नगरत एकटा लोक रहए उहाँर गटेड देहात कुऱिया रोग फुटिसेल्‍कि। इसुडक देखिए उड लोक उहाँर साम्‍ना उबुर हए परि गेले आर हेनङ कहए नेहरा कर्बा धर्ले, “हे प्रभु, तुइँ इच्‍छा कर्ले मोक सुद्ध कर्बा पारिस।”
42005013	तने इसुड आप्‍नार हातखान आगु बाऱाए उहाँक लारिए कहले, “मुइँ इच्‍छा करेच्‍कुन तुइँ सुद्ध हए जा,” आर अइसाथ उहाँर कुऱिया रोगखान पालाए गेल्‍कि।
42005014	तने इसुड उहाँक आग्‍या दिए कहले, “इड काथा काहाँकअ ना कहिस बुरु पुजारुकेर ठिना जा आर आप्‍नाक देखा, सुद्ध हबार प्रमानेर रुपत मोसार आग्‍या अनुसार भोग चऱा।”
42005015	मातुन इसुर नाअँड चारह बिति हेनङ छिर्याए गेल्‍कि, जेरहर जेरह लोकला उहाँर सिक्‍छा सुन्‍बा आर रोगला से संअ हबार ताने जर हबा धरेल्‍कि।
42005016	मातुन कोए कोए बेला इसुड फुस्‍कुटिए जाए निर्जन ठाअँत प्रार्थना करे।
42005017	एक दिना इसुड सिक्‍छा दिते रहए आर केबा झना फरिसि आर बिधानेर गुरुला इसुर बग्‍लत बठिए छिल्‍कि। अम़ा गालिलेर आर यहुदियार गाअँला से आर यरुसलेम से आसिस्‍ले। बेमारिलाक संअ कर्बार ताने प्रभुर सक्‍तिखान उहाँर सङे छिल्‍कि।
42005018	आर देख, लोकला एकटा रतपरा बेमारिक झल्‍ङात करे आन्‍ले आर उहाँक घरटर भित्रत लेजाए इसुर आगुति राख्‍बार कोसिस कर्ले,
42005019	मातुन लोकेर भिर हबार कारन भित्रत लेजाबार दामाल नि पाए अम़ा घरेर छप्‍परखानेर पर चर्ल़े आर टालिला उज्राए बेमारिडक झल्‍ङाखान सहिते लोकलार बिचते टिकाए इसुर आगुति नाम़ाले।
42005020	अम़ार बिस्‍वासखान देखिए इसुड बेमारिडक कहले, “ले भाइ, तोर पापला छेमा हल्‍कु।”
42005021	बिधानेर गुरुला आर फरिसिला मनत हेनङ बिचार कर्बा धर्ले, “इस्‍वर निन्‍दा कर्बार याहाँए काहाँए? परमेस्‍वरेर बाहिक पापेर छेमा आर काहाँए कर्बा पारे?”
42005022	तने इसुड अम़ार मनेर काथाला बुझिए अम़ाक उत्रा दिले, “कियाँ तम़ा मनत हेनङ बिचार करेचन?”
42005023	कुनड काथा कहबार आसान ‘तोर पापला छेमा हल्‍कु’ कहबार ने ‘उठिए बेरा’ कहबार?
42005024	मातुन तम़ा इड काथा जान कि मान्‍सिर पुत्रडर सङे इखान पृथिमित पाप छेमा कर्बार अधिकार छेक।” ताहाते इसुड रतपराडक कहले, “मुइँ तोक कहच्‍कुन, उठेक आर तोर झल्‍ङाखान सम्‍ठिए घर जा।”
42005025	तने उड रतपरा बेमारि अइसाथ अम़ारे साम्‍ना उठिगेल आर आप्‍नार थाकाल झल्‍ङाखान सम्‍ठिए परमेस्‍वरेर प्रसंसा कर्ते कर्ते घर गेल।
42005026	अम़ा साभाउ छक खाए गेल आर परमेस्‍वरेर भक्‍तिपुर्न भय गनिए परमेस्‍वरेर बाराइ कर्ते कहले, “आझि हामा छकलागा काथा देख्‍न!”
42005027	इड घटनार बाद इसुड नगरखान से निक्‍लिले ते लेबि नाएर एक झन कर उठाक कर उठा आड्डाडत बठाल देख्‍ले आर उहाँक कहले, “मोर पाछु धर।”
42005028	ताहार बाद कर उठाड सब कुछुला छरिए उठिगेले आर इसुर पाछु धरि लिले।
42005029	तने इसुर ताने लेविड आप्‍नार घरत एकटा बार्का जोगेर बन्‍दबस्‍त कर्ले। हता अम़ार सङे भेलेला कर उठा आर आरहला लोक खराक खाबा बठेल्‍कि।
42005030	फरिसिला आर बिधानेर गुरुला इसुर चेल़ालार पर हेनङ कहए फेदफेदिबा धरेल्‍कि, “कियाँ तम़ा कर उठा आर पापिलार सङे खानपान करेचन?”
42005031	मातुन इसुड अम़ाक उत्रा दिल्‍कि, “बइधेर गरज निरोगिलाक नि मातुन रोगिलाक हचे।
42005032	मुइँ धर्मिलाक नि मातुन पापिलाक पास्‍चातापेर ताने डाकाबा आसिचु।”
42005033	फेर अम़ा इसुडक कहले, “युहन्‍नार चेल़ाला दुहे चारहे उपासत रहचे आर प्रार्थना करेचे। फरिसिलार चेल़ालाउ अइनङ करेचे मातुन तोर चेल़ाला ते खानपान कर्तेइ रहचोक!”
42005034	इसुड अम़ाक कहले, “दुल़ाड सङे रहबार तलिक बइरातियालाक तम़ा उपासे राख्‍बा पार्बन?
42005035	मातुन यहनङ दिनला आस्‍बे, जेइदिना दुल़ाडक अम़ार ठिना से लेजातेक तने अम़ा उला दिनत उपासे रहबे।”
42005036	इसुड अम़ाक एकटा खिस्‍साउ कहल्‍कि, “काहुँ नायाँ नुआँखान चिरिए पुर्ना नुआँखानत दाग्‍ला नि देचे हुनङ जदि करे ते, उहाँए नायाँ नुआँखानक चिरिए बर्बाद कर्बे आर नायाँ नुआँर दाग्‍लाखान पुर्ना नुआँखानत मेटअ नि खातेक।
42005037	काहुँ नायाँ दाखमधखान पुर्ना मसकत नि थिताचे, हुनङ जदि करे ते नायाँ दाखमधखान मसकटक फुटाए दितेक आर दाखमधखान उस्रिए परि जातेक आर मसकटउ नास हए जातेक।
42005038	अइताने नायाँ दाखमधखान नायाँ मसकटते थिताबा लागे।
42005039	पुर्ना दाखमधखान खाबार काहुँ नायाँ दाखमधेर इच्‍छा नि करेचे कियाँकि उहाँए कहचे, “पुर्ना दाखमधखाने बुरु आच्‍छा।”
42006001	एक फेक बिस्रामेर दिना इसुड एकखान गहम बारिर पाके जाते रहए आर उहाँर चेल़ाला गहमेर सिसला टुङिए टुङिए हात दे मस्‍कटाए खाबा धरेल्‍कि।
42006002	मातुन फरिसिलार मइधे काहुँ काहुँ अम़ाक कहबा धरेल्‍कि, “बिस्रामेर दिना बिधान अनुसार जेइला कर्बार उचित नि छे तम़ा अइला कियाँ करेचन?”
42006003	इसुड अम़ाक उत्रा दिए कहल्‍कि, “तम़ा कि पऱिचन नि जेइखुना दाउदड आर उहाँर सङला भोके छिले ते उखुना उहाँए कि करिस्‍ले?
42006004	उहाँए परमेस्‍वरेर घरटत ढुकिए परमेस्‍वरटक चऱाल रुटिला लिए आप्‍नउ खाइस्‍ले आर आप्‍नार सङलाकअ दिस्‍ले जेइला रुटि कि बिधान अनुसार पुजारुकलार बाहिक काहाँकअ खाबार उचित नि रहकि।
42006005	तने इसुड अम़ाक कहल्‍कि, “मान्‍सिर पुत्रड बिस्राम दिनडरअ प्रभु हए।”
42006006	ताहार पाछिला बिस्रामेर दिना इसुड सभाघरेर भित्रत ढुकिए सिक्‍छा दिस्‍ले आर हता एकटा हेनङ लोक छिल्‍कि, जाहाँर दाहिनाखान हात सुखाए गेइसल्‍कि।
42006007	बिस्रामेर दिना इसुड काहाँकअ संअ करचे ने कि कहए उहाँक दुसियात गिराबार ताने बिधानेर गुरुला आर फरिसिला उहाँर पर ढेउनि दिए छिल्‍कि
42006008	मातुन इसुड अम़ार मनेर काथाला जानि फेकाले आर सुख्‍ना हातिया लोकटक कहले, “हेता आसिए साभार साम्‍ना थार हो।” आर उहाँए उठिए हता थार हल्‍कि।
42006009	तने इसुड अम़ाक कहले, “मुइँ तम़ाक पुछारि करेच्‍कन, बिस्रामेर दिना बिधान अनुसार भाला कर्बार उचित ने खाराप कर्बार, प्रान बचाबार उचित ने नास कर्बार?”
42006010	तने इसुड साभार बिति नजरट घुराए उड लोकक कहल्‍कि, “तोर हातखान आगु बाऱा।” तने उड लोक अइनङ कर्ले आर उहाँर हातखान संअ हए गेल्‍कि।
42006011	मातुन अम़ा रिस्‍याए लाल हए गेले आर इसुडक कि कर्ले हए कहए आपसत साल्ल़ा कर्बा धर्ले।
42006012	एक दिना इसुड निक्‍लिए पाहारखानत प्रार्थना कर्बा गेले आर भर रात परमेस्‍वरटक प्रार्थना कर्ले।
42006013	ताहार बेहाने उहाँए आप्‍नार चेल़ालाक डाकाए अम़ार बिच से बार झनाक बिछ्ले आर अम़ाक प्रेरित नाअँ धराले।
42006014	उला लोक एम़ाए रहए: सिमोन जाहाँक इसुड पत्रुस नाअँ धराले आर याहाँर भाइ अन्‍द्रियास, याकुब, युहन्‍ना, फिलिप, बारथोलोमाइ,
42006015	मत्ति, थोमा, अल्‍फयसेर बेटा याकुब आर सिमोन जाहाँक रास्‍ट्रबादि करे कहकि,
42006016	याकुबेर बेटा यहुदा आर यहुदा इस्‍करियोत जाहाँए इसुडक दागाबाजि कर्ले।
42006017	तने जेइखुना इसुड प्रेरितलार सङे पाहारखान से नाम़्‍ले ते एकखान सएर ठाअँत आसिए पुग्‍ले। हता उहाँर चेल़ालार सङे आरहला लोकेर एकखान बार्का भिर जम हए छिल्‍कि। अम़ा गटेखान यहुदिया से, यरुसलेम से, सुमुन्‍दरेर काछारेर टुरोस आर सिदोन से जेरह जेरह बाऩिए आसिस्‍ले।
42006018	अम़ा हता इसुर बचन सुन्‍बा आर आप्‍नार बाबदला से संअ हबार ताने आसिस्‍ले। आर जाहाँक जाहाँक आसुद्ध आत्‍मा धरिसेल्‍कि, अम़ा संअ हले।
42006019	गटे लोकला उहाँक लार्बा छाब्‍ले कियाँकि संअ करा सक्‍तिखान उहाँर ठिना से निक्‍लिकि आर साभाक संअ कर्कि।
42006020	इसुड आप्‍नार चेल़ालार बिति देखिए कहले, “धन्‍य तम़ा दिन दुखिला कियाँकि परमेस्‍वरेर राजखान तम़ारे हकन।
42006021	धन्‍य तम़ा, जाहाँए आल़ा भोके छन कियाँकि तम़ा संतुस्‍ट हबन। धन्‍य तम़ा, जाहाँए आल़ा कानेचन कियाँकि तम़ा हास्‍बन।
42006022	धन्‍य तम़ा, जेइखुना लोकला तम़ाक मान्‍सिर पुत्रडर खातिर छिछि दुरदुर कर्तकन, टेकि दित्‍कन आर खिताल कर्तकन आर दुस्‍ट कहए तम़ार नाअँड गनुवात्‍कन,
42006023	उखुना तम़ा आनन्‍द मानाअ आर खुसि से उच्‍छल कियाँकि सर्गत तम़ार बार्का इनाम छकन। अम़ार पुर्खालाउ अगमबक्‍तालाक अइनङ करिस्‍ले।
42006024	मातुन धिक्‍कार तम़ाक, जाहाँए आल़ा धनेर मातिबर छन, कियाँकि तम़ा सुख चइन पाए गेइचन।
42006025	धिक्‍कार तम़ाक, जाहाँए आल़ा अभल चभल करे खाचन कियाँकि तम़ाक भोक लाग्तकन। धिक्‍कार तम़ाक, जाहाँए आल़ा हाँसेचन कियाँकि तम़ा सोग कर्बन आर कान्‍बन।
42006026	धिक्‍कार तम़ाक, जेइखुना गटे लोकला तम़ार बाऱाइ बल्तकन कियाँकि अम़ार पुर्खाला झुट्ठा अगमबक्‍तालाकअ अइनङ करिस्‍ले।
42006027	मुइँ तम़ा सुन्‍बार लोकलाक कहच्‍कन, दुस्‍मनलाक माया कर आर जाहाँए तम़ाक छिछि दुरदुर करेच्‍कन अम़ार भालाइ कर।
42006028	जाहाँए तम़ाक स्राप देच्‍कन अम़ाक आसिर्बाद द। जाहाँए तम़ार निन्‍दा बलेच्‍कन अम़ार ताने प्रार्थना कर।
42006029	जाहाँए तोर एकटा गालत ठुकेचोक उहाँक दस्राडउ गाल जुरिए दे आर जाहाँए तोर गिलापट छिरिए लेजाचोक उहाँक तोर जामाखानअ दे दे।
42006030	जाहाँए जाहाँए माङेचोक साभाक दे आर काहुँ तोर ठिना से कुछु लेजाचोक जदि ते आर घुराए ना माङेक।
42006031	लोकला तम़ार सङे जेनङ ब्‍यबहार कर्कन कहए तम़ा इच्‍छा करेचन तम़ाउ अम़ार सङे अइनङ ब्‍यबहार कर।
42006032	जाहाँए तम़ाक माया करेच्‍कन बाठे अम़ाके जदि माया करन ते, तम़ा किसेर जस पाबन? कियाँकि पापिलाउ ते आप्‍नाक माया करा लोकलाक माया करेचे।
42006033	जाहाँए तम़ार भालाइ करेच्‍कन बाठे अम़ारे जदि भालाइ करन ते, तम़ा किसेर जस पाबन? कियाँकि पापिलाउ ते अइनङ करेचे।
42006034	जाहाँर से घुराए पाबार आसा छकन बाठे अम़ाके जदि कर्जा देचन ते, तम़ा किसेर जस पाबन? कियाँकि जेतेला कर्जा देचे अथेइला घुराए पाबार आसा करिए पापिलाउ ते पापिलाक कर्जा देचे।
42006035	तम़ा मातुन दुस्‍मनलाक माया कर आर अम़ार भालाइ कर। घुराए पाबार आस्रा नि राखिए कर्जा द तने तम़ा बड इनाम पाबन आर सर्वोच्‍च परमेस्‍वरेर सान्‍तान हबन, कियाँकि परमेस्‍वरट अपजसिया आर दुस्‍टलारअ पर दया राखेचे।
42006036	जेनङ तम़ार पिताड दयाबान छकन अइनङ तम़ाउ दयाबान ह।
42006037	पोरेर निसाफ ना कर सेने तम़ारअ नि निसाफ कर्तकन। पोरक दुसिया ना द आर तम़ाकअ दुसिया नि दित्‍कन। छेमा द आर तम़ाउ छेमा पाबन।
42006038	द, तने तम़ाकअ दित्‍कन। पुरा नापे, चापिए चुपिए, झिक्‍लाए झिक्‍लाए, अभल चभल करे तम़ार कछाखानत ढालिए दित्‍कन।कियाँकि जेइड नापे तम़ा दिबन, अइड नापे तम़ाउ घुराए पाबन।”
42006039	इसुड अम़ाक आरह एकटा खिस्‍सा कहल्‍कि, “आन्‍धाड आन्‍धाडक दामाल देखाबा पार्बे? अम़ा दनह झना कि खादित जाए पर्बे नि?
42006040	चेल़ाड आप्‍नार गुरुड से बड नि हचे मातुन पुरा सिकिजाले उहाँए गुरुडरे सामान हए जाचे।
42006041	आप्‍नार चखुर ढेङड नि देखिए कियाँ तुइँ आप्‍नार भाइर चखुर खेचखान देखेचिस?
42006042	बा केनङ करे तुइँ आप्‍नार भाइडक कहचिस, ‘दे त, भाइ! तोर चखुड से खेचखान निक्‍लाए दिकुन’ ए भित्तरपापिया, प्रथमे तुइँ आप्‍नार चखुर ढेङड त निक्‍ला, तने त तुइँ भाइडर चखुर खेचखान निक्‍लिबार ताने झलझल करे देख्‍बो।”
42006043	असल गाछटत खाराप फल नि धरेचे, नाते खाराप गाछटत असल फल।
42006044	हरेकटा गाछ उहाँर फलडए से चिऩा जाचे जेनङ कि काँटार गाछट से काहुँ डुमर नि टुङेचे नाते बएरेर गाछट से अंगुर टुङेचे ।
42006045	आच्‍छा लोकट मनेर आच्‍छा भान्‍डारट से आच्‍छाए काथाला निक्‍लाचे आर खाराप लोकट आप्‍नार मनेर खाराप भान्‍डारट से खारापे काथाला निक्‍लाचे कियाँकि जेइला काथा से लोकेर मनड भर्ति रहचेक, अइला काथा उहाँए आप्‍नार मुखखानेर पाके निक्‍लाचे।
42006046	मोर कहाल काथाला नि धरेचन ते, मोक कियाँ “प्रभु, प्रभु” कहचन?
42006047	जाहाँए मोर ठिना आसेचे, मोर बचनला सुनेचे आर मोर कहाल अनुसार करेचे, उड लोक केनङ लोक कहए, मुइँ तम़ाक बाताच्‍कन:
42006048	उहाँए एकटा हेनङ घरबेना लोकेर लाखा हए, जाहाँए गहिर तलिक खुदिए चाट्टानेर पर घरेर भिटाड उठाले। आर जेइखुना लदिडत बाना आसिए उड घरत हान मारेल्‍कि ते, उड घरक हिलाबा नि पारेल्‍कि कियाँकि उहाँए उड घर मजगुत से उठाइस्‍ले।
42006049	मातुन जाहाँए मोर बचनला सुनेचे आर सुनाल अनुसार नि करेचे उहाँए एकटा हुनङ लोकेर लाखा हए, जाहाँए आप्‍नार घरट बिना भिटाए माटिखानते उठाले। सेने लदिड बाऱिए हान मारेल्‍कि ते अइसाथ घरट भाङिए परि गेल्‍कि आर घरटर बुटिया नास हए गेल्‍कि।”
42007001	गटे काथाला लोकलाक सुनाल हइ जाबार बाद इसुड कफर्नहुम गेले।
42007002	हता एकटा रोमि सेनापतिर एकटा नकर रहकि जाहाँक उहाँए बाडा माया करे आर उड नकर मरनहाल बेमारि रहकि।
42007003	जेइखुना सेनापतिड इसुर बिसयत सुन्‍ले ते, उहाँए यहुदि धर्मगुरुलाक इसुर ठिना जाए नेहरा कर्बा पाठाले जेसे इसुड आसिए उहाँर नकरटक संअ करि दिकि।
42007004	तने अम़ा इसुर ठिना जाए कल जुरिए नेहरा करेल्‍कि, “बास्‍तबत उहाँए तोर माया पाबार लाइक छोक।
42007005	कियाँकि उहाँए हामार जातियालाक माया करेचे आर हामार सभाघरट उहाँइ बेनाए दिचे।”
42007006	तने इसुड अम़ार सङे गेल्‍कि। इसुड सेनापतिडर घरेर बग्‍लत जाए पुगिस्‍ले ताए सेनापतिड आप्‍नार सङलाक इसुर ठिना हेनङ कहबा पाठाले, “हे प्रभु आर कस्‍ट ना करेक, कियाँकि तोक आप्‍नार घरत आन्‍बार लाइक मुइँ नि छु।
42007007	नाते मुइँ आप्‍ने तोर ठिना जाबार लाइक छु, ताहाते बाठे बचनड कहए दे आर मोर नकरट संअ हए जाबे।
42007008	कियाँकि महँ अधिकारिर तलत रहबार लोक हउ आर महँर तलत सिपाहिला छे। मुइँ काहाँकअ ‘जा’ कहचु ते, उहाँए जाचे आर काहाँकअ ‘आस्’ कहचु ते उहाँए आसेचे, आर मोर गुलामडक मुइँ ‘इखान काम कर’ कहचु ते उहाँए उखान काम करेचे।”
42007009	उहाँर इला काथा सुनिए इसुड छक परि गेले आर आप्‍नार पाछु पाछु आस्‍बार लोकलार माखे घुरिए कहले, “मुइँ तम़ाक कहच्‍कन, हेनङ बिस्‍वास मुइँ इस्राएलतअ नि देखिचु।”
42007010	तने सेनापतिर पाए पाठाल लोकला घरत आसिए देखेचे ते, नकरट संअ हए गेइचेक।
42007011	ताहार केबा दिन बाद इसुड नाइन नाएर एकखान नगरत गेले। उहाँर पाछु चेल़ाला आर एकखान बार्का भिर रहकि।
42007012	जाते जाते जेइखुना इसुड उखान नगरेर मुल दुवारखानत जाए पुग्‍ले ते, लोकला एकटा मुर्दार मरा लिए निक्‍लिते रहए। उड लोक रान्‍डियानि माएर एकटिया बेटा रहए। नगरेर भेलेला लोक उड रान्‍डियानिर सङे सङे जाते रहए।
42007013	उड रान्‍डियानिक देखिए इसुडक माया लागि गेल्‍कि। ताहाते इसुड उहाँक कहल्‍कि, “ना कानेक।”
42007014	ताहार बाद बग्‍लत जाए इसुड मच्‍लिखान लार्ले आर काङ दुवा लोकला थामि गेल्‍कि। तने इसुड कहल्‍कि, “ए छँरा! मुइँ तोक कहच्‍कुन, उठेक।”
42007015	तने मरा लोकट उठिए बठि गेले आर बल्‍बा धर्ले। इसुड उड छँराक माअँडर जुम्‍मा लागाए दिले।
42007016	अम़ा साभार मनलात डर ढुकि गेल्‍कि आर अम़ा हेनङ कहए परमेस्‍वरेर बाऱाइ बल्‍बा धर्ले, ‘एकटा माहान अगमबक्‍ता हामार बिचत उठिचे!’ आर परमेस्‍वरट आप्‍नार लोकलाक बचाबा आसिचे।”
42007017	इसुर कराल इखान कामेर चार्चा गटेखान यहुदियात आर लगेपासेकार गटे गाअँलात छिर्याए गेल्‍कि।
42007018	युहन्‍नार चेल़ाला आसिए इला काथा एक एक करे युहन्‍नाडक सुनाए दिल्‍कि। तने युहन्‍नाड आप्‍नार चेल़ालार मइधे दुइ झनाक डाकाले,
42007019	आर इसुर ठिना इड काथा पुछारि कर्बा पाठाले, “जाहाँए आस्‍बार पर छे, उड लोक तुहें हइस, ने हामा दस्रा झनार आसपइरा देखि?”
42007020	तने अम़ा इसुर ठिना जाए कहल्‍कि, “बप्‍तिस्‍मा दुवा युहन्‍नाड हामाक तोर ठिना इड काथा पुछारि कर्बा पाठाइचे, ‘जाहाँए आस्‍बार पर छे, उड लोक तुहें हइस, ने हामा दस्रा झनार आसपइरा देखि?’”
42007021	टिकाए अइखुना इसुड भेलेला झनार बाबद, बिस आर भुत आत्‍माला निक्‍लाए संअ करिस्‍ले आर भेलेला आन्‍धा लोकक दृस्‍टि दिस्‍ले।
42007022	सेने इसुड अम़ाक उत्रा दिए कहल्‍कि, “जाअ, तम़ा जे देख्‍लन आर जे सुन्‍लन, युहन्‍नाडक जाए कहए द कि, आन्‍धाला देखेचे, नेङराला बेराचे, कुऱियाला सुद्ध हचे, बहिराला सुनेचे, मराला जेअँत हए उठेचे, गरिपलाक सुसामाद प्रचार कराजाचे।”
42007023	धन्‍य होक उहाँए, जाहाँए मोर कारन ओझोट नि खाचे।
42007024	युहन्‍नार साम्‍दियाला हता से चलि जाबार बाद इसुड युहन्‍नार बिसयत भिरखानेर लोकलाक कहबा धर्ले, “तम़ा निधुवा पाथारखानत केनङ लोकटक देख्‍बा गेइस्‍लन? कि बायाँरे हिलाडला करा गाङरोलडक?
42007025	आर निते, तम़ा कि देख्‍बा निक्‍लिस्‍लन ते? ने फुलफुलिया नुआँ पिऩाल लोकटक? माहाङा नुआँ पिऩा लोकला आर सुख बिलासेर जिबन जिबार लोकला राजमहलत रहचे।
42007026	हुनङहले तम़ा कि देख्‍बा गेइस्‍लन ते? ने एकटा अगमबक्‍ताडक? हँ मुइँ छेच्‍कार कहच्‍कन, तम़ा अगमबक्‍ताडउ से माहान लोकटक देख्‍बा गेइस्‍लन।
42007027	उड लोक हए, याहिँ जाहाँर बिसयत धर्मसास्‍त्रत लिखाल छे, ‘देखेक! मुइँ मोर साम्‍दियाडक तोर आगु आगु पाठाम्‍कुन, उहाँए तोर ताने दामालड तियारि कर्तोक।’
42007028	मुइँ तम़ाक कहच्‍कन, बेर्छानिर कोख से जलम लुवाल लोकलार मइधे युहन्‍नार से माहान काहुँ नि छे, ताहुँ परमेस्‍वरेर राजत जाहाँए साभार से छट छे, उहाँए युहन्‍नाड से माहान छे।”
42007029	इसुर इड काथा सुनिए गटे लोकला, खास करे कर उठाला परमेस्‍वरटक निसाफि कहए सुइकार कर्ले कारन अम़ा युहन्‍नार पाए बप्‍तिस्‍मा लिस्ले।
42007030	मातुन फरिसिला आर बिधानेर गुरुला अम़ार ताने बेनाल परमेस्‍वरेर योजनाडक इन्‍कार कर्ले कारन अम़ा युहन्‍नार पाए बप्‍तिस्‍मा लुवाल नि रहए।
42007031	इसुड आरह कहते गेल्‍कि, “इड जामानार लोकलाक मुइँ किसेर सङे तुलना करु? एम़ाक केनङ लोक कहु?
42007032	अम़ा हाट बाजारेर उला छुवार लाखा हए जाहाँए आपसत हेनङ कहए पुछापुछि करेचे: ‘हामा तम़ार ताने बाँसि बलाल्‍कन, मातुन तम़ा नि नाच्‍लन। हामा सोगेर गित गिदाल्‍कन, मातुन तम़ा नि कान्‍लन।’
42007033	बप्‍तिस्‍मा दुवा युहन्‍नाड आसिए नाते खराक खाले नाते दाखमधे पिले ताहारअ पर तम़ा कहचन, ‘उहाँक भुत धरिचेक।’
42007034	मान्‍सिर पुत्रड खाते पिते आस्‍ले आर तम़ा कहचन, ‘ओ देख, एकटा खाउ आर मतुवालक, कर उठा आर पापिलार सङडक!’
42007035	मातुन बुद्धिर अधिनत चल्‍बार लोकलार जिबनडए से इड प्रमानित हचे कि बुद्धिखान ठिक हए।”
42007036	फरिसिलार मइधे एक झन इसुडक खराक खाबार नेअँता दिल्‍कि आर उहाँए उड फरिसिर घरत जाए खाबा बठले।
42007037	अइखान नगरत एकटा चरित्रहिन बेर्छानि रहए। आर देख, इसुड फरिसिर घरत खाबा बठिचे कहबार सुनिए उड बेर्छानि सिंगमरमरेर एकटा तारित करे अत्तर लिए इसुर ठिना आस्‍ले।
42007038	तने उड बेर्छानि इसुर पाछु बिति से ठेङलार बग्‍लत थार हए कान्‍बा धर्ले आर उहाँर लोएला इसुर ठेङलार पर पर्बा धरेल्‍कि। ताहार बाद उहाँए आप्‍नार मुथार चुलिला दे इसुर ठेङला मुछि दिल्‍कि आर ठेङलात चुम्‍मा खाए उखान अत्तर इसुर ठेङलात बुलाए दिल्‍कि।
42007039	मातुन हेनङ कर्बा देखिए इसुडक नेअँता दिबार फरिसिड मनत बिचार कर्ले, “याहाँए जदि छेच्‍कारे अगमबक्‍ता हलेहने ते, उहाँक लार्बार काहाँए हकि आर याहाँए केनङ चरित्रहिन बेर्छानि हए कहबार जान्‍लेहने कियाँकि याहाँए त पापेर जिबन जिएचे।
42007040	तने इसुड उहाँक उत्रा दिए कहल्‍कि, “सिमोन! मुइँ तोक एकटा काथा कहबा छाबेच्‍कुन।” तने सिमोनड कहल्‍कि, “कुन काथा, गुरु?”
42007041	इसुड कहल्‍कि, “कुनह एकटा माहाजनेर दुइ झना कर्जा लुवा लोक रहकि। अम़ार मइधे एक झना पान स दिनार आर एक झना पाचास दिनार कर्जा लिसेल्‍कि।
42007042	मातुन जेइखुना अम़ा कर्जाला तिर्बा नि पार्ले ते, माहाजनड दनह झनारे कर्जाला मिनाहा करि दिल्‍कि। आप कह त, उ दुइ झनार मइधे माहाजनडक बेसि माया काहाँए करेल्कि?”
42007043	सिमोनड उत्रा दिल्‍कि, “मोर बिचारत, जाहाँए बेसि मिनाहा पाले।” तने इसुड सिमोनडक कहल्‍कि, “तुइँ ठिक कहलो।”
42007044	तने उड बेर्छानिर बिति घुरिए इसुड सिमोनडक कहल्‍कि, “इड बेर्छानिक देखेचिस ने? मुइँ तोर घरत आसेल्‍कुन आर तुइँ मोक ठेङ धबार पानि तलिक नि दिलो मातुन याहाँए मोर ठेङला लोए दे भिजाए आप्‍नार मुथार चुलिला दे मुछले।
42007045	तुइँ मोक स्‍वागतेर चुम्‍माउ नि खालो मातुन याहाँए त आस्‍बारेखुना से मोर ठेङलात चुम्‍मा खाबा नि छरिचे।
42007046	तुइँ मोर मुथाडत तेलअ बुलाए नि दिलो मातुन याहाँए त मोर ठेङलात अत्तर बुलाए दिचे।
42007047	ताहाते मुइँ तोक कहच्‍कुन, इड बेर्छानिर पाप भेलेला रहकि आर याहाँए उला पापेर छेमा पाइचे कियाँकि याहाँए मोक बेसि माया देखाइचे। मातुन जाहाँए कम छेमा पाचे उहाँए कमे माया देखाचे।”
42007048	तने इसुड उड बेर्छानिक कहल्‍कि, “तोर पापला छेमा हए गेइचोक।”
42007049	उहाँर सङे खाबा बठाल लोकला एक आपसत पुछापुछि कर्बा धर्ले, “पाप छेमा कर्बार याहाँए काहाँए?”
42007050	तने इसुड उड बेर्छानिक कहल्‍कि, “तोर बिस्‍वासखाने तोक उद्धार करिचोक, सान्‍ति से जा।”
42008001	ताहार बाद इसुड नगरे नगरे आर गाअँ गाअँ परमेस्‍वरेर राजेर सुसामादेर प्रचार कर्ते बेर्बा धर्ले। उहाँर सङे उ बार झना चेल़ालाउ रहकि।
42008002	उहाँर सङे आरह केबा झना बेर्छानि बेराकि, अम़ा दुस्‍ट आत्‍मा आर बाबदला से संअ हइस्‍ले, उला बेर्छानि अम़ाए रहए, मग्‍दलिनि कहबार मरियमड, जाहाँर ठिना से सातटा भुतक निक्‍लाइसेल्‍कि,
42008003	योअन्‍नाड, जाहाँए हेरोदेर मुन्‍सि खुजासेर कइना रहए आर अइनङ करे सुसन्‍नाड। आरह भेलेला बेर्छानि, जाहाँए आप्‍नार धन सम्‍पतिलार माध्‍यम से इसुर आर इसुर चेल़ालार सेबा करे।
42008004	जेइखुना जेरहर जेरह लोकला गाअँ गाअँ आर नगर नगर से आसिए इसुर ठिना जर हल्‍कि तने उहाँए अम़ाक एकटा खिस्‍सा कहले:
42008005	“एकटा लोक बिहन छिर्याबा निक्‍लिले, छिर्याते छिर्याते कुछुला बिहन दामालडत परेल्‍कि आर उला बिहनक लोकला खेचिए बर्बाद करि दिल्‍कि आर आकासेर पखिला आसिए खाए गेल्‍कि
42008006	आर कुछुला बिहन पाथ्‍लिया माटिखानत परेल्‍कि आर टेका फेकातेइ बिहनला सुखाए गेल्‍कि कियाँकि उखान माटित रस नि रहकि।
42008007	कुछुला बिहन काँटार झाँउसखानत परेल्‍कि आर बिहनलार सङे सङे काँटार गाछलाउ बाऱिए बिहनलाक चापि दिल्‍कि।
42008008	आर कुछुला बिहन असल माटिखानत परेल्‍कि तने उला बिहन बाऱिए स गुना फल धरेल्‍कि।” इड खिस्‍सा कहाल हए जाबार बाद उहाँए जोर से कहले, “जाहाँर सुन्‍बार कान छेक उहाँए सुनोक।”
42008009	इसुर चेल़ाला इड खिस्‍सार माने कि हए कहए उहाँक पुछारि करेल्‍कि।
42008010	तने इसुड अम़ाक कहल्‍कि, “तम़ाक त परमेस्‍वरेर राजेर भेदड जान्‍बार ग्‍यान दुवाल गेइच्‍कन मातुन भिनला लोकेर सङे मुइँ खिस्‍सार पर बलेचु, कारन अम़ाक देख्‍लउ देखा ना जाकि आर सुन्‍लउ एम़ा ना बुझोक।”
42008011	इड खिस्‍सार माने एइड, बिहनला परमेस्‍वरेर बचन हए।
42008012	दामालडत पराल बिहन अइला लोक हए, जाहाँए बचन सुन्‍बार त सुनेचे मातुन बचनला सुनिए बिस्‍वास ना करोक आर अम़ार उद्धार ना हकि कहए दियाबलसट आसिए अम़ार मनला से बचनला छिरिए लेजाचोक।
42008013	पाथ्‍लिया माटिखानत पराल बिहन अइला लोक हए, जाहाँए बचन सुनेचे आर खुसि से सुइकार करेचे, मातुन भित्तर तलिक जँर नि फेकाबार कारन कुछु समय तलिक बिस्‍वास त करेचे मातुन परिक्छा आस्‍ले अम़ा पतन हए जाचे।
42008014	काँटार झाउँसखानत पराल बिहन अम़ाए हए, जाहाँए बचन सुन्‍बार त सुनेचे मातुन जिबनेर दामालत जेइखुना अम़ा बेराबा धरेचे इड जिबनेर चिन्‍ता फिकिर, धन, सुख बिलासेर चापनत परिए अम़ार फलला नि पाकेचेक।
42008015	मातुन असल माटिखानत पराल बिहन अम़ाए हए, जाहाँए बचन सुनेचे आर साँच्‍चा आर निस्‍कपट मन से सम़्‍लाए राखेचे आर स्‍थिर हए फल फुलाचे।
42008016	“गेछाड जुरिए काहुँ ढाकि दे झापा दिए नि राखेचे, नाते खाटखानेर तलते राखेचे मातुन घरेर भित्रत ढुक्‍बार लोकला ओजोतखान देखोक कहए चेराकदानिर पर राखेचे।
42008017	कियाँकि नुकाल हेनङ कुछु नि छे जेइला प्रकट नि हबे, नाते हेनङ कुछु भेद छे जेइडक जाना नि जाबे आर उघार नि हबे।
42008018	ताहाते हुँसियार रह, तम़ा केनङ करे सुनेचन कियाँकि जाहाँर सङे छेक, उहाँक आरह दुवाल जातेक आर जाहाँर सङे नि छेक, उहाँर सङे जे कुछु छेक कहए उहाँए सँचेचे अहला उहाँर ठिना से छिरिए लुवाल जातेक।”
42008019	इसुर माअँड आर भाइला उहाँर ठिना आसेल्‍कि मातुन भिरखानेर कारन अम़ा उहाँर बग्‍लत जाबा नि पार्ले।
42008020	तने काहुँ एक झन इसुडक खबर दिल्‍कि, “तोर आइड आर भाइला तोक भेट कर्बार ताने आसिए बाहार बिति थार मारिए छोक।”
42008021	मातुन इसुड अम़ाक कहल्‍कि, “मोर माअँ आर भाइ अम़ाए हए, जाहाँए परमेस्‍वरेर बचन सुनेचे आर उलार पालना करेचे।”
42008022	एक दिना इसुड आप्‍नार चेल़ालार सङे लावखानेर पर चर्ल़े आर अम़ाक कहले, “चल हामा तालडर उपार जाइ।” तने अम़ा लावखानेर पर चऱिए तालडर उपार जाबा धर्ले।
42008023	जाते जाते इसुड निदत परि गेले। आर अइखुना तालडत दुन बायाँर उठाए दिल्‍कि आर लावखान पानिए भर्ति हबा धरेल्‍कि आर अम़ा भारि संकटत परि गेले।
42008024	तने चेल़ाला जाए इसुडक हेनङ कहए जागिल कराबा धर्ले, “गुरु! गुरु! हामार जान गेल!” तने उहाँए उठिए दुन बायाँरखानक आर उला अन्‍डोल गच्‍याक धम्‍काए लिल्‍कि सेने दुन बायाँरखान आर गच्‍याला थामिए चारह बिति सन हए गेल्‍कि।
42008025	इसुड अम़ाक कहल्‍कि, “कुऩा गेल्‍कन तम़ार बिस्‍वासखान?” आर अम़ा भय खाए गेले आर छक खाए आपसत बलाबलि कर्बा धर्ले, “याहाँए काहाँए हए ते, गच्‍या आर बायाँरखानकअ हुकुम देचे आर अम़ाउ याहाँर हुकुमड मानेचेक?”
42008026	इसुड आर उहाँर चेल़ाला गालिल प्रान्‍त से तालडर उपार गेरासेनियालार मुलुकत आसिए पुग्‍ले।
42008027	इसुड जेइखुना लावखान से डाङाखानत नाम़्‍ते रहए ता अइखान नगरेर एकटा हेनङ लोक इसुर ठिना चलि आसेल्‍कि जाहाँक भेलेला भुत धरिसेल्‍कि। उड लोक भेलेला दिन से नुआँपाटा नि पिऩे आर घरतअ बासा नि करे मातुन कोबोरलात जाए रहए।
42008028	इसुडक देख्‍तेइ उहाँए चेचाते आसिए इसुर आगुति परि गेले आर गघाट दे कहबा धर्ले, “हे सर्वोच्‍च परमेस्‍वरेर पुत्र इसु, मोर सङे तोर किसेर लाकाधाका? मुइँ नेहरा करेच्‍कुन मोक सास्‍ति ना दे।”
42008029	उड लोक इसुडक हेनङ कहबार कारन एइड रहकि कियाँकि उहाँए आसुद्ध आत्‍माडक उड लोकेर भित्तर से निक्‍लि जाबार हुकुम दिसेल्‍कि। उड लोकक भुतट धर्तेइ रहकि। लोकला उहाँक लुहार झिन्‍ज्रि दे आर कडिला दे बाऩिए पाहारा दिए राखे ताहुँ उहाँए बान्‍धनलाक ठिङाए दिकि आर भुतट उहाँक निधुवा पाथारखानेर बिति रेग्‍दिते लेजाकि।
42008030	तने इसुड उड लोकक पुछारि करेल्‍कि, “तोर नाअँ कि?” उहाँए उत्रा दिल्‍कि, “फउज”, कियाँकि उहाँक भेलेला भुत धरिसेल्‍कि।
42008031	अम़ाक आघात मनिडत ना पाठाकि कहए भुतला इसुडक नेहरा करेल्‍कि।
42008032	उखुना बगलकार पाहारखानत एकटा बड सोंरेर हान्‍जा खाते बेराते रहकि। भुतला हामाक उला सोंरेर भित्रत ढुक्‍बा दे कहए इसुडक नेहरा करेल्‍कि आर इसुड मन्‍जुरि देदिल्‍कि।
42008033	तने भुतला उड लोक से निक्‍लिए उला सोंरेर भित्रत ढुकि गेल्‍कि आर सोंरेर हान्‍जाड हिर्किए जाए थार आरदाङखान से परिए तालडत डुबिए मरि गेल्‍कि।
42008034	इड घटना देखिए सोंर चराला दउरिए जाए नगर नगर आर गाँअ गाअँत इड खबर कहए दिले।
42008035	तने लोकला हता कि हइसेल्‍कि कहए देख्‍बा निक्‍लिले आर जाए देखेचे ते, जेइड लोक से भुतला निक्‍लिसेल्‍कि, उड लोक नुआँ पिऩिए, मनड ठिक हए इसुर ठेङलार ठिना बठिए छेक। आर उहाँक देखिए साभार भित्रत भय ढुकि गेल्‍कि।
42008036	जाहाँए जाहाँए इड घटना देखिस्‍ले, अम़ा उड भुत धराल लोक केनङ करे संअ हइस्‍ले कहए लोकलाक बाताए दिल्‍कि।
42008037	तने गेरासेनि मुलुकेर लोकला इसुडक अम़ार ठिना से चलि जाबार नेहरा करेल्‍कि, कियाँकि अम़ाक बेताल डर लागि गेइसेल्‍कि। तने इसुड हता से घुर्बार ताने लावखानत चर्ल़े।
42008038	आर भुतला से संअ हुवाल लोकट इसुडक कहल्‍कि, “मुइँ नेहरा करेच्‍कुन, तोर सङे, महँक जाबा दे।” मातुन इसुड उहाँक हेनङ कहए घर पाठाए दिल्‍कि,
42008039	“तुइँ घुरिए घर जा आर परमेस्‍वरट तोर ताने केताखान माहान काम करेल्‍कु, लोकलाक सुना।” तने उड लोक हता से जाए इसुड उहाँर ताने जेइखान काम करिसेल्‍कि ताहार चार्चा गटेखान नगरत कर्ते कर्ते गेले।
42008040	जेइखुना इसुड घुरिए आस्‍ले ते लोकला उहाँक स्‍वागत करेल्‍कि कियाँकि गटेला लोक उहाँर ताने थामिए छिल्‍कि।
42008041	याइरस नाएर एक झन सभाघरेर सासकट आसेल्‍कि आर इसुर पाअँत परिए कहल्‍कि, “मुइँ नेहरा करेच्‍कुन, कनेक मोर घर च।”
42008042	कियाँकि बार बच्छरेर उहाँर एकटिया बेटिड मरनहाल बेमारि छिल्‍कि। आर जेइखुना इसुड जाते रहए ते लोकला इसुर चारह बिति से ठेलाठेलि कर्बा धरेल्‍कि।
42008043	अइखान भिरत बार बच्छर से सुर्कि जाबार ढाला बाबदबालि एकटा बेर्छानि रहए, उहाँए बइधेर पाछु धरिए गटे कुछु उराए दिस्‍ले ताहुँ उहाँक काहुँ संअ कर्बा नि पारिसेल्‍कि।
42008044	उड बेर्छानि पाछु बिति से आसिए इसुर नुआँखानेर दसिड लार्ले आर अइसाथ उहाँर सुर्किजाबा बन हए गेल्‍कि।
42008045	तने इसुड कहल्‍कि, “मोक काहाँए लार्ले हाँ?” साभाउ ना सबुत गेल्‍कि तने पत्रुसट कहल्‍कि, “गुरु, लोकला त चारह बिति से घेरिए तोक ठेलाठेलि करेच्‍कु!”
42008046	मातुन इसुड कहल्‍कि, “हँ, काभाड मोक लार्ले कियाँकि सक्‍तिखान मोर ठिना से बाहार निक्‍लिते मुइँ चाल पानु।”
42008047	आर नुकाए रहा नि जाबे कहए, उड बेर्छानि थर्थराते आसिए इसुर ठेङत परि गेल। आर गटे लोकलार आगुति बाताए दिले कि इसुडक उहाँए कियाँ लारिस्‍ले आर लार्बार साथ उहाँए केनङ करे संअ हले।
42008048	इसुड उड बेर्छानिक कहल्‍कि, “माइ, तोर बिस्‍वासखाने तोक संअ करेल्‍कु, सान्‍ति से जा।”
42008049	जेइखुना इसुड बल्‍तेइ छिले, ता सभाघरेर सासकटर घर से एकटा लोक आसिए उहाँक कहल्‍कि, “तोर बेटिड त मरि गेल्‍कु। आप गुरुडक कस्‍ट ना दिकि।”
42008050	मातुन इसुड इड काथा सुनिए याइरसटक उत्रा दिल्‍कि, “घबराइस ना, बाठे बिस्‍वास त करेक, तोर छुवाड बचि जातोक।”
42008051	इसुड याइरसेर घरत आसिए पुग्‍बार बाद उहाँए पत्रुस, याकुब, युहन्‍ना आर छुवाडर माअँ आर बापलार छुट्टा आर काहाँकअ आप्‍नार सङे घरटत ढुक्‍बा नि दिले।
42008052	गटे लोकला छुवाडर ताने बुक डाङहाए डाङहाए कानिस्‍ले मातुन इसुड कहल्‍कि, “कानारुवा ना कर! छुवाड नि मरे बुरु निदत परिचे।”
42008053	छुवाड मरिगेइचे कहबार जानिए इसुर काथाडक अम़ा हाँसिए फेकाए दिल्‍कि।
42008054	तने इसुड छुवाडर हातखान धरिए हेनङ कहए डाकाल्‍कि, “माइ उठेक!”
42008055	तने उहाँर प्रानड घुरिए चलि आसेल्‍कि आर अइसाथ उहाँए उठिगेले। तने इसुड अम़ाक कहल्‍कि, " याहाँक कुछु खाबा द।”
42008056	आर उड छुवार माँअ बापला छक खाए गेले मातुन इसुड अम़ाक आग्‍या दिते कहल्‍कि, “इड घटनार बिसयत काहाँकअ ना कहन।”
42009001	इसुड उ बार झना चेल़ाक एक ठिना डाकाए अम़ाक भुत निक्‍लिबार आर बाबदला संअ कर्बार सक्‍ति आर अधिकार दिले।
42009002	तने अम़ाक परमेस्‍वरेर राजेर प्रचार कर्बा आर बेमारिलाक संअ कर्बा पाठाले।
42009003	आर अम़ाक कहले, “तम़ा पइराखानेर ताने आप्‍नार सङे कुछु ना लेजान, नाते लाठि, नाते झला, नाते खाबार कुछु जिऩिस, नाते टाका पेइसा, नाते एकखान अधिका जामा।
42009004	जेइखान एङनात तम़ा ढुक्‍बन, अइठिना बासा गिराअन आर अइठिना से बिदा हअन।
42009005	जेइखान नगरत तम़ार स्‍वागत नि हकन, उखान नगर से निक्‍लि जाअन आर अम़ार खिलापत गबाहिर ताने तम़ार ठेङेर धुलाला झारि दन।”
42009006	ताहार बाद चेल़ाला बिदा हए सुसामाद प्रचार कर्ते, आर बेमारिलाक संअ कर्ते गाअँ गाअँ बेराबा धर्ले।
42009007	इला घटनार बिसयत सुनिए गालिलेर सासक हेरोदडक आउँनचकर लागि गेल्‍कि कियाँकि कोए कोएला लोक हेनङ बल्‍कि “बप्‍तिस्‍मा दुवा युहन्‍नाड जेअँत हए उठिचे।”
42009008	काहुँ बल्‍कि, “एलियाड प्रकट हइचे,” आर काहुँ बल्‍कि, “पुर्नाकालेर अगमबक्‍तालार मइधे एक झन जेअँत हए उठिचे।”
42009009	तने हेरोदड कहल्‍कि, “युहन्‍नार मुथाड त मुहें काटुवाइस्‍नु मातुन जाहाँर बिसयत मुइँ इला काथा सुनेचु याहाँए काहाँए हए ते?” तने हेरोदड इसुडक देख्‍बा छाब्‍ले।
42009010	तने प्रचार से घुरिए आस्‍बार बाद प्रेरितला जे जे करिस्‍ले इसुडक एक एक करे सुनाले। ताहार बाद इसुड अम़ाक फुस्‍कुटाए बेथसेदा कहबार नगरखानत लेगेल्‍कि।
42009011	मातुन इड काथार चाल पाए लोकला उहाँर पाछु पाछु चलि आसेल्‍कि, तने इसुड अम़ाक स्‍वागत करिए परमेस्‍वरेर राजेर बिसयत सुनाले आर जाहाँक जाहाँक संअ हबार गरज रहकि अम़ाक संअ कर्ले।
42009012	जेइखुना बेलाड डुबिम डुबिम हल्‍कि तने उ बार झना चेल़ा आसिए इसुडक कहल्‍कि, “गुरु, आप लोकलाक पाठाए दे जेसे एम़ा लगेपासेर गाअँ घरलात जाए रहबार आर खाबार जगार करोक कियाँकि हामा हेता पाथारत छि।”
42009013	मातुन उहाँए अम़ाक कहल्‍कि, “तम़ाए अम़ाक खाबा द।” तने अम़ा कहल्‍कि, “हामार सङे त पाँचटा रुटि आर दुइडा माछेर छुट्टा आर कुछु छेबे नि करेचे। तुइँ कि कहचिस, ने हामा साभार ताने किन्‍बा जाइ?”
42009014	हतिना मर्दनालाए करिप पाँच हाजार झना छिले। तने इसुड चेल़ालाक कहले, “ल अम़ाक पाचास पाचास झना करे साँक से बठाअ।”
42009015	तने चेल़ाला अइनङ करे साभाक साँकि से बठाल्‍कि।
42009016	ताहार बाद इसुड उ पाँचटा रुटि आर दुइडा माछक लिए सर्गेर माखे देखिए धन्‍यबाद दिले आर रुटिलाक भाङिए लोकलाक पर्सिए दिबा कहए चेल़ालाक दिले।
42009017	तने साभाउ आघाए पाघाए खाले आर खाए अदगाल रुटिर टुक्राला चेल़ाला जेइखुना बिछिए उठाले ते, बार ढाकि हल्‍कि।
42009018	एक फेक इसुड एख्‍लाए प्रार्थना कर्ते रहए ता उहाँर चेल़ाला चलि आसेल्‍कि आर उहाँए अम़ाक पुछारि कर्ले, “मुइँ काहाँए हउ, लोकला मोर बिसयत कि कहचे?”
42009019	अम़ा उत्रा दिल्‍कि, “काहुँ कहचोक बप्‍तिस्‍मा दुवा युहन्‍ना, ते काहुँ कहचोक एलिया आर काहुँ काहुँ कहचोक पहिल्कार अगमबक्‍तालार मइधे एक झन जेअँत हए उठिचे।”
42009020	तने उहाँए अम़ाक कहल्‍कि, “मातुन तम़ा मोक कि कहचन ते, मुइँ काहाँए हउ?” पत्रुसट उत्रा दिए कहल्‍कि, “तुइँ परमेस्‍वरेर ख्रिस्‍ट हइस!”
42009021	मातुन इसुड अम़ाक काडा आग्‍या दिए चेताए दिल्‍कि कि इड काथा काहाँकअ ना कहन।
42009022	आर कहल्‍कि, “मान्‍सिर पुत्रडक अनेक सास्‍ति खेप्‍बा लाग्‍कि, धर्मगुरुलार, मुल पुजारुकलार आर बिधानेर गुरुलार पाए इन्कार खेप्‍बा आर मारा जाबा लाग्‍कि तने तिन दिन बाद उहाँक जेअँत हए उठबा लाग्‍कि।”
42009023	तने इसुड साभाक कहले, “काहुँ जदि मोर पाछु धर्बा छाबेचे ते, उहाँए आप्‍नार माया मारोक आर हर दिन आप्‍नार क्रुसखान उठाए मोर पाछु धरोक।
42009024	कियाँकि जाहाँए आप्‍नार प्रानड बचाबा छाब्‍बे, उहाँए प्रानड हाराबे। मातुन जाहाँए मोर खातिर प्रानड हाराबे, उहाँए उडक बचाए राख्‍बे।
42009025	कियाँकि गटेखान संसार आप्‍नार हातत करिए आप्‍नार प्रानडए जदि हाराए दे बा नास करि दे ते, उड लोकक कि फाइदा हतेक?
42009026	काहुँ जदि मोर आर मोर बचनला से लाज गनेचे ते मान्‍सिर पुत्रड जेइखुना आप्‍नार महिमात आर पिता आर पबित्र सर्गदुतलार महिमात आस्‍बे उखुना उहाँउ उड लोक से लाज गन्‍बे।
42009027	छेच्‍कार मुइँ तम़ाक कहच्‍कन, हेता थार हए रहबार लोकलार मइधे काहुँ काहुँ परमेस्‍वरेर राजखान नि देख्‍बार तलिक मिर्तु नि चाख्‍बे।”
42009028	इला काथा कहबार करिप आठ दिन बाद इसुड प्रार्थना कर्बा पत्रुसटक, युहन्‍नाडक आर याकुबडक सङे लिए पाहारखानत चर्ल़े।
42009029	प्रार्थना कर्ते कर्ते इसुर सकलड बदलि गेल्‍कि आर उहाँर नुआँला साफा धकधक हए चिल्‍किबा धरेल्‍कि।
42009030	आर देख दुइडा लोक, मोसाड आर एलियाड उहाँर सङे गप कर्बा धरेल्‍कि।
42009031	अम़ा महिमा सहित प्रकट हइस्‍ले आर इड बिसयत गप करिस्‍ले कि, परमेस्‍वरेर योजना अनुसार यरुसलेमत इसुडर मिर्तु केनङ करे हतेक।
42009032	उखुना पत्रुसट आर उहाँर सङला निदे लटियाए गेइस्‍ले। मातुन जेइखुना अम़ा जागिल पाले ते, देखेचे इसुड महिमात छेक आर उहाँर सङे दुइडा लोक थार हए छेक।
42009033	जेइखुना उला लोक इसुर ठिना से बिदा हए जाते रहकि ते पत्रुसट बलिए उठले, “गुरु! भेल्‍ले हामा हेता रहन, हामा तिनडा खप्रा बेनाइ एकटा तोर ताने, एकटा मोसार ताने आर एकटा एलियार ताने।” पत्रुसट कि बल्‍बा छाबिस्‍ले उहाँए सुर्ताए नि पाले।
42009034	पत्रुसट इड काथा बल्‍तेइ छिले ता एकखान बदलि आसिए अम़ाक झापाए दिल्‍कि। आर अम़ा बदलिखानेर भित्रत पर्बार कारन डर खाए गेल।
42009035	तने बदलिखान से एकटा हेनङ गाला पाले, “याहाँए मोर पुत्र हए, जाहाँक मुहें बिछिचु आर याहाँर काथाला सुन।”
42009036	आर बलिड ओर हबार साथ चेल़ाला देखेचे ते, इसुड एख्‍लाए छेक। आर जेइड घटना अम़ा देख्‍ले उड घटनार बिसयत चुपचाप रहए गेले आर उखुना अम़ा काहाँकअ कुछु नि बाताले।
42009037	ताहार काल़ि, जेइखुना इसुड आर उहाँर चेल़ाला पाहारखान से नाम़िस्‍ले ते लोकेर एकटा बार्का जेरह उहाँक भेट कर्बा चलि आसेल्‍कि।
42009038	आर देख, भिरखान से एकटा लोक चेचाए कहल्‍कि, “गुरु! मुइँ तोक नेहरा करेच्‍कुन, मोर बेटाडर पर दया करेक कियाँकि इड मोर एकटिया बेटा हए।
42009039	जेइखुना याहाँक दुस्‍ट आत्‍माड धरेचेक, ते याहाँए आच्‍काए चेचाए उठेचे आर जेइखुना मच्राए धरेचेक, त, याहाँक मुखखान से गाज निक्‍लुवाए देचेक आर उहाँए आलासाल़ा हए जाचे। हटेपटे दुस्‍ट आत्‍माड याहाँक छर्बे नि करेचोक।
42009040	मुइँ तोर चेल़ालाक इड दुस्‍ट आत्‍माक निक्‍लाए दिबार नेहरा कर्नु मातुन अम़ा निक्‍लिबा नि पारेल्‍कु।”
42009041	तने इसुड अम़ाक उत्रा दिए कहल्‍कि, “ए अबिस्‍वासि आर भ्रस्‍ट जामानार लोकला! तम़ार सङे मुइँ केते दिन तलिक रहम्‍कन? आर तम़ाक केतेक सहम्‍कन? हेता आन तोर बेटाडक।”
42009042	जेइखुना उड छँरा आस्तेइ छिले आसुद्ध आत्‍माड उहाँक माटिखानत आछ्राए गिराए दिल्‍कि आर उहाँक मच्राबा धरेल्‍कि मातुन इसुड उड आसुद्ध आत्‍माक धम्‍काए लिले तने उड छँडाक संअ करिए उहाँर बापटर हातत जुम्‍मा दिले।
42009043	परमेस्‍वरेर इखान माहान काम देखिए अम़ा साभाउ छक परि गेले। इसुर कामखान देखिए लोकला अचम्‍भित हए रहबार खुना इसुड चेल़ालाक कहल्‍कि,
42009044	“मुइँ जेइड काथा तम़ाक कहच्‍कन उड काथा तम़ा मनत राखन् कियाँकि मान्‍सिर पुत्रड लोकलार हातत पक्रा पर्बार पर छे।”
42009045	मातुन इड काथा चेल़ाला बुझ्बा नि पार्ले, कियाँकि इड काथा अम़ा ना बुझोक कहए झाप्‍नि लागाए कहिसेल्‍कि आर अम़ाक इड काथार बिसयत इसुडक पुछारि कर्बाउ डर लागि गेल्‍कि।
42009046	बार झना चेल़ार मइधे साभार से बड काहाँए, कहए अम़ार बिचत बहस हबा धरेल्‍कि।
42009047	मातुन इसुड अम़ार मनेर काथाला बुझिए एकटा छुवाक आनिए आप्‍नार बग्‍लत थार कर्ले,
42009048	आर अम़ाक कहले, “जाहाँए मोर नाअँत इड छुवाक स्‍वागत करेचे उहाँए मोक स्‍वागत करेचे आर जाहाँए मोक स्‍वागत करेचे उहाँए मोक जाहाँए पाठाइचे उहाँक स्‍वागत गरेचे, कियाँकि तम़ार मइधे जाहाँए आप्‍नाक साभार से छट गनेचे उहाँइ साभार से बड हए।”
42009049	आर युहन्‍नाड बलिए उठेल्‍कि, “गुरु! एक झनाक हामा तोर नाअँत भुत निक्‍लाते देख्‍न, ते हामा उहाँक माना करि दिन कियाँकि उहाँए हामार लाटेर नि रहए।”
42009050	मातुन इसुड उहाँक कहल्‍कि, “उहाँक माना ना करन। कियाँकि जाहाँए तम़ार खिलापत नि छकन उहाँए तम़ारे पिल्‍ठे छकन।”
42009051	जेइखुना इसुडक सर्ग उठाए लेजाबार दिनला भिर्ते आसेल्‍कि, ते उहाँए यरुसलेम जाबार संकल्‍प कर्ले।
42009052	आर आप्‍नार से आगुत केबा झन साम्‍दियाक पाठाले। उला साम्‍दिया हता से जाए उहाँर ताने रहबार जगार कर्बार ताने सामरिलार एकटा गाअँत ढुक्‍ले।
42009053	मातुन सामरियार लोकला उहाँर स्‍वागत नि करेल्‍कि कियाँकि इसुड यरुसलेम जाबार संकल्‍प करिचे कहए अम़ा देख्‍ले।
42009054	इसुडक स्‍वागत नि कर्बा देखिए उहाँर चेल़ा याकुब आर युहन्‍नाड कहल्‍कि, “प्रभु! तुइँ कि कहचिस, ने एम़ाक सर्ग से अगिन बर्साए भस्‍म करि दि?”
42009055	मातुन इसुड चेल़ालार बिति घुरिए धम्‍काए लिल्‍कि।
42009056	तने अम़ा भिनड गाअँत चलि गेले।
42009057	जेइखुना इसु आर उहाँर चेल़ाला दामालड धरिए जाते रहए, एकटा लोक इसुडक कहल्‍कि, “प्रभु! तुइँ जेइठिना जेइठिना जाबो, महँ तोर पाछु पाछु जामु।”
42009058	तने इसुड उड लोकक कहल्‍कि, “फेउरेर गान्‍ढि रहचे, आर आकासेर पखिलारअ खता रहचोक मातुन मान्‍सिर पुत्रडर मुथाडउ नुकाबार नि ठाअँ छेक।”
42009059	तने इसुड फेर एकटा लोकक कहल्‍कि, “मोर पाछु धर!” मातुन उड लोक उत्रा दिल्‍कि, “प्रभु, प्रथमे मोक बाउडक गार्भा जाबा दे।”
42009060	मातुन इसुड उहाँक उत्रा दिल्‍कि, “मुर्दारलाए आप्‍नार मुर्दारलाक गाऱोक, मातुन तुइँ जाए परमेस्‍वरेर राजेर प्रचार करेक।”
42009061	फेर एकटा लोक इसुडक कहल्‍कि, “प्रभु! मुइँ तोर पाछु धरेम्‍कुन, मातुन प्रथमे मोक घरेर लोकलार ठिना से बिदा लिए आस्‍बा दे।”
42009062	मातुन इसुड उहाँक कहल्‍कि, “हातखान हालेर नेङरित राखिए पाछु बिति उल्‍टिए देख्‍बार लोकट परमेस्‍वरेर राजेर लाइक नि हचे।”
42010001	ताहार बाद प्रभुड आरह बहतर झना चेल़ाक बिछ्ले आर आप्‍ने जाबार से आगुत अम़ाक दुइ दुइ झना करे गटे नगर आर गाअँलात पाठाले।
42010002	आर अम़ाक कहले, “झुनाल फसल भेलेखान छे, मातुन काटनियार चाइरि छे। ताहाते फसलेर मालिकटक प्रार्थना कर जेसे उहाँए आप्‍नार फसलखानत काटनियार पाठाए दोक।
42010003	जाअ! मुइँ तम़ाक लेक्रार जेरहडत भेरार पाठालार लाखा पाठाच्‍कन।
42010004	तम़ा पेइसार बटुवा, झला, चेटका कुछु ना लेजान आर दामालडत काहाँक बन्‍दगि तलिक ना कहन्।
42010005	जेइखान एङनात तम़ा ढुक्‍बन, प्रथमे कहन, ‘इड घरत सान्‍ति होक!’
42010006	उड घरत सान्‍ति प्रिय लोक रहचे जदि ते, तम़ार सान्‍तिखान उहाँर सङे रहतेक आर निते, उखान सान्‍ति तम़ारे ठिना घुरिए आस्तकन।
42010007	तम़ा जेइखान एङनात ढुक्‍बन, अइठिना रहन अम़ा जे खाबा पिबा दित्‍कन अइला खाअन कियाँकि काम करालाक मजदुरि पाबार हक छेक। तम़ा एङनाए एङनाए ना बेरान।
42010008	जेइखुना तम़ा कोएखान नगरत ढुक्‍बन आर लोकला तम़ाक स्‍वागत करिए कुछु खाबा दिकन जदि ते, जे दित्‍कन से खाएलन।
42010009	हताकार रोगिलाक संअ करन आर अम़ाक कहन्, ‘परमेस्‍वरेर राजखान तम़ार लगत आसिए पुगिगेइच्‍कन।’
42010010	मातुन जेइखुना तम़ा कोएखान नगरत ढुक्‍बन आर लोकला तम़ाक स्‍वागत नि कर्कन जदि ते, नगरेर सरकलात निक्‍लिए कहन,
42010011	‘हामार ठेङत लागाल तम़ार नगरेर धुलालाउ हामा तम़ार खिलापत झारिए देच्‍कन, मातुन तम़ा इड काथा जानिएराख कि परमेस्‍वरेर राजखान लगते आसिए पुगिगेइच्‍कन।’
42010012	मुइँ तम़ाक कहच्‍कन, निसाफेर दिना उखान नगरेर हेनङ दुर्दासा हतेक ताहार से त बुरु सदोमेर दुर्दासाखान भाला।”
42010013	“धिक्‍कार तोक खोराजिन! धिक्‍कार तोक बेथसेदा! कियाँकि तम़ार बिचत जेइला सक्‍तिर काम करागेले उला टुरोस आर सिदोनत करा गेलहने ते, अम़ा केते दिनाए चुच्रि धक्राला उऱिए मुसिलात बठिए पास्‍चाताप करि लिलेहने।
42010014	मातुन निसाफेर दिना तम़ार हेनङ दुर्दासा हत्‍कन, ताहार से बुरु टुरोस आर सिदोनेर दुर्दासाखान भाला।
42010015	ए कफर्नहुम! तोक कि सर्गत उठातोक? तोक त पातालत फेकातोक।”
42010016	तने इसुड चेल़ालाक कहल्‍कि, “जाहाँए तम़ार काथाला सुनेच्‍कन, उहाँए मोर काथाला सुनेचे। जाहाँए तम़ाक इन्‍कार करेच्‍कन उहाँए मोक इन्‍कार करेचे आर जाहाँए मोक इन्‍कार करेचे उहाँए उहाँक इन्‍कार करेचे, जाहाँए मोक पाठाइचे।
42010017	तने उ बहत्तर झना चेल़ा होकोस बोकोस करे घुरिए आसिए इसुडक कहल्‍कि, “प्रभु तोर नाअँत ते भुतलाउ हामार काबुत आसेचे!”
42010018	इसुड अम़ाक कहल्‍कि, “मुइँ सइतानडक मेघड चिल्‍किबार लाखा सर्ग से गिर्ते देख्‍नु।
42010019	देख! मुइँ तम़ाक साँपलाक आर बिसकाखरलाक खेच्‍बार आर दुस्‍मनेर गटेखान सक्‍तिक काबु कर्बार अधिकार दिच्‍कन आर कोए चिजे तम़ाक नाक्‍सान कर्बा नि पार्तकन।
42010020	ताहुँ, दुस्‍ट आत्‍माला तम़ारे काबुत छकन कहए खुसि ना मानाअ मातुन तम़ार नाअँला सर्गत लिखाल छकन कहए खुसि मानाअ।”
42010021	ठिक अइखुनाए इसुड पबित्र आत्‍मा से उल्‍लासित हए कहले, “हे पिता! सर्ग आर पृथिमिर मालिक, मुइँ तोक धन्‍यबाद देच्‍कुन, कि तुइँ इला काथा बुद्धिमान आर समझदार लोकला से नुकाए राख्‍लो आर छुवालाक प्रकट कर्लो। हे पिता, कियाँकि तोक एइनङ कर्बार मन गेल्‍कु।”
42010022	सब कुछुला पिताड मोक सँपिए दिचे। पुत्र काहाँए हए कहबार काथाड पिताडर छुट्टा काहुँ नि जानेचे। अइनङ करे पिता काहाँए हए, इड काथा पुत्रडर छुट्टा आर पुत्रड जाहाँक प्रकट कराबा बिछेचे उहाँर छुट्टा आर काहुँ नि जानेचे।”
42010023	तने इसुड चेल़ालार बिति घुरिए, चुप्‍का कहल्‍कि, “धन्‍य उला चखु, जेइला काथा तम़ा देखेचन उला काथा देख्‍बा पाइचे!
42010024	कियाँकि मुइँ तम़ाक कहच्‍कन, भेलेला अगमबक्‍ता आर भेलेला राजा, जेइला काथा तम़ा देखेचन उला काथा देख्‍बार मनसुवा करिस्‍ले मातुन देख्‍बा नि पाले आर जेइला काथा तम़ा सुनेचन, उला काथा सुन्‍बार मनसुवा करिस्‍ले मातुन सुन्‍बा नि पाले।
42010025	आर देख अइखुना बिधानेर एकटा गुरु आसिए इसुडक पर्खिबार ताने थार हए पुछारि करेल्‍कि, “गुरु! अनन्‍त जिबन पाबार ताने मोक कि कर्बा लागे?”
42010026	इसुड उड लोकक कहल्‍कि, “बिधानखानत कि लिखाल छोक? तुइँ कि पऱिचिस?”
42010027	तने उड लोक उत्रा दिए कहल्‍कि, “तुइँ परमप्रभु आप्‍नार परमेस्‍वरटक तोर पुरा मन दे, तोर पुरा प्रान दे आर पुरा बल दे, पुरा दिमाक दे प्रेम करेक आर आप्‍नाक जेनङ प्रेम करेचिस सेनङ आप्‍नार पर्सियाडकअ करेक।”
42010028	तने इसुड उहाँक कहल्‍कि, “तुइँ ठिक उत्रा दिलो। तहँ अइनङ करेक तने तुइँ जिबन पाबो।”
42010029	मातुन उड लोक आप्‍नाक धर्मि देखाबार ताने इसुडक फेर पुछारि कर्ले, “मोर पर्सिया काहाँए हए ते?”
42010030	ताहार बाद इसुड उत्रा दिए कहबा धरेल्‍कि, “एकटा लोक यरुसलेम से यरिहोर माखे जाते रहए आर दामालडत उहाँक डाकोला घेरि लिल्‍कि आर उड लोकेर नुआँ पाटाला छिरिए लिल्‍कि आर मारिए आध्रा करिए छरिए चलि गेल्‍कि।
42010031	अइ संजोगे, एकटा पुजारुक अइड दामाल धरिए आस्‍ते रहए आर उड लोकक देखिए पुजारुकट पास काटिए चलि गेल्‍कि।
42010032	अइनङ करे हतिना एकटा लेबिअ आसिए पुग्‍ले आर उड लोकक देखिए उहाँउ पास काटिए चलि गेले।
42010033	मातुन एकटा सामरि सफर कर्ते कर्ते उड लोकेर ठिना आसिए पुग्‍ले, आर जेइखुना उहाँए उड लोकक देख्‍ले ते सामरिर मनड कानिए उठेल्‍कि,
42010034	तने उहाँए उड लोकेर ठिना जाए उहाँर घाउ चोटलात तेल आर दाखमध बुलाए पट्टि बाऩिए दिल्‍कि आर आप्‍नार गाधार पर चऱाए एकटा धर्मसालात आनिए उहाँक कुलाबा धर्ले।
42010035	ताहार काल़ि उड सामरि धर्मसालार मालिकटक दुइ दिनार दिए कहले, ‘याहाँर देखभाल करिस आर याहाँर से अधिक खर्चा लाग्‍ले घुरिए आस्‍बारखुना मुइँ तोक देदिम्‍कुन।’
42010036	ले आप कोहो, उ तिन झनार मइधे डाकोर हातत पराल उड लोकेर पर्सिया काहाँए ठहरेल्‍कि?”
42010037	तने बिधानेर गुरुड उत्रा दिल्‍कि, “जाहाँए उड लोकेर पर दया करेल्‍कि।” तने इसुड उहाँक कहल्‍कि, “जा, तहँ अइनङ करेक।”
42010038	एक दिना इसुड आर उहाँर चेल़ाला जाते जाते एकटा गाअँत ढुक्‍ले आर मार्था नाएर एक झन बेर्छानि इसुडक आप्‍नार घरत स्‍वागत करेल्‍कि।
42010039	मार्थाडर मरियम नाएर एक झन बहिन रहकि। मरियमड इसुर चरनत बठिए उहाँर सिक्‍छा सुन्‍बा धरेल्‍कि।
42010040	मातुन मार्थाड सेबा टहल कर्ते कर्ते हदियाए गेइस्‍ले ताहाते उहाँए इसुडक आसिए कहले, “प्रभु, मोर बहिनड ते, गटे कामला महरे भार्सा छरि दिचे तोक कि कोए फिकिर नि? उहाँक कहकि त मोक सङ दोक।”
42010041	मातुन इसुड मार्थाडक उत्रा दिल्‍कि, “मार्था, ओगे मार्था, तुइँ भेलेला काथार सँचना भाबना करेचिस।
42010042	मातुन लाग्‍कु तोक एकटा काथा आर अइड असल काथा मरियमड बिछिचोक जेइड काथा उहाँर ठिना से कोए छिरिए लिबा नि पार्तेक।”
42011001	कुनह एकखान ठाअँत इसुड प्रार्थना करते रहए। जेइखुना उहाँर प्रार्थना करा हए गेल्‍कि तने चेल़ालार मइधे एक झन आसिए उहाँक कहल्‍कि, “हे प्रभु! युहन्‍नाड जेनङ आप्‍नार चेल़ालाक सिकाइस्‍ले अइनङ हामाकअ प्रार्थना कर्बा सिकाए दे।
42011002	तने उहाँए अम़ाक कहले, “जेइखुना तम़ा प्रार्थना कर्बन हेनङ कहन: हे पिता, तोर नाअँड पबित्र हकु, तोर राजखान आस्‍कु।
42011003	दिन दिनकार खराक हामाक हर दिना दे,
42011004	हामार पापला छेमा करिए दे, कियाँकि हामार खारापि करालाक हामाउ छेमा करेचि। आर हामाक परिक्छात गिर्बार से बचा।”
42011005	तने इसुड अम़ाक कहल्‍कि, “मानिल, तम़ार मइधे काहाँकअ आधरातिया जाए आप्‍नार सङडक कहबा परिल्‍कन, ‘भाइ! मोक तिनडा रुटि पइचा दे त।
42011006	कियाँकि मोर घरत भेले दुर से एकटा सङ आसिचे आर मोर सङे उहाँक खिलाबार कुछु नि छे।’
42011007	तने घरटए से उहाँए उत्रा दिए कहकन, ‘मोक झेन्‍झोट ना दे। मुइँ दुवार फाँटक लागाए छुवालार सङे थाकि गेइचु, ताहाते मुइँ आल़ा उठिए तोक कुछु दिबा नि पारिम्‍कुन।’
42011008	मुइँ तम़ाक कहच्‍कन, उहाँए तम़ार सङ हलउ नाते उठित्‍कन नाते कुछु दित्‍कन मातुन तम़ार जिदेर कारन उहाँक उठबाए लाग्‍कि आर जे माङलउ उहाँक दिबाए लाग्‍कि।
42011009	ताहाते मुइँ तम़ाक कहच्‍कन, माङ आर तम़ाक दित्‍कन। छाब आर तम़ा पाबन, चाल कर आर तम़ार ताने केबारखान खुल्तकन।
42011010	कियाँकि जाहाँए माङबे उहाँइ पाबे, जाहाँए छाब्‍बे उहाँइ पाबे आर जाहाँए चाल कर्बे उहाँर ताने खुलाल जाबे।’
42011011	तम़ार मइधे काहाँए हुनङ बाप छन, जाहाँर बेटाड माछ माङले माछेर बदलि साँप दिबन?
42011012	बा डिम्‍मा माङले बिसकाखर!
42011013	तम़ा दुस्‍ट छन ताहुँ आप्‍नार छुवालाक असल सान्‍दोस दिबा जानेचन जदि ते, जाहाँए सर्गेर पितार ठिना माङेचे उला लोकक पिताड आरह केनङ बेसि करे पबित्र आत्‍मा दितेक।”
42011014	इसुड एकटा लोक से भुत निक्‍लाते रहए आर उड भुत गेरा रहए। उड भुत निक्‍लि जाबार बाद उड गेरा लोक बल्‍बा धरेल्‍कि आर लोकला छक परि गेले।
42011015	मातुन उला लोकेर मइधे काहुँ काहुँ बलिए उठेल्‍कि, “याहाँए भुतलार मालिक बेलजिबुलेर पाए भुतलाक निक्‍लाचे।”
42011016	आर कोए कोएला लोक इसुडक पर्खिबार ताने उहाँक सर्गेर एकखान चिऩ देखाबा कहल्‍कि।
42011017	मातुन अम़ार मनेर काथाला बुझिए इसुड अम़ाक कहल्‍कि, “जेइखान राजेर भित्रत फुट रहचे उखान राज उजार हएजाचे आर जेइड घरेर भित्रत फुट रहचे उड घर खए खन्‍डोल हएजाचे।
42011018	सइतानेर राजखानेर भित्रते जदि फुट रहकि उहाँर राजखान केनङ करे टिकतेक? आर तम़ा कहचन कि मुइँ बेलजिबुलेर पाए भुतलाक निक्‍लाचु!
42011019	मुइँ जदि बेलजिबुलेर पाए भुतलाक निक्‍लाचु ते, तम़ार लोकला काहाँर पाए भुतलाक निक्‍लाच्‍कन? ताहाते अम़ाए तम़ार निसाफ कर्तकन।
42011020	मातुन मुइँ जदि परमेस्‍वरेर सक्‍ति से भुतलाक निक्‍लाचु ते, परमेस्‍वरेर राजखान तम़ार बिचत चलि आसिच्‍कन।
42011021	जेइखुना एकटा दऱ लोक हात हतियार सहित आप्‍नार घरट आग्रेचे उहाँर गटे धन सम्‍पतिला सुरक्‍छित रहचेक।
42011022	मातुन उहाँर से अधिक दऱ लोकट जदि उहाँक आक्रमन करिए जिति लिल्‍कि ते, उहाँए जेइला हात हतियारेर पर भार्सा करिस्‍ले उहाँर उला हात हतियार छिरिए लितेक आर उहाँर ठिना से लुटाल धन सम्‍पतिला बान्‍डा करिलितेक।
42011023	जाहाँए मोर पिल्‍ठे नि छे, उहाँए मोर खिलापत छे आर जाहाँए मोर सङे जर नि करचे उहाँए छिर्याचे।
42011024	जेइखुना आसुद्ध आत्‍माड लोकट से निक्‍लेचे, तने उहाँए खटखटिया ठाअँलार बिति आराम छाब्‍ते छाब्‍ते जाचे मातुन जेइखुना नि पाचे तने उहाँए कहचे, “आप मुइँ घुरिए आप्‍नारे घरटत जाम जेइठिना से मुइँ निक्‍लिए आसिस्‍नु।”
42011025	जेइखुना उहाँए घुरिए आसेचे ते, देखेचे उड घर साप्‍टाल आर साँक लागाल।
42011026	तने उहाँए हता से निक्‍लिए आप्‍नारअ से अधिक दुस्‍ट आरह सातटा आत्‍माक सङे लिए आसेचे। आर अम़ा उड लोकेर भित्रत ढुकिए बासा करेचे जाहाँर कारन उड लोकेर पाछकार हालतट आग्‍कार से आरह खाराप हए जाचोक।
42011027	इसुड इला काथा बल्तेइ छिले ताए भिरखान से एकटा बेर्छानि गोग दिए कहल्‍कि, “धन्‍य उड बेर्छानि, जाहाँए तोक जलम दिल्‍कु आर आप्‍नार दुध खिलाल्‍कु।”
42011028	मातुन इसुड कहल्‍कि, “अम़ा बुरु धन्‍य हए, जाहाँए परमेस्‍वरेर बचन सुनेचे आर पालन करेचे।”
42011029	जेइखुना भिरखान बार्त़े गेल्‍कि, इसुड कहबा धर्ले, “इड जामानार लोकला दुस्‍ट छे। एम़ा चिऩर माङ करेचे, मातुन योनार चिऩर बाहिक एम़ाक कुनह चिऩ दुवा नि जाबे।
42011030	जेनङ करे योनाड निनबेर लोकलार ताने चिऩ हइस्‍ले, अइनङ करे मान्‍सिर पुत्रडउ इड जामानार लोकलार ताने चिऩ हबे।
42011031	निसाफेर दिना, इड जामानार लोकलार सङे देखिन देसेर रानिड थार हए एम़ाक दुसि ठहरातेक, कियाँकि उहाँए पृथिमिर एकटा कन से सोलोमन राजार बुद्धिर काथाला सुन्‍बा आसिस्‍ले। मातुन देख! हेता एक झन यहनङ लोक छे जाहाँए सोलोमोनडउ से माहान छे।
42011032	निसाफेर दिना, इड जामानार लोकलार सङे निनबेर लोकला थार हए एम़ाक दुसि ठहरातेक, कियाँकि अम़ा योनार प्रचारट सुनिए पास्‍चाताप करिस्‍ले, मातुन देख हेता एक झन यहनङ लोक छे, जाहाँए योनाडउ से माहान छे।
42011033	गेछाड लागाए काहुँ कुठिडर भित्रत नि राखेचे बा काठा दे झापा दिए नि राखेचे मातुन घरटर भित्रत ढुक्‍बार साभाउ ओजोतखान देखोक कहए चेराकदानिर पर राखेचे।
42011034	तोर देहार चेराक तोर चखुलाए हकु। तोर चखुला जदि ठिक छोक ते गटेड देहा जऩाक हतोक मातुन खाराप जदि छोक ते तोर देहाडउ आन्‍धारे रहतोक।
42011035	ताहाते तोर अन्‍तरखान फटफट छोक ने आन्‍धार छोक हुँस करेक।
42011036	तोर गटेड देहा ओजोतेर चुटे फटफटे छोक आर एकअ जारा कुनह ठिना आन्‍धार नि छोक जदि ते, तोर देहाड अइनङ धाएधाए हए जातोक जेनङति चेराकेर ओजोतखान तोर देहाडत पर्ले हचोक।
42011037	जेइखुना इसुडर बलाल हए गेल्‍कि तने एक झना फरिसि आसिए इसुडक खराक खाबार नेअँता दिल्‍कि तने इसुड उड फरिसिर घरत जाए चउकात बठले।
42011038	मातुन खाबार आगुत इसुडक हात नि धए खाबा देखिए उड फरिसि छक परि गेले।
42011039	तने प्रभुड उहाँक कहल्‍कि, “तम़ा फरिसिला थालि आर बाटिलार बाहार पिल्‍ठे माजेचन मातुन तम़ार अन्‍तरखान ते, लोभ आर दुस्‍टता से भराल छकन।
42011040	ए मुर्खला, जाहाँए बाहिर पिल्‍ठे बेनाले, उहाँइ भित्रि पिल्‍ठे बेनाले ने?
42011041	मातुन तम़ार थालि बाटिलात जेइला काथा छकन उला बिल़ाए द तने तम़ार ताने सब कुछुला सुद्ध हत्‍कन।
42011042	मातुन तम़ा फरिसिलाक धिक्‍कार! कियाँकि तम़ा पदिना, गुवामुऱि आर गटे सागपातलार दसांस देचन मातुन न्‍याय निसाफ आर परमेस्‍वरेर प्रेमेर कोए सुदि नि राखेचन उलार सङे सङे यहला कर्बा परिल्‍कनहने।
42011043	तम़ा फरिसिलाक धिक्‍कार! कियाँकि तम़ा सभाघरलात बड बार्का लोकेर बठनाला छाबेचन आर हाटे बाजारे लोकलार भक्‍ति छाबेचन।
42011044	तम़ाक धिक्‍कार! कियाँकि तम़ा देखा नि जाबार उला कोबोरेर लाखा हन्, जेइला कोबोरेर पर लोकला नि जानिए चलफिर करेचे।”
42011045	बिधानेर गुरुलार मइधे एक झना इसुडक कहल्‍कि, “गुरु! इला काथा बलिए तुइँ त हामारअ अपमान करेचिस।”
42011046	इसुड फेर कहल्‍कि, “तम़ा बिधानेर गुरुलाकअ धिक्‍कार! कियाँकि लोकलार पर तम़ा हेनङ बोझाड लादेचन जेइड कि अम़ा उभ्‍बाउ नि पारेचे आर अम़ाक सहजोग कर्बा तम़ा आप्‍ने एकटा आङुलअ दे नि लारेचन।”
42011047	तम़ाक धिक्‍कार! कियाँकि तम़ा अगमबक्‍तालार कोबोर बेनाचन जेइला अगबक्‍ताक तम़ारे पुर्खाला मारिसेल्‍कन।
42011048	एइनङ एइनङ करे तम़ा आप्‍नार पुर्खालार कामलार साक्‍छि देचन आर उला कामत सहमत हचन कियाँकि अम़ा अगमबक्‍तालाक मारेल्‍कन आर तम़ा उला अगमबक्‍तार कोबोर बेनाचन।
42011049	ताहाते परमेस्‍वरट आप्‍नार बुद्धित कहिस्‍ले, ‘मुइँ अम़ार ठिना अगमबक्‍तालाक आर प्रेरितलाक पाठाम, एम़ार मइधे काहाँकअ अम़ा मार्बे ते काहाँकअ सास्‍ति दिबे।’
42011050	जेसे संसारेर उत्पति से आल़ा तलिक जेइला अगमबक्‍ताक माराल गेइस्‍ले अम़ार सुर्किर हिसाप एइड जामानार लोकलार ठिना से लुवाल जाओक।
42011051	छेच्‍कार मुइँ तम़ाक कहच्‍कन, हाबिलेर सुर्किखान से लेगेत मुन्‍डिलेर बेदिडर आर पबित्रस्‍थानेर बिचत मारा जाबार जकरियार सुर्किखान तलिककार हिसाप इड जामानार लोकलार ठिना से लुवाल जाबे।
42011052	तम़ा बिधानेर गुरुलाक धिक्‍कार! कियाँकि तम़ा ग्‍यानेर छारानिड छिरिए त लिचन मातुन नाते तम़ा आप्‍ने ढुक्‍लन नाते जाहाँए जाहाँए ढुक्‍ते रहए अम़ाके ढुक्‍बा दिलन।”
42011053	जेइखुना इसुड हता से निक्‍लिते रहए, बिधानेर गुरुला आर फरिसिला इसुडक गस्‍सा उठाए जेइसेइ बलुवाबार ताने उहाँर सङे मुखतउजि कर्बा धर्ले।
42011054	आर उहाँर उत्रालात कोए गल्‍ति पाम ने कि कहए अम़ा मउका छाब्‍बा धर्ले।
42012001	याहाँरे बिचत हाजारेर हाजार लोकला जर हबा धरेल्‍कि आर भिरेर चुटे लोकला चऱाचऱि कर्बा धरेल्‍कि तने प्रथमे इसुड आप्‍नार चेल़ालाक कहबा धर्ले, “फरिसिलार खमिरखान से आर्थात अम़ार कपटपुनाखान से तम़ा हुँसियार रहन।
42012002	झापाल कुछु नि छे कि प्रकट नि हबे आर नुकाल कुछु नि छे कि जाना नि जाबे।
42012003	ताहाते जे कुछु तम़ा आन्‍धारखानत कहिचन उला काथा जऩाकखानत सुनाल जाबे आर जे कुछु तम़ा घरेर कनडत पाटिपुटि करिचन उला काथा घरेर टुँहिड से प्रचार कराल जाबे।”
42012004	सुन भाइला, मुइँ तम़ाक कहच्‍कन, उला लोक से तम़ा ना डराअ जाहाँए इड देहाडक खतम करेचे मातुन ताहार बाद कुछु कर्बा नि पारेचे।
42012005	मातुन काहाँर सङे डराबा लागे, मुइँ तम़ाक जानाए देच्‍कन, उहाँर सङे डराअ, जाहाँर सङे देहाडक खतम कर्बार बाद नरकत फेकाए दिबार सक्‍ति छेक। हँ मुइँ तम़ाक कहच्‍कन, उहाँरे सङे डराअ।
42012006	दुइ पेइसात पाँचटा गेउरा कि भेराचे नि? ताहुँ उलार मइधे परमेस्‍वरट एकडार फम नि हाराइचे।
42012007	तम़ार मुथार चुलिला तलिक गेनाल गेइच्‍कन, ताहाते तम़ा ना डराअ। तम़ा त भेलेला गेउरा से बेसि दामेर छन।
42012008	मुइँ तम़ाक कहच्‍कन, जाहाँए मोक लोकलार आगुति सुइकार कर्बे, मान्‍सिर पुत्रडउ परमेस्‍वरेर सर्गदुतलार आगुति उहाँक सुइकार कर्तेक,
42012009	मातुन जाहाँए मोक लोकलार आगुति इन्‍कार कर्बे, मान्‍सिर पुत्रडउ उहाँक परमेस्‍वरेर सर्गदुतलार आगुति इन्‍कार कर्तेक।
42012010	काहुँ जदि मान्‍सिर पुत्रडर खिलापत कुछु बले ते, उहाँए छेमा पाबा पारे मातुन जाहाँए पबित्र आत्‍मार खिलापत निन्‍दा बल्‍बे, उहाँए छेमा नि पाबे।
42012011	जेइखुना लोकला तम़ाक सभाघरलार, सासकलार आर अधिकारिलार आगुति धरिए लेजात्‍कन, उखुना तम़ा केनङ करे आप्‍नार प्रतिरक्‍छा कर्बन बा कि उत्रा दिबन कहए भाबना ना कर,
42012012	कियाँकि तम़ाक कि बल्‍बा लाग्‍कन, पबित्र आत्‍माड तम़ाक अइबेला सिकात्‍कन।
42012013	भिरखान से एक झन लोक इसुडक कहल्‍कि, “गुरु, मोर दादाडक मोर अंसला छिटकाए दिबा कहकि त।”
42012014	मातुन इसुड उहाँक कहल्‍कि, “काहाँए मोक तम़ार निसाफ करा बा तम़ार अंस बान्‍डा करा बेनाले?”
42012015	तने इसुड चेल़ालाक कहल्‍कि, “खबरदार! सब किसिमेर लालचला से बचिए रहन, कियाँकि लोकेर जिबनड धन सम्‍पतिर प्रसस्‍ततात नि रहचे।”
42012016	तने इसुड अम़ाक एकटा खिस्‍सा कहल्‍कि, “एकटा धनि लोकेर खेतखानत खोब उप्‍तनि हल्‍कि,
42012017	तने उड धनि लोक मने मने सँच्‍ले, “एतेला उप्‍तनि राख्‍बार ते मुइँ ठाअँ नि देखेचु! आप मुइँ केनङ करु?”
42012018	आर उहाँए कहले, “आप हेनङ कर्बा हबे, इला बाखारिक भाङिए आरमने बार्का बार्का बेनाम आर गटे उप्‍तनिला आर जिऩिस पातला अइठिना राखिम।
42012019	तने आप्‍नार मनडक कहमु, ‘ओरे मन, भेलेला बच्छर तलिक पुग्‍बार भेलेला सम्‍पति तोर ताने जर करिच्‍कुन, ले आप चइन से रोहो आर खाए पिए मउज कर’।”
42012020	मातुन परमेस्‍वरट उड धनि लोकक कहल्‍कि, “ए बेहुदा! आझिए रात करे तोर प्रानड तोर ठिना से छिरिए लुवाल जातोक तने जुहुतिया कराल धनला तोर काहाँए खातोक?”
42012021	जाहाँए आप्‍नार ताने सम्‍पति ढेरियाचे मातुन परमेस्‍वरेर नजरत धनि नि हचे उड लोकेर दुर्दासा एइनङति हचे।”
42012022	इसुड आप्‍नार चेल़ालाक कहले, “ताहाते मुइँ तम़ाक कहच्‍कन, जिबार ताने कि खाबन आर देहाडर ताने कि पिऩबन कहए फिकिर ना करन,
42012023	कियाँकि जिबनड खराकला से आर देहाड नुआँला से बड काथा हए।
42012024	काउवालाक बिचार करिए देख, अम़ा नाते बुनेचे, नाते काटेचे, अम़ार नाते कुठि, नाते बाखारिए रहचेक, ताहारअ पर परमेस्‍वरट अम़ाक खिलाबे करेचोक। तम़ा त पखि चिरियाला से आरह अधिक मोलेर छन।
42012025	तम़ार मइधे फिकिर करिए आप्‍नार उमेरखान एकपल हलउ काहाँए बाऱाबा पार्बन?
42012026	तम़ा एइकिनि छट काम कर्बा नि पारेचन ते, आरला काथार कियाँ फिकिर करेचन?
42012027	लिलि फुललाक बिचार करिए देख, केनङ करे बाऱेचे? अम़ा नाते काम करेचे, नाते तात काटन करेचे। मातुन मुइँ तम़ाक कहच्‍कन, सोलोमन राजाडउ आप्‍नार गटेखान ठाटबाटत इला फुलेर मइधे एकटा फुलेर लाखाउ नि छाजा पाइस्‍ले।
42012028	पर्तिर बनला जेइला कि आझि छे आर काल़ि आखत जाबे सेइलाक परमेस्‍वरट हेनङ पिऩाचे जदि ते, ए अल्‍प बिस्‍वासिला, तम़ाक आरह बेसि करे पिऩात्‍कन नि?
42012029	कि खाबन आर कि पिबन कहए अइलार तनेमने ना रह आर उलार फिकिरअ ना कर,
42012030	कियाँकि संसारेर गटे लोकला एइलार तनेमने रहचे आर तम़ार पिताड जानेच्‍कन कि तम़ाक इला काथा लाग्‍कन।
42012031	बुरु परमेस्‍वरेर राजखानक छाब तने अहला तम़ाक दुवाल जात्‍कन।
42012032	ओरे छट हान्‍जा, ना डरान! कियाँकि तम़ार पिताड तम़ाक आप्‍नार राजखान दिबार इच्‍छा करिच्‍कन।
42012033	तम़ार सम्‍पतिला बेचिए गरिपलाक बिल़ाए द आर आप्‍नार ताने हेनङ बट्टु बेनाअ जेसे पचिए ना जाकन आर सर्गत हेनङ धन जर कर जेसे कि केधउ ओर नि हकन, कियाँकि सर्गत नाते चोर आसेचे नाते घुन धरेचे,
42012034	कियाँकि जेइठिना तम़ार धनला रहत्‍कन, अइठिना तम़ार मनलाउ टाङाल रहत्‍कन।
42012035	तम़ा साजिए रहन आर आप्‍नार चेराकला जुरिए राखन।
42012036	तम़ा उला नकरेर लाखा हन, जेइला नकर कि आप्‍नार मालिकटक बेहार जोग खाए घुरिए आस्‍बार आस्रा जुरिए थामिए रहचे आर मालिकट केबारखान चाल कर्तेइ खुलाए देचे।
42012037	धन्‍य हए उला नकर जाहाँक मालिकट घर आसिए पुग्‍बार खुना जागिले रहबा देखेचे। छेच्‍कारे, मुइँ तम़ाक कहच्‍कन, मालिकट कम्‍मरत गम्‍छा बाऩिए उला नकरक चउकात बठातेक तने खुद आप्‍ने आसिए अम़ाक पर्सिए खिलातेक।
42012038	आधा रातत होक बा ते पहर रातत होक मालिकट जेइबेला आस्‍लउ, उहाँए जदि नकरलाक जागिले लागाल पाए ते, उला नकर धन्‍य हए।
42012039	मातुन इड काथा जान कि, चोरट कुनखुना आस्‍बे कहए घरगिरिड जान्‍लेहने ते जागिले रहलेहने आर घरटत चोर ढुक्‍बा नि दिलेहने।
42012040	ताहाते तम़ाउ साजिए रह कियाँकि जेइबेला तम़ा नि सँच्‍बन, कि मान्‍सिर पुत्रड आस्तकन, उहाँए अइबेला आसिए पुग्तकन।
42012041	तने पत्रुसट इसुडक कहल्‍कि, “प्रभु! इड खिस्‍सा तुइँ हामारे ताने कहचिस ने साभार ताने?”
42012042	प्रभुड उत्रा दिए कहल्‍कि, “बिस्‍वासयोग्‍य आर बुद्धिमान मुन्सि उहाँइ हए जाहाँक मालिकट आप्‍नार बाकिला नकरक ठिक ठिक समयत खराक बाँटि दिबा कहए नियुक्‍त कर्तेक।
42012043	धन्‍य हए उड नकर, जाहाँक मालिकट घर आसिए पुग्‍बारबेला गछाल कामखान कर्ते लागाल पातेक।
42012044	छेच्‍कारे, मुइँ तम़ाक कहच्‍कन, मालिकट उहाँक आप्‍नार गटे सम्‍पतिलार जुम्‍मा दितेक।
42012045	मातुन उड नकर जदि मनडत सँचे कि मालिकटक आस्‍बार देरि हतेक, तने नकर नकरियानिलार पर मारडाङ कर्बा धरे आर आप्‍ने खाबा पिबा आर मातिए रहबा धरे ते,
42012046	जेइड दिन आर बेलार बिसयत उहाँए सँच्‍बअ नि करिचे, अइदिना आर अइबेला उहाँर मालिकट आसिए पुग्तेक आर उहाँक काटिए टुक्रा टुक्रा कर्तेक आर उहाँर दुर्दासा अबिस्‍वासिलार लाखा हतेक।
42012047	आप्‍नार मालिकेर इच्‍छाड जान्‍तउ तियारि हए नि रहबार आर मालिकेर इच्‍छा अनुसार काम नि कर्बार नकरट सुर्किफुटा मार खाबे।
42012048	मातुन जाहाँए मालिकेर इच्‍छाड नि जानिए मार खाबार काम करेचे, उहाँए कमे मार खाबे। जाहाँक बेसि दुवाल गेइचेक उहाँर ठिना से बेसिए दाबि कराल जाबे आर जाहाँक आरह बेसि करे जुम्‍मा दुवाल गेइचे उहाँर ठिना से आरह अधिक करे माङाल जाबे।”
42012049	मुइँ पृथिमित अगिन लागाबा आसिचु, इखान अगिन आगुते लागि गेलहने ते आच्‍छा होलहने!
42012050	“मोक एकटा बप्‍तिस्‍मा लिबा लागे। आर उड बप्‍तिस्‍मा नि लिबार तलिक मुइँ माम्‍लि बेकल नि छु!
42012051	तम़ा कि सँचेचन, मुइँ कि पृथिमिखानत मिलाप आन्‍बा आसिचु? नि, मुइँ तम़ाक कहच्‍कन, फुट आन्‍बा आसिचु।
42012052	कियाँकि आप आझि से एकटा परिबालत पाँच झना रहलउ आपसत फुट हतेक। तिन झनार खिलापत दुइ झना आर दुइ झनार खिलापत तिन झना उठबे।
42012053	आर अम़ारअ बिचत फुट हतेक। बापेर खिलापत बेटाड आर बेटार खिलापत बापट, माएर खिलापत बेटिड आर बेटिर खिलापत माअँड, पुथउर खिलापत सास्रिड आर सास्रिर खिलापत पुथउड उठबे।”
42012054	इसुड लोकलाक यहड काथा कहले, “जेइखुना पछिम बिति मेघ लागाबा देखेचन ते तम़ा फट करे कहए देचन, ‘पानि पर्बे’ आर अइनङ हब करेच्‍कन।
42012055	आर जेइखुना देखिन बिति से बायाँर उठाबा देखेचन ते तम़ा कहचन, ‘गुम्‍सा हबे’ आर अइनङ हब करेच्‍कन।
42012056	ए भित्तरपापियाला! पृथिमिर आर आकासेर लक्‍छनला देखिए कि हबे तम़ा कहए देचन मातुन बर्तमान समयर लक्‍छनला कियाँ नि बुझेचन?”
42012057	जायज कि हए कहए तम़ा खुद कियाँ नि फइसला करेचन?
42012058	काहुँ तोर पर मुद्दा दिए अदालतत लेजाकु जदि ते, दामालडते उहाँर सङे मुद्दाड मेटमाट कर्बार कोसिस कर निते उहाँए तोक घिस्‍टाए न्‍यायधिसेर ठिना लेजातोक आर न्‍यायधिसट तोक हाकिमेर हातत सँपि दितोक तने हाकिमड तोक कइदत जाँकि दितोक।
42012059	मुइँ तोक कहच्‍कुन, एक एक इम्‍पि नि तिर्बार तलिक तुइँ हता से छुटबा नि पाबो।”
42013001	ठिक अइखुना केबा झना लोक हता आसिए इसुडक उला गालिलिर बिसयत बाताल्‍कि जेइला लोकेर सुर्किखान पिलातसट अम़ारे सुजाल पसुलार सुर्किखानत मिस्‍लाइस्‍ले।
42013002	तने इसुड अम़ाक उत्रा दिल्‍कि, “तम़ा कि सँचेचन, कि उला गालिलि आरला गालिलि से बेसि पापि छिले, ताहाते अम़ार हुनङ दुर्गति हल्‍कि?
42013003	हुनङ नि, मातुन मुइँ तम़ाक कहच्‍कन, पास्‍चाताप नि कर्बन जदि ते, तम़ा साभाउ अइनङ करे नास हबन।
42013004	तम़ा कि सँचेचन, उ आठार झना, जाहाँर पर सिलोआमेर मिनारट गिरिए मारा परिस्‍ले, अम़ा आरला यरुसलेमबासि से कि बेसि पापि छिले?
42013005	हुनङ नि, मातुन मुइँ तम़ाक कहच्‍कन, पास्‍चाताप नि कर्बन जदि ते, तम़ा साभाउ अइनङ करे नास हबन।”
42013006	ताहार बाद इसुड इड खिस्‍सा कहल्‍कि, “एकटा लोकेर बागानखानत एकटा डुमरेर गाछ बुनाल रहकि। उहाँए आसिए आसिए गाछटत फल छाबे मातुन नि पाए।
42013007	तने उहाँए बागानेर मालिडक कहले, ‘देखेक, तिन बच्छर से मुइँ आसिए आसिए इड डुमरेर गाछत फल छाबेचु मातुन एकरा नि पाइचु। इड गाछक काटिए गिराए दे, अधिका कियाँ जमिनखान बेकाम्‍मा हए रहबे?’
42013008	मातुन बागानेर मालिड कहल्‍कि, ‘मालिक, इड गाछक आर एक बच्छर रहबा दे, मोक गाछटर चारह बिति खुदिए साहेर दिबा दे।
42013009	ताहार बाद घुरिए साले फल धर्ले ते ठिक छे आर निते काटिए गिराए दिस’।”
42013010	एक बेला बिस्रामेर दिना कुनह एकटा सभाघरत इसुड सिक्‍छा दिते रहए।
42013011	हता एक झन हेनङ बेर्छानि रहए, जाहाँक आठार बच्छर से भुतट कुजि बेनाए राखिसेल्‍कि। ताहाते उहाँए कक्रा हए रहए आर आच्‍छा से सिधा हबा नि पारे।
42013012	उड बेर्छानिक देखिए इसुड उहाँक लगत डाकाए कहले, “तुइँ आप्‍नार बाबदखान से मुक्‍त हए गेलो गे!”
42013013	तने इसुड उड बेर्छानिर पर आप्‍नार हातखान राख्‍ले आर अइसाथ उड बेर्छानि सिधा हए गेले आर परमेस्‍वरेर जयजयकार कर्बा धर्ले।
42013014	इसुडक बिस्रामेर दिनत संअ कर्ते देखिए सभाघरेर सासकट खिसियाए लोकलाक कहल्‍कि, “काम कर्बार छ दिन छेबे करेच्‍कन, अइला दिनत आसिए संअ ह, बिस्रामेर दिना नि!”
42013015	मातुन प्रभुड उहाँक उत्रा दिए कहल्‍कि, “ए भित्तरपापियाला, तम़ा कि बिस्रामेर दिना गोरु बा गाधालाक पानि खिलाबा नादड से खुलाए पानि खिलाबा लेजाचन नि?
42013016	अब्राहामेर इड बेटि, आठार बच्छर से सइतानेर बान्‍धनत छिले, याहाँक कि बिस्रामेर दिना इड बान्‍धन से मुक्‍त हबा लाग्‍कि नि?”
42013017	इसुड इड काथा कहबार कारन उहाँर बिरोधिला साभाउ लाजत परि गेले मातुन आरला लोक इसुर पाए कराल अदभुत कामला देखिए खुसि मानाले।
42013018	तने इसुड कहले, “परमेस्‍वरेर राजखान केनङ छे, याहाँर तुलना मुइँ किसेर सङे करु?
42013019	परमेस्‍वरेर राजखान एकटा तुरिर बिच्‍चिर लाखा हए, जेइड बिच्‍चिक एकटा लोक लेजाए आप्‍नार बारिखानत बुन्‍ले आर बिच्‍चिड गाजिए बाऱिए एकटा गाछ हल्‍कि तने आकासेर पखि चिरियाला आसिए उड गाछेर ठाललात खता लागाल्‍कि।”
42013020	फेर इसुड कहले, “परमेस्‍वरेर राजखानक मुइँ किसेर सङे तुलना करु?
42013021	परमेस्‍वरेर राजखान खमिरेर लाखा हए, जेइखान खमिरक एकटा बेर्छानि पाँच पसरि गुन्‍डार खेमेरात मिस्‍लाले आर गटेखान खेमेरा खमिराए खमिरा हए गेल्‍कि।”
42013022	इसुड नगरे नगरे आर गाअँ गाअँ सिक्‍छा दिते यरुसलेमेर बिति जाते रहए।
42013023	सेने एकटा लोक इसुडक पुछारि करेल्‍कि, “प्रभु! उद्धार पाबार लोक कमे हबे ने कि?” इसुड अम़ाक कहल्‍कि,
42013024	“सुटका केबारखान दे ढुक्‍बार कोसिस कर कियाँकि मुइँ तम़ाक कहच्‍कन, भेलेला लोक उखान केबार दे ढुक्‍बा छाब्‍बे मातुन ढुक्‍बा नि पार्बे।
42013025	घरगिरिड उठिए केबारखान बन करि दित्‍कन तने तम़ा बाहार बिति थार हए हेनङ कहए केबारखान चाल कर्बन, ‘हे प्रभु! हामार ताने केबारखान खुलाए दे।’ तने भित्तर से उहाँए राअ दिए कहत्‍कन, ‘तम़ा कुऩाकार हन, मुइँ तम़ाक नि चिऩेच्‍कन।’
42013026	तने तम़ा हेनङ कहबा धर्बन, ‘तोर सङे त हामा खानपान करिस्‍न आर तुहें त हामार गाअँ घरलात सिक्‍छा दिए बेराइस्‍लो।’
42013027	आर उहाँए फेर कहत्‍कन, ‘मुइँ तम़ाक कहए दिच्‍कन, तम़ा कुऩाकार हन्, मुइँ नि चिऩेच्‍कन। ए दुस्‍ट कामकराला तम़ा साभाउ मोर ठिना से पालाए जाअ।’
42013028	जेइखुना तम़ा अब्राहाम, इसहाक, याकुब आर गटे अगमबक्‍तालाक परमेस्‍वरेर राजेर भित्रत देख्‍बन आर आप्‍नाक बाहार बिति फेकाल पाबन उखुना तम़ा कान्‍बन आर दाँतला केच्‍लाबन।
42013029	लोकला पुरुब, पछिम, उत्तर आर देखिन बिति से आसिए परमेस्‍वरेर राजेर जोगत बठबे,
42013030	आर देख! पाछकारलार मइधे काहुँ काहुँ आगाए जाबे आर आग्‍कारलार मइधे काहुँ काहुँ पाछु पर्बे।”
42013031	टिकाए अइबेला केबा झन फरिसिला आसिए इसुडक कहल्‍कि, “हेता से चलि जा कियाँकि हेरोदड तोक खतम कर्बा चाहाचोक।”
42013032	तने इसुड अम़ाक कहल्‍कि, “जाअ उड फेउरक कहए द, ‘देखेक, आझि आर काल़ि मुइँ भुतलाक निक्‍लाम आर लोकलाक संअ करिम तने तेस्रा दिना मोर काम करा हए जाबे।
42013033	जे होक आझि, काल़ि आर पर्सु दिन तलिक मोक बेरातेइ रहबा लागे कियाँकि यरुसलेम से बाहार कुनहड अगमबक्‍तार मिर्तु हबाए नि पारे’।”
42013034	“यरुसलेम! ए यरुसलेम! तुइँ अगमबक्‍तालाक मार्लो आर तोर ठिना पाठाल सेबकलाक तुइँ पाथल झाटा कर्लो। जेनङ करे मुर्गिड आप्‍नार बाच्‍चालाक डेनालार तलत जर करेचे, अइनङ करे मुइँ तोर छुवालाक के फेक के फेक जर कर्बा छाबेन्‍कुन मातुन तुइँ नि मान्‍लो।
42013035	देखेक, तोर घरट उजार हए जातोक, मुइँ तोक कहच्‍कुन, जेइखुना तलिक तुइँ हेनङ नि कहबो, ‘धन्‍य होक उहाँए जाहाँए प्रभुर नाअँत आसेचे’ उखुना तलिक तुइँ मोक नि देख्‍बो।”
42014001	एक बेला बिस्रामेर दिना इसुड फरिसिलार एकटा सासकेर घरत खराक खाबा गेले। आर लोकला इसुडक टकटक लागाए देखिए छिल्‍कि।
42014002	आर देख! जलोदरि बाबद धराल एकटा लोक इसुर आगुति आसेल्‍कि।
42014003	इसुड बिधानेर गुरुलाक आर फरिसिलाक पुछारि कर्ले, “बिस्रामेर दिना संअ कर्बार बिधान अनुसार उचित छे ने नि?”
42014004	मातुन अम़ा झित मारिए रहए गेल्‍कि। तने इसुड उड रोगिक धरिए संअ कर्ले आर उहाँक घर पाठाए दिले।
42014005	तने इसुड अम़ाक कहले, “तम़ार मइधे काहाँए बिस्रामेर दिना आप्‍नार छुवाड बा गोरुड कुइँत गिरि जाले अइसाथ टानिए नि निक्‍लाबन?”
42014006	आर अम़ा इड काथार उत्रा दिबा नि पार्ले।
42014007	नेअँता पाआल लोकलाक आच्‍छा आच्‍छा बठनाला बिछबा देखिए इसुड अम़ाक एकटा खिस्‍सा कहल्‍कि,
42014008	“जेइखुना तुइँ काहाँरअ बेहार नेअँता पाबो ते, उपरत ना बठिस कियाँकि हता तोर से बड लोकटउ नेअँता पाआल रहबा पारे।
42014009	निते तम़ा दनह झनाक नेअँता दिबार जोगिड आसिए तोक कहतोक, ‘इखान बठना याहाँक दिकि त।’ तने तुइँ लाजत गिर्बो आर तोक सब से हेंटत बठबा पर्तोक।
42014010	बुरु जेइखुना तुइँ बेहार जोगत नेअँता पाबो, सब से हेंटत जाए बठेक जेसे जोगिड आसिए तोक कहकु, ‘भाइ च, उप्रत बठेक!’ तने उखुना गटे मेजुवानलार आगुति तोर मान बार्त़ोक।
42014011	कियाँकि हरेक झना जाहाँए आप्‍नाक बड गन्‍बे उहाँक छट बेनाल जाबे आर जाहाँए आप्‍नाक छट जान्‍बे उहाँक बड बेनाल जाबे।”
42014012	जाहाँए इसुडक नेअँता दिसेल्‍कि उड लोकक इसुड कहले, “जेइखुना तुइँ दिनकार बा सानकार जोगेर प्रबन्‍ध कर्बो, तुइँ आप्‍नार सङलाक बा भाइ भाइयारिलाक बा आप्‍नाति नाता कुटुमलाक बा धनि धनि पर्सियालाक नेअँता ना दिस। निते अम़ाउ तोक नेअँता दिए तोर गुनखानक सधाए दितोक।
42014013	ताहाते जेइखुना तुइँ जोगेर प्रबन्‍ध कर्बो गरिप, लुल़ा, नेङरा आर काना लोकलाक नेअँता दे,
42014014	तने तुइँ आसिस पाबो कियाँकि अम़ा तोर गुनखानक सधाबा नि पार्तोक। मातुन धर्मिला मिर्तु से जेअँत हबारखुना तुइँ याहाँर प्रतिफल पाबो।”
42014015	इसुर सङे चउकात बठाल लोकलार मइधे एक झन इड काथा सुनिए इसुडक कहल्‍कि, “धन्‍य हए उड लोक जाहाँए परमेस्‍वरेर राजत जोग खाबे!”
42014016	मातुन इसुड उड लोकक कहल्‍कि, “एक बेला एकटा लोक माहा जोगेर तियारि करिए भेलेला लोकक खाबा आस्‍बार नेअँता दिले।
42014017	तने चउका लागाए जोजिड आप्‍नार नकरटर पाए बलाहाटियालाक हेनङ कहबा पाठाले, ‘चलि आस, आप सब कुछुला नाधाबाऱा हए गेइचे।’
42014018	मातुन अम़ा साभाउ एकटा करे आल जुर्बा धरेल्‍कि। आग्‍कार लोकट कहल्‍कि, ‘मुइँ एकखान जगह किनिचु मोक उखान जगह देख्‍बा जाबा लागे। अइताने कृपा करे मोक माफ करि दे।’
42014019	आर भिनड लोक कहल्‍कि, ‘मुइँ पाँच हाल गोरु किनिचु, उला गोरुक गम्‍बा चाहाचु। अइताने कृपा करे मोक माफ करि दे।’
42014020	फेर भिनड लोक कहल्‍कि, ‘नायाँ नायाँ बेहा करिचु ताहाते मुइँ जाबा नि पारिम।’
42014021	तने नकरट घुरिए आसिए गटे काथाला आप्‍नार मालिकटक एक एक करे सुनाए दिले। ताहार बाद घरगिरिड खिसियाए नकरटक कहले, ‘धम्करे निक्‍लिए नगरखानेर दामाले दामाले आर गलि गलि जा आर गरिप, लुल़ा, नेङरा, आर कानालाक डाकाए हेता आन्।’
42014022	तने नकरट कहल्‍कि, ‘मालिक, तोर आग्‍या अनुसार लोकलाक डाकाए आनेल्‍कुन ताहुँ भेलेला बठना अदगाले छोक।’
42014023	फेर मालिकट उहाँक कहल्‍कि, ‘गाअँर ठउरलार बिति आर बारिलार बिति जा लोकलाक डाकाए आन जेसे थलिखान बोज होक,
42014024	कियाँकि मुइँ तम़ाक कहच्‍कन, जाहाँए जाहाँए प्रथमे नेअँता पाइस्‍ले अम़ार मइधे काहुँ मोर जोगड चाख्‍बा नि पाबे’।”
42014025	एक बेला भेलेला लोक इसुर सङे सङे जाते रहए आर इसुड उला लोकेर बिति घुरिए कहल्‍कि,
42014026	“काहुँ जदि मोर ठिना आसिए मोर से अधिक आप्‍नार माअँ बापलार माया राख्बे, मगि छुवालार माया राख्बे भाइ बहिनलार आर आप्‍नार प्रानडर माया राख्बे ते, उहाँए मोर चेल़ा हबा नि पार्बे।
42014027	जाहाँए आप्‍नार क्रुसखान उठाए मोर पाछु नि धर्बे, उहाँए मोर चेल़ा हबा नि पार्बे।
42014028	तम़ार मइधे हुनङ काहाँए छन जाहाँए एकटा मिनार बेनाबार मनसुवा करेचन मातुन कामखान ओर कर्बार टाका पेइसा आप्‍नार सङे छकन ने नि कहए आगुतेइ बठिए हिसाप नि जुरेचन?
42014029	निते गऱाखान उठाए मिनारट बेनाए ओर कर्बा नि पार्ले, उड आध्रा मिनारक देख्‍वार साभाउ हेनङ कहए उड लोकेर खिताल कर्तेक,
42014030	‘इड लोक बेनाबा त धर्ले मातुन ओर कर्बा नि पार्ले’!”
42014031	आर्थात आप्‍नार दस हाजार सेना बिस हाजार सेना लिए आस्‍बार राजाडर आगुति ठाहार रहबा पार्बे ने नि कहए लाऱाइ थाम्‍बार आगुत कुनड राजा बठिए साल्ल़ा नि कर्बे?
42014032	आर नि पाबार लाखा हले, भिनड राजा दुरत रहतेइ उहाँए आप्‍नार राजदुतलाक मिलापेर सर्त पुछबा पाठाबे।
42014033	ताहाते तम़ार मइधे जाहाँए आप्‍नार सर्बस्‍व त्‍याग नि कर्बे, उहाँए मोर चेल़ा हबा नि पार्बे।
42014034	नुनखान ते आच्‍छा, मातुन नुनेर सुवादडए उडाए जाले आरमने केनङ करे नुन्‍छा बेनाए?
42014035	तने उखान नुन नाते खेतेरे ताने, नाते साहेरेर ताने काम देचे। ताहाते लोकला उखान नुनक फेकाए देचे। जाहाँर सुन्‍बार कान छेक उहाँए सुनोक।
42015001	एक दिना कर उठा आर पापिला साभाउ इसुर सिक्‍छा सुन्‍बा इसुर लगत आसेल्‍कि।
42015002	ताहाते फरिसिला आर सास्‍त्रिला हेनङ कहए फेदफेदिबा धरेल्‍कि, “इड लोक त पापिलार संगत करेचे आर अम़ार सङे खानपानअ करेचे!”
42015003	ताहाते इसुड अम़ाक इड खिस्‍सा कहल्‍कि,
42015004	“धरि ल, तम़ार मइधे काहाँरअ एक सरा भेरा छकन आर एकटा भेरा हाराए जाकन जदि ते, उ उनान्सडा भेराक पाथारखानते छरिए हाराल भेराडक नि पाबार तलिक छाबिए कि बेराबन नि?
42015005	जेइखुना उहाँए उड भेराक पाबे ते खुसि हए भेराडक काङत उठाबे,
42015006	आर घरत आसिए आप्‍नार सङलाक आर पर्सियालाक डाकाए जर करिए कहबे, ‘आस भाइला, मोर सङे खुसि मानाअ कियाँकि मोर हाराल भेराडक मुइँ पाइचु!’
42015007	मुइँ तम़ाक कहच्‍कन, ठिक अइ किसिम से पास्‍चाताप कर्बार जरुरि नि रहबार उनान्स झना धर्मिलार से बुरु एकटा पापि पास्‍चाताप कर्बार कारन सर्गत अधिक खुसि मानाचे।”
42015008	आर्थात धरि ल, एक झन बेर्छानि दसटा रुपार टाका छेक आर एकटा टाका जदि उहाँर हाराए जाकि ते, टाकाड नि पाबार तलिक कि उड बेर्छानि गेछाड जुरिए बाध्‍निखान दे साप्‍टिए साप्‍टिए ध्यान से छाब्‍बे नि?
42015009	आर जेइखुना उहाँए उड टाका पाबे, उहाँए आप्‍नार सङलाक आर पर्सियालाक डाकाए जर करिए कहबे, “आस, मोर सङे खुसि मानाअ कियाँकि मुइँ हाराल टाकाड पाइचु!”
42015010	मुइँ तम़ाक कहच्‍कन, ठिक सेइ किसिम एकटा पापि पास्‍चाताप कर्बार कारन परमेस्‍वरेर सर्गदुतला खुसि मानाचे।”
42015011	इसुड फेर कहल्‍कि, “एकटा लोकेर दुइडा बेटा रहकि।
42015012	छट बेटाड बापटक कहल्‍कि, ‘बाउ! मोर अंसेर सम्‍पतिला मोक दे।’ तने बापट आप्‍नार सम्‍पतिला दनहडा बेटाक बाख्रा करिए देदिल्‍कि।
42015013	केबा दिन बाद छट बेटाड आप्‍नार गटे सम्‍पतिला बेचिए खुचिए एक नगर चलि गेले आर हता उहाँए आप्‍नार गटे धन सम्‍पतिला मउज माजात उराए दिले।
42015014	जेइखुना उहाँर गटे धन सम्‍पतिला ओर हए गेल्‍कि, तने उखान देसत बार्का आकाल परि गेल्‍कि आर उहाँए भारि लाघत परि गेले।
42015015	तने उहाँए अइखान मुलुकेर एकटा लोकेर घरत जाए काम माङले। आर उड लोक उहाँक बाधत सोंरलार देखभाल कर्बा पाठाए दिल्‍कि।
42015016	सोंरलाक दुवाल दानाला खाए उहाँए आप्‍नार पेटट भर्बा छाबे ताहुँ उहाँक काहुँ कुछु नि दिकि।
42015017	मातुन जेइखुना उहाँए हुँस पाले, ते उहाँए सँच्‍ले, ‘मोर बाउडर घरत एतला नकर अभल चभल करे खाचे आर मुइँ हेता भोके मरेचु!
42015018	नि होल, आप मोक हेता से छुटिए बाउडर ठिना जाबा हबे आर कहबा हबे, ‘बाउ! मुइँ सर्गेर खिलापत आर तोर नजरत पाप करिचु,
42015019	आप त मुइँ तोर बेटा कहबारअ लाइक नि छु। मोक तोर एकटा नकरेर लाखा राखेक।’
42015020	तने उहाँए हता से उठिए सुठिए आप्‍नार बापेर ठिना गेले। मातुन जेइखुना उहाँए दुरते छिले ताए बापट उहाँक देखि फेकाल्‍कि आर उहाँक देखिए बापेर मनड कानिए उठेल्‍कि तने दउरिए जाए बेटाडक हाँकल बाऩिए चुम्‍मा खाले।
42015021	तने बेटाड बापटक कहल्‍कि, ‘बाउ! मुइँ सर्गेर खिलापत आर तोर नजरत पाप करिचु। आप मुइँ तोर बेटा कहबार लाइक नि छु।’
42015022	मातुन बापट आप्‍नार नकरलाक कहल्‍कि, ‘धम्करे जाए सब से आच्‍छा जामाखान आनिए याहाँक पिऩाअ आर याहाँर हातत आङठि आर ठेङत जुत्ता पिऩाए द।
42015023	आर छलछलिया बाछाडक आनिए काट आर खाएदाए खुसि मानाइ।
42015024	कियाँकि मोर इड बेटा मरिए गेइस्‍ले मातुन आरमने जिबन पाइचे। हाराए गेइस्‍ले आर फेर घुरिए आसिचे।’ तने अम़ा खुसि मानाबा धर्ले।
42015025	उखुना उहाँर बड बेटाड बाधत छिल्‍कि आर जेइखुना उहाँए घरेर बग्‍लत आसिए पुग्‍ले ते, सुनेचे नाच गानेर आबाज!
42015026	तने उहाँए एकटा नकरक आप्‍नार ठिना डाकाए पुछारि कर्ले, ‘इला नाच गान किसेर?’
42015027	तने उड नकर उत्रा दिल्‍कि, ‘तोर छट भाइड घुरिए आसिचोक आर तोर बाउड छलछलिया बाछाड काटुवाइचोक कियाँकि उहाँए सुबिस्‍ता मने आर कुसले आसिए पुगिचोक।’
42015028	मातुन बड भाइड गस्‍सार ताए एङनाखानतअ ढुक्‍बा नि मानेल्‍कि। तने बापट आसिए उहाँक फुस्‍लिबा धरेल्‍कि।
42015029	मातुन बड बेटाड बापटक उत्रा दिए कहले ‘देखेक! एतेला बच्छर से मुइँ तोर सेबा कर्ते आसिच्‍कुन आर तोर आग्‍याला मान्‍तेइ छुकुन। ताहुँ मोक आप्‍नार सङलार सङे खुसि मानाबार ताने केधउ एकटा पाठा तलिक नि दिलो।
42015030	मातुन तोर सम्‍पतिला छिन्‍दारिलार सङे खाए उडाबार तोर इड बेटा आस्‍तेइ तुइँ छलछलिया बाछाडक उहाँर ताने काटुवालो।’
42015031	तने बापट बड बेटाडक कहले, ‘आरे, बेटा, तुइँ त सदा मइदि मोर सङे छेबे करेचिस मोर गटे सम्‍पतिला त तहरे हकु।
42015032	मातुन आझि हामाक खुसि मानाबा आर आनन्‍दित हबाए लागे कियाँकि तोर इड भाइ मरि गेइसेल्‍कु फेर जिबन पाइचोक, हाराए गेइसेल्‍कु फेर घुरिए आसिचोक’।”
42016001	इसुड आप्‍नार चेल़ालाक कहले, “कुनह एकटा धनि लोकेर एकटा मुन्‍सि रहकि। मुन्‍सिड उहाँर धन सम्‍पतिला नाथबाथ करेचेक कहए मालिकटक काहुँ सुनाए दिल्‍कि।
42016002	तने मालिकट उहाँक डाकाए कहल्‍कि, ‘तोर बिसयत ते, मुइँ जेइला सुनेच्‍कुन, छेच्‍कारे हकु? हुनङहले तोर आप्‍नार कामेर हिसाप कितापला मोक बुझा, आप तुइँ मुन्‍सिगिरि चलाबा नि पार्बो।’
42016003	तने मुन्‍सिड मनडत बिचार कर्ले, ‘आप मुइँ केनङ करु ते? कियाँकि मालिकट मोर मुन्‍सिगिरिखान छिरिलिबा छाबेचे। हालखेति कर्बारअ मोर सथिया नि छे आर माङिए खाबारअ मोक छन लागेचे।
42016004	जेइखुना मोक मुन्‍सिगिरिखान से निक्‍लाए दिबे तने लोकलार घरत मान पाबार ताने मोक कि कर्बा लागे कहए आप मुइँ बिचार करि फेकानु!’
42016005	तने उहाँए मालिकेर कर्जा लुवाल लोकलाक डाकाले आर आग्‍कार लोकटक कहले, ‘तुइँ मालिकेर केतेला कर्जा लिचिस?’
42016006	तने उड लोक उत्रा दिए कहल्‍कि, ‘तिन हाजार सेर तेल।’ तने मुन्‍सिड कहल्‍कि, ‘तोर तमसुकखान निक्‍ला आर धम्करे बठिए डेर हाजार सेर बेना।’
42016007	ताहार बाद मुन्‍सिड भिनड लोकक कहले, ‘तुइँ केतेला कर्जा लिचिस?’ उहाँए उत्रा दिए कहल्‍कि, ‘स बिसि गहम।’ तने मुन्‍सिड उहाँक कहल्‍कि, ‘तोर तमसुकखान निक्‍लाए आस्‍सि बिसि बेना।’
42016008	उहाँर मालिकट उड बेइमान मुन्‍सिर बाऱाइ करेल्‍कि कियाँकि मालिकट उहाँक बारा अकिलमानि से काम कर्ते देखेल्‍कि। कियाँकि इखान संसारेर सान्‍तानला आप्‍नार जामानार लोकलार सङे ब्‍यबहार कर्बार पाके ओजोतेर सान्‍तानलार से बेसि चालाख हचे।
42016009	मुइँ तम़ाक कहच्‍कन, संसारिक सम्‍पतिलार सहजोग से आप्‍नार ताने सङ बेनाअ जेसे जेइखुना उला सम्‍पति ओर हए जात्‍कन उखुना अनन्‍त ठाअँत तम़ा स्‍वागत पाअन।
42016010	जाहाँए थर्के काथात इमानदार छे उहाँए भेलेला काथातअ इमानदार रहचे आर जाहाँए थर्के काथात बेइमानि करेचे उहाँए भेलेला काथातअ बेइमानि करेचे।
42016011	ताहाते तम़ा संसारिक धनलाते इमान देखाबा नि पारेचन जदि ते, सत्‍य धनेर जुम्‍मा तम़ाक काहाँए दित्‍कन?
42016012	पोरेर धनलाते नि तम़ा इमान देखाचन ते, तम़ार आप्‍नारे धनलार बिसयत तम़ाक केनङ करे बिस्‍वास करा जाए?
42016013	कोए होक, एकटा नकर दुइडा मालिकेर सेबा कर्बा नि पार्बे। किते उहाँए एक झनाक हेला कर्बे आर एक झनाक माया कर्बे अर्थात एक झनार प्रति बफादार हबे आर एक झनाक तुच्‍छ गन्‍बे। तम़ाउ परमेस्‍वर आर धन दनहरे सेबा कर्बा नि पार्बन।”
42016014	इला काथा सुनिए धनेर लाल्‍चिया फरिसिला इसुर काथालार माजाक उऱाबा धरेल्‍कि।
42016015	तने इसुड अम़ाक कहल्‍कि, “तम़ा हेनङ लोक कहन जाहाँए लोकलार आगुति आप्‍नाक धर्मि देखाचे मातुन परमेस्‍वरट तम़ार अन्‍तरखान जानेच्‍कन कियाँकि लोकलार नजरत जेइला काथा मुल्‍यबान छे परमेस्‍वरेर नजरत उलार कोए मोल नि छे।
42016016	बप्‍तिस्‍मा दुवा युहन्‍नार बेला समयत मोसार बिधान आर अगमबक्‍तालार सिक्‍छाला चले। ताहार से हिति परमेस्‍वरेर राजेर सुसामादट प्रचार हते आसिचे। आर साभाउ उखान राजत ढुक्‍बार ताने जान जिउ खाए लागिए परिचे।
42016017	ताहुँ बिधानेर एकटा बुन्‍दा मेसाए जाबार से बुरु सर्ग आर पृथिमिखान हाराए जाबार अधिक आसान छे।
42016018	आप्‍नार मगिडक त्‍याग करिए भिन बेहा कर्बार काहुँ होक, उहाँए ब्‍यभिचार करेचे आर जाहाँए भातार छरि बेर्छानिडक बेहा करेचे उहाँउ ब्‍यभिचार करेचे।
42016019	इसुड कहते गेल्‍कि, “एकटा मातिबर लोक छिले। उहाँए बेगनिया रङेर नुआँ आर दामि दामि नुआँ पिऩे आर सब दिना सुख बिलासत दिन काटे।
42016020	मातुन लोकला उहाँर दरबजार केबारखानत लाजरस नाएर एक झन हेनङ काङाल लोकक आनिए राखि दिकि जाहाँर गटे देहाडत घाए घाउ रहकि,
42016021	उहाँए धनि लोकटर टेबुलखान से गिराल एठ गुठला खाए आप्‍नार पेट भर्बा छाबे। आर कुकुरला आसिए आसिए उहाँर घाउला चाटकि।
42016022	एक दिन उड काङाल लोक मरि गेले आर सर्गदुतला उहाँक लेजाए अब्राहामेर कलाखानत राखेल्‍कि। आर अहड मातिबर लोक मर्ले आर लोकला लेजाए उहाँक गाऱिए दिल्‍कि।
42016023	नरकत बेताल कस्‍ट भुङबारखुना उड मातिबर लोक आप्‍नार नजरट उपर माखे उठाले ते, दुरत अब्राहामडक आर अब्राहामेर कलाखानत लाजरसटक देख्‍ले।
42016024	तने उड लोक कान्‍ढाल काटते कहले, ‘ओगो, पिता अब्राहाम! मोर पर कृपा करिए लाजरसटक पाठाए दे त। उहाँए आप्‍नार आङुलला पानित डुबाए मोर जिभाड ठान्‍डा करिदोक त, कियाँकि मुइँ इखान अगिनत बाडा सास्‍ति खाचु।’
42016025	मातुन अब्राहामड कहल्‍कि, ‘ओरे बेटा! फम कर त, तुइँ आप्‍नार जिबन कालत सब कुछुर सुख भोग कर्लो आर लाजरसट दुख काटिस्‍ले मातुन आल़ा याहाँए हेता सुखत छे आर तुइँ सास्‍ति खाचिस।
42016026	आर ताहारअ पर से तोर आर हामार बिचत एकखान बार्का फाँक छे जेसे मन कर्लउ काहुँ हेता से तोर ठिना आर हता से काहुँ हामार ठिना आस्‍बा ना पारोक।’
42016027	उड मातिबर लोक फेर कहल्‍कि, ‘हुनङहले हे पिता, बिन्‍ति करेच्‍कुन, लाजरसटक मोर बापेर घर पाठाए दे,
42016028	कियाँकि मोर पाँच झना भाइ छे आर उहाँए जाए अम़ाक चेताए दोक निते अम़ाउ एइखान सास्‍तिर ठाअँत आसिए पर्बे।’
42016029	मातुन अब्राहामड कहल्‍कि, ‘अम़ार सङे मोसाडर आर अगमबक्‍तालार कितापला छेक अम़ारे काथाला सुनोक।’
42016030	फेर उड लोक कहल्‍कि, ‘नि गो पिता अब्राहाम! मरा लोकलार मइधे काहुँ एक झना अम़ार ठिना जाए कहले बुरु अम़ा पास्‍चाताप कर्लेहने।’
42016031	मातुन अब्राहामड उहाँक कहल्‍कि, ‘अम़ा जदि मोसा आर अगमक्‍तालार काथाला नि सुन्‍बे ते, मरा लोकलार मइधे काहुँ जेअँत हए उठलउ अम़ा नि पत्‍याबे’।”
42017001	इसुड आप्‍नार चेल़ालाक कहले, “पापत गिराबार परिक्छाला ते आस्‍बे करेचे। मातुन धिक्‍कार उड लोकक जाहाँर पाए उला परिक्छा आसेचे!
42017002	काहुँ इला छट लोकेर मइधे एकअ झनाक पापत गिराचे जदि ते, उहाँर घेचाडत एकटा जाँत बाऩिए उहाँक सुमुन्‍दरटत फेकाए दिलेइ बुरु उहाँर भाला हतेक।
42017003	ताहाते तम़ा हुँसियार रह। तोर भाइड पाप कर्कु जदि ते, उहाँक धम्‍का आर उहाँए पास्‍चाताप कर्कु जदि ते, उहाँक छेमा दे।
42017004	उहाँए जदि तोर खिलापत दिनडत सात फेक तलिक पाप कर्कु आर सातअ फेक आसिए कहकु, ‘मुइँ पास्‍चातप करेच्‍कुन’ ते, तुइँ उहाँक छेमा दे।”
42017005	तने प्रेरितला प्रभुडक कहल्‍कि, “प्रभु! हामार बिस्‍वासखान आरह बाऱाए दे।”
42017006	प्रभुड उत्रा दिल्‍कि, “तम़ार सङे पसाइ सागेर बिच्‍चिडर बाराबर बिस्‍वास रहल्‍कनहने ते, तम़ा इड तुतेर गाछक कहलनहने, ‘जँर सहित आख्रिए सुमुन्‍दरटत जाए गाजेक’ आर उड गाछ मानि गेल्‍कनहने।”
42017007	धरिल, तम़ार मइधे काहाँरअ एकटा हाल जुता बा भेराचरा नकर छकन। उहाँए बाध से आस्‍तेइ तम़ा ‘धम्करे आसिए खाबा बठेक’ कहबन?
42017008	नि, तम़ा हुनङ नि कहबन, बुरु उहाँक हेनङ कहबन, ‘मुइँ कि खाम ताहार जगार कर आर मुइँ खाबार तलिक तुइँ काछाटा मारिए मोर टहल कर, तने तुइँ खाइस?’
42017009	नकरट आग्‍या पालन करेल्‍कन कहए तम़ा कि उहाँक धन्‍यबाद दिबन?
42017010	सेइ किसिम गटे आग्‍याला पालन कर्लउ बुरु तम़ा हेनङ कहबन, ‘हामा त ना लाइक सेबक हइ कियाँकि हामा त खालि कर्तुपखान निभान’।”
42017011	यरुसलेम जाबारखुना इसुड सामरिया आर गालिलेर सिम्‍ना सिम्‍नाए जाते रहए।
42017012	आर जेइखुना उहाँए एकटा गाअँत ढुकिम ढुकिम हइस्‍ले, अइखुना दसटा कुऱिया रोगि उहाँक देखि फेकाल्‍कि। आर अम़ा दुरते थार हए,
42017013	गोग दिए कहल्‍कि, “हे इसु, हे मालिक! हामार पर दया करेक!”
42017014	तने इसुड अम़ाक देखिए कहल्‍कि, “जाअ आर पुजारुकलार ठिना जाए आप्‍नाक देखाअ।” आर अम़ा जाते जातेइ सुद्ध हए गेले।
42017015	अम़ार मइधे एक झना जेइखुना अप्‍नाक संअ हबा देख्‍ले ते, जोर जोर से परमेस्‍वरेर जयजयकार कर्ते इसुर ठिना घुरिए आस्‍ले।
42017016	आर इसुडक धन्‍यबाद दिते उहाँर पाअँत उबुर हए परि गेले। उहाँए एकटा सामरि रहए।
42017017	तने इसुड कहले, “तम़ा दसअ झना सुद्ध हइस्‍लन ने? कोए ते आरला न झना?
42017018	इड बिदेसिर छुट्टा घुरिए आसिए परमेस्‍वरेर जयजयकार कर्बार आर कि कोए छे नि?”
42017019	तने इसुड उड सामरिक कहल्‍कि, “उठ आर आप्‍नार दामाल धर, कियाँकि तोर बिस्‍वासखाने तोक संअ करेल्‍कु।”
42017020	परमेस्‍वरेर राजखान केते दिना आस्‍बे कहए फरिसिला इसुडक पुछारि करेल्‍कि ताहाते इसुड उत्रा दिते अम़ाक कहल्‍कि, “परमेस्‍वरेर राजखान देखारत रुप से नि आस्‍बे।
42017021	‘देख, परमेस्‍वरेर राजखान हेता छकन बा हता छकन!’ कहए काहुँ कहबा नि पार्बे कियाँकि परमेस्‍वरेर राजखान तम़ारे बिचत छकन।”
42017022	ताहार बाद इसुड आप्‍नार चेल़ालाक कहले, “अहनङ समय आस्तकन जेइखुना तम़ा मान्‍सिर पुत्रडर दिनलार मइधे एक दिन हलउ देख्‍बार मनसुवा कर्बन मातुन देख्‍बा नि पाबन।
42017023	उखुना लोकला तम़ाक कहत्‍कन, ‘देख, मान्‍सिर पुत्रड उगि हता बा इगि हेता!’ तम़ा कोए ठिना ना जान आर अम़ार पाछु ना धरन।
42017024	कियाँकि जेनङ करे मेघड चिल्‍किबारखुना आकासेर एकटा कन से भिनड कन तलिक जऩाक करि देचे, मान्‍सिर पुत्रडउ आप्‍नार दिनत अइनङ करे प्रकट हबे।
42017025	मातुन प्रथमे उहाँक बारा सास्‍ति खेप्बा लाग्‍कि आर इड जामानार लोकलार से इन्कार हबालाग्‍कि।
42017026	नुहर दिनडत जेनङ हइस्‍ले, मान्‍सिर पुत्रडर दिनडत अइनङ हबे।
42017027	नुहड पानिजाहातखानत नि ढुक्‍बार तलिक लोकला खाते पिते, बेहाबारि कर्ते रहए, अइखुनाए जलप्रलय आसिए साभाक नास करि दिल्‍कि।
42017028	लुतेर दिनडत अइनङ हइस्‍ले, लोकला खाते, पिते, किनाबेचा कर्ते रहए, गाछ बृछ बुन्‍ते रहए आर घर दुवार उठाते रहए,
42017029	मातुन जेइदिना लुतट सदोम से निक्‍लिले अइदिना मेघड से अगिन आर गन्‍धक बर्सिए साभाक नास करि दिल्‍कि।
42017030	मान्‍सिर पुत्रड प्रकट हबार दिनडत अइनङ हबे।
42017031	उ दिना, जाहाँए घरेर उप्रत रहबे आर उहाँर जिऩिस पातला घरेर भित्रत रहकि ते उला जिऩिस पात निक्‍लिबा उहाँए हेंट ना नाम़ोक। अइनङ करे जाहाँए बाधत रहबे अम़ाउ घुरिए घर ना आसोक।
42017032	लुतेर बेर्छानिडर घटनाड फम कर त!
42017033	जाहाँए आप्‍नार प्रानड बचाबा छाब्‍बे, उहाँए प्रानड हाराबे मातुन जाहाँए आप्‍नार प्रानड हाराबे उहाँए उडि प्रान बचाबे।
42017034	मुइँ तम़ाक कहच्‍कन, उ दिना रात करे दुइ झना एकेखान सेजात थाकिए रहबे अम़ार मइधे एक झनाक उठाए लुवाल जाबे आर एक झना परिए रहबे।
42017035	दुइडा बेर्छानि एकेसङे जाँत पिस्‍बे। एक झनाक उठाए लुवाल जाबे आर एक झना परिए रहबे।
42017036	बाधत दुइ झना काम कर्बे अम़ार मइधे एक झनाक उठाए लुवाल जाबे आर एक झना परिए रहबे।”
42017037	तने चेल़ाला इसुडक पुछारि करेल्‍कि, “हे प्रभु, हेनङ कुऩा हबे?” इसुड चेल़ालाक उत्रा दिल्‍कि, “जेइठिना मरा लास परिए रहचे अइठिना गिधिनला जर हचे!”
42018001	चेल़ाला हरखुना प्रार्थना कर्ते रोहोक आर हदियाए ना जाओक कहए इसुड अम़ाक एकटा खिस्‍सा कहल्‍कि,
42018002	“एकखान नगरत परमेस्‍वरेर भय नि गन्‍बार आर लोकेर कोए मतलब नि राख्‍बार एकटा न्‍यायधिस रहए।
42018003	आर अइखान नगरत एकटा रान्‍डियानिअ रहए। उहाँए तिसअ दिन न्‍यायधिसेर ठिना आसिए आसिए कहकि, ‘मोर मुदोइडर खिलापत मोक निसाफ करि दे।’
42018004	केबा दिन भरे ते उड रान्‍डियानिर काथाला उहाँए कानभान नि दिल्‍कि, मातुन पाछुत उहाँए मनत बिचार कर्ले, ‘गन्‍बार त मुइँ परमेस्‍वरेर डर नि गनेचु आर लोकेर मोक कोए मतलब नि छे।
42018005	मातुन इड रान्‍डियानि मोक भेनभेना लागाए दिचे ताहाते मोक याहाँर निसाफ करि दिबा हबे निते याहाँए तिसअ दिन आसिए आसिए मोक दिक्‍दार लागाए दिबे।’
42018006	तने प्रभुड कहल्‍कि, ‘उड भ्रस्‍ट न्‍यायधिस कि कहले बिचार कर त।’
42018007	हुनङहले परमेस्‍वरट कि आप्‍नार बिछाल लोकलाक निसाफ करि दिबे नि जाहाँए ते उहाँक दिन रात पुकार करेचेक? उहाँए कि उला लोकेर निसाफ कर्बा एल़ेर मेल़ेर कर्बे?
42018008	मुइँ तम़ाक कहच्‍कन, उहाँए अम़ार निसाफ धम्करे करि दितेक। मातुन जेइखुना मान्‍सिर पुत्रड आस्‍बे उखुना कि उहाँए इखान पृथिमित हुनङ बिस्‍वास पाबे?”
42018009	जाहाँए आप्‍नाक धर्मि कहए गुमान करे आर पोरक कुछु नि गने, इसुड हेनङ केबा झना लोकक इड खिस्‍सा कहल्‍कि,
42018010	“दुइडा लोक प्रार्थना कर्बा मुन्‍डिलत गेले। अम़ार मइधे एक झना फरिसि आर एक झना कर उठा रहए।
42018011	फरिसिड थार हए मने मने हेनङ कहए प्रार्थना कर्बा धर्ले, ‘हे परमेस्‍वर, मुइँ तोक धन्‍यबाद देच्‍कुन कि मुइँ आन्‍ला लोकेर लाखा लुटाहा, अत्‍याचारि, ब्‍यभिचारि नि छु आर नाते मुइँ इड कर उठार लाखा छु।
42018012	मुइँ हाप्‍ताडत दुइ फेक उपासे रहचु आर मोर गटे आम्‍दानिलार दसांस देचु।’
42018013	मातुन कर उठाड दुरते थार हए सर्गेर माखे मुथाड उठाबार साहाँस नि करिए बुकखान डाङ़ाए डाङ़ाए कहले, ‘हे परमेस्‍वर, मुइँ पापि हउ, मोर पर दया कर!’
42018014	मुइँ तम़ाक कहच्‍कन, कर उठाड अधिक धर्मि हए आप्‍नार घर गेले, कियाँकि जाहाँए आप्‍नाक बड गन्‍बे, उहाँक छट बेनाल जाबे मातुन जाहाँए आप्‍नाक छट जान्‍बे उहाँक बड बेनाल जाबे।”
42018015	छुवालार पर इसुड हात राखिए दोक कहए लोकला आप्‍ना आप्‍नि छट छुवालाक इसुर ठिना आन्‍ते रहए मातुन लोकलाक हुनङ कर्बा देखिए चेल़ाला अम़ाक धम्‍काए लिल्‍कि।
42018016	मातुन इसुड छुवालाक लगत डाकाए कहले, “छुवालाक मोर ठिना आस्‍बा द, अम़ाक ना टेक कियाँकि परमेस्‍वरेर राजखान एइनङलारे हए।
42018017	छेच्‍कारे, मुइँ तम़ाक कहच्‍कन, जाहाँए एकटा छुवार लाखा परमेस्‍वरेर राजखानक मानिए नि लिबे उहाँए कोए हाले याहाँत ढुक्‍बा नि पार्बे।”
42018018	एक बेला एकटा सासक इसुडक पुछारि करेल्‍कि, “हे उत्तम गुरु! अनन्‍त जिबन पाबार ताने मोक कि कर्बा लागे?”
42018019	तने इसुड उहाँक कहल्‍कि, “तुइँ मोक कियाँ उत्तम कहचिस? परमेस्‍वरेर छुट्टा काहुँ उत्तम नि छे।
42018020	तुइँ त आग्‍याला जान्‍बे करेचिस, ब्‍यभिचार ना कर, जान ना मार, चुरि ना कर, झुट्ठा गबाहि ना दे, आप्‍नार माअँ बापेर आदर कर।”
42018021	तने उड लोक उत्रा दिल्‍कि, “इला गटे काथाला त मुइँ छटए से पालन कर्तेइ आसिचु।”
42018022	इड काथा सुनिए इसुड उड लोकक कहल्‍कि, “तोक आभउ एकटा काथार कमि छोक। तोर सङे जे जे छोक, गटेला बेचिए गरिपलाक बिल़ाए दे आर तुइँ सर्गत धन पाबो तने आसिए तुइँ मोर पाछु धरेक।”
42018023	मातुन इड काथा सुनिए उहाँर मनड छट हए गेल्‍कि कियाँकि उहाँए खोब मातिबर रहए।
42018024	तने उहाँर बिति देखिए इसुड कहले, “धनि लोकलाक परमेस्‍वरेर राजत ढुक्‍बार केताखान कठिन!
42018025	बास्‍तबत एकटा धनि लोकक परमेस्‍वरेर राजत ढुक्‍बार से ते बुरु एकटा उँटक सिउँर कानाखानेर पाके ढुक्‍बार आसान!”
42018026	इड काथा सुन्‍बार लोकला कहल्‍कि, “हुनङहले काहाँए उद्धार पाबा पारे?”
42018027	तने इसुड कहले, “लोकलार ताने जेइड काथा असम्‍भब छे, परमेस्‍वरेर ताने सम्‍भब छे।”
42018028	सेने पत्रुसट कहले, “देखेक! तोर पाछु धर्बार ताने हामा आप्‍नार घर दुवार सब कुछु छरि दिचि।”
42018029	फेर इसुड अम़ाक कहल्‍कि, “छेच्‍कारे, मुइँ तम़ाक कहच्‍कन, जाहाँए परमेस्‍वरेर राजेर खातिर घर, घर्नि, भाइ भायारि, माअँ बाप आर छुवा पुता छर्बे,
42018030	उहाँए एइड जुगत ताहार गुनार गुना आर आगिला जुगत अनन्‍त जिबन पाबे।”
42018031	तने इसुड उ बार झना चेल़ाक एक बिति लेजाए कहले, “देख, हामा यरुसलेमेर माखे जाचि आर आप मान्‍सिर पुत्रडर बिसयत अगमबक्‍तालार पाए लिखाल गटे काथाला पुरा हबे।
42018032	कियाँकि उहाँक परजातियालार हातत सँपाल जातेक आर अम़ा उहाँर खिताल कर्तेक, उहाँर बेइज्‍जत कर्तेक आर उहाँर पर थुप फेकातेक।
42018033	अम़ा उहाँर पर कर्राबाजि कर्तेक आर उहाँर जान लितेक। तने तेस्रा दिनत उहाँए जेअँत हए उठबे।”
42018034	मातुन चेल़ाला उहाँर एकअडा काथा बुझ्‍बा नि पारेल्‍कि, कियाँकि अम़ाक इला काथा झाप्‍नि लागाए कहाल गेइसेल्‍कि अइताने अम़ा इला काथा आच्‍छा से बुझ्‍बा नि पारिस्‍ले।
42018035	जेइखुना इसुड यरिहोर बग्‍लत पुग्‍ले, अइखुना हता एकटा आन्‍धा लोक दामालडर काछारत बठिए भिका माङते रहकि।
42018036	लोकेर एकटा बार्का जेरह उहाँर बग्‍ले दे गलङ मलङ कर्ते जाबा सुनिए इड किसेर गलङ मलङ कहए उहाँए लोकलाक पुछारि कर्ले।
42018037	लोकला उहाँक कहल्‍कि, “नासरतेर इसुड एइपाके जाचे।”
42018038	तने उहाँए गोग दिए उठले, “हे इसु! दाउदेर पुत्र, मोर पर दया कर!”
42018039	इसुर आगु आगु जाबार लोकला उहाँक “झित मार” कहए धम्‍काए लिल्‍कि मातुन उहाँए आरह जोर जोर से गोग दिए दिए कहले, “हे दाउदेर पुत्र! मोर पर दया करेक!”
42018040	तने इसुड गज करे थामि गेले आर उहाँक आप्‍नार ठिना आन्‍बार आग्‍या दिले। जेइखुना उहाँए लगत आसेल्‍कि तने इसुड उहाँक पुछारि करेल्‍कि,
42018041	“तुइँ कि चाहाचिस, तोर ताने मुइँ कि करि दिकुन?” आर उहाँए कहले, “प्रभु! मुइँ देख्‍बा छाबेचु।”
42018042	इसुड उहाँक कहल्‍कि, “ले धर, दृस्‍टि ले! तोर बिस्‍वासखाने तोक संअ करेल्‍कु।”
42018043	आर अइसाथ उहाँए देख्‍बा धर्ले आर परमेस्‍वरेर महिमा कर्ते कर्ते इसुर पाछु धरि लिले। इड घटना देखिए गटे लोकला परमेस्‍वरेर जयजयकार कर्ले।
42019001	इसुड यरिहो नगरखानत ढुकिए अइपाके जाते रहए।
42019002	हता जक्‍कइ नाएर एक झन लोक रहए। उहाँए कर उठालार मुल रहए आर धनि रहए।
42019003	इसुड काहाँए हए कहए उहाँए देख्‍बा छाबिस्‍ले मातुन भिरखानेर कारन उहाँक देखा नि गेल्‍कि कियाँकि लोकट उहाँए बाङरिया रहए।
42019004	ताहाते इसुडक देख्‍बार ताने उहाँए आगुतेइ दउरिए जाए एकटा डुमरेर गाछत चर्ल़े कियाँकि इसुड अइड दामाल धरिए जाते रहकि।
42019005	इसुड हता आसिए उपर माखे देखिए उहाँक कहल्‍कि, “ए जक्‍कइ! आस धम्करे नाम़ेक कियाँकि आझि मोक तोर घरत रहबा लागे।”
42019006	तने उहाँए होकोर दोकोर करे नाम़्‍ले आर होकोस बोकोस करे इसुडक आप्‍नार घरत लेगेले।
42019007	इसुडक जक्‍कइर घर जाबा देखिए लोकला हेनङ कहए फेदफेदिबा धरेल्‍कि, “याहाँए पापिडर घरत मेजुवान जाचे।”
42019008	मातुन जक्‍कइड थार हए प्रभुडक कहल्‍कि, “देखेक प्रभु! मुइँ आप्‍नार आधाला सम्‍पति गरिपलाक बिल़ाए दिम आर काहाँरअ से बेइमानि करिए कुछु लिचु जदि ते उहाँक चार गुना घुराए दिमु।”
42019009	तने इसुड जक्‍कइडक कहल्‍कि, “आझि इड घरत उद्धार आसिचे कारन याहुँ त अब्राहामेरे सान्‍तान हए,”
42019010	कियाँकि मान्‍सिर पुत्रड हाराल लोकलाक छाब्‍बा आर अम़ाक उद्धार कर्बा आसिचे।”
42019011	इसुर काथाला सुनिए रहबार लोकलाक इसुड आरह एकटा खिस्‍सा कहले, कियाँकि उहाँए यरुसलेमेर बग्‍लत आसिए पुगिगेइस्‍ले आर लोकला सँचिस्‍ले कि परमेस्‍वरेर राजखान आप धम्करे प्रकट हए जाबे।
42019012	ताहाते उहाँए अम़ाक कहल्‍कि, “एकटा खानदानि लोक आप्‍नार ताने राजपदखान हासिल करिए घुरिए आस्‍बार मनसुवा करिए दुर देस चलि गेले।
42019013	मातुन जाबार से आगुत उहाँए आप्‍नार दसटा नकरक डाकाए साभाक एकटा एकटा करे असर्फि दिए कहले, ‘मुइँ घुरिए नि आस्‍बार तलिक तम़ा इला असर्फि दे ब्यापार करन।’
42019014	मातुन उहाँर प्रजाला उहाँक घिन कर्कि। ताहाते उड लोकेर पाछु पाछु अम़ाउ हेनङ कहबा आप्‍नार तरफ से केबा झन साम्‍दिया पाठाले, ‘हामा नि चाहाचि कि इड लोक हामार पर राज करोक।’
42019015	कुछु दिन बाद, राज पदखान हासिल करिए उड लोक घुरिए आस्‍ले। तने जेइला नकरक उहाँए असर्फि दिस्‍ले अम़ार मइधे ब्यापार करिए काहाँए केतेला कामाल्‍कि कहए जान्‍बार ताने अम़ाक हाजिर हबार हुकुम दिले।
42019016	तने सब से आगुकार नकरट आसिए कहल्‍कि, ‘मालिक, तोर दुवाल असर्फिड से मुइँ दसटा असर्फि कामाइचु।’
42019017	उहाँए उड नकरटक कहल्‍कि, ‘चाबास! हँ, तुइँ कहिस् असल नकर! कियाँकि तुइँ थरकते इमान देखालो, तुइँ आप दसखान नगरेर पर अधिकार चला।’
42019018	दस्राड नकर आसिए हेनङ कहल्‍कि, ‘मालिक, तोर दुवाल असर्फिड से मुइँ पाँचटा असर्फि कामाइचु।’
42019019	तने उहाँए अहड नकरक कहल्‍कि, ‘तहँ पाँचखान नगरेर पर अधिकार चला।’
42019020	तने भिनड नकर आसिए हेनङ कहल्‍कि, ‘मालिक, इगि तोर असर्फिड। इड असर्फिक मुइँ मान्‍ताखानत बाऩिए जुक्‍ताए राखिच्‍कुन।
42019021	मोक तोर से डर रहए कियाँकि तुइँ लोकट कठोर छिस, जेइला कि तुइँ थिताचिस नि सेइला तुइँ निक्‍लाचिस आर जेइला कि तुइँ बुनेचिस नि सेइला तुइँ काटेचिस।’
42019022	तने उहाँए उड नकरटक कहल्‍कि, ‘तोर मुखेर बलिड से तोक दुसि ठहराम्‍कुन, ए दुस्‍ट नकर! तुइँ जानिस्‍लो कि मुइँ लोकट कठोर छु जेइला कि थिताचु नि सेइला निक्‍लाचु आर जेइला कि बुनेचु नि सेइला काटेचु,
42019023	हुनङहले, मोर असर्फिड कियाँ नि माहाजनलार ठिना बठाए दिलो? मुइँ आसिए सुद आर मुल दनह पानुहने।’
42019024	तने उहाँए बगलत थार हए रहाल लोकलाक कहल्‍कि, ‘याहाँर ठिना से असर्फिड छिरिए ल आर जाहाँर दसटा असर्फि छेक उहाँक द।’
42019025	मातुन अम़ा उहाँक कहल्‍कि, ‘मालिक, उहाँर सङे त दसटा असर्फि छेक।’
42019026	मुइँ तम़ाक कहच्‍कन, जाहाँर सङे छेक उहाँक आरह दुवाल जातेक मातुन जाहाँर सङे नि छेक उहाँर सङे जेइला छेक अहला छिरिए लुवाल जातेक।
42019027	आप मोर दुस्‍मनलाक हेता आन आर महरे साम्‍नात अम़ाक खतम कर जाहाँए नि चाहिस्‍ले कि मुइँ अम़ार पर राज कर्किन।”
42019028	इला काथा कहाल हइ जाबार बाद इसुड अम़ार आगु आगु हए यरुसलेमेर माखे रबाना हले।
42019029	जेइखुना उहाँए बेथफागे आर बेथानियार लगत, जइतुन नाएर पाहारखानत आसिए पुग्‍ले तने उहाँए आप्‍नार दुइ झना चेल़ाक हेनङ कहए पाठाले,
42019030	“साम्‍नाकार एइड गाअँत जाअ आर गाअँडत ढुक्‍तेइ तम़ा एकटा गाधार बाछ्राक बाऩाल देख्‍बन, जेइड बाछ्रार पर आल़ा तलिक काहुँ नि चऱिचे। उड गाधार बाछ्राक खुलाए हेता आन।
42019031	काहुँ जदि तम़ाक पुछारि कर्कन कि इड बाछ्राक कियाँ खुलाचन ते, तम़ा उहाँक हेनङ कहन, ‘प्रभुडक इड बाछ्रार काम छेक’।”
42019032	इसुर पाठाल लोकला हतिना से छुटले आर इसुड अम़ाक जेनङ कहिसेल्‍कि अम़ा अइनङ लागाल पाले।
42019033	आर जेइखुना अम़ा गाधार बाछ्राडक खुलाते रहए, गाधार मालिकला अम़ाक पुछारि करेल्‍कि, “बाछ्राडक कियाँ खुलाचन?”
42019034	तने अम़ा कहले, “प्रभुडक याहाँर काम छेक।”
42019035	तने चेल़ाला उड गाधार बाछ्राक खुलाए इसुर ठिना आन्‍ले आर आप्‍ना आप्‍नि नुआँ पाटाला बाछ्राडर पर अछाए इसुडक बाछ्राडर पर बठाले।
42019036	आर जेइखुना इसुड गाधाडर पर चऱिए जाबा धर्ले, ते लोकला आप्‍ना आप्‍नि नुआँ पाटाला दामालडत अछाते गेल्‍कि।
42019037	जेइखुना इसुड यरुसलेमेर लगत, जइतुन पाहारेर गुरगुरियाखानत आसिए पुग्‍ले ते चेल़ालार भिरखान, जाहाँए इसुर कराल सक्‍तिर कामला देखिस्‍ले उला कामेर कारन अम़ा खुसि हए हेनङ कहए गोग दिए दिए परमेस्‍वरेर जयजयकार कर्बा धर्ले,
42019038	“धन्‍य होक उड राजा, जाहाँए परमप्रभुर नाअँत आसेचे! सर्गत सान्‍ति आर सर्बोच्‍चत महिमा होक! ”
42019039	तने भिरखान से कोए कोएला फरिसि उहाँक कहल्‍कि, “गुरु! तोर चेल़ालाक धम्‍का किना।”
42019040	मातुन इसुड उत्रा दिल्‍कि, “मुइँ तम़ाक कहच्‍कन, एम़ा जदि झित मारे ते, पाथललाए गोग दित्‍कन।”
42019041	इसुड जेइखुना यरुसलेमेर लगत आसिए पुग्‍ले ते, उखान नगर देखिए उहाँए हेनङ कहते कान्‍बा धर्ले,
42019042	“सान्‍ति कुनला काथाए आनेचे कहए तुइँ आझिअ जान्‍ले हल्‍कुहने! मातुन आप तोर नजर से उला नुकाए गेइचोक।
42019043	कियाँकि तोर पर हेनङ दिन आस्तोक उ दिना तोर दुस्‍मनला तोर चारह बिति मोर्चा बाऩिए तोक बन करिए राख्तोक आर चारह बिति से तोक चाप्‍तोक।
42019044	आर अम़ा तोक आर तोर भित्रत रहबार तोर छुवालाक माटिखानत आछ्रातोक आर एकटा पाथलेर पर दस्राड पाथलअ नि रहतोक कियाँकि जेइखुना परमेस्‍वरट तोर पर कृपा करेल्‍कु उड समयक तुइँ चिऩ्‍भा नि पार्लो।”
42019045	ताहार बाद इसुड मुन्‍डिलेर एङनाखानत ढुक्‍ले आर हेनङ कहते किनाबेचा करालाक बाहार बिति निक्‍लाबा धर्ले,
42019046	“धर्मसास्‍त्रत लिखाल छे, ‘मोर घरट प्रार्थनार घर हबे।’ मातुन तम़ा इडक डाकोर बासा बेनाए दिचन।”
42019047	ताहार बाद इसुड मुन्‍डिलडत सब दिना सिक्‍छा दिबा धर्ले आर मुल पुजारुकला, बिधानेर गुरुला आर मुन्‍ढ मुन्‍ढ लोकला उहाँक खतम कर्बार आल छाब्‍कि।
42019048	मातुन अम़ा उहाँक खतम कर्बार जुत नि पाकि कियाँकि गटे लोकला उहाँर हरेकटा काथा मनचित लागाए सुन्‍कि।
42020001	एक दिना इसुड मुन्‍डिलडत सिक्‍छा दिते रहए आर लोकलाक सुसामाद प्रचार कर्ते रहए। अइखुना बिधानेर गुरुला, मुल पुजारुकला आर धर्मगुरुला उहाँर ठिना आसेल्‍कि,
42020002	आर इसुडक पुछारि करेल्‍कि, “हामाक बाता तुइँ कुन अधिकार से इला काम करेचिस। काहाँए दिल्‍कु तोक इखान अधिकार?”
42020003	तने इसुड अम़ाक उत्रा दिते कहले, “महँ तम़ाक एकटा काथा पुछारि करेच्‍कन, ले मोक उत्रा द,
42020004	युहन्‍नाड बप्‍तिस्‍मा दिबार अधिकार कुऩा से पाइस्‍ले, सर्ग से ने लोकलार से?”
42020005	तने अम़ा आपसत आरिघुरि कर्बा धर्ले, “सर्ग से कहचि जदि ते, उहाँए हेनङ कहए बात धर्बे, ‘तम़ा कियाँ उहाँर पर बिस्‍वास नि कर्लन ते?’
42020006	आर लोकलार ठिना से पाइस्‍ले कहि जदि ते, गटे लोकला हामाक पाथल दे झाटाबे, कियाँकि अम़ा युहन्‍नाडक अगमवक्‍ता कहए बिस्‍वास करेचे।”
42020007	ताहाते अम़ा इसुडक हेनङ कहए उत्रा दिले, “के जान, युहन्‍नाड बप्‍तिस्‍मा दिबार अधिकार कुऩा से पाइस्‍ले कुऩा से नि।”
42020008	तने इसुड अम़ाक कहल्‍कि, “हुनङहले महँ तम़ाक नि बाताम्‍कन, मुइँ इला काम कुन अधिकार से करेचु।”
42020009	ताहार बाद इसुड लोकलाक इड खिस्‍सा कहले, “एकटा लोक दाखेर बागान लागाले आर आधियारलाक जुम्‍मा दिए भेलेदिनकार ताने भ्रमनत निक्‍लिले।
42020010	जेइखुना दाख टुङबार बेला हल्‍कि तने दाख बागानेर मालिकट आप्‍नार एकटा नकरक आधियारलार ठिना आप्‍नार बाख्रा दाखला आन्‍बा पाठाले मातुन आधियारला उड नकरटक मारडाङ करिए खालिया हाते घुराए दिल्‍कि।
42020011	फेर उहाँए भिनड नकरक पाठाले मातुन उहाँकअ अम़ा मारडाङ करेल्‍कि आर बेइज्‍जत करिए खालिया हाते घुराए दिल्‍कि
42020012	ताहुँ मालिकट फेर आर एकटा नकरक पाठाले मातुन उहाँकअ अम़ा खुन खात्रा करिए बागानखान से निक्‍लाए दिल्‍कि।
42020013	तने बागानेर मालिकट मनत बिचार कर्ले, ‘आप मुइँ केनङ करु ते? आप मोक आप्‍नार प्रिय बेटाडक पाठाबा हबे। याहाँक ते अम़ा अबस्‍य आदर कर्बे!’
42020014	मातुन आधियारला उहाँर बेटाडक देखिए आपसत बुद्धि पाङियाल्‍कि, ‘याहाँए त हकबाला हए, याहाँक हामा मारि फेकाइ तने इला सम्‍पति हामारे हए जाबे।’
42020015	आर आधियारला उहाँक दाख बागानेर बाहार बिति लेजाए मारि फेकाल्‍कि। आप कह त, दाख बागानेर मालिकट आधियारलार कुन गति कर्तेक?
42020016	मालिकट आसिए उला आधियारक खतम कर्तेक आर दाख बागानखान भिनला आधियारक दितेक।” तने लोकला इड खिस्‍सा सुनिए बलिए उठले, “हेनङ केधउ ना होक!”
42020017	मातुन इसुड अम़ार बिति देखिए कहल्‍कि, “जेइड पाथलक राज मिस्‍त्रिला रबिदा जानिए फेकाए दिले, अइड पाथल घरेर मुल पाथल हले।’ धर्मसास्‍त्रखानत लिखाल इड काथार माने कि?
42020018	उड पाथलेर पर गिर्बार हरेक झन छेतुवाछान हए जाबे आर जाहाँर पर उड पाथल गिर्तेक उहाँक चापिए पेचगुन्‍डा करि दितेक।”
42020019	आर अइसाथ बिधानेर गुरुला आर मुल पुजारुकला इसुडक धर्बा छाब्‍ले कियाँकि अम़ा जानिस्‍ले कि उड खिस्‍सा अम़ारे खिलापत कहिसेल्‍कि मातुन लोकलाक देखिए अम़ा हच्‍कि गेले।
42020020	तने अम़ा इसुडक धर्बार ताने दाअ छाब्‍बा धर्ले आर धर्मि लोकेर भेसत जासुसलाक पाठाले जेसे अम़ा इसुडक काथार फानत गिराए अदालतलात आर बड हाकिमेर हातत सँपि दिबा पारे।
42020021	उला जासुस आसिए इसुडक हेनङ कहए पुछारि करेल्‍कि, “गुरु! हामा जानेचि कि तुइँ सत्‍य सत्‍य बलेचिस आर सत्‍य सत्‍य सिकाचिस। तुइँ काहाँरअ पक्‍छपात नि करेचिस मातुन परमेस्‍वरेर बचनला ठिक ठिक भाबे सिकाचिस।
42020022	आच्‍छा कोहो त, बिधान अनुसार हामाक कइसरटक कर तिर्बा हए ने नि?”
42020023	मातुन इसुड अम़ार कपटपुनाखान बुझिए अम़ाक कहल्‍कि,
42020024	“मोक एकटा दिनार देखाअ। इड दिनारत काहाँर सक्‍कलड आर काहाँर नाअँड छे?” अम़ा कहल्‍कि, “कइसरेर।”
42020025	इसुड अम़ाक कहल्‍कि, “हुनङहले जेइ जेइला कइसरेर हकि, कइसरटक द आर जेइ जेइला परमेस्‍वरेर हकि, परमेस्‍वरटक द।”
42020026	लोकलार आगुति अम़ा इसुडक काथार फानत गिराबा नि पार्ले बुरु इसुर उत्राड सुनिए अम़ा छक खाए झित मारिगेले
42020027	मिर्तु से जेअँत नि हचे कहबार केबा झन सदुकिला इसुर ठिना आसिए उहाँक हेनङ कहए पुछारि करेल्‍कि,
42020028	“गुरु! मोसाड हामार ताने लिखिचे कि काहाँरअ बड भाइड बेहा करिए नि सान्‍ताने मरि जाए जदि ते, ताहार से छट भाइड बड भाइर कइनाडक गछोक आर बड भाइडर ताने सान्‍तान थार करोक।
42020029	धरिले, कोए एक ठिना सात भाइर जरा रहए। साभार से बड भाइड बेहा कर्ले आर निसान्‍तान हए मरि गेले।
42020030	ताहार बाद माझिल्‍का भाइड
42020031	आर ताहार बाद ताहार से छट भाइडउ उड बेर्छानिक गछ्ले आर अइनङ करे सातअ भाइ निसान्‍ताने मारा पर्ले।
42020032	अन्‍तिमत अहड बेर्छानि मारा पर्ले
42020033	ताहाते मरा से जेअँत हए उठबार दिना उड बेर्छानि काहाँर कइना हतेक? कियाँकि उड बेर्छानिक त सातअ झना कइना करिसेल्‍कि?”
42020034	तने इसुड अम़ाक कहल्‍कि, “एइड जुगेर लोकला बेहा करेचे आर अम़ाक बेहा कराए देचेक।
42020035	मातुन मिर्तु से जेअँत हए उठबार योग्‍य कहए ठहराल काहुँ होक अम़ा आस्‍बार जुगडत नाते बेहा कर्बे नाते अम़ाक बेहा कराए दितेक।
42020036	अम़ा आर घुरिए नि मर्बे कियाँकि अम़ा सर्गदुतलार सामान हए जाबे। पुनरुत्‍थानेर हकदार हबार कारन आप अम़ा परमेस्‍वरेर सान्‍तान हए।
42020037	मातुन मरालला जेअँत हचे कहबार प्रस्‍ट प्रमान मोसाडउ अग्‍निमय गाछेर घटनाडत बाताइचे, कियाँकि परमप्रभुडक उहाँए, ‘अब्राहामेर परमेस्‍वर, इसहाकेर परमेस्‍वर आर याकुबेर परमेस्‍वर’ कहए डाकाइचे।
42020038	उहाँए मराललार परमेस्‍वर नि हए मातुन जेअँतलार परमेस्‍वर हए कियाँकि जाहाँए परमेस्‍वरेर हए अम़ा जेअँत छे।”
42020039	तने बिधानेर गुरुलार मइधे काहुँ काहुँ बलिए उठेल्‍कि, “हँ, गुरु! तुइँ ठिक कहलो।”
42020040	ताहार बाद आर घुरिए काहुँ इसुडक कुछु पुछबार हुब नि पाले।
42020041	इसुड लोकलाक पुछारि करेल्‍कि, “लोकला ख्रिस्‍टटक दाउदेर पुत्र कहए केनङ करे कहचे?
42020042	कियाँकि भजनेर कितापखानत खुद दाउदड कहिचे, ‘परमप्रभुड मोर प्रभुडक कहले, मुइँ तोर दुस्‍मनलाक
42020043	तोर पाएर पाअँदानि नि बेनाबार तलिक तुइँ मोर दाहिना बिति बठेक।’
42020044	खुद दाउदडए उहाँक प्रभु करे कहचे जदि ते केनङ करे उहाँए दाउदेर पुत्र हल्‍कि?”
42020045	गटे लोकला सुनिए छिल्‍कि, अइखुना इसुड आप्‍नार चेल़ालाक कहले,
42020046	“बिधानेर गुरुलार से हुँसियार रहन्। अम़ाक लाम्‍मा लाम्‍मा जामा पिऩिए टहलिए बेराबा मेनाचेक, आर अम़ा हाटे बाजारे लोकलार भक्‍ति छाबेचे, सभाघरलात साभार से आच्‍छा आच्‍छा बठना आर जोग साङलात आदरेर बठनाला बिछेचे।
42020047	अम़ा रान्‍डियानिलार घरला गिलि जाचे आर लोकलाक देखाबार ताने लाम़ लाम़ प्रार्थना कर्बार ढङ करेचे। अम़ाए बेसि करे दन्‍ड पाबे।”
42021001	जेइखुना इसुड नजर उठाले ते, देखेचे धनि लोकला दानराखा भान्‍डाडत आप्‍ना आप्‍नि दानला चऱाचेक।
42021002	आर हता उहाँए एकटा गरिप रान्‍डियानिक दुइडि तामार पेइसा चऱाते देख्‍ले।
42021003	तने इसुड बलिए उठले, “छेच्‍कार, मुइँ तम़ाक कहच्‍कन इड गरिप रान्‍डियानि आरहला लोक से बेसि चऱाइचे।
42021004	कियाँकि अम़ा साभाउ अधिक धिक धनला से चऱाइचे मातुन इड रान्‍डियानि त आप्‍नाक आटनटन हतउ आपुन जिबार गटे आधारटए चऱाए दिचे।”
42021005	जेइखुना केबा झन चेल़ा सान्‍दार सान्‍दार पाथलला आर अर्पन कराल जिऩिस पातलार पाए साजाल मुन्‍डिलडर बिसयत गप कर्ते रहए, ते इसुड अम़ाक कहल्‍कि,
42021006	“अहनङ दिनड आसेचे, उदिना आल़ा तम़ा जे जेतेला देखेचन इलार मइधे एकअडा पाथलेर पर पाथल नि रहबे, गटेला खेब्रिए पर्बे।”
42021007	तने अम़ा इसुडक पुछारि करेल्‍कि, “गुरु! इड घटना केतेदिना हबे? आर इड घटना हबार आगुत केनङ लछन देखा जाबे?”
42021008	इसुड कहल्‍कि, “हुँसियार रहन, भ्रमत ना परन।” मोर नाअँड धारन करिए भेलेला झना आसिए कहत्‍कन, “ख्रिस्‍ट मुहें हउ!” आर “समयड लगते चलि आसिचे!” मातुन तम़ा अम़ार पाछु ना धरन।
42021009	जेइखुना तम़ा लाऱाइ आर लऱनेर खबर सुन्‍बन ते ना घब्रान, कियाँकि आगुत इला घटना हबे कर्बे मातुन अन्‍त अइखुनाए नि हबे।
42021010	तने इसुड अम़ाक कहल्‍कि, “जातेर खिलापत जात आर राजेर खिलापत राज उठबे।
42021011	बार्का बार्का भुइँचाल जाबे, ठाअँ ठाअँत आकाल पर्बे आर फउति जाबे। आकासत डरलाग्‍गा डरलाग्‍गा घटनाला घटबे आर बार्का बार्का चिऩला देखा जाबे।
42021012	मातुन इला घटना हबार आगुत लोकला मोर खातिर तम़ार पर हात उठात्‍कन, तम़ाक सास्‍ति दित्‍कन, सभाघरलात आर कइदत लेजाए सँपि दित्‍कन। आर अम़ा तम़ाक राजालार आर बड हाकिमलार आगुति हाजिर करात्‍कन।
42021013	उखुना तम़ा मोर गबाहि दिबार जुत पाबन।
42021014	ताहाते उखुना कि उत्रा दिबन कहए आगुए से फिकिर ना कर।
42021015	कियाँकि मुइँ तम़ाक हेनङ बचन आर बुद्धि दिम्‍कन, तम़ार बिरोधिला काहुँ उत्रा दिबा बा खन्‍डन कर्बा नि पार्तकन।
42021016	बुरु तम़ार माअँ बाप, भाइ भायारिला, आप्‍नाति लोकला आर सङलाए तम़ाक धराए दित्‍कन आर तम़ार मइधे काहाँकअ काहाँकअ अम़ा मारि फेकात्‍कन।
42021017	मोर नाएर कारन सब कोए तम़ाक छिछि दुरदुर कर्तकन।
42021018	मातुन तम़ार मुथार एकखान चुलि तलिक नस्‍ट नि हत्‍कन।
42021019	स्थिर हए रह तने तम़ा आप्‍नाक छेच्‍कारे बचाबन।
42021020	मातुन जेइखुना यरुसलेमखानक सिपाहिला घेरिए राख्‍बा देख्‍बन ते, बुझिजान कि याहाँर नास हबार दिनड चलि आसिचेक।
42021021	उखुना यहुदियात रहबार लोकला पाहारलार बिति भागोक, नगरखानेर भित्रत रहबार लोकला बाहार बिति भागोक आर जाहाँए गाअँत छे अम़ा नगरखानत ना ढुकोक,
42021022	कियाँकि उला दन्‍ड दिबार दिन हबे जेसे धर्मसास्‍त्रत लिखाल गटे काथाला पुरा होक।
42021023	उखुना माम्‍लि कठिन नि हतेक पुवाति आर दुध खिला छुवातिलाक! कियाँकि इखान मुलुकत डरलाग्‍गा संकट पर्बे आर इड जातेर पर परमेस्‍वरेर क्रोध बर्सिबे।
42021024	आर काहाँकअ तेरुवाल दे मार्बे ते काहाँकअ बन्‍दि बेनाए गटे देसलात लेजाबे आर परजातियालार म्‍यादड ओर नि हबार तलिक परजातियाला यरुसलेमखानक खेचिए राख्‍बे।
42021025	चाँन, सुरुज आर तारोलात अनेक चिऩ देखा जाबे, सुमुन्‍दरेर गिर्जन आर ढेउलार कारन पृथिमिर गटे देसला भयभित आर बेकल हए जाबे।
42021026	संसारत आस्‍बार घटनार काथाला सुनिए लोकला डरे झाँक परि जाबे कियाँकि आकासेर सक्‍तिला डगमगाए जाबे।
42021027	ताहार बाद लोकला मान्‍सिर पुत्रडक सक्‍ति आर माहा महिमा सहित बदलित आस्‍ते देख्‍बे।
42021028	आर जेइखुना इला घटना हबा धर्तकन ते तम़ा थार हन आर मुथाड उठान कियाँकि तम़ार उद्धारेर समयड लगते रहत्‍कन।
42021029	ताहार बाद इसुड अम़ाक एकटा खिस्‍सा कहल्‍कि, “डुमरेर गाछटर सङे सङे आरहला गाछक देख,
42021030	जेइखुना तम़ा गाछलात नायाँ पाताइ कुसियाबा देखेचन ते, आप्‍नेइ जानि फेकाचन कि गुम्‍सार दिनला चलि आसिचे।
42021031	अइनङ करे जेइखुना तम़ा इला काथा हते देख्‍बन, ते जानि फेकाचन कि परमेस्‍वरेर राजखान लगते चलि आसिच्‍कन।
42021032	छेच्‍कारे, मुइँ तम़ाक कहच्‍कन, इला काथा पुरा नि हबार तलिक इड जामानार लोकला हाराए नि जाबे।
42021033	आकासखान आर पृथिमिखान हाराए जाबे मातुन मोर बचनला नि हाराबे।”
42021034	“मातुन तम़ा आप्‍नार बिसयत हुँसियार रह निते भोग बिलास, दारु मध आर जिबनेर चिन्‍ता फिकिरलाए तम़ार मनलाक चापिदित्‍कन, आर उड दिन तम़ार पर आच्‍काए फानडर लाखा आसिए पर्तकन।
42021035	कियाँकि उड दिन पृथिमिखानत रहबार साभार पर आसिए पर्तेक।
42021036	मातुन हर समय हुँसियार रह आर सामरथेर ताने प्रार्थना कर जेसे आस्‍बार गटे बिपदला से बच्‍बा पारन आर मान्‍सिर पुत्रडर आगुति ठाहार रहबा पारन।”
42021037	इसुड सब दिना मुन्‍डिलत सिक्‍छा दे आर सान करे हता से निक्‍लिए जइतुन पाहारखानत जाए रात काटे।
42021038	आर बेहाने गटे लोकला इसुर सिक्‍छाला सुन्‍बार ताने मुन्‍डिलत आस्‍कि।
42022001	बेखमिरि रुटिर पाब्‍निड भिर्ते चलि आसिसेल्‍कि। उड पाब्‍निक निस्‍तार पाब्‍नि कहचे।
42022002	मुल पुजारुकला आर बिधानेर गुरुला इसुडक गुपेचुपे केनङ करे खतम कर्म कहए जुत छाब्‍ते रहए कियाँकि अम़ाक लोकलार से डर रहकि।
42022003	आर इसुर बार झना चेल़ालार मइधे इस्‍करियोत नाएर यहुदाडर भित्रत सइतानड ढुकि गेल्‍कि।
42022004	तने हता से निक्‍लिए यहुदाड मुल पुजारुकलार आर मुन्‍डिलेर अधिकारिलार ठिना जाए इड बिसयत साल्ल़ा कर्ले कि, केनङ करे उहाँए इसुडक अम़ार हातत धराए दिबा पारे।
42022005	आर अम़ा खुसि हए यहुदाडक टाका दिबार कबुल करेल्‍कि।
42022006	यहुदाडउ राजि हए गेले आर लोकेर भिर नि रहबारखुना इसुडक धराए दिबार जुत छाब्‍बा धर्ले।
42022007	बेखमिरि रुटिर पाब्‍निड चलि आसिसेल्‍कि, अइदिना निस्‍तार पाब्‍निर पाठा भेरार भोग दिबा पर्कि।
42022008	तने इसुड पत्रुस आर युहन्‍नाडक हेनङ कहए पाठाले, “जाअ आर हामार ताने निस्‍तार पाब्‍निर भोज तियारि कर।”
42022009	अम़ा इसुडक कहल्‍कि, “हामाक इड भोज कुऩा तियारि कर्बा कहचिस?
42022010	तने इसुड अम़ाक कहल्‍कि, “देख! जेइखुना तम़ा नगरखानत ढुक्‍बन, ते बेरियात करे पानि लिए आस्‍ते एकटा लोकक लागाल पाबन। तम़ा उहाँर पाछु पाछु जान आर जेइड घरत उहाँए ढुकित्‍कन, तम़ाउ अइड घरत ढुकन।
42022011	आर घरगिरिडक कहन, ‘गुरुड तोक पुछारि करेचोक, चेल़ालार सङे निस्‍तार पाब्‍निर भोज खाबा उहाँर ताने कुनड कठा छिटकाइचेक।’
42022012	तने उहाँए तम़ाक उपरकार माहालार साजाए राखाल एकटा बार्का कठा देखाए दित्‍कन, अइड कठात भोजेर तियारि करन।”
42022013	अम़ा निक्‍लिए चलि गेले आर इसुड अम़ाक जेनङ जेनङ कहिसेल्‍कि अम़ा अइनङ अइनङ लागाल पाले तने अम़ा निस्‍तार पाब्‍निर भोज तियारि कर्ले।
42022014	जेइखुना समय हए गेल्‍कि, तने इसुड प्रेरितलार सङे चउकात बठले।
42022015	तने इसुड अम़ाक कहल्‍कि, “दुख भुङबार से आगुत मोक निस्‍तार पाब्‍निर इड भोज तम़ार सङे खाबार बार्का मनसुवा रहए,
42022016	कियाँकि मुइँ तम़ाक कहच्‍कन, परमेस्‍वरेर राजत इड भोजेर उदेस्‍यड पुरा नि हबार तलिक, मुइँ इड भोज आर घुरिए नि खाम।”
42022017	तने बाटिड लिए धन्‍यबाद दिबार बाद इसुड कहले, “धर इड बाटि आर आपसत बाँट,
42022018	कियाँकि मुइँ तम़ाक कहच्‍कन परमेस्‍वरेर राजखान नि आस्‍बार तलिक आर घुरिए मुइँ दाखरस नि खाम।”
42022019	तने इसुड एकटा रुटि लिले आर धन्‍यबाद दिए भाङले सेने रुटिड अम़ाक दिते कहले, “इड मोर देहा हए, जेइड देहा कि तम़ार खातिर अर्पन कराल जाबे। मोर फम राख्‍बार ताने तम़ा एइनङ करन।”
42022020	खाआल हइ जाबार बाद अइनङ करे इसुड अम़ाक बाटिड दिते कहल्‍कि, “इड बाटि मोर सुर्किखान दे छाप माराल परमेस्‍वरेर नायाँ काराल हए, जेइखान सुर्कि कि तम़ार खातिर बहाल जाबे।
42022021	मातुन देख, जाहाँए मोक दागा दिबे उहाँउ महरे सङे एइड चउकात छे,
42022022	कियाँकि मान्‍सिर पुत्रडक परमेस्‍वरेर इच्‍छा अनुसार त जाबाए लाग्‍कि मातुन धिक्‍कार उड लोकक जाहाँए मान्‍सिर पुत्रडक दागा दिबे!”
42022023	तने हेनङ काम कर्बार अम़ार मइधे काहाँए हकि कहए अम़ा आपसत पुछापुछि कर्बा धर्ले।
42022024	अम़ार मइधे साभार से बड काहाँए, इड बिसयत चेल़ालार बिचत बिबाद उठि गेल्‍कि।
42022025	तने इसुड अम़ाक कहल्‍कि, “परजातियालार राजाला अम़ार पर हुकुम चलाचे आर अम़ार सासकला ‘उपकारि’ नाअँ धराचे।
42022026	मातुन तम़ार बिचत हुनङ ना हकन। बुरु तम़ार मइधे जाहाँए साभार से बड छन उहाँए साभार से छटर लाखा होक। आर जाहाँए आगुवान छन उहाँए सेबकेर लाखा होक।
42022027	बड काहाँए हए, चउकात बठाल लोकट ने पर्सिबार लोकट? चउकात बठाल लोकट कि नि? मातुन मुइँ तम़ार बिचत एकटा सेबकेर भाबे छु।
42022028	तम़ाए उला लोक हन् जाहाँए मोर दुखेर दिनलात मोक सङ दिलन।
42022029	आर जेनङ करे मोर पिताड मोक एकखान राज दिले अइनङ करे महँ तम़ाक एकखान राज देच्‍कन,
42022030	जेसे मोर राजत तम़ा महरे सङे चउकात खानपान करन आर इस्राएलेर बारए कुलेर निसाफ कर्बा सिंहासनखानत बठन।
42022031	ताहार बाद इसुड कहल्‍कि, “सिमोन! सिमोन! देखेक, सइतानड तम़ाक गहमलार लाखा पाछ्रिबार ताने अनुमति पाइच्‍कन।
42022032	मातुन तोर बिस्‍वासखान लर्बराए ना जाकु कहए मुइँ प्रार्थना करेन्‍कुन। आर जेइखुना तुइँ फेर मोर बिति घुर्बो उखुना आप्‍नार भाइलाक सक्‍कत बेनाइस।”
42022033	मातुन पत्रुसट उहाँक कहल्‍कि, “हे प्रभु! मुइँ तोर सङे कइदत जाबार आर मर्बार तियारि छ।”
42022034	तने इसुड कहल्‍कि, “पत्रुस! मुइँ तोक कहच्‍कुन, मोक नि चिऩेचिस कहए तुइँ मोक तिन फेक इन्‍कार नि कर्बार तलिक आझि मुर्गाड बाक नि दिबे।”
42022035	ताहार बाद इसुड अम़ाक पुछारि करेल्‍कि, “जेइखुना ते मुइँ तम़ाक बट्टु, झला आर जुत्ताए बेगर पाठान्‍कन, उखुना तम़ाक कुछुर लाघ हल्‍कन?” अम़ा उत्रा दिल्‍कि, “नि, कुछुर लाघ नि हले।”
42022036	उहाँए अम़ाक कहल्‍कि, “मातुन आप जाहाँर सङे बट्टु छकन, उहाँए बट्टुड लेलोक्, अइनङ करे सङे झलाउ लोक आर जाहाँर सङे तेरुवाल नि छकन, उहाँए आप्‍नार नुआँपाटाला बेचिए एकखान तेरुवाल किनोक।
42022037	कियाँकि मुइँ तम़ाक कहच्‍कन, ‘उहाँए अपराधिलार गेन्‍तित रहले।’ कहए लिखाल बचनडक मोर पर पुरा हबाए लाग्‍कि कारन मोर बिसयत जेइला काथा लिखाल गेइचे उला पुरा हते जाचे।”
42022038	तने चेल़ाला कहल्‍कि, “देखेक प्रभु इगि, दुइखान तेरुवाल।” मातुन इसुड अम़ाक कहल्‍कि, “ले, हए जात्‍कन।”
42022039	आप्‍नार आदत अनुसार इसुड निक्‍लिए जइतुन पाहारेर बिति गेले आर उहाँर चेल़ाला पाछु पाछु गेल्‍कि।
42022040	उखान ठाअँत पुग्‍बार बाद इसुड अम़ाक कहल्‍कि, “प्रार्थना कर जेसे तम़ा परिक्छात ना गिरन।”
42022041	तने इसुड अम़ार ठिना से कुछु दुरत जाए हाँटुवा पारिए प्रार्थना कर्बा धर्ले।
42022042	“हे पिता! तोर जदि इच्‍छा हकु ते, दुखेर इड बाटि मोर ठिना से लराए दे, ताहुँ मोर नि मातुन तोर इच्‍छाड पुरा हकु।”
42022043	तने सर्ग से एकटा सर्गदुत प्रकट हए इसुडक बल दिल्‍कि।
42022044	उहाँए मनत बेचइन हए गम्‍भिर भाबे प्रार्थना कर्बा धर्ले। आर उहाँर झँसला सुर्किर टोपलार लाखा माटिखानत गिर्बा धरेल्‍कि।
42022045	जेइखुना उहाँए प्रार्थना से उठिए चेल़ालार ठिना गेले, ते अम़ाक सोगेर चुटे निदाते देख्‍ले।
42022046	तने इसुड अम़ाक कहल्‍कि, “कियाँ तम़ा निदाचन? उठ आर प्रार्थना कर जेसे तम़ा परिक्छात ना गिरन।”
42022047	इसुड बल्‍तेइ छिले, ताए एक जेरह लोक उहाँर ठिना आसिए पुगि गेल्‍कि। बार झना चेल़ार मइधे यहुदा नाएर लोकट अम़ार आगुवान हए आसिसेल्‍कि आर चुम्‍मा खाबार ताने उहाँए इसुर लगत गेल्‍कि।
42022048	मातुन इसुड उहाँक कहल्‍कि, “ए यहुदा, तुइँ कि मान्‍सिर पुत्रडक चुम्‍मा खाए दागाबाजि कर्बा छाबेचिस?”
42022049	तने इसुर सङे रहाल चेल़ाला आप कि हबे कहए जानिए उहाँक कहल्‍कि, “प्रभु! ने हामा तेरुवालखान दे ठुकि दि?”
42022050	तने अम़ार मइधे एक झना माहा पुजारुकेर नकरटक तेरुवालखान दे ठुकिए दाहिनाड कान काटिए गिराए दिल्‍कि।
42022051	मातुन इसुड कहल्‍कि, “होल, आर हेनङ ना करन!” ताहार बाद इसुड उड लोकेर कानड लारिए संअ करि दिल्‍कि।
42022052	तने आप्‍नार खिलापत आस्‍बार मुल पुजारुकलाक, मुन्‍डिलेर अधिकारिलाक आर धर्मगुरुलाक इसुड हेनङ कहले, “मुइँ कि डाको ते, तम़ा मोक तेरुवाल आर लाठिला लिए धर्बा आसिचन?
42022053	जेइखुना मुइँ सब दिना मुन्‍डिलत तम़ार सङे रहकन, ताहुँ तम़ा मोक नि धर्लन मातुन इड तम़ार समय हकन आर आन्‍धारेर सक्‍तिखान राज करेच्‍कन।”
42022054	ताहार बाद अम़ा इसुडक धरिए माहा पुजारुकेर घर लेगेल्‍कि आर पत्रुसट दुरे से उहाँर पाछु पाछु जाबा धर्ले।
42022055	जेइखुना लोकला बिच एङनाखानत धुनि लागाए बठले ते पत्रुसटउ अम़ारे सङे बठेल्‍कि।
42022056	अगिनेर जऩाकखानत पत्रुसटक बठाल देखिए एकटा कामकरि उहाँक टकटक लागाए देखिए कहल्‍कि, “एहड लोक उहाँर सङे रहए!”
42022057	मातुन पत्रुसट इन्‍कार करिए कहल्‍कि, “के जान तुइँ कि कहचिस! मुइँ त उहाँक चिन्‍भअ नि करेचु!”
42022058	एक छिन बाद फेर एकटा लोक पत्रुसटक देखिए कहल्‍कि, “तहँ त अम़ार मइधेकार हइस।” मातुन पत्रुसट उत्रा दिल्‍कि, “धेइ भाइ! मुइँ ते कुऩा हउ!”
42022059	करिप एक घान्‍टा बाद फेर एकटा भिन लोक आसिए डिकिए कहल्‍कि, “छेच्‍कारे त, यहड लोक इसुरे सङे छिले कियाँकि याहुँ त लोकट गालिलेर हए।”
42022060	मातुन पत्रुसट कहल्‍कि, “आरे भाइ, तुइँ काहाँर काथा कहचिस, मुइँ ते कुछु बुझेइचु नि!” जेइखुना पत्रुसट बल्‍तेइ छिले ताए मुर्गाड बाक देदिल्‍कि।
42022061	तने प्रभुड उल्‍टिए सिधाए पत्रुसटर माखे देखेल्‍कि आर पत्रुसट प्रभुर कहाल इड काथार फम पाले, “आझि मुर्गाड बाक दिबार से आगुत तुइँ मोक नि चिऩेचिस कहए तिन फेक इन्‍कार कर्बो।”
42022062	तने पत्रुसट बाहार बिति निक्‍लिए होक्रोबोक्रो करे कान्‍बा धर्ले।
42022063	आप इसुडक धर्बार लोकला इसुर खिताल करेल्‍कि आर उहाँर पर मारडाङ कर्बा धरेल्‍कि।
42022064	आर अम़ा उहाँर चखुलात पट्टि बाऩिए उहाँक पुछारि करेल्‍कि, “ले, अगमबानि बोल! तोक काहाँए ठुकेल्‍कु?”
42022065	एइनङ करे अम़ा उहाँर खिलापत भेलेला काथा कहए बेइज्‍जत करेल्‍कि।
42022066	जेइखुना बेहान हल्‍कि, तने लोकलार धर्मगुरुला, मुल पुजारुकला आर बिधानेर गुरुला साभाउ जर हले आर इसुडक अम़ार माहा सभार आगुति दाखिल कराले।
42022067	आर उहाँक कहले, “तुइँ जदि ख्रिस्‍ट हइस ते हामाक कोहो।” मातुन इसुड अम़ाक कहल्‍कि, “मुइँ कहलउ तम़ा बिस्‍वास नि कर्बन,
42022068	आर मुइँ जदि तम़ाक पुछारि कर्कन ते तम़ा उत्रा नि दिबन।
42022069	मातुन आझि से आप मान्‍सिर पुत्रड सर्बसक्‍तिमान परमेस्‍वरेर दाहिना बिति बठबे।”
42022070	तने अम़ा साभाउ बलिए उठेल्‍कि, “हुनङहले तुइँ कि परमेस्‍वरेर पुत्र हइस?” सेने इसुड अम़ाक कहल्‍कि, “हँ मुइँ हउ, से ते तम़ाए कहचन।”
42022071	तने अम़ा कहले, “याहाँर से अधिक हामाक आर केनङ गबाहि लागे? हामा याहाँरे मुखे सुनि फेकान।”
42023001	ताहार बाद सभार गटेला लोक उठिए इसुडक पिलातसेर आगुति दाखिल कराले।
42023002	तने अम़ा हेनङ कहए इसुडक दुसिया दिबा धर्ले, “याहाँक हामा हामार जातिया लोकलाक बहकाते, कइसरटक कर दिबा माना कर्ते, आर आप्‍नाक ख्रिस्‍ट राजा कहते देख्‍न।”
42023003	तने पिलातसट इसुडक पुछारि करेल्‍कि, “तुइँ कि यहुदिलार राजा हइस?” इसुड उत्रा दिल्‍कि, “से त तुहें कहचिस।”
42023004	ताहार बाद पिलातसट मुल पुजारुकलाक आर भिरखानेर लोकलाक कहल्‍कि, “मुइँ इड लोकेर कोए कसुर नि देखेचु।”
42023005	मातुन अम़ा जिद फानिए कहल्‍कि, “याहाँए यहुदियार गटे लोकलाक सिकाए सिकाए बहकाचे। गालिल से सुरु करिए याहाँए हेता तलिक चलि आसिचे।”
42023006	इड काथा सुनिए पिलातसट पुछारि करेल्‍कि, “याहाँए कि गालिलेर लोक?”
42023007	जेइखुना पिलातसट सुन्‍ले कि इसुड हेरोदेर मुलुक गालिलेर लोक, ते उहाँए इसुडक हेरोदेर ठिना पाठाए दिले। उखुना हेरोदडउ यरुसलेमते छिल्‍कि।
42023008	जेइखुना हेरोदड इसुडक देख्‍ले आर खोब खुसि हले, कियाँकि उहाँए भेलेदिना से इसुडक देख्‍बा छाबिस्‍ले कारन उहाँए इसुर बिसयत सुनिस्‍ले आर इसुर अदभुत कामला देख्‍बार उहाँर बार्का मनसुवा रहकि।
42023009	हेरोदड इसुडक भेलेला काथा पुछारि करेल्‍कि मातुन इसुड उहाँक कुछु उत्रा नि दिल्‍कि।
42023010	मुल पुजारुकला आर बिधानेर गुरुला थार हए बेजानसे इसुडक दुसिया दिबा धरेल्‍कि।
42023011	ताहार बाद हेरोदड आप्‍नार सिपाहिलार सङे मिलिए उहाँर खिताल आर बेइज्‍जत करेल्‍कि तने एकखान चकमकिया जामा पिऩाए फेर पिलातसेर ठिना पाठाए दिल्‍कि।
42023012	अइदिना पिलातसट आर हेरोदड सङ हले, कियाँकि याहाँर से आगुत अम़ा दनह झनार बिचत दुस्‍मनि रहकि।
42023013	ताहार बाद पिलातसट मुल पुजारुकलाक, सासकलाक आर लोकलाक डाकाए जर कर्लें आर अम़ाक हेनङ कहले,
42023014	“लोकलाक बहकाचे कहए तम़ा इड लोकक मोर ठिना आन्‍लन आर मुइँ तम़ारे आगुति याहाँर जाँच करिल्‍कन। मातुन देख, याहाँक तम़ा जेइला काथार दुसिया दिस्‍लन उलात मुइँ याहाँर कोए कसुर नि पानु।
42023015	हेरोदडउ कोए कसुर नि पाले ताहाते उहाँए याहाँक घुराए हामारे ठिना पाठाए दिले। देख! याहाँए मिर्तु दन्‍ड पाबार लाइकेर कोए काम नि करिचे।
42023016	ताहाते याहाँक मुइँ कर्रा मारुवाए छरि दिम्‍कन।”
42023017	निस्‍तार पाब्‍निर मउकात यहुदिलार माङ अनुसार पिलातसट एकटा कइदिक छरि दे।
42023018	मातुन अम़ा साभाउ मिलिए चेचाए चेचाए कहल्‍कि, “इड लोकक हामार ठिना से हटा! हामार ताने बारब्‍बाडक छरि दे!”
42023019	बारब्‍बाड नगरखानत गान्‍डागोल उठाबार आर नर हात्‍यार दुसियात कइदत परिस्‍ले।
42023020	इसुडक छरि दिबार इच्‍छा करिए पिलातसट फेर एक फेक अम़ाक सम्‍झाल्‍कि।
42023021	मातुन अम़ा हेनङ कहए गोग दिबा धरेल्‍कि, “क्रुसत टाङ! उहाँक क्रुसत टाङ!”
42023022	तने पिलातसट फेर तेस्रा फेक अम़ाक पुछारि कर्ले, “कियाँ, इड लोक कुन अपराध करिचे? मिर्तु दन्‍ड दिबार लाइक मुइँ इड लोकेर कोए अपराध नि पानु ताहाते मुइँ याहाँक कर्रा मारुवाए छरि दिम्‍कन।”
42023023	मातुन अम़ा आरह चेचाए चेचाए इसुडक क्रुसत टाङबाए लागे कहए जिद थामि दिल्‍कि आर अन्‍तिमत अम़ारे काथाडर जित हल्‍कि।
42023024	तने पिलातसट अम़ार माङड पुरा करि दिबार फइसला कर्ले।
42023025	आर अम़ार माङ अनुसार जाहाँए नगरखानत गान्‍डागोल उठाइस्‍ले आर नर हात्‍यार दुसियात कइदत परिस्‍ले, सेइड लोकक पिलातसट छरिए दिले मातुन इसुडक अम़ार इच्‍छात सँपि दिले।
42023026	जेइखुना रोमि सिपाहिला इसुडक लेजाते रहए, ते बिचते अम़ा कुरेनिर सिमोनडक लागा पाले। उहाँए उखुना गाअँ से आस्‍ते रहए। अम़ा उहाँर पर क्रुसखान लादाए दिल्‍कि आर उहाँक इसुर पाछु पाछु क्रुसखान उभुवाल्‍कि।
42023027	आर लोकेर एकखान बार्का भिर इसुर पाछु पाछु जाते रहए। हता केबा झना बेर्छानिलाउ रहए, अम़ा इसुर ताने बुक डाङ़ाए डाङ़ाए बिलाप कर्ते रहए।
42023028	तने अम़ार बिति घुरिए इसुड कहल्‍कि, “ए यरुसलेमेर माइला, मोर ताने ना कानन्, बुरु तम़ा आप्‍नार ताने आर आप्‍नार छुवालार ताने कान।
42023029	कियाँकि देख, यहनङ दिनला आसेच्‍कन जेइदिना लोकला कहबे, ‘धन्‍य बान्‍झिला आर उला कोख जेइला कि केधउ जलम नि दिले आर उला थन जेइला कि केधउ दुध नि चुसाले!’
42023030	आर अम़ा पर्बतलाक कहबे, ‘हामार पर गिरेक’ आर पाहारलाक कहबे, ‘हामाक झापाए राखेक।’
42023031	कियाँकि काँच गाछटक अम़ा हेनङ करेचे जदि ते, सुख्‍ना गाछटक आरह कि कि नि कर्बे?”
42023032	अम़ा भिन दुइडा अपराधिकअ इसुर सङे मिर्तु दन्‍ड दिबार ताने लेजाते रहए।
42023033	ताहार बाद अम़ा मुथार खल्‍टा कहबार ठाअँखानत आसिए पुग्‍ले तने हता इसुडक आर उला अपराधिक क्रुसत टाङले, एक झनाक इसुर दाहिना बिति आर एक झनाक बायाँ बिति।
42023034	तने इसुड कहले, “हे पिता! एम़ाक छेमा करेक, कियाँकि एम़ा कि करेचे सेइड नि जानेचे।” आर अम़ा गुलिबाँट करिए इसुर नुआँला बान्‍डा कर्ले।
42023035	लोकला थार मारिए देखिए छिल्‍कि। मातुन सासकला इसुर खिताल कर्ते कहल्‍कि, “पोरक त याहाँए बचाले। ले आप्‍नाक बचाक त, परमेस्‍वरेर बिछाल ख्रिस्‍ट हए जदि ते!”
42023036	आर सिपाहिलाउ आसिए इसुडर खिताल करेल्‍कि आर खाट्टा मधखान खाबा दिए कहल्‍कि,
42023037	“तुइँ जदि यहुदिलार राजा हइस ते, ले आप्‍नाक बचा!”
42023038	इसुर मुथाडर उपरत राखाल दुसिया पाटिखानत हेनङ लिखाल रहकि, “याहाँए यहुदिलार राजा।”
42023039	क्रुसत टाङाल अपराधिलार मइधे एक झन इसुडक खिताल कर्ते कहल्‍कि, “तुइँ ते ख्रिस्‍ट हइस ने? ले आप्‍नाक बचा आर हामाकअ बचा!”
42023040	मातुन भिनड अपराधि उहाँक हेनङ कहए धम्‍काए लिल्‍कि, “तहँ त अइखान दन्‍ड भुङेचिस ताहुँ परमेस्‍वरेर भय नि गनेचिस?”
42023041	हामा जेइड दन्‍ड पाइचि उड मुनासिबे छे कियाँकि हामा आप्‍नार कर्तुपेर उचित फल भोगेचि मातुन याहाँए त कुनह नाजायज काम नि करिचे।”
42023042	तने उहाँए कहल्‍कि, “हे इसु! तुइँ आप्‍नार राजत आस्‍बारखुना महँर फम राखिस।”
42023043	इसुड उहाँक कहल्‍कि, “छेच्‍कार, मुइँ तोक कहच्‍कुन, तुइँ मोर सङे आझिए सर्गलोकत रहबो।”
42023044	उखुना करिप दिनकार बार बजिस्‍ले आर तिन बजे तलिक गटेखान देस आन्‍धारे ढाकाए दिले।
42023045	सुरुजड आन्‍धार हले आर मुन्‍डिलेर पार्दाखान बिचाबिचि चिरिए दुइ खन्‍ड हए गेले।
42023046	तने इसुड जोर से चेचाए कहले, “हे पिता! मुइँ मोर आत्‍माड तोर हातत सँपेच्‍कुन!” इड काथा कहए इसुड प्रानड छरि दिले।
42023047	आप इड घटना देखिए सेनापतिड हेनङ कहते परमेस्‍वरेर प्रसांसा कर्ले, “छेच्‍कारे, इड लोक निर्दोस रहए!”
42023048	आर जाहाँए जाहाँए इड घटना देख्‍बा जर हइस्‍ले, अम़ा बुक डाङ़ाते घुरिए घर गेले।
42023049	मातुन इसुर चिऩा जाना लोकला आर गालिल से इसुर पाछु पाछु आसाल बेर्छानिला दुरे से थार मारिए उला घटना देखिए छिले।
42023050	योसेफ नाएर एकटा असल आर धर्मि लोक रहए। उहाँए माहा सभार सदस्‍यउ रहए,
42023051	उहाँए अम़ार साल्ल़ा आर कामलात राजि नि छिले। आर उहाँए यहुदिलार एकटा गाअँ अरमथियार बासिन्दा छिले आर परमेस्‍वरेर राजेर आसपइरा देखिस्ले।
42023052	उहाँए पिलातसेर ठिना गेले आर इसुर लासटर माङ कर्ले।
42023053	तने उहाँए इसुर लासटक क्रुसखान से नाम़ाए एकखान मिहिन सुतिर काप्रात लल्‍पटाले। आर चाट्टानखान काटिए बेनाल कोबोरटत लेजाए राख्‍ले हता याहाँर से आगुत कोए मुर्दारक नि राखिस्‍ले।
42023054	उ दिना तियारिर दिन रहए आर बिस्राम दिनड सुरु हबा धरि फेकाइस्‍ले।
42023055	गालिल से इसुर सङे सङे आसाल बेर्छानिला योसेफेर पाछु पाछु गेले आर कोबोरट देख्‍ले आर यहड देख्‍ले कि इसुर लासटक केनङ करे राखिसेल्‍कि।
42023056	ताहार बाद हता से आसिए अम़ा मलमलिया मास्‍ला आर अत्तर तियारि कर्ले। तने बिधानेर आग्‍या अनुसार बिस्रामेर दिना अम़ा बिस्राम लिले।
42024001	मातुन हाप्‍तार पहिला दिन भरुवाए, उला बेर्छानि आप्‍ना आप्‍नि तियारि कराल मलमलिया मर मास्‍ला लिए कोबोरटत गेले।
42024002	आर अम़ा पाथलडक कोबोरेर मुखखान से लराल देख्‍ले।
42024003	मातुन जेइखुना अम़ा भित्रत ढुक्‍ले ते देखेचे प्रभु इसुर लासट नि छेक।
42024004	अम़ा इड बिसयत ओखोगोलो कर्तेइ छिले, ताए देख! चिकमिकिया नुआँ पिऩाल दुइडा लोक अम़ार बग्‍लत थार हल्‍कि।
42024005	आर डरे अम़ा मुथाला हेंट करि लिले तने उला लोक अम़ाक कहल्‍कि, “जेअँतटक कियाँ तम़ा मरालार ठिना छाबेचन?
42024006	उहाँए हेता नि छकन मातुन जेअँत हए उठिच्‍कन। फम कर त उहाँए तम़ार सङे गालिलत रहते हेनङ कहिसेल्‍कन,
42024007	“मान्‍सिर पुत्रडक पापिलार हातत पर्बाए लाग्‍कि, क्रुसत टाङाल जाबाए लाग्‍कि आर तिन दिन बाद फेर जेअँत हए उठबाए लाग्‍कि।”
42024008	तने अम़ा इसुर कहाल बचनलार फम पाले,
42024009	ताहार बाद अम़ा कोबोरट से घुरिए आस्‍ले आर गटे काथाला उ एगार झना चेल़ाक आर बाकिलाउ लोकक सुनाए दिले।
42024010	प्रेरितलाक इला काथा सुनाबार एम़ाए रहए, मरियम मग्‍दलिनि, योअन्‍ना, याकुबेर माअँ मरियम आर अम़ार सङे जाबार केबा झना बेर्छानिला।
42024011	मातुन प्रेरितला इला नि हबार काथा सँचिए अम़ार काथालात बिस्‍वास नि करेल्‍कि।
42024012	ताहुँ पत्रुसट उठिए दउरिते दउरिते कोबोरटत गेले आर गुर्किए देखेचे ते, बाठे मिहिन सुतिर कफनखान परिए छेक। इड घटना देखिए उहाँए छक परि गेले आर आरिघुरि कर्ते हता से चलि आस्‍ले।
42024013	अइदिना, इसुर चेल़ालार मइधे दुइ झना यरुसलेम से करिप साऱे तिन कोस दुर इम्‍माउस नाएर एकटा गाअँर बिति जाते रहए।
42024014	आर अम़ा आपसत तप्‍ता तप्‍ति घटाल घटनालारे बिसयत गप कर्ते रहए।
42024015	जेइखुना अम़ा गप कर्ते आर बहस कर्ते जाते रहए, खुद इसुड अम़ार लगत आसिए अम़ार सङे सङे जाबा धरेल्‍कि।
42024016	मातुन उहाँक ना चिऩोक कहए अम़ार नजरला बन कराल गेइसेल्‍कि।
42024017	आर उहाँए अम़ाक कहल्‍कि, “तम़ा आपसत कुन गप कर्ते जाचन?” आर बेराते बेराते अम़ा एरि गेले, अम़ार मुखला उदास छिल्‍कि।
42024018	अम़ार मइधे क्‍लेओपासट इसुडक उत्रा दिल्‍कि, “यरुसलेमत कि तुहें एकटा हाँ कि हाँ परदेसि, ते इकेबा दिन से कि कि घटना घटेचे तुइँ नि जानेचिस?”
42024019	इसुड अम़ाक पुछारि करेल्‍कि, “कुन घटना?” तने अम़ा उत्रा दिल्‍कि, “इसु नासरिर घटनाड, उहाँए एकटा हेनङ अगमबक्‍ता रहए जाहाँए परमेस्‍वरेर आर गटे लोकलार नजरत काम आर बचनेर पाके सक्‍तिमान रहए।
42024020	सेइड लोकक हामार मुल पुजारुकला आर सासकला मिर्त दन्‍डेर दुसि ठहरिबा रोमिलार हातत सँपि दिले आर उहाँक क्रुसत टाङले।
42024021	मातुन हामा आसा करिस्‍न कि इस्राएलेर उद्धार उहाँइ कर्बे। हते हते इड घटना हबार आझि तिन दिन हइगेले।
42024022	फेर हामारे मइधेकार केबा झन बेर्छानि, आझि हामाक आजाजिल लागाए दिले। भरुवाए अम़ा कोबोरटत गेइस्‍ले,
42024023	मातुन इसुर लासट नि रहकि। तने अम़ा घुरिए आसिए हामाक कहले, ‘हामा सर्गदुतलाक देख्‍न, अम़ाए हामाक कहले कि इसुड जेअँते छे।’
42024024	हामारे लाटेर केबा झन कोबोरटत जाए देखेचे ते बेर्छानिला जेनङ जेनङ कहिसेल्‍कि अइनङ अइनङ रहकि। मातुन अम़ा इसुडक नि देख्‍ले।”
42024025	तने इसुड अम़ाक कहल्‍कि, “आरे गेज्राला, अगमबक्‍तालार कहाल काथालार पर बिस्‍वास कर्बा तम़ार मनला एतेक भत्रा!
42024026	ख्रिस्‍टटक इला दुख भुङिए आप्‍नार महिमात ढुक्‍बार आबस्‍यक कि रहकि नि?
42024027	तने आप्‍नार बिसयत लिखाल मोसार बिधान आर गटे अगमबक्‍तालार कितापला से लेगेत गटेखान धर्मसास्‍त्रेर काथाला अम़ाक फुटाए फुटाए कहल्‍कि।
42024028	जेइड गाअँर माखे अम़ा जाते रहए उड गाअँर लगत पुगिम पुगिम हले, ते इसुड आरह कुछु दुर जाबार लाखा करेल्‍कि।
42024029	मातुन अम़ा उहाँक खोब जिगिर करिए कहल्‍कि, “आझि हामारे सङे रोहो कियाँकि बेलाड डुबिए सान हबा धरिचोक।” तने इसुड अम़ार सङे रहबार ताने घरेर भित्रत ढुक्‍ले।
42024030	जेइखुना इसुड अम़ार सङे चउकात बठले, ते रुटिड लिए आसिर्बाद दिले आर भाङिए अम़ाक दिबा धर्ले।
42024031	तने अम़ार चखुला खुलि गेल्‍कि आर अम़ा उहाँक चिऩि फेकाल्‍कि। मातुन इसुड अम़ार नजर से अलप हए गेल्‍कि।
42024032	अम़ा आपसत बलाबलि कर्बा धर्ले, “दामालडत उहाँए हामार सङे गप कर्ते आस्‍बारखुना हामाक धर्मसास्‍त्रेर काथाला फुटाए फुटाए कहिस्‍ले ते हामार मनला केनङ आनन्दित छिले!”
42024033	तने अम़ा अइसाथ उठिए घुरिए यरुसलेम गेले। आर हता अम़ा उ एगार झना चेल़ाक आर अम़ार सङे रहबार लोकलाक एकेठिना लागाल पाले,
42024034	आर अम़ाक कहले, “प्रभुड, छेच्‍कारे, जेअँत हए उठिचे आर सिमोनड देखिचे!”
42024035	तने दामालडत कि कि हइसेल्‍कि आर रुटिड भाङबारखुना अम़ा केनङ करे उहाँक चिऩले, उ दुइ झना उला काथा अम़ाक सुनाए दिले।
42024036	अम़ा एइला काथा बलाबलि करिस्‍ले, ताए इसुड खुद अम़ार बिचत थार हए गेल्‍कि आर कहल्‍कि, “तम़ाक सान्‍ति हकन!”
42024037	मातुन अम़ा चम्‍किए उठले आर भुतटके देखेचि ने कि कहए अम़ाक डर लागि गेल्‍कि।
42024038	तने इसुड अम़ाक कहल्‍कि, “कियाँ तम़ा हाइफुइ करेचन आर कियाँ तम़ार मनत सांका उठेच्‍कन?
42024039	मोर हातला आर ठेङला देख आर एकिन कर कि मुहें हउ। मोक लारिए देख, कियाँकि भुतेर नाते मासु रहचेक नाते हड्डि। मातुन मोर त छे आर तम़ा देखेचन।”
42024040	इड काथा कहबार बाद उहाँए अम़ाक आप्‍नार हातला आर ठेङला देखाल्‍कि।
42024041	अम़ा अतेक खुसि हले आर अम़ाक हेनङ आजाजिल लागि गेल्‍कि ने बिस्‍वासे नि कर्बा पारिस्‍ले। ताहाते इसुड अम़ाक कहल्‍कि, “तम़ार सङे खाबार हेता कुछु छकन?”
42024042	तने इसुडक अम़ा नाधाल माछेर एकखान ठुम्‍मा दिले।
42024043	आर उहाँए उखान माछेर ठुम्‍मा लिए अम़ारे साम्‍ना खाल्‍कि।
42024044	ताहार बाद उहाँए अम़ाक कहल्‍कि, “तम़ार सङे रहतेइ मुइँ इला काथा तम़ाक कहिदिसिन्‍कन कि, मोसार बिधानखानत, अगमबक्‍तालार कितापलात आर भजनेर कितापलात मोर बिसयत लिखाल हरेकटा काथाक पुरा हबालागे।”
42024045	तने धर्मसास्‍त्रखान बुझोक कहए इसुड अम़ार अकिलड खुलि दिल्‍कि,
42024046	आर अम़ाक कहल्‍कि, “धर्मसास्‍त्रत हेनङ लिखाल छे, ख्रिस्‍टटक सास्‍ति खाबा लाग्‍कि आर मिर्तु से तिन दिन बाद जेअँत हए उठबा लाग्‍कि।
42024047	आर उहाँर नाअँत पास्‍चाताप कर्ले पापेर छेमा छे कहबार सन्‍देसट यरुसेलेम से सुरु करिए गटे जातलार बिचत प्रचार हबा लागे।
42024048	आर तम़ाए इला काथार साक्‍छि छन।
42024049	देख! मुइँ मोर पितार प्रतिग्‍याड तम़ार पर पाठाम्‍कन मातुन उपर से सक्‍ति नि पाबार तलिक तम़ा एइखान नगरत रहन।”
42024050	ताहार बाद अम़ाक उहाँए नगरखान से बाहार बेथानिया तलिक लेगेल्‍कि आर आप्‍नार हातला उठाए अम़ाक आसिर्बाद दिल्‍कि।
42024051	आर अम़ाक आसिर्बाद दिते दिते उहाँए अम़ार ठिना से बिदा हले आर उहाँक उठाए सर्ग लेगेल्‍कि।
42024052	आर अम़ा उहाँक दन्‍डबत कर्ले आर खुसि हए यरुसलेम घुरिए आस्‍ले।
42024053	आर अम़ा लागातार मुन्‍डिलडत जाए जाए परमेस्‍वरटक धन्‍यबाद धर्ले।
43001001	आदिकाले से बचनड छिले, बचनड परमेस्‍वरेर सङे छिले, आर बचनडए परमेस्‍वर छिले।
43001002	उहाँए आदिकाले से परमेस्‍वरेर सङे छिले।
43001003	सब कुछुर सृस्‍टि उहाँरे पाए हले, आर जे कुछुर सृस्‍टि हले उलार मइधे कोए कुछुर सृस्‍टि उहाँर बिना नि हले।
43001004	उहाँए जिबनेर मुल छिले, आर अइड जिबन लोकलार बिचत ओजोत आन्‍ले।
43001005	उखान ओजोत आन्‍धारखानक फटफट करिदेचे। आर आन्‍धारखान ओजोतखानक केधउ जित्‍बा नि पारेचे।
43001006	परमेस्‍वरट युहन्‍ना नाएर एकटा साम्‍दियाक पाठाले।
43001007	उहाँए लोकलाक ओजोतखानेर बिसयत गबाहि दिबा आस्‍ले जेसे सब कोए उहाँर काथाड सुन्‍कि आर उहाँर काथाडत बिस्‍वास कर्कि।
43001008	उहाँए खुद उखान ओजोत नि छिले, मातुन बाठे ओजोतखानेर बिसयत गबाहि दिबा आस्‍ले।
43001009	हरेकटा लोकक आत्‍मा ग्‍यान दिबार असलि ओजोतट संसारत आस्‍वार पर छिले।
43001010	उहाँए संसारखानते छिले आर संसारखानेर सृस्‍टि उहाँरे से हइस्‍ले ताहुँ संसारखान उहाँक नि चिऩ्‍ले।
43001011	उहाँए आप्‍नारे लोकलार ठिना आस्‍ले मातुन उहाँर आप्‍नारे लोकला उहाँक सुइकार नि करेल्‍कि।
43001012	मातुन जाहाँए जाहाँए उहाँक सुइकार कर्ले आर उहाँर नाअँडर पर बिस्‍वास कर्ले अम़ा साभाकअ उहाँए परमेस्‍वरेर सान्‍तान हबार अधिकार दिले।
43001013	अम़ार जलम लोकेर पाए बा उहाँर सरिलेर इच्‍छा से त नि मातुन परमेस्‍वरेर पाए हचे।
43001014	तने बचनड देहा धारन कर्ले आर उहाँए अनुग्रह आर सत्‍यता से पुर्न हए हामार बिचत बासा कर्ले। हामा उहाँर महिमा देख्‍न, जेइखान महिमा कि उहाँए पितार एकटिया पुत्रर भाबे पाइस्‍ले।
43001015	युहन्‍नाड उहाँर बिसयत गोग दिए दिए गबाहि दिले, “उड लोक याहिँ हए, जाहाँर बिसयत मुइँ कहिसेल्‍कन कि, मोर बाद जाहाँए आसेचे, उहाँए मोर से माहान छे कियाँकि मोर जलम हबार आगुए से उहाँए छे।”
43001016	आर उहाँरे अनुग्रहर पुर्नता से हामा साभाउ अनुग्रहर पर अनुग्रह पाइचि,
43001017	कियाँकि बिधानखान दुवाल गेल मोसार पाए मातुन अनुग्रह आर सत्‍यताखान आस्‍ले इसु ख्रिस्‍टेर पाए।
43001018	परमेस्‍वरटक आल़ा तलिक काहुँ केधउ नि देखे। पितार सङे रहबार एकटिया पुत्रडए उहाँक प्रकट कराइचे।
43001019	जेइखुना यहुदि धार्मिक आगुवाला यरुसलेम से केबा झना पुजारुकक आर केबा झना लेबिक युहन्‍नार ठिना इड काथा पुछारि कर्बा पाठाल्‍कि कि, “तुइँ काहाँए हइस?” ते युहन्‍नार दुवाल गबाहि एइड रहकि।
43001020	युहन्‍नाड उड काथा इन्‍कार नि करिए, खुल्‍लम खुल्‍ला सुइकार कर्ले, “मुइँ ख्रिस्‍ट नि हउ।”
43001021	अम़ा उहाँक कहल्‍कि, “हुनङहले, तुइँ काहाँए हइस ते? ने तुइँ एलिया हइस?” युहन्‍नाड उत्रा दिले, “मुइँ नि हउ।” अम़ा फेर पुछारि करेल्‍कि, “ने तुइँ अगमबक्‍ता हइस ते?” उहाँए उत्रा दिले, “नि हउ।”
43001022	तने अम़ा कहल्‍कि, “हुनङहले तुइँ काहाँए हइस ते? हामाक जाहाँए पाठाले अम़ाक कुछु नि कुछु कहबाए लागे, तुइँ आप्‍नार बिसयत कि कहचिस?”
43001023	युहन्‍नाड उत्रा दिए कहल्‍कि, “निधुवा पाथारखानत ‘परमप्रभुर दामालड सिधा बेनाअ’ कहए गोग दिबार गाला मुहें हउ, जेनङ कि यसइया अगमबक्‍ताड कहिचे।”
43001024	जेइला लोक युहन्‍नाडक पुछारि कर्बा गेइस्‍ले, अम़ाक फरिसिलाए पाठाइसेल्‍कि।
43001025	तने अम़ा युहन्‍नाडक कहल्‍कि, “तुइँ जदि ख्रिस्‍ट नि हइस, एलियाउ नि हइस आर अगमबक्‍ताउ नि हइस, ते बप्‍तिस्‍मा कियाँ देचिस?”
43001026	युहन्‍नाड अम़ाक उत्रा दिल्‍कि, “मुइँ तम़ाक पानि दे बप्‍तिस्‍मा देचु मातुन तम़ार बिचत एक झन हेनङ लोक छे, उहाँक तम़ा नि चिऩेचन।
43001027	उड लोक उहाँइ हए जाहाँए मोर से पाछुत आस्‍बार पर छे, मुइँ उहाँर जुत्तार बान्‍धनला खुल्‍बारअ लाइकेर नि छु।”
43001028	इड घटना यर्दन लदिर उपार बेथानियात घटिस्‍ले, जेइठिना युहन्‍नाड बप्‍तिस्‍मा दिते रहए।
43001029	ताहार काल़ि युहन्‍नाड इसुडक आप्‍नार बिति आस्‍बा देखिए कहले, “देख, संसारेर पाप हरन कर्बार परमेस्‍वरेर पाठाभेराडक!
43001030	याहिँ हए उड लोक, जाहाँर बिसयत मुइँ तम़ाक हेनङ कहु, ‘मोर से पाछुत एकटा लोक आसेचे, उहाँए मोर से माहान छे, कियाँकि उहाँए मोर जलम हबार आगुए से छे।’
43001031	उड लोक काहाँए हए कहए महँ नि चिऩिस्‍नु। ताहाते मुइँ पानि दे बप्‍तिस्‍मा दिते आस्‍नु जेसे उहाँए इस्राएलिलार बिचत प्रकट होक।”
43001032	तने युहन्‍नाड हेनङ कहए गबाहि दिले, “मुइँ पबित्र आत्‍माडक घुगुर लाखा सर्ग से नाम़्‍ते आर उहाँर पर बठते देख्‍नु।
43001033	ताहुँ मुइँ उहाँक नि चिऩ्‍नु। मातुन जाहाँए मोक पानि दे बप्‍तिस्‍मा दिबा पाठाले, उहाँइ कहले, ‘जाहाँर पर तुइँ पबित्र आत्‍माडक नाम़्‍ते आर बठते देख्‍बो, पबित्र आत्‍मा दे बप्‍तिस्‍मा दिबार लोक उहाँइ।’ ”
43001034	मुइँ इड घटना हबा देखिचु आर गबाहि देचु कि, याहिँ परमेस्‍वरेर पुत्र हए।
43001035	ताहार काल़िअ करे युहन्‍नाड आप्‍नार दुइ झना चेल़ार सङे अइठिना थार मारिए छिले।
43001036	आर इसुडक अइ पाके जाते देखिए युहन्‍नाड बलिए उठले, “देख, परमेस्‍वरेर पाठाभेराडक!”
43001037	युहन्‍नाडक इड काथा बल्‍बा सुनिए उहाँर उ दुइ झना चेल़ा इसुर पाछु धरि लिले।
43001038	इसुड आप्‍नार पाछुति घुरिए देख्‍ले ते, उला चेल़ाक आप्‍नार पाछु पाछु आस्‍ते देख्‍ले आर अम़ाक पुछारि कर्ले, “तम़ा कि छाबेचन?” अम़ा उत्रा दिए कहल्‍कि, “रब्‍बि (जाहाँर माने हए ‘गुरु’), तुइँ कुऩा रहचिस?”
43001039	इसुड अम़ाक कहल्‍कि “आस आर देख।” उखुना भाटि पहरकार चार बजिस्‍ले तने जाए अम़ा इसुड जेइठिना रहए उखान ठाअँ देख्‍ले आर अम़ा उ दिना उहाँरे सङे रहले।
43001040	युहन्‍नार काथाड सुनिए इसुर पाछु पाछु जाबार उ दुइ झनार मइधे एक झन सिमोन पत्रुसेर भाइ आन्‍द्रियासटउ रहए।
43001041	सब से पहिले आन्‍द्रियासट आप्‍नार दादा सिमोनडक लागा पाले आर उहाँक कहले, “हामा मसिहडक (जाहाँर माने हचे-ख्रिस्‍टट) लागा पाइचि।”
43001042	तने उहाँए सिमोनडक इसुर ठिना आन्‍ले। आर सिमोनडक देखिए इसुड कहल्‍कि, “तुइँ युहन्‍नार बेटा सिमोन हइस, मातुन आप तुइँ केफास कहलाबो।” (इड नाएर माने ‘चाट्टान’ हए)
43001043	ताहार काल़ि इसुड गालिल जाबार निर्नय कर्ले। याहाँरे बिचत उहाँए फिलिपटक लागाल पाले आर उहाँक कहले, “मोर पाछु धर्।”
43001044	आन्‍द्रियास आर सिमोनेर लाखा फिलिपटउ बेथसेदा नगरेर बासिन्‍दा रहए।
43001045	फिलिपट नथानेलडक भेट पाले आर उहाँक कहले, “हामा उड लोकक लागाल पाइचि जाहाँर बिसयत मोसाड बिधानखानत लिखिचे आर अइनङ अगमबक्‍तालाउ लिखिचे। उड लोक हए योसेफेर बेटा, नासरतेर इसुड।”
43001046	नथानेलड बलिए उठले, “नासरत से नाकुन कुनह भाला काथा आस्‍बा पारे?” फिलिपट उहाँक कहल्‍कि, “आसेक आर देखेक।”
43001047	नथानेलडक आप्‍नार बिति आस्‍ते देखिए इसुड उहाँर बिसयत कहले, “देख, एकटा खाँटि इस्राएलिक जाहाँर मनत कुनह कपट नि छेक!”
43001048	नथानेलड उहाँक पुछारि करेल्‍कि, “तुइँ मोक केनङ करे चिऩ्‍लो?” इसुड उहाँक उत्रा दिल्‍कि, “फिलिपट तोक डाकाबार आगुत जेइबेला तुइँ डुमरेर गाछटर हेंटत छिलो अइबेला तोक मुइँ देखि फेकाइसेल्‍कुन।”
43001049	नथानेलड उत्रा दिते कहले, “गुरु! तुइँ परमेस्‍वरेर पुत्र हइस! तुइँ इस्राएलेर राजा हइस!
43001050	इसुड उहाँक कहल्‍कि, “ ‘मुइँ तोक डुमरेर गाछटर तलत रहबारेखुना देखि फेकाइसेल्‍कुन’ कहबार काथाडरे कारन तुइँ बिस्‍वास करेचिस। तुइँ याहाँरअ से बड बड कामला देख्‍बो!”
43001051	तने उहाँए अम़ाक कहले, “छेच्‍कारे, मुइँ तम़ाक कहच्‍कन, तम़ा सर्गखान खुल्‍ते आर परमेस्‍वरेर सर्गदुतलाक मान्‍सिर पुत्रडर पर उठते आर नाम़्‍ते देख्‍बन।”
43002001	ताहार दुइ दिन बाद गालिल प्रान्‍तेर काना नगरत एकटा बेहा रहए। उड बेहात इसुरअ माअँड छिले,
43002002	अइनङ करे इसुड आर उहाँर चेल़ालाउ बेहार नेअँता पाइस्‍ले।
43002003	जेइखुना बेहा घरियात खिलाते खिलाते दाखमधखान ओर हए गेल्‍कि ते, इसुर माअँड उहाँक कहल्‍कि, “एम़ार सङे आर दाखमध नि छेक!”
43002004	इसुड माअँडक उत्रा दिले, “ओ गो! मोक कि कर्बा लागे तोक कहबाए नि लाग्‍कु। मोर समयड आल़ा नि आसिचे।”
43002005	तने इसुर माअँड टहलुवालाक कहल्‍कि, “उहाँए तम़ाक जे जे कर्बा कहच्‍कन कर्ते जाअ।”
43002006	यहुदिलार चलन अनुसार सुद्ध हबार ताने हता पानि राखा छडा पाथलेर घेइला राखाल छिले आर उला घेइलात करिब एक एक स लिटर करे पानि आँटे।
43002007	इसुड टहलुवालाक कहल्‍कि, “इला घेइलात पानि भर्ति कर। आर अम़ा घेइलालात टिपटिप करे पानि भर्ति करेल्‍कि।
43002008	ताहार बाद इसुड अम़ाक कहल्‍कि, “आप हता से कनेक निक्‍लाए बेहा घरियार भान्‍डारिडक ले जाए द।” टहलुवालाउ अइनङ करेल्‍कि।
43002009	आर भान्‍डारिड जेइखुना चाख्‍ले ते उखुना तलिक उखान पानि दाखमध हए गेइसेल्‍कि। उहाँए नि जानिस्‍ले कि उखान दाखमध कुऩा से आसिसेल्‍कि, मातुन जेइला नकर पानिखान निक्‍लाइस्‍ले अम़ा जानिस्‍ले। तने भान्‍डारिड दुल़ाडक डाकाए कहले,
43002010	“सब कोए पहिले खाँटि दाखमधखान पर्सेचे, आर जेइखुना मेजुवानला मनसुवा थकाए खाए लेचेक तने दब दाखमधखान पर्सेचे। मातुन तुइँ त आल़ा तलिक खाँटि दाखमधखान राखि थइचिस!”
43002011	इसुड गालिल प्रान्‍तेर काना नगरत जेइखान चिऩर काम कर्ले, उखान उहाँर पहिला फेक कराल चिऩर काम रहकि। हता उहाँए आप्‍नार महिमा प्रकट कर्ले आर उहाँर चेल़ाला उहाँर पर बिस्‍वास करेल्‍कि।
43002012	ताहार बाद उहाँए आप्‍नार माअँ, भाइला आर चेल़ालार सङे कफर्नहुमत गेले आर हता अम़ा केबा दिन भरे रहले।
43002013	यहुदिलार निस्‍तार पाब्‍निड लगते चलि आस्‍बार कारन इसुड यरुसलेम गेले।
43002014	आर मुन्‍डिलडर एङनाखानत जाए देखेचे ते, लोकला गोरु, भेरा आर पेरो बेचा बेचि करेचेक आर टाका भाङा लोकला आप्‍नार धुन से टाका भाङेचेक।
43002015	तने उहाँए रस्‍सिर एकखान कर्रा बेनाले आर साभाक आर्थात भेरा आर गोरुलाक सुध्धा मुन्‍डिलड से पिटाबा धर्ले। टाकाभाङा लोकलार टाका पेइसाला छिर्याए दिले आर अम़ार टेबुलला उल्‍टाए दिले।
43002016	आर पेरो बेचालाक उहाँए धम्‍काए कहले, “निक्‍लाव हेता से तम़ार जिऩिस पातला! मोर पितार घरटक किना बेचाकरा हाट ना बेनाअ!”
43002017	तने धर्मसास्‍त्रत लिखाल इड बचन उहाँर चेल़ालार मनत परेल्‍कि, “तोर घरटर जोसखानेर कारन मोर अन्‍तरखानत अगिन लागिचे।”
43002018	तने यहुदि आगुवाला आसिए इसुडक पुछारि करेल्‍कि, “तोर सङे हेनङ कर्बार अधिकार छोक कहए प्रमानित कर्बार ताने तुइँ हामाक कि चिऩ देखाबा पारिस?
43002019	इसुड अम़ाक उत्रा दिल्‍कि, “इड मुन्‍डिलक भाङि द, आर मुइँ तिन दिनत फेर थार करिम।”
43002020	तने यहुदिला पुछारि करेल्‍कि, “छियालिस बच्छर लागिस्‍ले इड मुन्‍डिल बेनाबार, आर तुइँ इड तिन दिनत थार करि दिबो?
43002021	मातुन जेइड मुन्‍डिलेर काथा इसुड कहिस्‍ले उड काथा उहाँए आप्‍नारे देहाडर बिसयत कहिस्‍ले।
43002022	ताहाते जेइखुना इसुड मिर्तु से जेअँत हए उठले, ते इसुर कहाल इड काथा चेल़ालार मनत परेल्‍कि। तने चेल़ाला धर्मसास्‍त्रेर काथाला आर इसुर कहाल काथाला बिस्‍वास कर्ले।
43002023	निस्‍तार पाब्‍निरखुना इसुड यरुसलेमत जेइला जेइला चिऩर काम करिस्‍ले उला देखिए भेलेला लोक उहाँर पर बिस्‍वास करेल्‍कि।
43002024	मातुन इसुड आप्‍नाक अम़ार भार्सात नि छर्ले कियाँकि उहाँए गटे लोकलाक जानिस्‍ले।
43002025	काहाँरअ बिसयत इसुडक कुछु बाताबार कोए दरकार नि रहकि कियाँकि लोकेर अन्‍तरखानत कि रहचे, उहाँए उड आच्‍छा से जाने।
43003001	फरिसिलार मइधे निकोदेमस नाएर एक झन लोक छिले, उहाँए यहुदि माहा सभार सदस्‍य रहए।
43003002	उहाँए रात करे इसुर ठिना आस्‍ले आर उहाँक कहले, “गुरु, हामा जानि कि, तुइँ परमेस्‍वरेर पाठाल गुरु हइस कियाँकि तुइँ जेइला चिऩर काम करेचिस, परमेस्‍वरट सङे नि रहले, काहुँ हुनङ काम कर्बा नि पार्बे।”
43003003	इसुड उहाँक उत्रा दिए कहल्‍कि, “छेच्‍कारे, मुइँ तोक कहच्‍कुन, काहुँ जदि नायाँ करे जलम नि लिबे ते, उहाँए परमेस्‍वरेर राजखान देख्‍बा नि पार्बे।”
43003004	निकोदेमसट उहाँक कहल्‍कि, “एकटा बुऱा लोक केनङ करे आरमने जलम लिबे? एकटा लोक माएर कोखत ढुकिए आरमने नाकुन जलम लिबा पारे?
43003005	इसुड उत्रा दिते कहल्‍कि, “छेच्‍कारे, मुइँ तोक कहच्‍कुन, काहुँ जदि पानि आर आत्‍मा से जलम नि लिबे ते परमेस्‍वरेर राजखानत ढुक्‍बा नि पार्बे।
43003006	सरिलेर माध्‍यम से जलम लुवालड सरिल हए आर आत्‍मार पाए जलम लुवालड आत्‍मा।
43003007	‘तम़ाक नायाँ करे जनम लिबा लाग्‍कन’ कहबार मोर काथाडत तुइँ अचम्‍भित ना हइस।
43003008	बायाँरखान जेइधर चाहाचे अइधर बहचे तुइँ याहाँर गिमगिमिड सुनेचिस मातुन इड नि जानेचिस कि बायाँरखान कुऩा से आसेचे आर कुऩा जाचे। आत्‍मार पाए जलम लिबार हरेक झना एइनङ हचे।
43003009	निकोदेमसट इसुडक पुछारि कर्ले, “हेनङ केनङ करे हबा पारे?”
43003010	तने इसुड उहाँक उत्रात कहल्‍कि, “तुइँ इस्राएलिलार गुरु हइस, ताहुँ कि तुइँ इड काथा जानिस नि?
43003011	छेच्‍कारे, मुइँ तोक कहच्‍कुन, हामा जे जानेचि अइड बलेचि आर जे देखेचि अइड गबाहि देचि, ताहुँ तम़ा हामार गबाहिडक सुइकार नि करेचन।
43003012	मुइँ तम़ाक एइखान संसारेर काथाला कहच्‍कन ताहुँ तम़ा बिस्‍वास नि करेचन, तने सर्गेर काथाला कहले आरह केनङ करे बिस्‍वास कर्बन?
43003013	सर्ग से नाम़ाल मान्‍सिर पुत्रडर छुट्टा आल़ा तलिक काहुँ सर्गत नि उठिचे।”
43003014	जेनङ करे मोसाड निधुवा पाथारखानत साँपटक उपर उठाइस्‍ले, सेनङ करे मान्‍सिरअ पुत्रडक उपर उठाल जाबा लागे,
43003015	जेसे उहाँर पर बिस्‍वास कर्बार साभाउ अनन्‍त जिबन पाओक।
43003016	कियाँकि परमेस्‍वरट संसारखानक हेनङ प्रेम कर्ले, उहाँए आप्‍नार एकटिया पुत्रडकअ देदिले, जेसे उहाँर पर बिस्‍वास कर्बार काहुँ नास ना होक मातुन अनन्‍त जिबन पाओक।
43003017	कियाँकि परमेस्‍वरट संसारखानक दुसि ठहरिबार ताने पुत्रडक संसारत नि पाठाले, मातुन संसारखान उहाँर पाए बचोक कहए पाठाले।
43003018	जाहाँए पुत्रडर पर बिस्‍वास करिचे, उहाँए दुसियात नि परिचे मातुन जाहाँए बिस्‍वास नि करिचे उहाँए आगुते दुसियात परि गेइचे, कियाँकि उहाँए परमेस्‍वरेर एकटिया पुत्रडर पर बिस्‍वास नि करिचे।
43003019	निसाफत पर्बार कारन एइड कि, ओजोतखान संसारत चलि आसिचे आर लोकला ओजोतखान से अधिक आन्‍धारखानक पसिन कर्ले, कियाँकि अम़ार कामला दुस्‍ट रहकि।
43003020	काहुँ होक जाहाँए दुस्‍ट काम करेचे, उहाँए ओजोतखानक घिन करेचे आर ओजोतत नि आसेचे, निते त उहाँर कामलार उघार हए जाकि।
43003021	मातुन जाहाँए सत्‍यतार दामालत चलेचे उहाँए ओजोतत आसेचे आर इड से उहाँर कामला परमेस्‍वरेर इच्‍छात कराल गेइचेक कहए प्रस्‍ट से देखा जाचे।
43003022	इड घटनार बाद इसुड आर उहाँर चेल़ाला यहुदा प्रान्‍तत आस्‍ले। आर चेल़ालार सङे उहाँए हता केबा दिन रहले आर लोकलाक बप्‍तिस्‍मा दिले।
43003023	हुदर युहन्‍नाडउ सालिमेर लगत एनोन कहबार घाटटत बप्‍तिस्‍मा दिते रहए, कियाँकि हता बेसि पानि रहकि, आर लोकला आस्‍ते युहन्‍नार पाए बप्‍तिस्‍मा लिते कर्कि।
43003024	युहन्‍नाड उखुना तलिक कइदत नि परिस्‍ले।
43003025	अइबेला धार्मिक बिधि अनुसार सुद्ध हबार बिसयत एकटा यहुदिर सङे युहन्‍नार केबा झना चेल़ार बिबाद उठि गेल्‍कि।
43003026	तने अम़ा युहन्‍नार ठिना जाए उहाँक कहले, “गुरु, यर्दनेर उपार जाहाँर सङे ते तोर भेट हइसेल्‍कु आर जाहाँर बिसयत ते तुइँ गबाहि दिस्‍लो। ओना, उहाँए आल़ा बप्‍तिस्‍मा देचे आर गटे लोकला उहाँर ठिना जाचेक!”
43003027	युहन्‍नाड उत्रा दिल्‍कि, “सर्ग से दुवाल नि जाले काहुँ कुछु नि पाबे।
43003028	खुद तम़ाउ त मोर मुखे हेनङ कहते सुनिचन, ‘मुइँ ख्रिस्‍ट नि हउ मातुन मुइँ उहाँर आगु आगु पाठाल गेइचु।’
43003029	दुल़ा उहाँइ हए जाहाँर सङे कइनाड छेक। मातुन दुल़ार सङड बग्‍लत थार हए दुल़ार काथाला सुनेचे आर दुल़ार गालाड सुनिए खुसि हचे। ठिक अइ किसिम महँर आनन्‍दखान आझि पुरा हइचे।
43003030	उहाँक बार्त़े जाबा लाग्‍कि मातुन मोक घटते जाबा लागे।”
43003031	जाहाँए उपर से आसेचे, उहाँए साभार से माहान हए। जाहाँए पृथिमि से आसेचे, उहाँए पृथिमिर हए आर पृथिमिर काथाला बलेचे, मातुन जाहाँए सर्ग से आसेचे, उहाँए साभार से माहान हए।
43003032	जेइला काथा उहाँए देखिचे आर सुनिचे, उहाँए अइलारे गबाहि देचे, ताहुँ उहाँर गबाहिडक काहुँ सुइकार नि करेचेक।
43003033	मातुन जाहाँए उहाँर काथाला सुइकार करेचे, उहाँर उखान काम से इड मन्‍जुर जानाचे कि, परमेस्‍वरट सत्‍य छे।
43003034	जाहाँक परमेस्‍वरट पाठाइचेक उहाँए परमेस्‍वरेर काथाला बलेचे, कारन परमेस्‍वरट उहाँक आप्‍नार आत्‍मा से भरपुर करेचेक।
43003035	पिताड पुत्रडक प्रेम करेचे आर सब कुछुला उहाँरे हातत सँपिदिचे।
43003036	जाहाँए पुत्रडर पर बिस्‍वास करेचे, उहाँए अनन्‍त जिबन पाचे। जाहाँए पुत्रडक बिस्‍वास नि करेचे उहाँए जिबन नि पाचे, मातुन परमेस्‍वरेर क्रोधखान उहाँर पर लागाले रहचेक।
43004001	युहन्‍नाड से इसुडए भेलेला चेल़ा बेनाचे आर अम़ाक बप्‍तिस्‍माउ देचे कहए फरिसिला सुन्‍ले।
43004002	बास्‍तबत, इसुड आपुन थारे बप्‍तिस्‍मा नि दे, बप्‍तिस्‍मा दिबार काम बाठे उहाँर चेल़ाला कर्कि।
43004003	जेइखुना इसुड इड दिसा पाले कि फरिसिला उहाँर बिसयत सुनि फेकाइचेक, ते उहाँए यहुदिया प्रान्‍तखान छरिए फेर घुरिए गालिलेर माखे पइरा छर्ले।
43004004	हता पुग्‍बार ताने उहाँक सामरियार पाके जाबा परेल्‍कि।
43004005	आर उहाँए सामरियार सुखार नाएर गाअँत जाए पुग्‍ले। उड गाअँ, याकुबड आप्‍नार बेटा योसेफटक दान दुवाल जमिनखानेर बग्‍लते रहकि।
43004006	अइठिना याकुबेर कुइँड रहकि आर बेराए बेराए हदियाए जाबार कारन इसुड अइड कुइँर बग्‍लते जाए बठले। उखुना बेलाड करिप दो पहर हइसेल्‍कि।
43004007	अइबेला हता एकटा सामरियानि बेर्छानि पानि भर्बा आसेल्‍कि आर इसुड उहाँक पुछारि करेल्‍कि, “मोक कनेक पानि दे त गे खाउ।”
43004008	उखुना उहाँर चेल़ाला खाबार जिऩिस किन्‍बा नगरखानेर बिति गेइसेल्‍कि।
43004009	तने सामरियानिड उहाँक कहल्‍कि, “तुइँ यहुदि हए केनङ करे एकटा सामरियानिर ठिना पानि खाबा माङेचिस?” (सामरिलार चलाल भान्‍डा बर्तनला यहुदिला नि चलाए।)
43004010	इसुड उहाँक उत्रा दिए कहल्‍कि, “परमेस्‍वरेर बरदान कि हए आर तोर ठिना पानि काहाँए माङेचोक कहए तुइँ जान्‍लोहने ते, तुइँ उहाँरे ठिना माङलोहने आर उहाँए तोक जिबन दुवा पानि दिल्‍कुहने।”
43004011	सामरियानिड उहाँक कहल्‍कि, “तोर सङे त पानि भर्बार भान्‍डाए नि छोक, आर कुइँडउ गहिर छोक, ते तुइँ कुऩा से आन्‍बो जिबन दुवा पानि?
43004012	तुइँ कि हामार पुर्खा याकुबडउ से बड हइस? इड कुइँ हामाक उहाँइ बेनाए दिचे, खुद उहाँउ एइड कुइँर पानि खाए, उहाँर छुवाला आर उहाँर माल जाललाउ एइखान पानि खाकि।”
43004013	इसुड उत्रा दिल्‍कि, “जाहाँए इखान पानि खाचे उहाँक फेर प्‍याँस लागि जाचेक,
43004014	मातुन जेइखान पानि मुइँ दिम्‍किन उखान पानि खाबार लोकटक घुरिए प्‍याँस नि लाग्तेक। उखान पानि अनन्‍त जिबनेर ताने एक सामान निक्‍लितेइ रहबार पानिर मुल हए जातेक।”
43004015	तने सामरियानिड उहाँक कहल्‍कि, “हुनङहले मोक अइखान पानि दे, जेसे मोक प्‍याँसअ ना लागोक आर हेता पानि भर्बा आस्‍बाउ ना परोक।”
43004016	इसुड उहाँक कहल्‍कि, “ले जा, तोर घरेर लोकटक डाकाए आनेक।”
43004017	सामरियानिड उत्रा दिल्‍कि, “मोर त घरेर लोके नि छे।” तने इसुड उहाँक कहल्‍कि, “इड काथा तुइँ ठिक कहलो कि तोर घरेर लोक नि छोक,
43004018	कियाँकि तोर पाँचटा घरेर लोक हए गेइचोक आर जाहाँए आल़ा तोर सङे छोक उहाँउ तोर खास घरेर लोक नि हकु। इड काथा तुइँ सत्‍य कहलो।”
43004019	तने सामरियानिड इसुडक कहल्‍कि, “हँ आप बुझागेल कि तुइँ एकटा अगमबक्‍ता हइस,
43004020	हामार बाप दादोला एइखान पाहारत आराधना करे आर तम़ा यहुदिला कहचन कि परमेस्‍वरटक आराधना कर्बार ठाउँ यरुसलेमत छे।”
43004021	इसुड उहाँक कहल्‍कि, “ओगे, मोर काथाडत बिस्‍वास करेक, यहनङ समय आसेचे, उ दिना लोकला पितार आराधना नाते इखान पाहारत कर्बे नाते यरुसलेमत,
43004022	बास्‍तबत तम़ा सामरियार लोकला इड नि जानेचन कि तम़ा काहाँर आराधना करेचन मातुन हामा यहुदिला जानेचि कि, हामा काहाँर आराधना करेचि, कियाँकि मुक्‍तिड यहुदिलारे बिच से आसेचे।
43004023	मातुन यहनङ समयड आसेचे आर चलि आसिचे, उखुना सत्य आराधना कर्बारला आत्‍मात आर सत्‍यतात पिताडर आराधना कर्बे, कियाँकि पिताड अइनङ आराधना कर्बारलाक छाबेचे।
43004024	परमेस्‍वरट आत्‍मा हए, उहाँर आराधना कर्बार लोकलाक आत्‍मात आर सत्‍यतात आराधना कर्बा लाग्‍कि।”
43004025	तने सामरियानिड उहाँक कहल्‍कि, “हँ मुइँ इड काथा जानु कि मसिहड आस्‍वार पर छे (जाहाँक ख्रिस्‍ट कहाल जाचे)। आर जेइखुना उहाँए आस्‍बे तने गटे काथाला उहाँइ हामाक बुझाबे।”
43004026	तने इसुड उहाँक कहले, “उड मुहें हउ जाहाँए तोर सङे बलेचोक।”
43004027	अइबेला इसुर चेल़ाला चलि आसेल्‍कि आर उहाँक एकटा बेर्छानिर सङे गप कर्ते देखिए अम़ा छक परि गेले, मातुन “तुइँ कि चाहाचिस? बा बेर्छानिर सङे कियाँ गप करेचिस?” कहए काहुँ उहाँक पुछारि नि करेल्‍कि।
43004028	तने उड सामरियानि पानिर बेरियाड अइठिना थए घुरिए गाअँडर माखे चलि गेल आर लोकलाक कहबा धर्ले,
43004029	“आस, एकटा लोकक देख, उहाँए मोर पहिलाकार जिबनेर गटे काथाला कहिदिले, ख्रिस्‍ट कहबार याहिँ त नि हए?”
43004030	तने लोकला गाअँड से निक्‍लिए इसुर ठिना आस्‍बा धर्ले।
43004031	याहाँरे बिचत चेल़ाला नेहरा करिए इसुडक कहल्‍कि, “गुरु, कुछु खाइ।”
43004032	मातुन इसुड अम़ाक कहले, “मोर सङे हेनङ खराक छे जाहाँर बिसयत तम़ा नि जानेचन।”
43004033	ताहाते चेल़ाला आपसत पुछापुछि कर्बा धर्ले, “काहुँ याहाँक कुछु खाबार त आनिए नि दिल्‍कि?”
43004034	इसुड अम़ाक कहल्‍कि, “मोक जाहाँए पाठाले उहाँर इच्‍छाड पालना करु आर मोक गछाल उहाँर कामखान पुरा करु, एइला मोर खराक।”
43004035	एकटा काहाबत छकन नि, ‘चार महिना आरह बाकि छे तने फसल काटबार समय हबे?’ मातुन मुइँ तम़ाक कहच्‍कन, खेतखानेर बिति नजरट उठाए देख त, फसलखान केनङ पाकिए झुनाए गेइच्‍कन!
43004036	जाहाँए फसल काटेचे उहाँए दिनि पाचे आर अनन्‍त जिबनेर ताने अन जर करेचे, जाहाँर कारन फसल छिर्याड आर फसल काटाड एकेसङे खुसि मानाचे।
43004037	‘एक झना छिर्याचे आर भिन झना काटेचे’ इड काहाबत ठिक हए।
43004038	मुइँ तम़ाक हेनङ फसलखान काटबा पाठाल्‍कन, जेइखानत कि तम़ा मेहनेत नि करिस्‍लन। भिन झना मेहनत कर्ले आर अम़ार मेहनेतेर फल तम़ा पालन।”
43004039	उड गाअँर भेलेला सामरि इसुर पर बिस्‍वास कर्ले, कियाँकि उड सामरियानि हेनङ कहए गबाहि दिस्‍ले, “मुइँ आल़ा तलिक जे जे करिस्‍नु, उहाँए मोक गटे काथाला कहिदिले।”
43004040	तने सामरियार लोकला इसुर ठिना आसिए उहाँक अम़ार सङे रहबार नेहरा करेल्‍कि आर उहाँए दुइ दिन अम़ार सङे रहले।
43004041	इसुर बचनला सुनिए आरह भेलेला लोक उहाँर पर बिस्‍वास करेल्‍कि।
43004042	आर अम़ा उड बेर्छानिक कहल्‍कि, “हामा जे बिस्‍वास कर्न तोर काथाला सुनिए नि मातुन हामा आपुन थारे इसुर काथाला सुनिए इड जान्‍न कि, छेच्‍कारे याहाँए संसारेर मुक्‍तिदाता हए।”
43004043	ताहार दुइ दिन बाद इसुड हता से गालिलेर माखे पइरा छर्ले।
43004044	कियाँकि खुद उहाँइ कहिस्‍ले कि, “आप्‍नार निज देसत कुनहड अगमबक्‍ता मान नि पाचे।”
43004045	जेइखुना इसुड गालिल आसिए पुग्‍ले ते, गटे लोकला उहाँक स्‍वागत करेल्‍कि, कियाँकि निस्‍तार पाब्‍निरखुना अम़ाउ यरुसलेम गेइस्‍ले आर इसुर कराल गटे कामला देखिस्‍ले।
43004046	ताहार बाद इसुड फेर गालिलेर काना नगरत गेले, जेइठिना उहाँए पानिखानक दाखमध बेनाइस्‍ले। आर हता कफर्नहुम नगरखानेर एकटा सरकारि हाकिम रहए, उहाँर बेटाड बेमारि रहकि।
43004047	जेइखुना उहाँए सुन्‍ले कि इसुड यहुदिया से गालिल आसिचे ते, उहाँए इसुर ठिना गेले आर उहाँक नेहरा कर्ले, जेसे इसुड आसिए उहाँर बेटाडक संअ करि दिकि कियाँकि उहाँर बेटाड मरन हाल छिल्‍कि।
43004048	इसुड उहाँक कहल्‍कि, “कुनह चिऩ आर आस्‍चार्य कर्म नि देख्‍ले से तम़ा बिस्‍वास नि कर्बन।”
43004049	हाकिमड इसुडक कहल्‍कि, “कृपा करे मोर छुवाड मर्बार आगुते चल।”
43004050	इसुड उहाँक कहल्‍कि, “तुइँ जा, तोर बेटाड बचि जातोक!” इसुर कहाल काथाडत उड लोक बिस्‍वास कर्ले आर उहाँउ आप्‍नार दामाल धर्ले।
43004051	उहाँए घरेर बिति जातेइ छिले, ताए उहाँर नकरला दामालडते लागाल पाए गेल्‍कि आर उहाँक कहल्‍कि, “तोर छुवाड संअ हए गेल्‍कु।”
43004052	नकरलाक उहाँए पुछारि कर्ले, “केतेखुना संअ हले?” आर अम़ा उहाँक उत्रा दिल्‍कि, “काल़िए दो पहरिया एक बजे उहाँर जरखान पालाइचेक।”
43004053	छुवार बापट फम कर्ले ते छेच्‍कारे ठिक अइ पहरे इसुड उहाँक “तोर बेटाड बचि जातोक!” कहिसेल्‍कि। तने उहाँए आप्‍नउ आर उहाँर गटेड परिबार बिस्‍वास कर्ले।
43004054	इसुड यहुदिया से गालिल आस्‍बार बाद उहाँर कराल इखान दस्रा फेककार चिऩर काम रहकि।
43005001	ताहार केबा दिन बाद यहुदिलार एकटा पाब्‍नि छिल्‍कि आर इसुड यरुसलेम गेले।
43005002	यरुसलेमत भेरा नाएर फाटकखानेर बग्‍लत छाइनि माराल पाँचटा घाट बाला एकटा पख्रि रहए, हिब्रु भासात इड पख्रिक बेथस्‍दा कहए।
43005003	उला छाइनिर तलत काना, नेङरा, रतपरा आर नान्हा किसिमेर बेमारिला परिए रहए। आर अम़ा पख्रिर पानिखान केतेखुना उछलिबे कहए टोए जुरिए रहए,
43005004	कियाँकि पहरेर पहर प्रभुर एकटा सर्गदुत पख्रिडत नाम़िए पानिखान उछ्लाकि आर पानिखान उछलिल मन्‍तेइ सब से पहिले जाहाँए पानिखानत नाभे उहाँर जे बाबद रहलउ छुटि जाकि।
43005005	हता एकटा हेनङ लोक छिले उहाँए आर्तिस बच्छर से परिए छिले।
43005006	इसुड उहाँक परिए रहबा देख्‍ले आर भेलेला दिन से उड लोक एइड हालतत छे कहए जानिए उहाँक पुछारि कर्ले, “तुइँ कि संअ हबा चाहचिस?”
43005007	बेमारि लोकट उहाँक उत्रा दिल्‍कि, “हजुर, जेइखुना पख्रिर पानिखान उछ्लाचे, मोक पख्रिडत नाम़ाए दिबार कोए नि छे, मुइँ जाते जातेइ काहुँ नि काहुँ नाम़ि जाचे।”
43005008	इसुड उहाँक कहल्‍कि, “थार हो, आप्‍नार सेजाखान उठा आर बेरा।”
43005009	तने अइसाथ उड लोक संअ हइगेले। आर आप्‍नार सेजाखान उठाए बेर्बा धर्ले। इड घटना बिस्रामेर दिना हइस्‍ले।
43005010	ताहाते यहुदि आगुवाला संअ हुवाल उड लोकक कहल्‍कि, “आझि बिस्रामेर दिन हए। बिधान अनुसार आझि तोक सेजाखान उठाए बेराबार उचित नि छोक।”
43005011	मातुन उड लोक अम़ाक उत्रा दिल्‍कि, “जाहाँए मोक संअ कर्ले उहाँइ मोक कहले, ‘सेजाखान उठा आर बेरा।’”
43005012	अम़ा उहाँक कहल्‍कि, “तोक सेजाखान उठा आर बेरा कहबार लोक काहाँए?”
43005013	मातुन उड लोक काहाँए रहकि कहए संअ हुवाल लोकट चिन्भा नि पार्ले कियाँकि लोकेर भिर लागि जाबार कारन इसुड हता से चलि गेइसेल्‍कि।
43005014	पाछुत इसुड उड लोकक मुन्‍डिलडत लागाल पाले आर उहाँक कहले, “देखेक, तुइँ संअ हइचिस, आर आप घुरिए पापत ना जिइस निते याहाँरअ से बार्का खारापि आसिए पर्तोक।”
43005015	तने उड लोक हता से जाए, उहाँक संअ कर्बार लोक इसुडए हकि कहए यहुदि आगुवालाक कहि दिल्‍कि।
43005016	ताहाते यहुदिला इसुडक साताबा धरेल्‍कि कियाँकि इसुड उड लोकक बिस्रामेर दिना संअ करिसेल्‍कि।
43005017	इसुड अम़ाक उत्रा दिल्‍कि, “मोर पिताड हरखुना काम कर्तेइ रहचे आर महँ अइनङ करेचु।”
43005018	इड काथार कारन यहुदि आगुवाला इसुडक मारिए खतम कर्बा आरह लागिए परेल्‍कि, कियाँकि उहाँए बाठे बिस्राम दिनेर नियमड उलङघन नि करिस्‍ले ताहार से अधिक आप्‍नाक परमेस्‍वरेर बाराबर बेनाए परमेस्‍वरटक आप्‍नार पिता करे कहिस्‍ले।
43005019	ताहाते इसुड अम़ाक कहल्‍कि, “छेच्‍कारे, मुइँ तम़ाक कहच्‍कन, पुत्रड आप्‍नारे मने कुछु कर्बा नि पारेचे, उहाँए अइखान काम करेचे जेइखान उहाँए पिताडक कर्बा देखेचे, कियाँकि जेइखान काम पिताड करेचे अइखान पुत्रडउ करेचे।
43005020	कियाँकि पिताड पुत्रडक प्रेम करेचे आर उहाँए आप्‍ने जे जे करेचे सब कुछुला पुत्रडक देखाचे। पिताड उहाँक याहाँरअ से बड बड कामला देखात्कन जेसे तम़ा छक परन।
43005021	जेनङ पिताड मराललाक जेअँत करेचे आर अम़ाक जिबन देचे, अइनङ पुत्रडउ जाहाँर पर उहाँर इच्‍छा जाचेक उहाँक जिबन देचे।
43005022	पिताड आप्‍ने काहाँरअ निसाफ नि करेचे मातुन निसाफ कर्बार गटेखान अधिकार उहाँए पुत्रडक देदिचे,
43005023	जेसे गटे लोकला पुत्रडक आदर करोक जेनङ कि अम़ा पिताडक आदर करेचे। जाहाँए पुत्रडक आदर नि करेचे उहाँए पुत्रडक पाठाबार पिताडउ आदर नि करेचे।
43005024	छेच्‍कारे, मुइँ तम़ाक कहच्‍कन, जाहाँए मोर बचनला सुनेचे आर मोक जाहाँए पाठाले उहाँर पर बिस्‍वास करेचे उहाँर सङे अनन्‍त जिबन छेक। उहाँए निसाफत नि पर्बे मातुन उहाँए मिर्तु से पार हए जिबनत चलि आसिचे।
43005025	छेच्‍कारे, मुइँ तम़ाक कहच्‍कन, यहनङ समय आस्‍बे आर चलि आसिचे, उ दिना मराल लोकला परमेस्‍वरेर पुत्रडर गालाड सुन्‍बे आर जाहाँए जाहाँए सुन्‍बे अम़ा जेअँत हबे।
43005026	कियाँकि पिताड जेनङ आप्‍ने जिबनेर मुल हए, अइनङ उहाँए पुत्रडकअ जिबनेर मुल बेनाइचे।
43005027	आर उहाँक निसाफ कर्बार अधिकार दिचे, कारन उहाँए मान्‍सिर पुत्र हए।
43005028	इड काथा सुनिए छक ना खाअ, कियाँकि यहनङ दिन आसेचे, उ दिना कोबोरत रहबार गटे मराल लोकला उहाँर गालाड सुन्‍बे,
43005029	आर अम़ा आप्‍ना आप्‍नि कोबोरला से बाहार निक्‍लिबे, जाहाँए जाहाँए भाला काम करिचे, अम़ा जिबन पाबार ताने जिए उठबे आर जाहाँए जाहाँए खाराप काम करिचे अम़ा दन्‍ड पाबार ताने जिए उठबे।
43005030	मुइँ आप्‍नार अधिकार से आप्‍ने कुछु कर्बा नि पारिम, जेनङ सुनेचु मुइँ अइनङ निसाफ करेचु। आर मोर निसाफट सहि ठहरेचे कियाँकि जाहाँए मोक पाठाइचे, मुइँ उहाँर इच्‍छा अनुसार काम करेचु।
43005031	मुइँ जदि आप्‍नेइ आप्‍नार पक्‍छत गबाहि दु ते, मोर गबाहिड सत्‍य नि ठहरिबे।
43005032	मातुन मोर बिसयत गबाहि दिबार एक झना छे, आर मुइँ जानेचु कि, मोर पक्‍छत दुवाल उहाँर गबाहिड सत्‍य ठहरेचे।
43005033	बास्‍तबत, तम़ा युहन्‍नाडर ठिना पुछारि कर्बा लोक पाठालन। आर उहाँए सत्‍यतार पक्‍छत गबाहि दिच्‍कन।
43005034	मातुन मोक मोर बिसयत लोकेर गबाहि नि लागे, ताहुँ इला काथा मुइँ बाठे एइड उदेस्‍य से कहच्‍कन कि, तम़ा उद्धार पाअन।
43005035	युहन्‍नाड जल्‍बार आर ओजोत दिबार एकटा गेछार लाखा छिले। केबा दिनकार ताने उखान ओजोतत तम़ाक खुसि मानाबार मन गेल्‍कन।
43005036	मातुन मोर बिसयत युहन्‍नार दुवाल गबाहिड से मोर सङे आरह बड गबाहि छे कारन पिताड मोक जेइला काम कर्बा दिचे मुइँ अइला काम करेचु आर एइला काम मोर पक्‍छत गबाहि देचे कि मोक पिताडए पाठाइचे।
43005037	आर मोक पाठाबार पिताडउ मोर पक्‍छत गबाहि देचे। तम़ा नाते उहाँर गालाड केधउ सुनिचन आर नाते उहाँर रुपट केधउ देखिचन।
43005038	आर उहाँर बचनला तम़ा मनत नि राखेचन, कियाँकि जाहाँक उहाँए पाठाइचे उहाँर पर तम़ा बिस्‍वास नि करेचन।
43005039	तम़ा धर्मसास्‍त्रखान पऱेचन, कियाँकि तम़ा इड सँचेचन कि, धर्मसास्‍त्रखानत तम़ा अनन्‍त जिबन पाबन, आर धर्मसास्‍त्रखान महरे बिसयत गबाहि देचे।
43005040	ताहुँ तम़ा जिबन पाबार ताने मोर ठिना आस्‍बा नि चाहाचन।
43005041	मुइँ लोकेर प्रसंसा नि छाबेचु।
43005042	मातुन मुइँ तम़ाक आच्‍छा से जानेच्‍कन कि तम़ार भित्रत परमेस्‍वरेर प्रति प्रेम नि छकन।
43005043	मुइँ पितार नाअँत आसिचु आर तम़ा मोक सुइकार नि करेचन, मातुन कोए आप्‍नार नाअँत आस्‍ले उहाँक तम़ा सुइकार कर्बन।
43005044	तम़ा आपसत एक दस्रा झनार से प्रसंसा पाबा छाबेचन मातुन जेइड प्रसंसा एक मात्र परमेस्‍वरेर तरफ से आसेचे उड प्रसंसा पाबार तम़ा चाहानाउ नि करेचन। हुनङहले तम़ा केनङ करे मोक बिस्‍वास कर्बन?
43005045	इड ना सँचन कि पिताडर आगुति मुइँ तम़ाक दुसिया दिम्‍कन, मातुन मोसाडए तम़ाक दुसिया दित्‍कन जाहाँर पर तम़ा आसा करेचन।
43005046	तम़ा जदि मोसाडक छेच्‍कारे बिस्‍वास कर्लनहने ते, महँक बिस्‍वास कर्लनहने, कियाँकि उहाँए महरे बिसयत लिखिस्‍ले।
43005047	तम़ा उहाँर लिखाल काथालात बिस्‍वास नि करेचन ते मोर कहाल काथालात आरह केनङ करे बिस्‍वास कर्बन?”
43006001	ताहार बाद इसुड गालिल सुमुन्दरटर उपार गेले। इड सुमुन्दरक तिबेरियस तालअ कहचे।
43006002	तने एकखान बार्का भिर उहाँर पाछु पाछु जाबा धरि लिल्‍कि, कियाँकि लोकला उहाँक रोगिलाक संअ कर्बा चिऩर कामला कर्ते देखिसेल्‍कि।
43006003	इसुड पाहारखानेर पर चर्ल़े आर आप्‍नार चेल़ालार सङे हता बठले।
43006004	उखुना यहुदिलार निस्‍तार पाब्‍निड मुखते चलि आसिसेल्‍कि।
43006005	तने इसुड नजरट उठाए देख्‍ले ते जेरहर जेरह लोकलाक आप्‍नार बिति आस्‍ते देख्‍ले आर फिलिपटक कहले, “एम़ाक हामा पेट भराए खिलाबारे ताने कुऩा से रुटि किनि?”
43006006	इसुड इड काथा फिलिपटक पर्खिबार ताने कहिसेल्‍कि, कियाँकि इसुड जानि फेकाइस्‍ले कि उहाँए आप कि कर्बार पर छे।
43006007	फिलिपट उहाँक जाबाफ दिए कहल्‍कि, “हरेकटा लोकक चाइरि करे दिलउ दुइ स से अधिक दिनारेर रुटि किन्‍बा लागे।
43006008	उहाँर चेल़ालार मइधे से एक झना सिमोन पत्रुसेर भाइ आन्‍द्रियासट इसुडक कहल्‍कि,
43006009	“हेता एकटा छुवा छे, याहाँर सङे जँर पाँचटा रुटि आर दुइडा माछ छेक। मातुन एतेला लोकेर ताने एइरि कि करे?”
43006010	इसुड अम़ाक कहल्‍कि, “लोकलाक बठाअ” हता बनला गबगबिया रहकि आर गटे लोकला अइलार पर बठि गेले। हता बाठे मर्दनालाए करिप पाँच हाजार झना रहए।
43006011	तने इसुड रुटिला हातत लिले आर परमेस्‍वरटक धन्‍यबाद दिए बठाल लोकलाक उला रुटि बाँटिदिले। अइनङ करे माछलाउ बाँटिदिले। आर गटे लोकला पेट भराए खाले।
43006012	जेइखुना लोकलार पेट भराए खाआल हए गेल्‍कि तने इसुड आप्‍नार चेल़ालाक कहले, “अदगाल गटे टुक्रा टुक्रिला जर कर जेसे कुछु जाँइ ना जाक।”
43006013	लोकलार पाए खाए अदगाल उ पाँचटा जँर रुटिर टुक्रा टुक्रिला चेल़ाला बार ढाकि बिछिए उठाले।
43006014	इसुडक इखान चिऩर काम कर्बा देखिए लोकला बल्‍बा धर्ले, “अबस्‍य याहाँइ उड अगमबक्‍ता हए जाहाँए संसारत आस्‍बार पर छिले।”
43006015	लोकला उहाँक जबरजस्‍ति राजा बेनाबार ताने धर्बा आसेचेक कहबार बुझिए फेर उहाँए एख्‍लाए पाहारखानेर बिति चलि गेले।
43006016	सान हए जाबार बाद इसुर चेल़ाला तालडर काछारत गेले।
43006017	तने लावखानत बठिए अम़ा कफर्नहुम जाबार ताने तालड पार हबा धर्ले। उखुना आन्‍धार हए गेइसेल्‍कि, आर इसुड उखुना तलिक अम़ार ठिना आसिए नि पुगिसिल्‍कि।
43006018	खोप जोर जोर से बायाँर उठाबार कारन तालडत बार्का बार्का गचिया उठिसेल्‍कि।
43006019	जेइखुना अम़ा लावखान चलाते चलाते करिप एक डेर कोस दुर गेले ते, देखेचे इसुड पानिखानेर पर बेराते बेराते लावखानेर बिति आसेचेक। इड देखिए अम़ा भयभित हए गेले।
43006020	मातुन इसुड अम़ाक कहल्‍कि, “मुहें हउ! भय ना खाअन।”
43006021	अम़ा उहाँक खुसि से लावखानत चऱाले, ताए लावखान अम़ार नाम्भार ठाअँखानत आसिए पुगि गेल्‍कि।
43006022	ताहार काल़ि तालडर उपार छुटाल लोकला इड काथा फम पाले कि हेता त एकेखान लाव छिले आर चेल़ालार सङे उखान लावत इसुड नि बाठे चेल़ालाए पइरा छरिस्‍ले।
43006023	ताहार बाद तिबेरियास से उखान ठाएर काछारत आरह केबाखान लाव आसेल्‍कि जेइठिना प्रभुड धन्‍यबाद दिबार बाद लोकला रुटि खाइस्‍ले।
43006024	आर जेइखुना लोकला देख्‍ले कि हेता नाते इसुडए छे नाते उहाँर चेल़ालाए, तने अम़ाउ अइला लावत चऱिए इसुडक छाब्‍ते छाब्‍ते कफर्नहुम गेले।
43006025	तालडर उपार जेइखुना अम़ा इसुडक लागाल पाले ते, उहाँक कहले, “गुरु! तुइँ हेता कुनखुना आस्‍लो?”
43006026	इसुड उत्रा दिल्‍कि, “छेच्‍कारे, मुइँ तम़ाक कहच्‍कन, चिऩर कामला देख्‍बार कारन त नि, मातुन आघाए पाघाए रुटि खाबार कारन तम़ा मोक छाबेचन।
43006027	नस्‍ट हबार खराकलार ताने ना धाक्र मातुन अनन्‍त जिबन तलिक रहबार खराकलार ताने धाक्र। हुनङ खराकला तम़ाक मान्‍सिर पुत्रड दित्‍कन, कियाँकि परमेस्‍वर पिताड इखान काम कर्बार अधिकार बाठे उहाँके दिचेक।
43006028	ताहाते लोकला इसुडक पुछारि करेल्‍कि, “हुनङहले परमेस्‍वरेर इच्‍छा अनुसारेर काम कर्बार ताने हामाक कि कि कर्बा लागे?”
43006029	इसुड जाबाफ दिल्‍कि, “परमेस्‍वरेर इच्‍छा अनुसारेर काम एइखान कि, उहाँए जाहाँक पाठाइचे, उहाँर पर तम़ा बिस्‍वास कर।”
43006030	ताहाते अम़ा उहाँक कहले, “हुनङहले तुइँ कुन हेनङ चिऩर काम कर्बो ते उखान काम देखिए हामा तोर पर बिस्‍वास करि? तुइँ कि करिए देखाबो?
43006031	हामार बाप दादोला निधुवा पाथारखानत मन्‍न खाइस्‍ले। जेनङ कि धर्मसास्‍त्रत इड काथा लिखाल छे, ‘परमेस्‍वरट अम़ाक खाबार ताने सर्ग से रुटि दिल्‍कि’।”
43006032	इसुड अम़ाक कहल्‍कि, “छेच्‍कारे, मुइँ तम़ाक कहच्‍कन, मोसाड तम़ाक उड रुटि सर्ग से नि दिसेल्‍कन मातुन तम़ाक सर्ग से सत्‍य रुटि मोर पिताड हकन,
43006033	कियाँकि परमेस्‍वरेर रुटि उहाँइ हए, जाहाँए सर्ग से नाम़िए आसेचे आर संसारखानक जिबन देचे।
43006034	अम़ा उहाँक कहल्‍कि, “प्रभु, हेनङ रुटि हामाक सदामधि दितेइ रोहो।”
43006035	इसुड अम़ाक कहल्‍कि, “जिबनेर रुटि मुहें हउ, जाहाँए मोर ठिना आस्‍बे उहाँक केधउ भोक नि लाग्तेक, आर जाहाँए मोर पर बिस्‍वास कर्बे उहाँक केधउ प्‍याँस नि लाग्तेक।
43006036	मातुन मुइँ त तम़ाक कहिदिच्‍कन कि, तम़ा मोक देखिचन, ताहुँ मोर पर बिस्‍वास नि करेचन।
43006037	पिताड मोक जेइला लोकक देचे, अम़ा सबकोए मोर ठिना आस्‍बे, आर जाहाँए मोर ठिना आस्‍बे, उहाँक मुइँ कोए हाले नि त्‍यागिम्‍किन।
43006038	कियाँकि मुइँ सर्ग से आप्‍नार इच्‍छाड पुरा कर्बा नि नाभु मातुन उहाँर इच्‍छाड पुरा कर्बा नाभिचु जाहाँए मोक पाठाइचे।
43006039	आर जाहाँए मोक पाठाइचे, उहाँर इच्‍छा एइड कि, जाहाँक जाहाँक उहाँए मोक दिचे, अम़ार मइधे एकअ झनाक मुइँ ना हाराउ मातुन अन्‍तिम दिनत साभाक जेअँत करिए उठाउ,
43006040	कियाँकि मोर पितार इच्‍छा एइड कि, जाहाँए जाहाँए पुत्रडक देखेचे आर उहाँर पर बिस्‍वास करेचे, अम़ा साभाउ अनन्‍त जिबन पाक। आर अन्‍तिम दिनत मुइँ अम़ाक जेअँत करिए उठाम्‍किन।”
43006041	तने यहुदिला इसुर खिलापत गनगन कर्बा धरेल्‍कि, कियाँकि उहाँए हेनङ बलिस्‍ले, “सर्ग से नाम़िए आसाल रुटि मुहें हउ।”
43006042	लोकला तने बलाबलि कर्बा धर्ले, “याहाँए त योसेफेर बेटा इसु ने? याहाँर बाप माअँलाक त हामा चिऩेचि। तने याहाँए आप्‍नाक केनङ करे कहचे, “मुइँ सर्ग से नाम़िचु?”
43006043	इसुड अम़ाक उत्रा दिल्‍कि, “तम़ा आपसत कियाँ बिबाद करेचन।”
43006044	मोक पाठाबार पिताड, कुनहड लोकक टानिए नि आन्‍ले, उहाँए मोर ठिना आस्‍बा नि पार्बे। आर मोर ठिना आस्‍बारलाक मुइँ अन्‍तिम दिनत जेअँत करिए उठाम्‍किन।
43006045	अगमबक्‍तालार कितापलात लिखाल छे: “परमेस्‍वरटए गटे लोकलाक सिकाबे।” काहुँ होक जाहाँए पितार काथाला सुनेचे आर उहाँर ठिना से सिकेचे, उहाँए मोर ठिना आसेचे।
43006046	पिताडक काहुँ नि देखिचे, बाठे उहाँइ देखिचे जाहाँए परमेस्‍वरेर ठिना से आसिचे।
43006047	छेच्‍कारे, मुइँ तम़ाक कहच्‍कन, जाहाँए मोर पर बिस्‍वास करेचे उहाँर सङे अनन्‍त जिबन छे।
43006048	जिबनेर रुटि मुहें हउ।
43006049	निधुवा पाथारत तम़ार बाप दादोला मन्‍न त खाल्‍कन ताहुँ मारा गेल्‍कन।
43006050	मातुन सर्ग से नाम़िए आस्‍बार रुटि एइड हए, जाहाँए याहाँक खाचे, उहाँए नि मरेचे।
43006051	सर्ग से नाम़िए आसाल जेअँत रुटि मुहें हउ। काहुँ जदि इड रुटि खाए ते, उहाँए सदाकाल जिए रहबे। आर संसारखान जिबन पाक कहए जेइड रुटि मुइँ दिम्, उड रुटि मोर देहाड हए।
43006052	इड काथा सुनिए यहुदिलार बिचत बिबाद उठि गेल्‍कि आर अम़ा कहबा धर्ले, “इड लोक केनङ करे आप्‍नार देहाड हामाक खाबा दिबे?”
43006053	तने इसुड अम़ाक कहल्‍कि, “छेच्‍कारे, मुइँ तम़ाक कहच्‍कन, मान्‍सिर पुत्रडर देहाड आर उहाँर सुर्किखान तम़ा जदि नि खाबन ते, तम़ार सङे जिबन नि रहत्‍कन।”
43006054	जाहाँए मोर देहाड आर मोर सुर्किखान खाचे उहाँए अनन्‍त जिबन पाचे, मुइँ उहाँक अन्‍तिम दिनत जेअँत करिए उठाम्‍किन,
43006055	कियाँकि मोर देहाड छेच्‍कारे खाबार जिऩिस आर मोर सुर्किखान छेच्‍कारे पिए खाबार जिऩिस हए।
43006056	जाहाँए मोर देहाड आर मोर सुर्किखान खाचे उहाँए मोर सङे रहचे आर मुइँ उहाँर सङे रहचु।
43006057	जेनङ जेअँत पिताड मोक पाठाले आर उहाँरे कारन मुइँ जिएचु, सेनङ जाहाँए मोक खाचे उहाँउ मोर कारन जिए रहबे।
43006058	सर्ग से आसाल इड रुटि हुनङ नि हए जेइडक खाए तम़ार बाप दादोला मारा परेल्‍कन। इड रुटि जाहाँए खाबे उहाँए सदाकाल जिए रहबे।”
43006059	इड काथा इसुड कफर्नहुमेर सभाघरटत सिक्‍छा दिबारखुना कहिस्‍ले।
43006060	उहाँर भेलेला चेल़ा इड काथा सुनिए बलाबलि कर्बा धर्ले, “इड त बाडा कारा सिक्‍छा! इड काथा काहाँए सुइकार कर्बा पारे?”
43006061	मातुन मने मने इसुड जानिए पाले कि चेल़ाला इड बिसयत गनगनिबा धरिचेक, ताहाते उहाँए अम़ाक कहले, “एइड काथाए कि तम़ाक बाधा देच्‍कन?
43006062	हुनङहले, मान्‍सिर पुत्रड आगुत जेइठिना छिले, उहाँक अइठिना जाते देखन जदि ते आरह केनङ कर्बन?
43006063	जिबन दिबार आत्‍माड हए, देहाड त कोए कामेरे नि। जेइला बचन मुइँ तम़ाक कहल्‍कन अइला बचने तम़ाक आत्‍मा आर जिबन दित्‍कन।
43006064	ताहारअ पर तम़ार मइधे काहुँ काहुँ मोक बिस्‍वास नि करेचन।”(कियाँकि इसुड सुरुए से जानिस्‍ले कि, काहाँए उहाँक बिस्‍वास नि करेचेक आर काहाँए उहाँक दागाबाजि कर्तेक।)
43006065	उहाँए अम़ाक आरह कहते गेले, “ताहाते मुइँ तम़ाक कहल्‍कन, पिताडए जदि सम्‍भब नि बेनाए ते काहुँ मोर ठिना आस्‍बा नि पार्बे।”
43006066	इड घटनार बाद इसुर भेलेला चेल़ा पाछु हटि गेल्‍कि, अम़ा आर घुरिए उहाँर सङे सङे नि बेराल्‍कि।
43006067	ताहाते इसुड उ बार झना चेल़ाक कहले, “तम़ाकअ छरिए चलि जाबा मेनाच्‍कन ने कि?”
43006068	सिमोन पत्रुसट इसुडक उत्रा दिल्‍कि, “हे प्रभु, हामा काहाँर ठिना जाइ? अनन्‍त जिबनेर बचनला त छे तोर सङे।
43006069	हामा बिस्‍वास करिचि आर जान्‍बाउ पाइचि कि, परमेस्‍वरेर पबित्रजन तुहें हइस।”
43006070	इसुड अम़ाक उत्रा दिल्‍कि, “तम़ा बार झनाक त मुहें बिछिच्‍कन ने? ताहुँ तम़ार मइधे एक झन दियाबलस हन्।”
43006071	इड काथा इसुड सिमोन इस्‍करयोतेर बेटा यहुदार बिसयत बलिस्‍ले, कियाँकि उहाँए उ बार झनार मइधे एक झना हलउ इसुडक दागा दिबार पर छिले।
43007001	इड घटनार बाद इसुड गालिलते घुमफिर कर्बा धर्ले। उहाँए यहुदार बिति जाबा नि चाहाले कियाँकि यहुदि आगुवाला उहाँक हात्‍या कर्बार दाअत रहकि।
43007002	उखुना यहुदिलार खप्रात बासा करा पाब्‍निड भिरि गेइसेल्‍कि।
43007003	ताहाते उहाँर आप्‍नारे भाइला इसुडक कहल्‍कि, “इखान ठाअँ छोर आर यहुदियात जा जेसे जेइला काम तुइँ करेचिस उला काम तोर चेल़ाला देख्‍कु,
43007004	कियाँकि जाहाँए आप्‍नार नाअँ फुटाबा चाहाचे, उहाँए नुकाए काम नि करेचे। तुइँ इला काम कर्बे करेचिस ते आप्‍नाक प्रकट करेक किना संसारखानत।”
43007005	हबार ते, उहाँर आप्‍नारे भाइलाउ उहाँर पर बिस्‍वास नि कर्कि।
43007006	इसुड अम़ाक कहले, “मोर ताने आल़ा तलिक उचित समयड नि आसिचे मातुन तम़ार त समयड सदाए उचिते उचित।
43007007	संसारखान तम़ाक घिन कर्बा नि पार्तकन मातुन मोक त घिन करेचे, कियाँकि मुइँ याहाँर खिलापत गबाहि देचु, कि याहाँर कामला दुस्‍ट छेक।
43007008	जाअ तम़ाए खाअ पाब्‍नि। मुइँ नि जाम पाब्‍नि खाबा, कियाँकि मोर उचित समयड नि आसिचे।”
43007009	अम़ाक इड काथा कहए उहाँए गालिलते रहए गेले।
43007010	उहाँर भाइला पाब्‍नि मानाबा चलि जाबार बाद, उहाँउ पाब्‍नित गेले। चिऩा जाबार मने ते नि मातुन गुप्‍त भाबे।
43007011	पाब्‍निडत यहुदि आगुवाला उहाँक छाबिसेल्‍कि आर अम़ा हेनङ कहए लोकलाक पुछारि करिसेल्‍कि, “कोए ते उहाँए?”
43007012	भिरखानत लोकलार बिचत खोब खासखास खुसखुस हइसेल्‍कि। काहुँ कहकि, “उहाँए असल लोक हए” ते काहुँ कहकि, “नि! उहाँए लोकलाक भर्माए दिचे।”
43007013	मातुन यहुदि आगुवालार डरे इसुर बिसयत काहुँ डाङडाङ करे नि बले।
43007014	पाब्‍निर आधाला दिन भेराए जाबार बाद इसुड यरुसलेमेर मुन्‍डिलडत गेले आर सिक्‍छा दिबा धर्ले।
43007015	इसुर सिक्‍छाला सुनिए यहुदि आगुवाला छक परि गेले आर बल्‍बा धर्ले, “इड लोक त केधउ पर्भे नि करे, ते याहाँए कुऩा से पाले इला ग्‍यान?”
43007016	इसुड अम़ाक उत्रा दिए कहल्‍कि, “मुइँ जेइला सिक्‍छा देचु इला मोर आप्‍नार नि हए मातुन मोक जाहाँए पाठाले उहाँर हकि।
43007017	काहुँ जदि परमेस्‍वरेर इच्‍छाड पालन कर्बा चाहाचे ते, उहाँए जानि फेकाबे कि, मोर सिक्‍छाला परमेस्‍वरेर तरफ से हए बा मुइँ आप्‍ने बलेचु।
43007018	जाहाँए आप्‍नार अधिकार से बलेचे उहाँए आप्‍नारे महिमा छाबेचे, मातुन जाहाँए आप्‍नाक पाठाबारटर महिमा छाबेचे उहाँए सत्‍य हए आर उहाँर भित्रत कोए अधर्म नि रहचे।
43007019	मोसाड तम़ाक बिधानखान कि दिच्‍कन नि? ताहुँ तम़ार मइधे काहुँ बिधानखानेर पालना नि करिचन ते, तम़ा मोक कियाँए खतम कर्बा छाबेचन?
43007020	लोकला उत्रा दिए कहल्‍कि, “तोक देअँ धरिचोक! काहाँए तोक खतम कर्बा छाबेचोक?”
43007021	इसुड अम़ाक कहल्‍कि, “मुइँ एकखान चिऩर काम कर्नु आर तम़ा देखिए छक खाए गेलन।
43007022	मोसाड तम़ाक खतना कर्बार नियम दिल्‍कन मातुन बिस्रामेर दिनडतअ तम़ा आप्‍नार छुवाडर खतना करेचन। (हबार ते खतनार नियमड मोसाडर समय से नि मातुन तम़ार बाप दादोलारेखुना से सुरु हइसेल्‍कन)।
43007023	मोसार दुवाल नियमड भङ ना होक। बिस्रामेर दिन तम़ा छुवाडर खतना करेचन जदि ते, मुइँ बिस्रामेर दिना एकटा लोकक सम्‍पुर्न भाबे संअ कर्नु कहए तम़ा मोर पर कियाँ गस्‍सा करेचन?
43007024	लोकेर रङ रुप देखिए निसाफ ना कर मातुन ठिक ठिक किसिम से निसाफ कर।
43007025	यरुसलेमेर केबा झन लोक बलाबलि कर्बा धर्ले, “यहुदि आगुवाला जाहाँक ते खतम कर्बा छाबेचे, उड लोक याहिँ ने?
43007026	इगि देख त, याहाँए ते खुल्‍लम खुल्‍ला बलेचे, ताहुँ अम़ा उहाँक कुछु नि कहचे। ने अम़ाउ याहाँक, ख्रिस्‍ट याहिँ हए कहए छेच्‍कारे चिऩि फेकाल्‍कि?
43007027	ख्रिस्‍टट जेइखुना आस्‍बे बोले ते कोए कहबा नि पार्बे कि उहाँए कुऩा से आस्‍बे, मातुन याहाँए कुऩाकार लोक हए हामा त याहाँक जानेचि।
43007028	तने इसुड मुन्‍डिलडत सिक्‍छा दिते जोर जोर से कहबा धर्ले, “मुइँ कुऩा से आसिचु कहए कि तम़ा छेच्‍कारे जानेचन? मातुन मुइँ आप्‍नार तरफ से नि आसिचु, जाहाँए मोक पाठाइचे उहाँए सत्‍य छे, आर तम़ा उहाँक नि चिऩेचन।
43007029	मुँइ उहाँक चिऩेचु कियाँकि उहाँरे ठिना से मुइँ आसिचु आर उहाँइ मोक पाठाइचे।”
43007030	तने लोकला उहाँक पक्रिबा छाबेल्‍कि। मातुन काहुँ उहाँर पर हात लागाबा नि पारेल्‍कि कियाँकि उखुना तलिक उहाँर समयड नि आस्‍कि।
43007031	ताहुँ भेलेला लोक उहाँर पर बिस्‍वास करेल्‍कि आर कहल्‍कि, “इड लोक ते, जेइला चिऩर काम करिचे। ख्रिस्‍टट आस्‍ले कि, याहाँरअ से अधिक चिऩर काम कर्बे?”
43007032	फरिसिला भिरेर लोकलाक इसुर बिसयत खासखास खुसखुस कर्बा सुन्‍ले। ताहाते मुल पुजारुकला आर फरिसिला इसुडक पक्रिबार ताने मुन्‍डिलेर केबा झना पाहारादारलाक पाठाले।
43007033	तने इसुड कहले, “कुछु समय तलिक मुइँ तम़ार सङे रहम्‍कन, तने जाहाँए मोक पाठाले मुइँ उहाँरे ठिना चलि जामु।
43007034	तम़ा मोक छाब्‍बन मातुन लागा नि पाबन, कियाँकि मुइँ जेइठिना रहम, तम़ा हता आस्‍बा नि पार्बन।”
43007035	यहुदि आगुवाला आपसत बलाबलि कर्बा धर्ले, “इड लोक कुऩा जाबा छाबेचे ते, हामा याहाँक लागा नि पाम? ने याहाँए ग्रिकलार बिचत छिर्याछिट हए रहबार यहुदिलार ठिना जाबा छाबेचे? आर ग्रिकलाक सिक्‍छा दिबा चाहाचे?
43007036	याहाँए ते कहचे, “तम़ा मोक छाब्‍बन मातुन लागाल नि पाबन, आर मुइँ जेइठिना रहम् तम़ा हता आस्‍बा नि पाबन” याहाँर इड काथार माने कि?”
43007037	पाब्‍निर अन्‍तिम दिना आर्थात पाब्‍निर मुल दिनडत इसुड थार हए जोर जोर से कहबा धर्ले, “काहुँ जदि प्‍याँसे छे ते, मोर ठिना आसोक आर प्‍याँस मेटाक।
43007038	जाहाँए मोर पर बिस्‍वास करेचे, धर्मसास्‍त्रखान कहबार लाखा, ‘उहाँर अन्‍तरखान से जिबन दुवा पानिर लदिला फुटिए निक्‍लितेक’।”
43007039	इसुड इड काथा उड आत्‍मार बिसयत बलिस्‍ले, जेइड आत्‍मा उहाँर पर बिस्‍वास कराल लोकला पाबार पर छिले। उखुना तलिक बिस्‍वास कराल लोकलाक आत्‍मा दुवाल नि गेइस्‍ले, कियाँकि इसुड उखुना तलिक महिमित नि हइस्‍ले।
43007040	इसुर इला काथा सुनिए कोए कोएला लोक हेनङ कहबा धर्ले, “इड लोक छेच्‍कारे अगमबक्‍ता कहए!”
43007041	आर काहुँ काहुँ कहले, “ख्रिस्‍ट याहिँ हए!” मातुन काहुँ काहुँ कहले, “ख्रिस्‍टट भाला गालिल से आस्बा पारे?”
43007042	धर्मसास्‍त्रखान कि कहचे, नि ख्रिस्‍टट दाउद राजार बङस आर दाउद राजार गाअँ बेथलेहेमत जलम लिबे?”
43007043	तने इसुर काथाड लिए भिरेर लोकलार बिचत फुट चलि आसेल्‍कि।
43007044	कोए कोए उहाँक धर्बा छाब्‍ले मातुन उहाँर पर काहुँ नि हात लागाले।
43007045	जेइखुना मुन्‍डिलेर पाहारादारला घुरिए आसेल्‍कि ते, मुल पुजारुकला आर फरिसिला अम़ाक पुछारि करेल्‍कि, “उहाँक तम़ा कियाँ नि आन्‍लन?”
43007046	पाहारादारला उत्रा दिल्‍कि, “जेनङ जेनङ उड लोक बलेचे हुनङ काहुँ केधउ नि बले!
43007047	तने फरिसिला अम़ाक पुछारि करेल्‍कि, “तम़ाउ बहकिए गेलन ने कि ते?”
43007048	आल़ा तलिक कोएड आगुवाक बा कोएड फरिसिक उहाँर पर बिस्‍वास कर्ते देखिचन?”
43007049	भिरेर इला लोक बिधानखान नि जानेचे आर अम़ार पर परमेस्‍वरेर स्राप परिचेक।
43007050	फरिसिलार मइधेकार निकोदेमसट, जाहाँए ते एक बेला इसुडक भेट कर्बा गेइस्‍ले, उहाँए पुछारि करेल्‍कि,
43007051	“हामार बिधानखानेर अनुसार दुसियात पराल लोकटर काथाला नि सुनिए बा उहाँए कि एनियाँ करिचे उड नि जानिए दुसि ठहरिबा मिलेचे?”
43007052	अम़ा उहाँक कहल्‍कि, “तहँ गालिलेर हइस ने कि? धर्मसास्‍त्रत छाबेक तने तुइँ जान्‍बो कि गालिल से कुनह अगमवक्‍ता आस्‍बा नि पारे।”
43007053	ताहार बाद सबकोए आप्‍ना आप्‍नि घर चलि गेल।
43008001	तने इसुड जइतुन पाहारखानेर बिति चलि गेले।
43008002	ताहार काल़ि बेड्डि बेहानेइ उहाँए फेर मुन्‍डिलडत आस्‍ले, गटे लोकला उहाँर चारह बिति जर हल्‍कि। तने उहाँए बठले आर सिक्‍छा दिबा धर्ले।
43008003	सास्‍त्रिला आर फरिसिला एकटा हेनङ बेर्छानिक धरिए आन्‍ले जाहाँए ब्‍यभिचार कर्ते धरा परिस्‍ले। आर साभार बिचत उड बेर्छानिक थार करिए इसुडक कहले,
43008004	“गुरु, इड बेर्छानि ब्‍यभिचार कर्ते कर्ते धरा परिचे।
43008005	बिधान अनुसार मोसाड हेनङ बेर्छानिलाक पाथल दे झाटाए मार्बार हुकुम दिचे। मातुन तुइँ याहाँर बिसयत कि कहचिस?”
43008006	इड काथा अम़ा उहाँक फान्‍दात गिराबार ताने पुछारि करिसेल्‍कि, जेसे अम़ा उहाँर खिलापत कोए एकटा लाछाङि लागाबा पारोक। मातुन इसुड छाप्रिए आङगुलड दे माटिखानत लिख्‍बा धर्ले।
43008007	आर अम़ा उहाँक लागातार पुछारि कर्तेइ रहल्‍कि, ताहाते इसुड थार हए अम़ाक कहल्‍कि, “तम़ार मइधे जाहाँए पाप नि करिचन उहाँइ प्रथमे याहाँक पाथल झाटा ठुकोक।”
43008008	तने उहाँए छाप्रिए आङुलड दे माटिखानत फेर लिख्‍बा धर्ले।
43008009	जेइखुना अम़ा इड काथा सुन्‍ले ते सबकोए, एक झन एक झन करे जाबा धर्ले। पहिले बऱला जाबा धर्ले, अखिरत रहले बाठे इसुड आर उहाँर साम्‍ना थार हए रहल्‍कि उड बेर्छानि।
43008010	तने सोझ हए इसुड उड बेर्छानिक कहले, “ए माइ, कोए अम़ा? काहुँ कि तोक दन्‍ड दिल्‍कु नि?”
43008011	बेर्छानिड उत्रा दिल्‍कि, “काहुँ नि दिले, प्रभु।” तने इसुड उहाँक कहल्‍कि, “महँ तोक दन्‍ड नि दिम्‍कुन। जा आर घुरिए पाप ना करिस।”
43008012	इसुड फरिसिलार सङे बल्‍ते बल्‍ते कहले, “संसारेर ओजोत मुहें हउ। जाहाँए मोर लाट धर्बे उहाँए आन्‍धारत नि बेराबे मातुन जिबनेर ओजोत पाबे।”
43008013	तने फरिसिला इसुडक कहल्‍कि, “तुइँ आप्‍नेइ आप्‍नार बिसयत गबाहि दिबार कारन तोर दुवाल गबाहिड सत्‍य नि हकु।”
43008014	इसुड जाबाफ दिए कहले, “मुइँ आप्‍नेइ आप्‍नार बिसयत गबाहि दिलउ मोर गबाहिड सत्‍य छे, कियाँकि मुइँ जानेचु, कि मुइँ कुऩा से आसिचु आर कुऩा जाचु। मातुन तम़ा नि जानेचन, कि मुइँ कुऩा से आसिचु आर कुऩा जाचु।
43008015	तम़ा सरिल अनुसार निसाफ करेचन, मुइँ काहाँरअ निसाफ नि करेचु।
43008016	मातुन मोक निसाफ कर्बा पर्लउ मोर निसाफट सत्‍य ठहरिबे, कियाँकि निसाफ कर्बार मुइँ एख्‍लाए नि छु, मोक पाठाबार पिताडउ मोर सङे छे।
43008017	तम़ार बिधानखानते लिखाल छकन कि, दुइ झना जदि एकेडा काथार गबाहि दे ते, उड गबाहि सत्‍य ठहरेचे।
43008018	मुइँ आप्‍नेइ आप्‍नार बिसयत गबाहि त दिबे करेचु, आर पिताडउ मोर बिसयत गबाहि देचे, जाहाँए मोक पाठाले।”
43008019	ताहाते अम़ा उहाँक पुछारि करेल्‍कि, “कोए ते तोर पिताड?” इसुड जाबाफ दिल्‍कि, “तम़ा नाते मोक चिऩेचन, नाते मोर पिताडक। तम़ा जदि मोक चिऩलनहने ते, मोर पिताडकअ चिऩलनहने।”
43008020	इसुड इला काथा मुन्‍डिलडत सिक्‍छा दिबारखुना दान राखा भान्‍डाडर ठिना रहते बलिस्‍ले। ताहुँ उहाँक काहुँ नि धरेल्‍कि कियाँकि उखुना तलिक उहाँर समयड नि आसिसेल्‍कि।
43008021	इसुड फेर फरिसिलाक कहल्‍कि, “मुइँ त चलि जाम्‍कन आर तम़ा मोक छाब्‍बन, मातुन तम़ा आप्‍नारे पापत मर्बन। मुइँ जेइठिना जाचु तम़ा हता आस्‍बा नि पार्बन।”
43008022	तने यहुदि आगुवाला आपसत बलाबलि कर्बा धर्ले, “याहाँए आत्‍मा हात्‍या कर्बा छाबेचे ने कि? ‘मुइँ जेइठिना जाचु, तम़ा हता आस्‍बा नि पार्बन’ कहबार मतलब एइड त नि?”
43008023	इसुड अम़ाक कहल्‍कि, “तम़ा हेंटकार हन्, मुइँ उपरकार हउ। तम़ा एइखान संसारेर हन्, मातुन मुइँ इखान संसारेर नि हउ।
43008024	मुइँ तम़ाक कहिदिच्‍कन कि, ‘तम़ा आप्‍नारे पापत मर्बन’, कियाँकि उड मुहें हउ कहए बिस्‍वास नि कर्ले तम़ा आप्‍नारे पापत नस्‍ट हबन।”
43008025	अम़ा इसुडक पुछारि कर्ले, “तुइँ काहाँए हइस ते?” इसुड अम़ाक उत्रा दिल्‍कि, “सुरु से मुइँ आप्‍नाक जे कहिचु उड मुहें हउ।
43008026	तम़ार बिसयत कहबार आर निसाफ कर्बार मोर सङे भेलेला काथा छे। मातुन जाहाँए मोक पाठाले उहाँए सत्‍य छे। मुइँ उहाँर ठिना से जेइला काथा सुनिचु अइला काथा संसारखानक कहचु।”
43008027	अम़ा इड नि बुझ्‍ले कि इसुड इड काथा अम़ाक पिताडर बिसयत कहिसेल्‍कि।
43008028	ताहाते इसुड अम़ाक कहल्‍कि, “जेइखुना तम़ा मान्‍सिर पुत्रडक उपर माखे उठाबन, तने उखुना तम़ा बुझ्‍बन कि, उड मुहें हउ। आर मुइँ आप्‍नार मने कुछु नि करेचु मातुन पिताड मोक जेनङ कहबा सिकाइचे अइनङ अइनङ कहचु।
43008029	मोक जाहाँए पाठाले, उहाँइ मोर सङे छे। उहाँए मोक एख्‍लाए नि छरिचे, कियाँकि सदाए मुइँ उहाँर पसिनेर काम करेचु।”
43008030	इसुर इला काथा सुनिए भेलेला लोक उहाँर पर बिस्‍वास करेल्‍कि।
43008031	आप्‍नार पर बिस्‍वास कराल यहुदिलाक, इसुड कहले, “तम़ा जदि मोर बचन अनुसार चलेचन ते, छेच्‍कारे तम़ा मोर चेल़ा हन्,
43008032	तने तम़ा सत्‍यडक जान्‍बन आर सत्‍यडए तम़ाक आजाद करात्‍कन।”
43008033	अम़ा इसुडक कहल्‍कि, “हामा अब्राहामेर सान्‍तान हइ, आर हामा काहाँरअ गुलामि केधउ नि करिचि। ते तुइँ हामाक केनङ करे कहचिस, ‘तम़ा आजाद हबन?’ ”
43008034	इसुड अम़ाक उत्रा दिल्‍कि, “छेच्‍कारे, मुइँ तम़ाक कहच्‍कन, पाप कर्बार हरेकटा लोक पापेर गुलाम हचे।
43008035	गुलामड परिबारेर सदस्‍य नि हचे मातुन पुत्रड त सदाकार ताने परिबारेर सदस्‍य हए।
43008036	ताहाते पुत्रड जदि तम़ाक आजाद कराकन ते, तम़ा अबस्‍य आजाद हबन।
43008037	मुइँ जानु कि तम़ा अब्राहामेर सान्‍तान हन्। मातुन तम़ा मोक खतम कर्बा छाबेचन कियाँकि मोर बचनला तम़ार मनत ठाअँ नि पाचे।
43008038	मुइँ आप्‍नार पितार साम्‍ना, जेइला देखिचु अइला बलेचु। आर तम़ा आप्‍नार पितार ठिना से जेनङ सुनिचन अइनङ करेचन।”
43008039	अम़ा उहाँक जाबाफ दिल्‍कि, “हामार पिता अब्राहामड हए।” तने इसुड अम़ाक कहल्‍कि, “तम़ा अब्राहामेर सान्‍तान हलनहने ते, अब्राहामेर लाखा कर्लनहने।”
43008040	परमेस्‍वरेर ठिना से मुइँ जेइड सत्‍य सुनिचु आल़ा तलिक ते मुइँ अइड बाताते आसिचु, ताहुँ तम़ा मोक खतम कर्बा छाबेचन। हेनङ काम त अब्राहामड नि करे।
43008041	जेनङ तम़ार पिताड करेल्‍कन सेनङ तम़ाउ करेचन। अम़ा इसुडक जाबाफ दिले, “हामा आब्‍जुवा छुवा नि हइ। हामार एकेझन पिता छे, बाठे परमेस्‍वरट।”
43008042	इसुड अम़ाक कहल्‍कि, “परमेस्‍वरट तम़ार पिता हल्‍कनहने ते, तम़ा मोक प्रेम कर्लनहने, कियाँकि मुइँ परमेस्‍वरेर ठिना से आसिचु आर आल़ा तम़ार बिचत छु। मुइँ आप्‍नारे तरफ से नि आसु मातुन उहाँइ मोक पाठाइचे।
43008043	मोर काथाला तम़ा कियाँ नि बुझेचन? कियाँकि मोर काथाला त तम़ा सुनिए रहबाए नि पारेचन।
43008044	तम़ा आप्‍नार पिता दियाबलसेर हन् आर तम़ा आप्‍नारे पितार इच्‍छाड पुरा कर्बा चाहाचन। उहाँए सुरुए से हात्‍यारा छिले आर उहाँए केधउ सत्‍यर पक्‍छत नि रहले, कियाँकि उहाँर सङे कोए सत्‍यता नि छेक। बेइमान बल्‍बार त उहाँर स्‍वभाबडए छेक कारन उहाँए बेइमान आर गटे बेइमानिर पिता हए।
43008045	मातुन मुइँ सत्‍य बलेचु ताहाते तम़ा मोक बिस्‍वास नि करेचन।
43008046	तम़ार मइधे काहाँए मोक पापेर दुसिया दिबा पार्बन? मुइँ जदि सत्‍य बलेचु ते तम़ा मोर पर कियाँ बिस्‍वास नि करेचन?
43008047	जाहाँए परमेस्‍वरेर लोक हए, उहाँए परमेस्‍वरेर बचनला सुनेचे, मातुन तम़ा परमेस्‍वरेर लोक नि हन् ताहाते तम़ा उहाँर बचनला नि सुनेचन।”
43008048	यहुदि आगुवाला इसुडक पुछारि करेल्‍कि, “हामा त कहच्‍कुन कि तुइँ सामरि हइस आर तोक देअँ धरिचोक, ते ठिक कहच्‍कुन ने?”
43008049	इसुड उत्रा दिल्‍कि, “मोक देअँ नि धरे। मुइँ त आप्‍नार पिताडर आदर करेचु। से बुरु तम़ा मोर अनादर करेचन।
43008050	मुइँ आप्‍नार महिमा आप्‍ने नि चाहाचु मातुन एक झना छे उहाँइ महिमा चाहाचे आर याहाँर निसाफ उहाँइ कर्बे।
43008051	छेच्‍कारे, मुइँ तम़ाक कहच्‍कन, काहुँ जदि मोर बचनलार पालना कर्बे ते, उहाँए केधउ नि मर्बे।”
43008052	अम़ा उहाँक कहल्‍कि, “आप हामा जानि फेकान कि तोक छेच्‍कारे देअँ धरिचोक। अब्राहामड मर्ले, अगमबक्‍तालाउ मर्ले आर तुइँ कहचिस, ‘काहुँ जदि मोर बचनलार पालन करे ते, उहाँए केधउ नि मर्बे।’
43008053	तुइँ कि हामार पिता अब्राहामडउ से बड हइस? उहाँए मर्ले आर अगमबक्‍तालाउ मर्ले। तुइँ आप्‍नाक कि कहए सँचेचिस?”
43008054	इसुड उत्रा दिल्‍कि, “मुइँ जदि आप्‍नेइ आप्‍नार महिमा छाबु ते, मोर महिमाडर कोए मोल नि रहबे। मोक महिमा दिबार पिताडए हए जाहाँक तम़ा आप्‍नार परमेस्‍वर कहचन।
43008055	तम़ा उहाँक नि चिऩिचन। मातुन मुइँ त उहाँक चिऩेचु। मुइँ जदि कहु कि, मुइँ उहाँक नि चिऩेचु ते, महँ तम़ारे लाखा बेइमान हए जाम। मातुन मुइँ त उहाँक चिऩेचु आर उहाँर बचनलार पालना करेचु।
43008056	तम़ार पिता अब्राहामड मोर आस्‍बार दिनड देख्‍बार ताने बारा मनसुवा करिस्‍ले। उहाँए उड दिन देख्‍ले आर खुसि मानाले।”
43008057	यहुदिला उहाँक कहल्‍कि, “तुइँ त पाचासअ बच्छरेर नि हइस। ता तुइँ अब्राहामडके देखि फेकाइचिस?”
43008058	इसुड अम़ाक उत्रा दिल्‍कि, “छेच्‍कारे, मुइँ तम़ाक कहच्‍कन, अब्राहामडर जलम हबार आगेइ से मुइँ छु।”
43008059	इड काथा सुनिए अम़ा इसुडक झाटा ठुक्‍बार ताने पाथल उठाले। मातुन इसुड नुकाए गेले आर मुन्‍डिलड से सुटेपुटे चलि गेले।
43009001	दामालड धरिए जाते जाते इसुड एकटा आन्‍धा लोकक देख्‍ले। उड लोक जन्‍मे से आन्‍धा रहए।
43009002	तने उहाँर चेल़ाला उहाँक पुछारि करेल्‍कि, “गुरु, काहाँए पाप करिस्‍ले, याहाँए ने याहाँर माअँ बापला ते याहाँए आन्‍धा हए जलम लिले?”
43009003	इसुड उत्रा दिल्‍कि, “नाते याहाँए पाप करिस्‍ले नाते याहाँर माअँ बापला, मातुन याहाँर जिबनडत परमेस्‍वरेर कामखान प्रकट हकि कहए याहाँए हेनङ हइचे।
43009004	मोक जाहाँए पाठाइचे उहाँर कामला हामाक दिनड रहतेइ कर्बा लागे। रात परिजाले काहुँ काम कर्बा नि पार्बे।
43009005	मुइँ संसारत रहबार तलिक संसारेर ओजोत मुहें हउ।”
43009006	इड काथा कहबार बाद इसुड माटिखानत थुप फेकाले आर अइखान माटि सानिए उड लोकेर चखुलात लागाए दिले,
43009007	आर उहाँक कहले, “जा, सिलोआमेर (याहाँर माने ‘पाठाल’) पख्रिडत जाए मुखखान अख्‍ला।” तने उड लोक गेले, मुखखान अख्‍लाले आर दृस्‍टि पाए देख्‍ते देख्‍ते घुरिए आस्‍ले।
43009008	तने उहाँर पर्सिया लोकला आर जाहाँए जाहाँए उहाँक आगुत माङते देखिसेल्‍कि, अम़ा हेनङ कहबा धरेल्‍कि, “एइड लोक ने, बठिए भिका माङे?”
43009009	काहुँ कहए, “हँ याहिँ ने ते।” काहुँ कहए, “याहाँए नि हए, बाठे सकलड उहाँर लाखा देखा जाचेक।” तने उहाँए आप्‍ने कहले, “मुहें हउ उड लोक।”
43009010	अम़ा उहाँक पुछारि करेल्‍कि, “तोर चखुला केनङ करे खुलेल्‍कु ते?”
43009011	उहाँए उत्रा दिले, “इसु नाएर लोकट माटिखान सानिए मोर चखुलात लागाए दिले आर कहले, ‘जा, सिलोआमेर पख्रिडत मुखखान अख्‍ला’ तने मुइँ जाए मुखखान अख्‍लानु आर मुइँ चखुर दृस्‍टि पानु।”
43009012	अम़ा उहाँक पुछारि करेल्‍कि, “कोए ते उड लोक?” उहाँए उत्रा दिले, “के जान मुइँ नि जानु।”
43009013	आगुत जेइड लोक आन्‍धा छिले लोकला उहाँक फरिसिलार ठिना आनेल्‍कि।
43009014	जेइदिना इसुड माटिखान सानिए आन्‍धा लोकटक दृस्‍टि दान दिस्‍ले, उ दिना बिस्रामेर दिन रहकि।
43009015	ताहाते केनङ करे दृस्‍टि पालो कहए फरिसिला फेर उड लोकक पुछारि करेल्‍कि। तने उड लोक अम़ाक जाबाफ दिल्‍कि, “उहाँए माटिखान सानिए मोर चखुलात लागाए दिले, तने मुइँ मुखखान अख्‍लानु आर आल़ा मुइँ देखेचु।”
43009016	फरिसिलार मइधे केबा झना हेनङ बल्‍बा धरेल्‍कि, “इड लोक परमेस्‍वरेर लोक नि हए, कियाँकि याहाँए बिस्रामेर दिनड नि मानेचे।” मातुन आरला लोक कहले, “एकटा पापि लोक हए हेनङ चिऩर कामला कर्बा पार्बे ते?” तने अम़ार बिचत फुट चलि आसेल्‍कि।
43009017	ताहाते फरिसिला आरह एक फेक उड लोकक पुछारि कर्ले “जाहाँए ते तोर चखुला खुलेल्‍कु, तुइँ उहाँर बिसयत कि कहचिस?” उड लोक जाबाफ दिल्‍कि, “उहाँए अगमबक्‍ता हए।”
43009018	उहाँए आगुत आन्‍धा छिले आर आल़ा दृस्‍टि पाइचे कहबार काथाड आन्‍धा लोकटर माअँ बापलाक डाकाए पुछारि नि कर्बार तलिक यहुदि आगुवाला इड काथात बिस्‍वास नि कर्ले।
43009019	तने अम़ा उहाँर माअँ बापलाक पुछारि कर्ले, “याहाँए कि तम़ारे बेटा हकन, याहाँरे बिसयत तम़ा कहचन ने, याहाँए जलमे से आन्‍धा छिले, ते आल़ा केनङ करे देखेच्‍कन?”
43009020	उहाँर माअँ बापला उत्रा दिल्‍कि, “हामा एइड जानेचि कि याहाँए हामारे बेटा हए आर याहाँए जलमेइ से आन्‍धा छिले।
43009021	मातुन हामा इड कहबा नि पार्म याहाँए केनङ करे दृस्‍टि पाले बा काहाँए याहाँर चखुला खुलि दिल्‍कि। उहाँके पुछारि कर। उहाँर बयसखान पुगि गेइचेक, गटे काथाला खुद उहाँइ कहत्‍कन।”
43009022	उहाँर माअँ बापला यहुदि आगुवालार डरे डरे इड काथा कहिस्‍ले, कियाँकि यहुदि आगुवाला आगुते एकटा साल्ल़ा करिए राखिस्‍ले, ‘काहुँ जदि इसुडक ख्रिस्‍ट कहए सुइकार कर्बे ते, उहाँक सभाघरट से निक्‍लाए दुवाल जाबे।’
43009023	ताहाते उड लोकेर माअँ बापला कहल्‍कि, “उहाँर बयसखान पुगि गेइचेक, तम़ा उहाँके पुछारि कर!”
43009024	जाहाँए जल्मे से आन्‍धा छिले, उहाँक अम़ा आरह एक फेक डाकाए कहले, “ले, सत्‍य सत्‍य कहबो कहए तुइँ परमेस्‍वरेर साम्‍ना प्रतिग्‍या करेक। हामा इड जानि कि जाहाँए तोक संअ करेल्‍कु उड लोक पापि हए।”
43009025	उहाँए उत्रा दिल्‍कि, “उहाँए पापि हए ने नि उड काथा मुइँ नि जानु। बाठे मुइँ एकटा काथा जानु, आगुत मुइँ आन्‍धा छिनु मातुन आप मुइँ देखेचु।”
43009026	अम़ा उहाँक पुछारि करेल्‍कि, “उहाँए तोक कि कि करेल्‍कु? उहाँए तोर चखुला केनङ करे खुलिए दिल्‍कु।”
43009027	आन्‍धा लोकट अम़ाक उत्रा दिल्‍कि, “तम़ाक ते मुइँ आगुते कहए दिल्‍कन आर तम़ा सुन्‍बे नि कर्लन। एइड काथा तम़ा कियाँ घुरिए घुरिए सुन्‍बा छाबेचन? ने तम़ाउ उहाँर चेला हबा छाबेचन?”
43009028	अम़ा उहाँक धम्‍काए कहल्‍कि, “तुहें हइस उहाँर चेल़ा। हामा त मोसार चेल़ा हइ।
43009029	मोसार सङे परमेस्‍वरट बलिसेल्‍कि कहए हामा जानेचि, मातुन इड लोकेर बिसयत हामा यहड कहबा नि पार्म कि याहाँए कुऩाकार हए।”
43009030	तने आन्‍धा लोकट अम़ाक उत्रा दिए कहल्‍कि, “इड केनङ बिचित्र काथा! उहाँए कुऩाकार लोक तम़ा नि जानेचन मातुन अइड लोके मोर चखुला खुलिए दिले।
43009031	परमेस्‍वरट पापिलार काथाला नि सुनेचे कहबार काथा हामा साभाउ जानि आर यहड जानेचि कि, जाहाँए उहाँर भय गनेचे आर उहाँर इच्‍छाड पालन करेचे परमेस्‍वरट बाठे उहाँरे काथाला सुनेचे।
43009032	जल्माति आन्‍धा लोकेर चखुला काहुँ केधउ खुलिचे कहए संसारेर सृस्‍टि से आल़ा तलिक सुना नि जाए।
43009033	इड लोक परमेस्‍वरेर ठिना से नि आस्‍लेहने ते, याहाँए कुछु कर्बा नि पार्लेहने।”
43009034	अम़ा उहाँक कहल्‍कि, “तुइँ त सम्‍पुर्न भाबे पापते जल्‍मिस्‍लो आर तुइँ हामाके सिकाबा चाहाचिस?” तने अम़ा उहाँक सभाघरट से निक्‍लाए दिल्‍कि।
43009035	जेइखुना इसुड सुन्‍ले कि, यहुदि आगुवाला उहाँक निक्‍लाए दिल्‍कि, ते इसुड उहाँक भेट करिए पुछारि कर्ले, “मान्‍सिर पुत्रडक कि तुइँ बिस्‍वास करेचिस?”
43009036	उहाँए इसुडक उत्रा दिल्‍कि, “हँ हजुर, बाताए दे त, काहाँए हए उहाँए जेसे मुइँ उहाँर पर बिस्‍वास कर्बा पारु।”
43009037	इसुड उहाँक कहल्‍कि, “तुइँ त उहाँक देखि फेकाइचिस, आल़ा तोर सङे उहाँइ बलेचोक।”
43009038	तने उड लोक हेनङ कहले, “प्रभु, मुइँ बिस्‍वास करेचु।” आर उहाँए इसुडक भक्‍ति दिले।”
43009039	आर इसुड कहले, “मुइँ संसारत निसाफ कर्बा आसिचु जेसे जाहाँए देख्‍बा नि पारेचे उहाँए देख्‍बा पारोक आर जाहाँए देखेचे उहाँए आन्‍धा होक।”
43009040	केबा झना फरिसिला उहाँरे सङे छिल्‍कि, अम़ा इसुडक इड काथा बल्‍बा सुनिए हेनङ कहल्‍कि, “हामाउ कि आन्‍धाए हइ?”
43009041	इसुड अम़ाक उत्रा दिल्‍कि, “तम़ा आन्‍धा हलनहने ते पापेर दुसि नि हलनहने। मातुन तम़ा ते ‘हामा देखेचि’ कहए दाबि करेचन ताहाते तम़ा आल़ाउ दुसि छन्।”
43010001	“छेच्‍कारे, मुइँ तम़ाक कहच्‍कन, जाहाँए भेरार खोरटत दुवारखानेर पाके नि ढुकिए भिन पाके ढुकेचे, उहाँए चोर आर डाको हए।
43010002	मातुन जाहाँए दुवारखानेर पाके ढुकेचे, उहाँए भेरालार लखुवाल हए।
43010003	उहाँर ताने दुवारपालड दुवारखान खुलि देचेक। भेराला लखुवालडर गालाडक सुनेचे आर लखुवालड आप्‍नार भेरालाक नाअँ धरिए डाकाए बाहिर बिति निक्‍लाचे।
43010004	जेइखुना गटे भेरालाक निक्‍लाल हए जाचेक तने उहाँए अम़ार आगु आगु जाचे आर भेराला उहाँर पाछु पाछु जाचेक, कियाँकि उहाँर गालाड अम़ा चिऩेचे।
43010005	मातुन एकटा आचिऩा लोकेर पाछु पाछु भेराला नि जाचे बुरु उहाँक देखिए अम़ा दुरे दुरे भागेचे, कियाँकि आचिऩा लोकेर गालाड अम़ा नि चिऩेचे।”
43010006	इसुड अम़ाक इड खिस्‍सा कहबार ते कहले, मातुन उहाँए कि कहबा छाबिस्‍ले अम़ा नि बुझेल्‍कि।
43010007	ताहाते इसुड फेर अम़ाक कहले, “छेच्‍कारे, मुइँ तम़ाक कहच्‍कन, भेरालार दुवार मुहें हउ।
43010008	मोर से आगुत जाहाँए जाहाँए आस्‍ले, अम़ा सबकोए चोर आर डाको हए। मातुन भेराला अम़ार गालाड नि सुनेल्‍कि।
43010009	दुवार मुहें हउ। काहुँ जदि मोर पाके ढुके ते, उहाँक बचाल जाबे। उहाँए भित्तर बाहार कर्बे आर घाँसेर पर्तिखान लागाल पाबे।
43010010	चोरट बाठे चुरि कर्बा, जान मार्बा आर नास कर्बा आसेचे। मातुन मुइँ त तम़ा जिबन पान आर उड जिबन अभल चभल करे पाअन कहए आसिचु।
43010011	असल लखुवाल मुहें हउ। असल लखुवालड भेरालार खातिर आप्‍नार जानड अर्पन करिदेचे।
43010012	जाहाँए किनाल लोक हए उहाँए लखुवाल नि हए, नाते भेराला उहाँर आप्‍नार हकि, उहाँए लेक्राडक आस्‍ते देखिए भेरालाक छोरछार करिए पालाए जाचे आर लेक्राड झप्‍टिए भेरालाक भाताभाति करिदेचे।
43010013	किनाल लोकट भेरालाक छोरछार करिए पालाए जाचे कियाँकि उहाँए मजदुरित काम कर्बार लोक हए, भेरालार पर उहाँर कोए फिकिर नि रहचेक।
43010014	असल लखुवाल मुहें हउ। मुइँ मोर भेरालाक चिऩेचु आर अम़ाउ मोक चिऩचे,
43010015	जेनङ करे पिताड मोक चिऩेचे आर मुइँ पिताडक चिऩेचु। आर मुइँ आप्‍नार भेरालार ताने जानड अर्पन करेचु।
43010016	मोर आरहला भेरा छे, अम़ा इड हान्‍जार नि हए। मोक अम़ाकअ आन्‍बा हबे। अम़ा मोर गालाड सुन्‍बे, तने अम़ा साभार एकटा हान्‍जा आर एकटा लखुवाल हतेक।
43010017	पिताड मोक प्रेम कर्बार कारन एइड कि, मुइँ आप्‍नार जानड फेर घुराए पाबार मने अर्पन करेचु।
43010018	काहुँ मोर प्रानड मोर ठिना से छिरिए लिबा नि पार्बे, मातुन मुइँ आप्‍नारे इच्‍छा से इड प्रानक अर्पन करेचु। मोर प्रानड अर्पन कर्बार अधिकार मोर सङे छे आर इड प्रानक घुराए लिबारअ अधिकार मोर सङे छे। इड आग्‍या मोक मोर पिताडए दिचे।”
43010019	इसुर इला काथार कारन यहुदिलार बिचत फेर फुट चलि आसेल्‍कि।
43010020	अम़ार मइधे भेलेला झना हेनङ बल्‍बा धर्ले, “याहाँक देअँ धरिचेक! आर याहाँए पाग्‍ला हएगेइचे। याहाँर काथाला तम़ा कियाँ सुनेचन?”
43010021	मातुन आरला लोक हेनङ बल्‍बा धर्ले, “देअँ धराल लोकट हेनङ काथाला बल्‍बा नि पार्बे। देअँड नाकुन आन्‍धा लोकेर चखुला खुल्‍बा पारे?”
43010022	उखुना यरुसलेम मुन्‍डिलडर अर्पनेर उत्‍सब रहए, आर दिनला जारेर रहए,
43010023	आर इसुड यरुसलेम मुन्‍डिलडत सोलोमनेर बेरेन्‍डाखानत टहलिते रहए।
43010024	आर यहुदिला उहाँर चारह बिति जर हए गेल्‍कि आर उहाँक पुछारि कर्बा धरेल्‍कि, “आर केते दिना तलिक तुइँ हामाक आन्‍धासात राख्‍बो? ख्रिस्‍ट तुहें हइस जदि ते सिधासिधि कहए दे।”
43010025	इसुड अम़ाक उत्रा दिल्‍कि, “मुइँ त तम़ाक कहिदिच्‍कन, मातुन तम़ा बिस्‍वासे नि करेचन। मोर पितार नाअँत मुइँ जेइला काम करेचु अइला कामे मोर गबाहि देचे।
43010026	मातुन तम़ा बिस्‍वास नि करेचन, कियाँकि तम़ा मोर भेरा नि हन्।
43010027	मोर भेराला मोर गालाड सुनेचे। मुइँ अम़ाक चिऩेचु आर अम़ा मोर पाछु पाछु आसेचे।
43010028	अम़ाक मुइँ अनन्‍त जिबन देचु। अम़ा केधउ नास नि हबे आर काहुँ अम़ाक मोर हात से छिरिए लेजाबा नि पार्बे।
43010029	आर एम़ाक मोर जुम्‍मात मोर पिताडए दिचे, उहाँए साभार से माहान छे। पितार हात से एम़ाक काहुँ छिरिए लेजाबा नि पार्बे।
43010030	मुइँ आर पिताड एके हइ।
43010031	तने यहुदिला इसुडक ठुक्‍बार ताने फेर पाथल उठाल्‍कि।
43010032	इसुड अम़ाक कहल्‍कि, “मुइँ तम़ाक पिताडर तरफ से भेलेला असल काम करिए देखाइच्‍कन। उला कामेर मइधे कुनखान कामेर कसुरत तम़ा मोक पाथल ठुक्‍बा चाहाचन?”
43010033	तने यहुदिला उहाँक उत्रा दिल्‍कि, “तोर असल कामलार कारन पाथल ठुक्‍बा नि चाहाचि मातुन तोर इस्‍वर निन्‍दार बलिडर कारन पाथल ठुक्‍बा चाहाचि, कियाँकि तुइँ एकटा लोक हएखुना आप्‍नाक परमेस्‍वर कहए दाबि करेचिस।
43010034	इसुड अम़ाक उत्रा दिते कहल्‍कि, “तम़ारे बिधानखानत हेनङ लिखाल छकन नि, ‘मुइँ कहनु, तम़ा इस्‍वर हन्।’
43010035	जेइला लोकेर ठिना परमेस्‍वरेर उड बचन आसेल्‍कि अम़ाक उहाँइ जदि ‘इस्‍वर हन्’ कहले ते, धर्मसास्‍त्रखान भङ हबाए नि पारे,
43010036	जाहाँक पिताड पबित्र करिए इखान संसारत पाठाले, उहाँए आप्‍नाक ‘मुइँ परमेस्‍वरेर पुत्र हउ’ कहचे ते, उहाँक तम़ा केनङ करे कहचन, ‘तुइँ इस्‍वर निन्‍दा करेचिस?’
43010037	मुइँ जदि आप्‍नार पितार कामला नि करेचु ते, मोक बिस्‍वास ना कर।
43010038	मातुन मुइँ पितार कामला करेचु ताहुँ तम़ा मोक बिस्‍वास नि करेचन ते, मोर कामलात हलउ बिस्‍वास कर, जेसे तम़ा इड काथा जान्‍बा आर बुझ्‍बा पारन कि, पिताड मोर भित्रत छे आर मुइँ पिताडर भित्रत छु।”
43010039	तने अम़ा उहाँक फेर पक्रिबा छाब्‍ले मातुन उहाँए अम़ार हात से फुस्‍कुटिए चलि गेल्‍कि।
43010040	ताहार बाद उहाँए यर्दन लदिर उपार फेर अइखान ठाअँत गेले, जेइठिना युहन्‍नाड बप्‍तिस्‍मा दे। आर उहाँए अइठिना रहबा धर्ले।
43010041	भेलेला लोक उहाँर ठिना आसेल्‍कि। अम़ा आपसत हेनङ कहए बलाबलि करेल्‍कि, “युहन्‍नाड कोए चिऩर काम नि कर्ले, मातुन उहाँए इड लोकेर बिसयत जे जे बलिस्‍ले उला छेच्‍कारे हकि।”
43010042	आर अइठिना इसुर पर भेलेला लोक बिस्‍वास करेल्‍कि।
43011001	उखुना बेथानियात लाजरस नाएर एक झन लोक बेमारि रहए। मरियमड आर उहाँर बाइ मार्थाडउ अइड गाअँर रहकि।
43011002	एइड मरियम प्रभुर ठेङलात अत्तर ढालिए आप्‍नार चुलिला दे मुछिए दिसेल्‍कि। याहाँरे भाइ लाजरसट बेमारि रहकि।
43011003	ताहाते दनह बहिनि इसुडक हेनङ कहए सामाद पाठाले, “प्रभु, जाहाँक ते तुइँ माया करेचिस, उहाँए बेमारि छोक।”
43011004	मातुन इसुड इड सामाद सुनिए कहले, “इखान बेमारि मारि फेकाबार नि हए। मातुन परमेस्‍वरेर महिमार ताने हेनङ हइचे जेसे याहाँर कारन परमेस्‍वरेर पुत्रडर महिमा होक।
43011005	इसुड मार्थाडक, उहाँर बहिनडक आर लाजरसटक माया करे।
43011006	जेइखुना उहाँए लाजरसेर बेमारिर काथा सुन्‍ले, ते उहाँए जेइठिना छिले आरह दुइ दिन अइठिना रहए गेले।
43011007	ताहार बाद उहाँए आप्‍नार चेल़ालाक कहले, “चल, आप हामा यहुदिया जाइ।”
43011008	चेल़ाला उहाँक जाबाफ दिल्‍कि, “गुरु, एइ केबा दिन आगुत यहुदिला तोक पाथल झाटा ठुक्‍बा छाबिसेल्‍कु, फेर घुरिए अइठिना कियाँ जाबा चाहाचिस?”
43011009	इसुड कहल्‍कि, “दिनडत बार घान्‍टा हचे ने नि? जाहाँए दिन करे बेराचे, उहाँए ओझोट नि खाचे, कियाँकि उहाँए संसारेर जऩाकखान देखेचे।
43011010	मातुन जाहाँए रात करे बेराचे उहाँए ओझोट खाचे, कियाँकि उहाँर सङे जऩाक नि रहचेक।”
43011011	इला काथा कहाल हए जाबार बाद इसुड आप्‍नार चेल़ालाक कहले, “हामार सङ लाजरसट निदत परिचे आर मुइँ उहाँक जागिल कराबा जाचु।”
43011012	चेल़ाला उहाँक कहल्‍कि, “प्रभु, लोकट जदि निदत परिचे ते, संअ हए जाबे।”
43011013	इसुड लाजरसेर मिर्तुर काथा बलिसेल्‍कि मातुन चेल़ाला सँच्‍ले कि इसुड निदेरे काथा बलेचे।
43011014	ताहाते उहाँए चेल़ालाक फुटाए कहल्‍कि, “लाजरसट मारा परिचे।
43011015	मुइँ खुसि छु तम़ारे खातिर मुइँ हता नि गेनु, कियाँकि तम़ा मोर पर बिस्‍वास कर्बार मउका पाबन। चल आप जाइ उहाँक देखि।”
43011016	तने दिदुमस कहबार थोमाड आरला चेल़ाक कहले, “चल, हामाउ उहाँर सङे जाइ, आर मर्बा पर्लउ उहाँरे सङे मरि।”
43011017	जेइखुना इसुड आसिए पुग्‍ले, ते सुनेचे लाजरसटक कोबोरटत राख्‍बार चार दिन हए गेइचेक।
43011018	बेथानिया गाअँड यरुसलेम से करिप एक कोस दुरत रहए,
43011019	मार्था आर मरियमेर भाइ लाजरसट मर्बार काथा सुनिए अम़ाक चित भार्सा दिबा भेलेला यहुदि आसिसेल्‍कि।
43011020	जेइखुना मार्थाड सुन्‍ले कि इसुड आसेचेक, ते उहाँए इसुडक भेट कर्बा चलि गेले मातुन मरियमड घरते रहल्‍कि।
43011021	तने मार्थाड इसुडक कहले, “प्रभु, तुइँ हेता रहलोहने ते मोर भाइड मर्बे नि कर्लेहने।
43011022	मातुन आल़ाउ मुइँ इड जानु कि तुइँ परमेस्‍वरेर ठिना जे माङलउ, परमेस्‍वरट तोक दितोक।”
43011023	इसुड उहाँक कहल्‍कि, “तोर भाइड फेर जेअँत हए उठतोक।”
43011024	मार्थाड उहाँक कहल्‍कि, “उड काथा त महँ जानु, अन्‍तिम दिनत जेइखुना लोकलार पुनरुत्‍थान हबे, उहाँए फेर जेअँत हए उठबे।”
43011025	इसुड उहाँक कहल्‍कि, “पुनरुत्‍थान आर जिबन मुहें हउ। जाहाँए मोर पर बिस्‍वास कर्बे, उहाँए मर्लउ जेअँत हबे।
43011026	आर जाहाँए जेअँत छे आर मोर पर बिस्‍वास करेचे, उहाँए केधउ नि मर्बे।” कहबार काथाड कि तुइँ बिस्‍वास करेचिस?
43011027	उहाँए जाबाफ दिल्‍कि, “हँ प्रभु, मुइँ बिस्‍वास करेचु, जाहाँए संसारखानत आस्‍बार पर छिले उड ख्रिस्‍ट, परमेस्‍वरेर पुत्र तुहें हइस।”
43011028	इड काथा कहए मार्थाड घर चलि गेल आर आप्‍नार बहिन मरियमडक डाकाए मने मने कहले, “गुरुड आसेचोक आर तोक डाकाचोक।”
43011029	जेइखुना मरियमड इड काथा सुन्‍ले, ते होकोर दोकोर करे उठिए इसुडक भेट कर्बा गेले।
43011030	उखुना तलिक इसुड गाअँडत नि ढुकिस्‍ले, मार्थाड उहाँक जेइठिना लागाल पाइसेल्‍कि उहाँए अइठिना छिले।
43011031	यहुदिला जाहाँए ते मरियमडक चित भार्सा दिबार ताने मरियमेर सङे घरते छिले, जेइखुना अम़ा मरियमडक होकोर दोकोर करे उठिए जाते देख्‍ले, ते अम़ाउ उहाँर पाछु पाछु निक्‍लिले। अम़ा सँच्‍ले कि मरियमड कोबोरटत कान्‍बार ताने जाचे केजान।
43011032	जेइखुना मरियमड इसुर ठिना जाए पुग्‍ले ते, इसुडक देख्‍ना साथ हेनङ कहते उहाँर ठेङत पर्ले, “प्रभु, तुइँ हेता रहलोहने ते, मोर भाइड मर्बे नि कर्लेहने।”
43011033	मरियमडक आर उहाँर सङे सङे आसाल गटे लोकलाक कान्‍बा देखिए इसुर मनड आँउदाए उठेल्‍कि आर उहाँए दुखित हए गेले।
43011034	तने इसुड अम़ाक पुछारि कर्ले, “लाजरसटक कुऩा राखिचन?” अम़ा उत्रा दिल्‍कि, “प्रभु, हेरा आसिए देखेक।”
43011035	इसुड कान्‍ले।
43011036	ताहाते यहुदिला हेनङ कहए बल्‍बा धरेल्‍कि, “देख, लाजरसटक याहाँए केनङ माया करे!
43011037	मातुन अम़ारे मइधे से काहुँ काहुँ हेनङ कहए बलाबलि कर्बा धरेल्‍कि, “जाहाँए आन्‍धा लोकेर चखुला खुलिदिले, उहाँए लाजरसटक मर्बार से बचाबा कि पार्लेहने नि?”
43011038	फेर एक बार इसुड बारा दुखित हए गेले आर उहाँए कोबोरटत गेले। उड कोबोर एकटा गुफात रहकि। आर कोबोरेर मुखखान एकटा बार्का पाथल दे बन कराल रहकि।
43011039	इसुड कहले, “पाथलड लराअ।” तने मरा लोकेर बाइ मार्थाड इसुडक कहल्‍कि, “प्रभु, आप त केजान गन फुटिजाबा पाए, कियाँकि उहाँए मर्बार आझि चार दिन हएगेल।
43011040	इसुड उहाँक कहले, “मुइँ तोक कहल्‍कुन नि बिस्‍वास जदि करिस ते, तुइँ परमेस्‍वरेर महिमा देख्‍बो?”
43011041	लोकला पाथलड लराए दिल्‍कि। तने इसुड नजरट उपर माखे करिए कहले, “पिता, तोक मुइँ धन्‍यबाद देच्‍कुन, कियाँकि तुइँ मोर काथाला सुनिचिस।
43011042	आर मुइँ जानेचु, तुइँ सदाए मोर बिन्‍तिड सुनेचिस। मातुन इड काथा मुइँ मोर चारह बिति थार हए रहबार लोकलार खातिर कहल्‍कुन, जेसे अम़ा बिस्‍वास कर्बा पारोक कि मोक तुहें पाठाइचिस।”
43011043	इड काथा कहबार बाद इसुड जोर से चेचाए कहले, “लाजरस, निक्‍लिए आस।”
43011044	उड मरा लोक, हात आर ठेङलात कफन काप्रा दे लल्‍पटाल आर मुखखान नुआँ दे झापाल हालतते कोबोरट से निक्‍लिले। इसुड लोकलाक कहले, “याहाँर बान्‍धनला खुलाए द आर जाबा द।”
43011045	जेइला यहुदि मरियमडक भेट कर्बा आसिस्‍ले, अम़ार मइधे भेलेला झना इसुर कराल कामखान देखिए उहाँर पर बिस्‍वास कर्ले।
43011046	मातुन अम़ारे मइधेकार काहुँ काहुँ फरिसिलार ठिना जाए इसुड कि कि करिस्‍ले गटे काथाला अम़ाक कहए दिल्‍कि।
43011047	ताहाते मुल पुजारुकला आर फरिसिला माहा सभार सदस्‍यलाक सभा डाकाए कहले, “आप, हामा कि करि? कियाँकि इड लोक बाडा चिऩर कामला कर्ते जाचे।
43011048	याहाँक हामा जदि एइनङ कर्बा छरि दि ते, गटे लोकलाए याहाँर पर बिस्‍वास कर्बे। सुने रोमिला आसिए हामार पबित्र मुन्‍डिलडक आर हामार यहुदि जातिडक नास कर्बे।”
43011049	मातुन अम़ार मइधेकार कइयाफा नाअँर लोकट, जाहाँए कि उ सालेर माहा पुजारुक रहए, उहाँए लोकलाक कहले, “तम़ा कुछु नि जानन।”
43011050	तम़ा इड कियाँ नि बुझेचन, कि गटेड जात नास हबार से बुरु साभार बदला एकेडा लोक मर्ले फाइदा?”
43011051	इड काथा उहाँए आप्‍नार मने नि बलिस्‍ले, मातुन उहाँए उ सालकार माहा पुजारुक हबार कारन यहुदि जातटर ताने इसुडक मर्बा लाग्‍कि कहए अगमबानि बलिस्‍ले।
43011052	सुधाए यहुदि जातटर ताने नि मातुन संसार भर छिर्याछिट हए रहाल परमेस्‍वरेर सान्‍तानलाक जर करिए एक बेनाबार ताने इसुडक मर्बा लाग्‍कि कहए बलिस्‍ले।
43011053	अइदिना से अम़ा इसुडक केनङ करे खतम कर्म कहए कुजिबानि कर्बा धर्ले।
43011054	ताहाते अइदिना से इसुड यहुदिलार बिचत खुल्‍लम खुल्‍ला बेर्बा छरि दिले। आर हता से उहाँए निधुवा पाथारेर लग्‍कार इफ्राइम नाएर एकटा गाअँत जाए चेल़ालार सङे अइठिना रहबा धर्ले।
43011055	उखुना यहुदिलार निस्‍तार पाब्‍निड भिरि गेइसेल्‍कि। आर पाब्‍निडर आगुते आप्‍नाक सुद्ध कर्बार ताने गाअँ गाअँ से भेलेला लोक यरुसलेम आसिस्‍ले।
43011056	लोकला इसुडक छाबिस्‍ले। अम़ा मुन्‍डिलडत थार हए आपसत पुछापुछि कर्बा धर्ले, “उहाँए पाब्‍निडत आस्‍बे ने नि, तम़ाक केनङ लागेच्‍कन?”
43011057	मुल पुजारुकला आर फरिसिला इसुडक धर्बा छाबे, ताहाते अम़ा हेनङ कहबार आग्‍या दिस्‍ले, ‘‘इसुड कुऩा छे कहए काहुँ जदि बानार पाअन ते हामाक खबर करन।”
43012001	निस्‍तार पाब्‍निर छ दिन आगुते इसुड बेथानिया गेले। लाजरसेर घर अइठिना रहकि, याहाँके इसुड मिर्तु से जेअँत करिस्‍ले।
43012002	अम़ा इसुडक सानकार खराक खिलाबार ताने चउका लागाले। मार्थाड पर्सिस्‍ले मातुन लाजरसट इसुर सङे चउकात बठाल लोकलार सङे खाबा बठिस्‍ले।
43012003	मरियमड आधा किलोर लाखा खाँटि जटामसिर माहाङा अत्तरखान आनिए इसुर ठेङलात दिले ढालिए आर आप्‍नार मुथार चुलिला दे इसुर ठेङला मुछबा धर्ले। तने गटे घरट अत्तरेर महक से गम्‍किबा धरेल्‍कि।
43012004	मातुन इसुर एक झना चेल़ा यहुदा इस्‍कोरयोतट, जाहाँए इसुडक धराए दिबार पर छिले, उहाँए बलिए उठले,
43012005	“इखान अत्तर तिन स दिनारत बेचिए टाकाला कि गरिपलाक दुवाल गेलहने नि?”
43012006	गरिपलार पर चिन्‍ता रहबार कारन यहुदाड इड काथा बलिस्‍ले, सेइड नि हए। बास्‍तबत उहाँए चोर रहए। टाका राखा टप्‍लाड उहाँरे सङे रहकि आर उहाँए हता से आपुन खुसि चलाए।
43012007	मातुन इसुड कहल्‍कि, “याहाँक कुछु ना कहकिरअ। मोर सोदघाटेर तियारिर ताने हेनङ करिचे।”
43012008	गरिपला त तम़ार सङे सदाए रहत्‍कन मातुन मुइँ सदाए तम़ार सङे नि रहम्‍कन।
43012009	भेलेला यहुदि इड काथा सुनि फेकाले कि इसुड बेथानियाते छे। ताहाते अम़ा बाठे इसुडके नि मातुन लाजरसटकअ देख्‍बा हता गेले, जाहाँक इसुड मिर्तु से जेअँत करिस्‍ले।
43012010	ताहाते मुल पुजारुकला लाजरसटकअ खतम कर्बार कुजिबानि कर्ले,
43012011	कियाँकि उहाँरे कारन भेलेला यहुदि अम़ाक छरिए छारिए इसुर पर बिस्‍वास कर्बा धरिसेल्‍कि।
43012012	ताहार काल़ि, निस्‍तार पाब्‍नि मानाबा आसाल लोकेर एकटा बार्का जेरह सुन्‍ले कि इसुड बोले यरुसलेम आसेचे,
43012013	ते अम़ा खजुरेर ठालला लिए उहाँक स्‍वागत कर्बा निक्‍लिले आर गोग दिए दिए कहबा धर्ले, “होसन्‍ना! परमप्रभुर नाअँत आस्‍बार इस्राएलेर राजाड धन्‍य हए!”
43012014	इसुड एकटा गाधार बाछ्रा पाले आर अइडर पर चर्ले, जेनङ कि धर्मसास्‍त्रत लिखाल छे:
43012015	“ए सियोनेर माइ, तुइँ भय ना खा, देखेक तोर राजाड गाधार बाछ्राडर पर चऱिए आसेचोक!”
43012016	पहिले चेल़ाला इला काथा नि बुझिस्‍ले, मातुन जेइखुना इसुर महिमा हए गेल्‍कि तने धर्मसास्‍त्रेर इला काथा त इसुरे बिसयत कहाल गेइसेल्‍कि आर लोकला इला गटे कुछु इसुरे ताने करिस्‍ले कहए चेल़ालार मनत परेल्‍कि।
43012017	इसुड लाजरसटक कोबोरट से डाकाए जेअँत कर्बारखुना जेइला लोक छिल्‍कि, अम़ा उड घटनार बिसयत गबाहि दितेइ रहकि।
43012018	ताहाते लोकला इसुडक भेट कर्बार ताने गेले, कियाँकि इसुड केनङ चिऩर काम करिस्‍ले कहए अम़ा जानि फेकाइस्‍ले।
43012019	अइताने फरिसिला आपसत बलाबलि कर्बा धर्ले, “हामार से आर कुछु नि हबे! ओना देख, गटेखान संसारे उहाँर पाछु धरि फेकाइचे!”
43012020	पाब्‍नित आराधना कर्बा यरुसलेम जाबार लोकलार मइधे कुछुला ग्रिक भासि लोक रहए।
43012021	ताहाते गालिलेर बेथसेदाबासि फिलिपेर ठिना आसिए अम़ा कहले, “हजुर, हामा इसुडक भेट कर्बा चाहाचि।”
43012022	फिलिपट इड काथा जाए आन्‍द्रियासटक कहल्‍कि, तने आन्‍द्रियास आर फिलिप दनह झना जाए इसुडक कहले।
43012023	इसुड अम़ाक उत्रा दिल्‍कि, “आप, मान्‍सिर पुत्रड महिमित हबार समयड चलि आसिचे।”
43012024	छेच्‍कारे, मुइँ तम़ाक कहच्‍कन, “गहमेर दानाड माटित परिए नि मर्ले एकटाका एकटाए रहचे। मातुन मर्ले भेलेला फल फुलाचे।
43012025	जाहाँए आप्‍नार प्रानडर माया राखेचे, उहाँए उडक हाराचे आर जाहाँए आप्‍नार प्रानडक इखान संसारत तुच्‍छ जानेचे, उहाँए उडक अनन्‍त जिबनेर ताने सुरक्‍छित राखेचे।
43012026	काहुँ जदि मोर सेबा कर्बा चाहाचे ते, उहाँए मोर पाछु धरोक। आर जेइठिना मुइँ छु, अइठिना मोर सेबकटउ रहबे। काहुँ जदि मोर सेबा करे ते, पिताड उहाँक आदर दितेक।”
43012027	“मोर प्रानड आल़ा बेचइन छे, मुइँ कि बलु नि बलु, ने हेनङ कहु ‘हे पिता मोक इड समय से बचा? मातुन नि मुइँ एइड उदेस्‍यर ताने इड समय तलिक आसिए पुगिचु।
43012028	हे पिता, तोर नाअँडर महिमा प्रकट करेक!’ ” तने सर्ग से एकटा हेनङ गाला आसेल्‍कि, “मुइँ उड नाअँर महिमा प्रकट करिचु आर फेर प्रकट करिम।”
43012029	जेइला लोक हता थार हए छिले अम़ा इड गाला सुनिए कहबा धर्ले, “एइस मेघड गिर्जेचे!” आर कोए कोएला लोक हेनङ कहले, “कोए एकटा सर्गदुत याहाँर सङे बलेल्‍कि।”
43012030	इसुड अम़ाक उत्रा दिए कहल्‍कि, “इड गाला मोर ताने नि मातुन तम़ार खातिर आसिच्‍कन।
43012031	इखान संसारेर निसाफ हबार समय एइड। आप इखान संसारेर सासकटक बाहार बिति फेकाल जाबे।
43012032	आर जेइखुना मोक पृथिमिखान से उपर माखे उठाए लुवाल जाबे उखुना मुइँ गटे लोकलाक आप्‍नार बिति टानिम।”
43012033	आप्‍नार मिर्तु केनङ करे हतेक कहए बुझाबार ताने इसुड इड काथा कहिस्‍ले।
43012034	भिरेर लोकला उहाँक कहल्‍कि, “बिधानखान से त हामा सुनिचि कि ख्रिस्‍टट बोले सदाकाल रहबे, ते तुइँ केनङ करे कहचिस कि मान्‍सिर पुत्रडक पृथिमिखान से उपर माखे उठा जाबाए लाग्‍कि? हुनङहले उड मान्‍सिर पुत्र काहाँए हए ते?”
43012035	इसुड अम़ाक जाबाफ दिल्‍कि, “आर कुछु समय तलिक तम़ार सङे सङे ओजोतखान रहत्‍कन। ओजोतखान रहतेइ बेराअ जेसे आन्‍धारखान तम़ार पर बिजय ना हकन। जाहाँए आन्‍धारत बेराचे उहाँए कुऩा जाचे कहए नि जानेचे।
43012036	ओजोतखान रहतेइ ओजोतखानेर पर बिस्‍वास कर जेसे तम़ा ओजोतेर सान्‍तान हबा पारन।” इड काथा कहबार बाद इसुड हता से चलि गेले आर लोकलार नजर से नुकाए रहले।
43012037	लोकलार साम्‍ना उहाँए एतेला चिऩर काम करिस्‍ले ताहुँ लोकला उहाँर पर बिस्‍वास नि करेल्‍कि।
43012038	यसइया अगमबक्‍तार पाए बलाल इड बचन पुरा होक कहए हेनङ हइस्‍ले, “हे परमप्रभु हामार काथाड काहाँए बिस्‍वास करिचे, आर काहाँर ठिना परमप्रभुर बाहाँर बलखान प्रकट कराल गेइचे?”
43012039	ताहाते अम़ा बिस्‍वास कर्बा नि पारिस्‍ले कियाँकि यसइयाड यहड काथा कहिस्‍ले:
43012040	“परमेस्‍वरट अम़ार चखुला मुझाए दिचेक, आर अम़ार मनलाक कठोर बेनाए दिचेक, जेसे अम़ार चखुला देखा ना जाकि आर मनलात अम़ार बुझाअ ना जाकि निते त अम़ा मोर ति घुर्लेहने आर मोक अम़ाक संअ कर्बा पर्लेहने।”
43012041	यसइयाड इड काथा कहले, कारन उहाँए इसुर महिमा देखिस्‍ले आर उहाँर बिसयत बलिस्‍ले।
43012042	ताहुँ यहुदि अगुवालार मइधे भलेलेला झना उहाँर पर बिस्‍वास कर्ले मातुन फरिसिला अम़ाक सभाघरट से निक्‍लाए दिबार डरे अम़ा मुख फुरिए सुइकार नि कर्ले,
43012043	कियाँकि अम़ा परमेस्‍वरेर महिमाड से बेसि लोकेर महिमाड छाबे।
43012044	तने इसुड गोग दिए कहले, “जाहाँए मोर पर बिस्‍वास करेचे, उहाँए मोर पर नि मातुन मोक जाहाँए पाठाले उहाँर पर बिस्‍वास करेचे।
43012045	आर जाहाँए मोक देखेचे, उहाँए मोक पाठाबारटकअ देखेचे।
43012046	मुइँ संसारत ओजोत हए आसिचु, जेसे मोर पर बिस्‍वास कर्बार काहुँ आन्‍धारत ना रोहोक।
43012047	काहुँ जदि मोर बचनला सुनिए उलार पालना नि करेचे ते, मुइँ उहाँर निसाफ नि करेचु, कियाँकि मुइँ संसारखानक निसाफ कर्बा नि मातुन बचाबा आसिचु।
43012048	जाहाँए मोक इन्‍कार करेचे आर मोर बचनला नि धरेचे उहाँर ताने एक झन निसाफ करा छेक। जेइला बचन मुइँ बलिचु, अइला बचने अन्‍तिम दिनत उहाँर निसाफ कर्तेक।
43012049	कियाँकि मुइँ आप्‍नार इच्‍छा से नि बलिचु, मातुन मोक पाठाबार पिताडए मोक आग्‍या दिचे कि, मोक कि कहबा आर कि बल्‍बा लागे।
43012050	आर मुइँ जानेचु कि उहाँर आग्‍याड अनन्‍त जिबन हए। ताहाते जेइला बचन मुइँ बलेचु, पिताड कहाल अनुसार बलेचु।
43013001	निस्‍तार पाब्‍निर आगेइ, इसुड जानिए पाले कि उहाँक इखान संसार छरिए पितार ठिना जाबार समयड आप हए गेल्‍कि। इखान संसारत रहबार आप्‍नार लोकलाक उहाँए प्रेम कर्ते आसिस्‍ले आर अन्‍तिम तलिक प्रेम कर्ले।
43013002	उखुना अम़ा सानकर खराक खाइस्‍ले, ताहार आगुते दियाबलसट सिमोनेर बेटा यहुदा इस्‍करियोतेर मनडत इसुडक दागा दिबार सँचट धरि दिसेल्‍कि।
43013003	इसुड जानिस्‍ले कि, पिताड सब कुछुला उहाँर हातत दिचेक, उहाँए परमेस्‍वरेर ठिना से आसिस्‍ले आर घुरिए परमेस्‍वरेर ठिना जाचे।
43013004	ताहाते इसुड चउकाड से उठले आर आप्‍नार बाहारि नुआँखान एक बिति राखिए कम्‍मरत एकखान गम्‍छा बान्‍ले।
43013005	आर उहाँए एकटा कपुरात पानि ढालिए चेल़ालार ठेङला धए दिबा धर्ले आर कम्‍मरत बाऩाल गम्‍छाखान दे अम़ार ठेङला मुछि दिबा धर्ले।
43013006	जेइखुना उहाँए सिमोन पत्रुसेर ठेङला धबा चाहिस्‍ले ते पत्रुसट उहाँक कहल्‍कि, “प्रभु, तुइँ आरह मोर ठेङला धए दिबो?”
43013007	इसुड उहाँक जाबाफ दिले, “मुइँ कि करेचु, तुइँ आल़ा इड नि बुझ्‍बो मातुन पाछे बुझ्‍बो।”
43013008	पत्रुसट उहाँक कहल्‍कि, “मोर ठेङला तोक केधउ धबा नि हकु।” इसुड उहाँक उत्रा दिल्‍कि, “मुइँ जदि तोर ठेङला धए नि दिकुन ते मोर सङे तोर कोए सम्‍बन्‍ध नि रहतोक।”
43013009	सिमोन पत्रुसट उहाँक कहल्‍कि, “प्रभु, हुनङहले सुधाए ठेङलाए नि मातुन मोर हातला आर मुथाडउ धए दे।”
43013010	इसुड उहाँक कहल्‍कि, “जाहाँए सिनान करिलिचे उहाँक ठेङलार छुट्टा आर कुछु धबा नि लाग्‍कि। उहाँए सम्‍पुर्न भाबे सुद्ध छे। तम़ा सुद्ध छन मातुन सब कोए त नि।”
43013011	कियाँकि इसुड आगुए से जानिस्‍ले कि, उहाँक काहाँए दागाबाजि कर्तेक। ताहाते उहाँए इड काथा कहिस्‍ले, “तम़ा सब कोए सुद्ध नि छन।”
43013012	जेइखुना ठेङला धए दुवाल हए गेल्‍कि, तने उहाँए आप्‍नार बाहारि नुआँखान पिऩिए फेर जाए आप्‍नार ठाअँखानत बठले आर पुछारि कर्ले, “जानेचन, मुइँ तम़ार ताने कि करिल्‍कन?
43013013	तम़ा मोक गुरु आर प्रभु करे कहचन ते ठिक कहचन, कियाँकि उड मुहें हउ।
43013014	मुइँ तम़ार प्रभु आर गुरु हतउ तम़ार ठेङला धए दिच्‍कन जदि ते तम़ाकअ एक दस्रा झनार ठेङला धए दिबा पर्तकन।
43013015	इड मुइँ तम़ार ताने एकटा नमुना देखाल्‍कन जेसे तम़ाउ अइनङ करन जेनङ मुइँ तम़ार ताने करिल्‍कन।
43013016	छेच्‍कारे, मुइँ तम़ाक कहच्‍कन, एकटा नकर आप्‍नार मालिकट से बड नि हचे, नाते साम्‍दियाड सामाद पाठाबार लोकट से बड हचे।
43013017	इला काथा बुझिए तम़ा याहाँरे अनुसार चलन जदि ते तम़ा धन्‍य हन्।
43013018	तम़ा साभार काथा मुइँ नि कहच्‍कन। जाहाँक मुइँ बिछिचु उहाँक मुइँ चिऩेचु। मातुन धर्मसास्‍त्रेर इड काथा पुरा हबाए लागे, “जाहाँए मोर सङे रुटि खाले, उहाँइ मोर पर लात उठाले।”
43013019	इड घटना हबार आगेइ मुइँ तम़ाक कहए देच्‍कन जेसे घटनाड हबारखुना तम़ा बिस्‍वास कर्बा पारन कि मुइँ उहाँइ हउ।
43013020	छेच्‍कारे, मुइँ तम़ाक कहच्‍कन, जाहाँक मुइँ पाठाचु उहाँक जदि काहुँ सुइकार करे ते उहाँए मोक सुइकार करेचे, आर जाहाँए मोक सुइकार करेचे उहाँए मोक पाठाबारटक सुइकार करेचे।”
43013021	इला काथा कहाल हए जाबार बाद इसुड आत्‍मात छटपटिबा धर्ले तने मुख फुरिए कहले, “छेच्‍कारे, मुइँ तम़ाक कहच्‍कन, तम़ारे मइधे से एक झन मोक दागाबाजि कर्बन।
43013022	इड काथा उहाँए काहाँर बिसयत कहिसेल्‍कि कहए बुझ्‍बा नि पारिए चेल़ाला एक आपसत देखादेखि कर्बा धर्ले।
43013023	एकटा चेल़ा जाहाँक इसुड प्रेम करे, उहाँए इसुर बुकखानत ढेसा लागाए बठिए छिले।
43013024	ताहाते सिमोन पत्रुसट उहाँक इसारार पर कहल्‍कि, “पुछारि करेक त, उहाँए काहाँर काथा कहचे।”
43013025	तने उड चेला इसुर बुकखानत ढेसाले अबस्‍थात इसुडक पुछारि कर्ले, “प्रभु उड लोक काहाँए हए?”
43013026	इसुड जाबाफ दिल्‍कि, “जाहाँक मुइँ रुटिर टुक्राड थप्‍काएखुना दिम्‍किन, उड लोक उहाँइ हए।” तने इसुड रुटि टुक्राड थप्‍काए सिमोन इस्‍करियोतेर बेटा यहुदाडक दिले।
43013027	रुटिर टुक्राखान लिबार साथ सइतानड यहुदार भित्रत ढुकि गेल्‍कि। तने इसुड उहाँक कहल्‍कि, “कि कर्बार पर छिस जल्‍दि करेक।”
43013028	आर चउकाडत बठिए रहाल लोकला इड काथा बुझ्‍बा नि पार्ले कि, इसुड यहुदाडक कियाँ हेनङ कहल्‍कि।
43013029	पेइसार टप्‍लाड यहुदार सङे रहबार कारन काहुँ काहुँ एइड सँच्‍ले कि, इसुड उहाँक पाब्‍निडर ताने कि कि लाग्‍कि अइला किन्‍बा कहल्‍कि बा गरिपलाक कुछु जिऩिस दिबा कहल्‍कि।
43013030	तने रुटिर टुक्राखान लिबार बाद यहुदाड अइसाथ हता से निक्‍लि गेले। उखुना रात हए गेइसेल्‍कि।
43013031	यहुदाड हता से चलि जाबार बाद इसुड कहले, “आप मान्‍सिर पुत्रडर महिमाखान प्रकट हइचे आर उहाँर पाए परमेस्‍वरटउ महिमित हइचे।
43013032	मान्‍सिर पुत्रडर पाए परमेस्‍वरेर महिमाखान प्रकट हइचेक जदि ते, परमेस्‍वरटउ आप्‍नार पाए मान्‍सिर पुत्रडर महिमाखान प्रकट कर्बे। आर इखान काम उहाँए धम्‍करे कर्बे।
43013033	ओरे छुवाला, आप मुइँ तम़ार सङे बाठे केबा दिन रहम्‍कन। ताहार बाद तम़ा मोक छाब्‍बन। यहुदिलाक मुइँ जेनङ कहिसेल्‍किन सेनङ तम़ाकअ कहच्‍कन, “जेइठिना मुइँ जाचु हता तम़ा आस्‍बा नि पार्बन।”
43013034	मुइँ तम़ाक एकटा नायाँ आग्‍या देच्‍कन, तम़ा एक आपसत प्रेम कर। मुइँ तम़ाक जेनङ प्रेम करिल्‍कन सेनङ तम़ाउ एक आपसत प्रेम कर।
43013035	तम़ा जदि एक आपसत प्रेम राखन ते, एइड से सबकोए जान्‍बे कि तम़ा मोर चेल़ा हन्।
43013036	सिमोन पत्रुसट इसुडक कहल्‍कि, “प्रभु, तुइँ कुऩा जाचिस?” इसुड उत्रा दिल्‍कि, “मुइँ जेइठिना जाचु आल़ा तुइँ मोर पाछु आस्‍बा नि पार्बो मातुन पाछुत तुइँ आस्‍बो।”
43013037	पत्रुसट उहाँक कहल्‍कि, “प्रभु, मुइँ आल़ाए तोर पाछु पाछु कियाँ नि जाबा पारु? मुइँ तोर ताने आप्‍नार जानडउ दिबार पर तियारि छु।
43013038	इसुड उत्रा दिए कहल्‍कि, “तुइँ कि मोर ताने आप्‍नार जानड दिबो? छेच्‍कारे, मुइँ तोक कहच्‍कुन, मुर्गाड बाक दिबार से आगुत तुइँ मोक नि चिऩेचिस कहए तिन फेक इन्‍कार कर्बो।”
43014001	“तम़ार अन्‍तरला बेचइन ना हकन। तम़ा परमेस्‍वरेर पर बिस्‍वास करेचन, महँर पर बिस्‍वास कर।
43014002	मोर पितार घरत रहबार भेलेला ठाअँ छे। हुनङ नि हले से, तम़ाक कहन्‍कनहने आरह कि मुइँ तम़ार ताने ठाअँ तियारि कर्बा जाचु?
43014003	आर मुइँ जाए तम़ार ताने ठाअँ तियारि कराल हए जाबार बाद फेर आसिम्‍कन आर तम़ाक मोर ठिना लेजाम्‍कन जेसे जेइठिना मुइँ रहचु अइठिना तम़ाउ रहबा पारन।
43014004	मुइँ जेइठिना जाचु, हता जाबार उड दामाल तम़ाउ जानेचन।”
43014005	थोमाड उहाँक कहल्‍कि, “प्रभु, तुइँ कुऩा जाचिस अइड त नि हामा जानेचि, ते केनङ करे हता जाबार दामालड जान्‍म?”
43014006	इसुड उहाँक कहल्‍कि, “दामाल, सत्‍य आर जिबन मुहें हउ। मोर बेगर काहाँरअ पाए पितार ठिना काहुँ जाबा नि पार्बे।”
43014007	मोक जदि तम़ा चिऩ्‍लनहने ते, मोर पिताडकअ चिऩ्‍लनहने। आल़ा से आप तम़ा उहाँक चिऩेचन आर उहाँक देखिचन।”
43014008	फिलिपट उहाँक कहल्‍कि, “हे प्रभु, हामाक पिताड देखाए दे, आर हामाक कुछु नि लागे।”
43014009	इसुड उहाँक कहल्‍कि, “फिलिप, एतेला दिन से मुइँ तम़ार सङे छु ताहुँ कि तुइँ मोक चिऩेचिस नि? जाहाँए मोक देखिचे, उहाँए पिताडकअ देखिचे। ते तुइँ केनङ करे कहचिस, ‘हामाक पिताड देखाए दे?’
43014010	तुइँ कि बिस्‍वास करेचिस नि, मुइँ पिताडर भित्रत छु आर पिताड मोर भित्रत छे? जेइला काथा मुइँ तम़ाक कहच्‍कन, उला काथा मुइँ आप्‍नार तरफ से नि कहच्‍कन। मोर भित्रत बासा कर्बार पिताडए आप्‍नार काम करेचे।
43014011	मोक बिस्‍वास कर कि, मुइँ पिताडर भित्रत छु आर पिताड मोर भित्रत छे। आर निते मोर कराल कामलार खातिर हलउ बिस्‍वास कर।”
43014012	“छेच्‍कारे, मुइँ तम़ाक कहच्‍कन, जाहाँए मोर पर बिस्‍वास करेचे, उहाँए मुइँ जेइला काम करेचु अहला कर्बे आर ताहार से बड बड कामलाउ कर्बे, कियाँकि मुइँ पितार ठिना जाचु।
43014013	तम़ा मोर नाअँत जे कुछु माङलउ, पुत्रडत पितार महिमा प्रकट होक कहए मुइँ उखान काम करि दिम्‍कन।
43014014	तम़ा मोर नाअँत कुछु जदि माङन ते, मुइँ उखान करि दिम्‍कन।”
43014015	तम़ा जदि मोक प्रेम करेचन ते, मोर आग्‍यालार पालन कर्बन।
43014016	मुइँ पितार ठिना माङिम्‍कन आर उहाँए तम़ाक, तम़ार सङे सदाकाल रहबार भिन साल्ल़ाकार दित्‍कन।
43014017	सत्‍यतार आत्‍मा उहाँइ हए। संसारेर लोकला उहाँक सुइकार कर्बा नि पार्बे, कियाँकि अम़ा नाते उहाँक देखेचे नाते चिऩेचे।मातुन तम़ा त उहाँक चिऩेचन कियाँकि उहाँए तम़ार सङे बासा करेच्‍कन आर तम़ारे भित्रत रहत्‍कन।
43014018	“मुइँ तम़ाक माउरिया नि छरिम्‍कन। मुइँ तम़ार ठिना फेर आसिम्‍कन।
43014019	केबा दिन बाद संसारखान मोक आर घुरिए केधउ देख्‍बा नि पाबे मातुन तम़ा मोक देख्‍बन। मुइँ जिबित रहबार कारन तम़ाउ जिबित रहबन।
43014020	उ दिना तम़ा इड जान्‍बन कि, मुइँ पिताडर भित्रत छु, तम़ा मोर भित्रत छन आर तम़ार भित्रत मुइँ छु।
43014021	मोक प्रेम कर्बार लोक उहाँइ हए जाहाँर सङे मोर आग्‍याला छेक आर उलार पालन करेचे। मोक प्रेम कर्बार लोकटक मोर पिताडउ प्रेम कर्तेक आर महँ उहाँक प्रेम करिम्‍किन आर मुइँ आप्‍नाक उहाँर ठिना प्रकट करिम्‍किन।”
43014022	यहुदाड (यहुदा इस्‍करयोतट नि) उहाँक कहल्‍कि, “प्रभु, तुइँ बाठे हामार ठिना प्रकट हबो मातुन संसारेर लोकलार ठिना नि, हेनङ कियाँ?
43014023	इसुड उहाँक उत्रा दिल्‍कि, “काहुँ जदि मोक प्रेम करेचे ते, उहाँए मोर बचनलार पालन कर्बे, आर मोर पिताड उहाँक प्रेम कर्तेक, पिताड आर मुइँ उहाँर ठिना आसिम्‍किन आर उहाँर सङे बासा करिम्‍किन।
43014024	जाहाँए मोक प्रेम नि करेचे, उहाँए मोर बचनलार पालना नि करेचे। आर जेइला बचन तम़ा सुनेचन उला मोर आप्‍नार नि हए मातुन पिताडर हकि जाहाँए मोक पाठाले।
43014025	तम़ार सङे रहतेइ मुइँ इला काथा तम़ाक कहिदेच्‍कन।
43014026	मातुन साल्ल़ाकारट आर्थात पबित्र आत्‍माड, जाहाँक कि पिताड मोर नाअँत पाठाबे, उहाँइ तम़ाक गटे काथाला सिकात्‍कन आर जेइला काथा मुइँ तम़ाक कहिच्‍कन, अहला काथा तम़ाक फम कराए दित्‍कन।
43014027	मुइँ तम़ाक सान्‍ति दिए जाच्‍कन। मोर आप्‍नार सान्‍तिखान तम़ाक देच्‍कन। संसारखान दिबार लाखा सान्‍ति मुइँ तम़ाक नि देच्‍कन। तम़ार मनला बेचइन ना हकन आर तम़ा भयभित ना हन्।
43014028	“तम़ा सुनिचन कि मुइँ तम़ाक हेनङ कहिसेल्‍कन, ‘मुइँ जाचु आर तम़ार ठिना फेर आसिम्‍कन।’ तम़ा मोक प्रेम कर्लनहने ते मुइँ पितार ठिना जाचु कहबार काथाड सुनिए खुसि हलनहने, कियाँकि पिताड मोर से माहान छे।
43014029	इला घटना हबार आगुते मुइँ तम़ाक कहए दिच्‍कन जेसे इला घटना हबारखुना तम़ा बिस्‍वास कर्बा पारन।
43014030	मुइँ तम़ार सङे आर बेसि से नि बलिम्‍कन कियाँकि इखान संसारेर सासकट आसेचे। मोर पर उहाँर कोए अधिकार नि छेक।
43014031	मातुन पिताड मोक जेनङ कर्बार आग्‍या दिले मुइँ अइनङ करेचु जेसे संसारखान जानोक कि मुइँ पिताडक प्रेम करेचु। चल हेता से जाइ।”
43015001	खाँटि दाखेर गाछ मुहें हउ, आर मोर पिताड मालि हए।
43015002	मोर भित्रत रहए फल नि धर्बार हरेकटा लतिक उहाँए काटिए फेकाचे आर फल धर्बार हरेकटा लतिक उहाँए पाङियाचे जेसे आरह बेसि करे फल धरोक।
43015003	मुइँ तम़ाक जेइला बचन कहिच्‍कन उला बचनेर पाए तम़ा आगेइ सुद्ध हएगेइचन।
43015004	मोर सङे लागिए रह आर महँ तम़ार सङे लागिए रहम्‍कन। लतिला जेनङ दाखेर गाछट से फुटियाए रहए फल धर्बा नि पारेचे, सेनङ मोर सङे लागिए नि रहले तम़ाउ फल धर्बा नि पार्बन।
43015005	दाखेर गाछ मुहें हउ आर तम़ा लतिला हन्। काहुँ जदि मोर सङे लागिए रहए आर मुइँ उहाँर सङे लागिए रहकिन ते, उहाँए भेलेला फल फुलाबे कियाँकि मोर ठिना से छिटकिए तम़ा कुछु कर्बा नि पार्बन।
43015006	काहुँ जदि मोर सङे लागिए नि रहचे, ते उहाँक उला लतिर लाखा फेकाए दुवाल जाचे आर उहाँए सुखाए जाचे। आर लोकला हेनङ लतिलाक कुऱाए अगिनत फेकाए देचे आर उला जलिए जाचे।
43015007	तम़ा जदि मोर सङे लागिए रहन् आर मोर बचनला तम़ार सङे लागिए रहकन ते, तम़ाक जे इच्‍छा जाच्‍कन, माङ आर तम़ार ताने उखान हए जात्‍कन।
43015008	तम़ा जदि भेलेला फल फुलान आर आप्‍नाक मोर चेल़ा कहए प्रमानित करन ते, एइखान से मोर पिताडर महिमा हबे।
43015009	मोक पिताड जेनङ प्रेम करिचे सेनङ महँ तम़ाक प्रेम करिच्‍कन। तम़ा मोर प्रेमत लागिए रह।
43015010	मुइँ जेनङ मोर पितार आग्‍यालार पालन करिचु आर उहाँर प्रेमत लागिए छु। सेनङ तम़ाउ जदि मोर आग्‍यालाक पालन करन ते, तम़ा मोर प्रेमत लागिए रहबन।
43015011	“इला काथा मुइँ तम़ाक एइड कारने कहि दिच्‍कन, जेसे मोर आनन्‍दखान तम़ार भित्रत रहकन आर तम़ार आनन्‍दखान पुरा हकन।
43015012	मोर आग्‍या एइड कि, जेनङ मुइँ तम़ाक प्रेम करिच्‍कन, सेनङ तम़ाउ एक आपसत प्रेम कर।
43015013	काहुँ जदि सङलार खातिर आप्‍नार प्रानड देचे ते, उहाँर प्रेमखान से बड आर काहाँरअ प्रेमखान नि छे।
43015014	मुइँ तम़ाक जेइला आग्‍या दिच्‍कन, उलार जदि पालन करन ते, तम़ा मोर सङ हन्।
43015015	आप आल़ा से मुइँ तम़ाक नकर नि कहम्‍कन, कियाँकि मालिकट कि काम करेचे नकरट नि जानेचे। मातुन मुइँ तम़ाक सङ करे कहिच्‍कन कियाँकि जेइला काथा मुइँ मोर पितार ठिना से सुनिचु गटे काथाला तम़ाक बाताए दिच्‍कन।
43015016	तम़ा मोक नि बिछिचन, मातुन मुहें तम़ाक बिछिल्कन आर तम़ाक नियुक्‍त करिल्कन जेसे तम़ा जाए फल फुलान आर तम़ार फलला फुल्‍तेइ रहकन। ताहाते तम़ा मोर नाअँत पितार ठिना जे कुछु माङबन उहाँए तम़ाक दित्‍कन।
43015017	मुइँ तम़ाक एइड आग्‍या देच्‍कन कि, तम़ा एक आपसत प्रेम कर।”
43015018	संसारेर लोकला जदि तम़ाक घिन कर्कन ते, एइड जान कि तम़ाक घिन कर्बार से आगुत अम़ा मोक घिन करिचे।
43015019	तम़ा जदि इखान संसारेर हलनहने ते, तम़ाक संसारेर लोकला आप्‍नार लोक जानिए माया करेल्‍कनहने। मातुन तम़ा इखान संसारेर नि हन्। मुइँ तम़ाक इखान संसार से बिछिच्‍कन ताहाते संसारेर लोकला तम़ाक घिन करेच्‍कन।
43015020	तम़ाक कहाल मोर इड बचन फम राखन, “नकरट आप्‍नार मालिकट से बड नि हचे।” अम़ा जदि मोक साताइचे ते, तम़ाकअ सातात्‍कन। अम़ा जदि मोर बचनला पालन करिचे ते तम़ारअ बचनला पालन कर्तकन।
43015021	मातुन अम़ा मोर नाएर कारन तम़ार पर हेनङ कर्तकन, कियाँकि जाहाँए मोक पाठाइचे उहाँक अम़ा नि चिऩेचे।
43015022	मुइँ नि आस्‍नुहने आर अम़ाक बचन नि सुनानुहने ते अम़ा पापेर दुसि नि हलेहने, मातुन आप अम़ाक आप्‍नार पापलार बिसयत कोए बाहाना नि छेक।
43015023	जाहाँए मोक घिन करेचे, उहाँए मोर पिताडकअ घिन करेचे।
43015024	मुइँ अम़ार बिचत, काहुँ केधउ नि कराल कामला करिचु। मुइँ जदि उला काम नि कर्नुहने ते, अम़ा पापेर दुसि नि हलेहने। मातुन आप ते अम़ा उला काम देखिचे ताहुँ अम़ा मोक आर मोर पिताडक घिन करिचे।
43015025	मातुन अम़ार बिधानखानत लिखाल इड बचन पुरा हबार ताने हेनङ हइचे, “बिना कारने अम़ा मोक घिन करिचे।”
43015026	साल्ल़ाकारट आस्‍बार बाद, उहाँइ तम़ाक मोर बिसयत गबाहि दित्‍कन जाहाँक मुइँ पितार ठिना से तम़ार ठिना पाठाम्‍कन। उहाँए सत्‍यर आत्‍मा हए आर उहाँए परमेस्‍वरेर ठिना से आसेचे।
43015027	आर तम़ाउ मोर बिसयत गबाहि दिबन कियाँकि तम़ा मोर सङे सुरुए से छन।
43016001	मुइँ तम़ाक इला काथा कहबार कारन एइड जेसे तम़ा ओझोट ना खाअन।
43016002	सभाघरलात तम़ार बहिस्‍कार हत्‍कन। बास्‍तबत एकटा हेनङ समय आस्‍बे, उखुना तम़ार जान मार्बारला सँच्‍बे कि इखान काम करिए अम़ा परमेस्‍वरेर सेबा करिचे।
43016003	आर अम़ा हेनङ काम कर्बार कारन एइड कि, अम़ा नाते पिताडके चिऩेचे, नाते महके चिऩेचे।
43016004	मातुन इला काथा मुइँ तम़ाक आल़ाए कहए देच्‍कन, जेसे हेनङ कर्बार समयड आस्‍बारखुना तम़ा मोर कहाल काथाला फम पाअन। इला काथा मुइँ तम़ाक आगुत नि कहन्‍कन कियाँकि मुइँ तम़ारे सङे छिल्‍कन।
43016005	मातुन आप मुइँ उहाँर ठिना जाचु जाहाँए मोक पाठाइचे। तम़ार मइधे से मोक काहुँ पुछारि नि करेचन कि, “तुइँ कुऩा जाचिस? ”
43016006	मातुन आल़ा मुइँ तम़ाक इला काथा कहबार कारन तम़ार अन्‍तरला सोगे दुखित हए गेइच्‍कन।
43016007	ताहारअ पर मुइँ तम़ाक सत्‍य काथा कहच्‍कन। मुइँ जालेइ तम़ार लाभ हत्‍कन, कियाँकि मुइँ नि जाले साल्ल़ाकारट नि आस्तकन। मातुन मुइँ जाले उहाँक तम़ार ठिना पाठाए दिम्‍कन।
43016008	जेइखुना उहाँए आस्‍बे तने उहाँए संसारखानक पाप, धार्मिकता आर निसाफेर बिसयत दुसि ठहराबे।
43016009	पापेर बिसयत अम़ाक दुसि ठहरातेक, कियाँकि अम़ा मोर पर बिस्‍वास नि करेचे।
43016010	धार्मिकतार बिसयत अम़ाक दुसि ठहरातेक, कियाँकि मुइँ पितार ठिना जाचु आर तम़ा मोक फेर केधउ नि देख्‍बन।
43016011	निसाफेर बिसयत अम़ाक दुसि ठहरातेक, कियाँकि इखान संसारेर सासकट दन्‍डत परिगेइचे।
43016012	तम़ाक कहबार मोर सङे आभउ भेलेला काथा छे, मातुन उला काथा तम़ा आल़ा सहबा नि पार्बन।
43016013	तने जेइखुना सत्‍यर आत्‍माड आस्तकन, उहाँइ तम़ाक पुर्न सत्‍यतार बिति लेजात्‍कन, कियाँकि उहाँए आप्‍नार मने नि बल्‍बे, मातुन जेइड उहाँए सुनेचे अइड बल्‍बे। आर भबिस्‍यत हबार काथाला तम़ाक घोसना कर्बे।
43016014	उहाँए मोर महिमा कर्बे, कियाँकि जेइला बचन मोर हए उला मोर ठिना से लिए उहाँए तम़ाक घोसना कर्बे।
43016015	पिताडर गटे कुछुला मोर हए। ताहाते मुइँ तम़ाक कहल्‍कन कि, जेइला बचन मोर हए उला मोर ठिना से लिए उहाँए तम़ार ठिना घोसना करि दित्‍कन।
43016016	“कुछु समयकार ताने तम़ा मोक नि देख्‍बन, आर कुछु समय बाद तम़ा मोक फेर देख्‍बन।”
43016017	उहाँर काथाड सुनिए कुछुला चेल़ा एक आपसत पुछापुछि कर्बा धर्ले, “याहाँए ते इड काथा कहचे, ‘कुछु समयकार ताने तम़ा मोक नि देख्‍बन, आर कुछु समय बाद तम़ा मोक फेर देख्‍बन, कियाँकि मुइँ पितार ठिना जाचु’ याहाँर माने कि?”
43016018	अम़ा कहले, “ ‘कुछु समयकार ताने’ कहबार माने कि? उहाँए कि कहबा छाबेचे, हामा त कुछु बुझ्‍बे नि करेचि।”
43016019	इसुड बुझिगेले कि चेल़ाला उहाँक इड बिसयत पुछारि कर्बा छाबेचेक। ताहाते उहाँए अम़ाक कहले, “मुइँ ते तम़ाक कहन्‍कन, ‘कुछु समयकार ताने तम़ा मोक नि देख्‍बन, आर कुछु समय बाद तम़ा मोक फेर देख्‍बन’ तम़ा कि एक आपसत एइड काथार मानेड पुछापुछि करेचन?
43016020	छेच्‍कारे, मुइँ तम़ाक कहच्‍कन, तम़ा कान्‍बन आर बिलाप कर्बन मातुन संसारेर लोकला खुसि मानात्‍कन। तम़ा सोग कर्बन मातुन तम़ार सोगखान आनन्‍दत बदलि जात्‍कन।
43016021	छुवा हबारखुना बेर्छानिड प्रसब बिसेर कस्‍टत रहचे, कियाँकि उहाँर कस्‍टर समयड चलि आसेचेक। मातुन छुवाड हए जाबार बाद संसारत एकटा नायाँ लोक आस्‍बार खुसित माअँड आप्‍नार कस्‍टलार आर फम नि पाचे।
43016022	सेनङ तम़ाउ आल़ा सोगत छन, मातुन मुइँ तम़ाक फेर भेट दिम्‍कन आर तम़ार हृदयला आनन्‍दित हत्‍कन। आर उखान आनन्‍द तम़ार ठिना से काहुँ छिरिए लिबा नि पार्तकन।
43016023	उ दिना तम़ा मोर ठिना कुछु काथा नि माङबन, छेच्‍कारे, मुइँ तम़ाक कहच्‍कन, तम़ा मोर नाअँत पितार ठिना जे माङलउ उहाँए तम़ाक दित्‍कन।
43016024	आल़ा तलिक तम़ा मोर नाअँत कुछु नि माङिचन, माङ आर तम़ा पाबन जेसे तम़ार आनन्‍दखान पुरा हकन।
43016025	मुइँ तम़ाक इला काथा खिस्‍सार पर कहच्‍कन मातुन एकटा हेनङ समय आसेचे उ दिना मुइँ तम़ाक खिस्‍सार पर आर नि कहम्‍कन मातुन पितार बिसयत सिधा सिधि कहम्‍कन।
43016026	उ दिना तम़ा मोर नाअँत उहाँर ठिना आप्‍ने माङबन। मुइँ तम़ार ताने माङि दिम्‍कन कहए तम़ाक नि कहच्‍कन,
43016027	कियाँकि खुद पिताडए तम़ाक माया करेच्‍कन। उहाँए तम़ाक माया करेच्‍कन कारन तम़ा मोक माया करेचन आर मुइँ परमेस्‍वरेर ठिना से आसिचु कहए तम़ा बिस्‍वास करिचन।
43016028	मुइँ पितारे ठिना से इखान संसारत आसिस्‍नु आर आल़ा मुइँ संसारखानक छरिए फेर पितारे ठिना जाचु।”
43016029	उहाँर चेल़ाला कहले, “हँ, आप तुइँ खिस्‍सार पर नि सिधा सिधि बलेचिस!
43016030	आप हामा बुझ्बापान कि तुइँ गटे काथाला जानेचिस। आर कोए खागिस नि छे कि काहुँ तोक पुछारि कर्कु। इड से हामा बिस्‍वास करेचि कि तुइँ परमेस्‍वरेर ठिना से असिचिस।”
43016031	इसुड चेल़ालाक कहल्‍कि, “हुनङहले आप तम़ा बिस्‍वास करेचन ते?
43016032	देख, एकटा हेनङ समय आसेचे, बास्‍तवत चलि आसिचे, उ दिना तम़ा छिर्याछिट हए आप्‍ना आप्‍नि घर चलि जाबन आर मोक एख्‍लाए छरि दिबन। मातुन मुइँ एख्‍लाए नि छु, मोर सङे पिताडउ छे।
43016033	इला काथा मुइँ तम़ाक एइड कारने कहच्‍कन, जेसे मोर सङे रहए तम़ा सान्‍ति पाअन। संसारत तम़ाक कस्‍ट हत्‍कन मातुन हुब कर मुइँ संसारखानक जिति फेकाइचु।”
43017001	इला काथा कहबार बाद इसुड सर्गेर माखे नजरट उठाए कहले, “हे पिता, समयड चलि आसिचे आप्‍नार पुत्रडर महिमा प्रकट करेक जेसे पुत्रडउ तोर महिमा प्रकट कर्बा पार्कु।”
43017002	कियाँकि तुइँ उहाँक दुवाल हरेक झनाक उहाँए अनन्‍त जिबन दिबा पारोक कहए उहाँक तुइँ गटे लोकलार पर अधिकार दिचिस।
43017003	आर अनन्‍त जिबन एइड कि, लोकला तोक अर्थात एक मात्र सत्‍य परमेस्‍वरटक आर इसु ख्रिस्‍टटक चिऩोक, जाहाँक तुइँ पाठालो।
43017004	जेइखान काम तुइँ मोक कर्बा दिस्‍लो, पृथिमित उखान काम पुरा करिए मुइँ तोर महिमा करिच्‍कुन।
43017005	हे पिता, आप तोर उपस्‍थितित मोक महिमित करेक जेइखान महिमा संसारखानेर सृस्‍टि हबार से आगुत मुइँ तोर सङे रहते मोर छिले।
43017006	संसारखान से जेइला लोकक मोक दिलो, अम़ाक तोर नाअँड प्रकट करिच्‍कुन। अम़ा तोर छिल्‍कु आर तुइँ अम़ाक मोर अधिनत दिलो। आर अम़ा तोर बचनलार पालना करिचे।
43017007	आर आप अम़ा जानि फेकाइचे कि, जे कुछु तुइँ मोक दिचिस गटेला तोर ठिना से आसिचे।
43017008	कियाँकि मोक दुवाल तोर बचनला मुइँ अम़ाक दिल्‍किन आर अम़ा उला सुइकार कर्ले। आप अम़ा जानि फेकाइचे कि छेच्‍कारे मुइँ तोर ठिना से आसिचु आर अम़ा बिस्‍वास करिचे कि मोक तुहें पाठाइचिस।
43017009	मुइँ अम़ार ताने प्रार्थना करेचु। मुइँ संसारेर लोकलार ताने प्रार्थना नि करेचु मातुन अम़ारे ताने करेचु जाहाँक तुइँ मोक दिलो कियाँकि अम़ा तहरे हकु।
43017010	मोर गटे कुछुला तोर हकु आर तोर गटे कुछुला मोर हए। अम़ार पाए मोर महिमा प्रकट हइचे।
43017011	मुइँ आर इखान संसारत नि रहम मातुन अम़ा त एइखान संसारत रहबे, आप मुइँ तोर ठिना आसेचु। ताहाते हे पबित्र पिता, तुइँ मोक आप्‍नार जेइड नाअँ दिलो, अइड नाअँत अम़ार रक्‍छा करेक जेसे अम़ाउ एक होक जेनङ हामा एक हए छि।
43017012	जाहाँभर तलिक मुइँ अम़ार सङे रहनु, तुइँ मोक आप्‍नार जेइड नाअँ दिलो, अइड नाअँत मुइँ अम़ार रक्‍छा कर्नु। मुइँ अम़ार पाहारा दिनु, अम़ार मइधे काहुँ नास नि हइचे। बाठे बिनासेर पुत्रड नास हइचे, जेसे धर्मसास्‍त्रेर बचनड पुरा होक।
43017013	आप मुइँ तोर ठिना आसेचु, आर इला काथा मुइँ संसारखानत रहतेइ बलेचु जेसे मोर आनन्‍दखान अम़ा सम्‍पुर्न भाबे पाक।
43017014	मुइँ अम़ाक तोर बचनड सुनानु। संसारखान अम़ाक घिन करेल्‍कि, कियाँकि जेनङ मुइँ संसारेर नि हउ, सेनङ अम़ाउ संसारेर नि हए।
43017015	मुइँ इड प्रार्थना नि करेच्‍कुन कि, तुइँ अम़ाक इखान संसार से लेजाने, बुरु इड प्रार्थाना करेच्‍कुन कि तुइँ अम़ाक दुस्‍टड से बचाए राखेक।
43017016	जेनङ मुइँ संसारेर नि हउ, सेनङ अम़ाउ संसारेर नि हए।
43017017	सत्‍यर पाए तुइँ अम़ाक पबित्र बेना। तोर बचनला सत्‍य छोक।
43017018	जेनङ तुइँ मोक संसारत पाठालो सेनङ महँ अम़ाक संसारत पाठाइचु।
43017019	अम़ार खातिर मुइँ आप्‍नाक पबित्र करेचु जेसे अम़ाउ सत्‍यतात आप्‍नाक पबित्र करोक।
43017020	मुइँ बाठे एम़ारे ताने प्रार्थना नि करेचु मातुन एम़ार पाए कहाल बचनला सुनिए मोर पर बिस्‍वास कर्बार लोकलारअ ताने प्रार्थना करेचु।
43017021	मुइँ प्रार्थना करेचु कि, अम़ा साभाउ एक होक। हे पिता, जेनङ तुइँ मोर सङे छिस आर मुइँ तोर सङे छु सेनङ अम़ाउ हामार सङे रोहोक जेसे संसारेर लोकला बिस्‍वास कर्बा पारोक कि, मोक तुहें पाठाइचिस।
43017022	जेइखान महिमा तुइँ मोक दिचिस अइखान महिमा मुइँ अम़ाक दिच्‍किन जेसे अम़ाउ एक होक जेनङ हामा एक हए छि।
43017023	आर्थात जेनङ मुइँ अम़ार भित्रत छु आर तुइँ मोर भित्रत छिस जेसे अम़ा सम्‍पुर्न भाबे एक होक। इड से संसारेर लोकला जानोक कि, मोक तुहें पाठाइचिस आर जेनङ तुइँ मोक प्रेम करेचिस सेनङ अम़ाकअ प्रेम करेचिस।
43017024	हे पिता, मुइँ एइड इच्‍छा करेचु कि, जाहाँक जाहाँक तुइँ मोक दिचिस, अम़ाउ अइठिना रोहोक जेइठिना मुइँ रहम जेसे मोक दुवाल तोर महिमाखान अम़ाउ देख्‍बा पाओक कियाँकि तुइँ मोक संसारेर सृस्‍टिर आगुए से प्रेम करिचिस।
43017025	हे धार्मिक पिता, संसारखान तोक नि चिऩेचोक मातुन मुइँ तोक चिऩेच्‍कुन आर मोर चेल़ाला इड जानेचे कि, मोक तुहें पाठालो।
43017026	मुइँ तोर नाअँड अम़ाक प्रकट कर्नु आर प्रकट कर्तेइ रहमु जेसे तुइँ मोक कराल प्रेमखान अम़ार सङे रहकि आर महँ अम़ार सङे रहु।”
43018001	प्रार्थना कराल हए जाबार बाद इसुड आप्‍नार चेल़ालार सङे किद्रोन नाएर धादरटर उपार गेले, हता एकखान बागान रहए। सेने इसुड चेल़ालार सङे अइखान बागानत ढुक्‍ले।
43018002	इसुडक दागाबाजि कर्बार यहुदाड उखान ठाएर बिसयत जानिस्‍ले, कियाँकि इसुड आप्‍नार चेल़ालाक अधिक अइठिना भेट करे।
43018003	ताहाते गेछा, टेम आर हात हतियार सहित आसाल रोमि सिपाहिला आर मुल पुजारुकलार आर फरिसिलार पाए पाठाल मुन्‍डिलेर पाहारादारलार एकटा दल लिए यहुदाड बागनखानत चलि आस्‍ले।
43018004	उहाँर पर कि कि घटना घटतेक, इसुड गटे जानिस्‍ले ताहाते इसुड आगु सर्किए अम़ाक पुछारि कर्ले, “तम़ा काहाँक छाबेचन?”
43018005	अम़ा उत्रा दिल्‍कि, “नासरतेर इसुडक।” इसुड अम़ाक कहल्‍कि, “उड मुहें हउ।” दागा दुवा यहुदाड अइठिना थार हए छिले।
43018006	जेइखुना इसुड अम़ाक कहल्‍कि, “उड मुहें हउ।” ते अम़ा पाछाए गेले आर ढिप करे माटिखानत परि गेले।
43018007	तने फेर इसुड अम़ाक पुछारि करेल्‍कि, “तम़ा काहाँक छाबेचन?” अम़ा कहल्‍कि, “नासरतेर इसुडक।”
43018008	इसुड अम़ाक उत्रा दिल्‍कि, “मुइँ त तम़ाक कहि दिन्‍कन, उड मुहें हउ। तम़ा जदि महके छाबेचन ते, इला लोकक जाबा द।”
43018009	उहाँर बलाल इड बचन पुरा हबार ताने हेनङ घटना घटले, “हे पिता, तोर दुवाल लोकलार मइधे एकअ झनाक नि हारानु।”
43018010	सिमोन पत्रुसेर सङे एकखान तेरुवाल रहकि, उखान तेरुवाल निक्‍लाए उहाँए माहा पुजारुकेर गुलामडक दिल्‍कि ठुकिए आर उहाँर दाहिनाड कान काटिए दिल्‍कि गिराए। उड गुलामेर नाअँ रहकि माल्‍खस।
43018011	तने इसुड पत्रुसटक कहल्‍कि, “तेरुवालखान डाबडते राखेक। जेइड दुखेर बाटि पिताड मोक दिचे, उड बाटिक कि मुइँ खाम नि?”
43018012	तने रोमि सिपाहिला, अम़ार सेनापतिड आर यहुदिलार हाकिमला मिलिए इसुडक पक्रिले आर उहाँक बाऩ्‍ले।
43018013	प्रथमे अम़ा इसुडक हन्‍नासेर ठिना लेगेले, कियाँकि उहाँए उ सालकार माहा पुजारुक कइयाफार ससुर रहए।
43018014	एइड कइयाफा यहुदि आगुवालाक साल्ल़ा दिस्‍ले कि, गटे लोकलार बदला बुरु एकेडा लोक मर्ले भाला।
43018015	सिमोन पत्रुसट आर एक झना चेल़ा इसुर पाछु पाछु गेले। उड चेल़ाक माहा पुजारुकट चिऩ्कि, ताहाते उहाँए इसुर सङे सङे माहा पुजारुकेर एङनाखानत ढुक्‍ले,
43018016	मातुन पत्रुसट दुवारखानेर बाहिर बिति थार हए रहले, तने भिनड चेल़ा जाहाँक माहा पुजारुकट चिऩ्कि, उहाँए फेर बाहिर बिति निक्‍लिले आर दुवारखानत आग्रा दिबार छुँरिडर सङे गप करिए पत्रुसटक भित्रत ले आन्‍ले।
43018017	दुवारखानत आग्रा दुवा छुँरिड पत्रुसटक कहल्‍कि, “इड लोकेर चेल़ालार मइधे तहँ त एकटा चेल़ा हइस ने?” पत्रुसट जाबाफ दिले, “धेइ, मुइँ नि हउ।”
43018018	उखुना जारेर समय रहए, ताहाते नकरला आर पाहारादारला कुइलालार एकटा धुनि लागाइस्‍ले आर चारह बिति गोल करे थार हए अगिन पुहाइस्‍ले तने पत्रुसटउ जाए अम़ार सङे थार हए अगिन पुहाबा धर्ले।
43018019	तने माहा पुजारुकट इसुडक उहाँर चेल़ालार आर उहाँर सिक्‍छार बिसयत पुछारि करेल्‍कि।
43018020	इसुड उहाँक जाबाफ दिल्‍कि, “मुइँ लोकलाक साभार आगुति सिक्‍छा दिचु, नुकाए मुइँ कुछु नि सिकाउ। मुइँ जे कुछु सिकानु सदाए सभाघरलात आर मुन्‍डिलडत सिकानु जेइठिना कि गटे यहुदिला जर हए।
43018021	मोक तुइँ कियाँ पुछारि करेचिस? सुन्‍बार लोकलाक पुछारि करेक किना, मुइँ कि बलिस्‍नु अम़ा त गटे जानेचे।”
43018022	इड काथा सुनिए बग्‍लते थार हए रहबार एक झना पाहारादार इसुडक हेनङ कहए थाप्‍पर ठुकेल्‍कि, “माहा पुजारुकटर सङे एइनङ मुकतउजि करेचिस?”
43018023	इसुड उहाँक उत्रा दिल्‍कि, “मुइँ जदि गल्‍ति बलिचु ते कि गल्‍ति बलिचु सबुत दे। आर मुइँ जदि ठिक बलिचु ते तुइँ मोक कियाँ ठुकेचिस?”
43018024	तने हन्‍नासट इसुडक बाऩाले हालतत माहा पुजारुक कइयाफार ठिना पाठाए दिले।
43018025	सिमोन पत्रुसट हता थार मारिए अगिन पुहाते रहए, ते लोकला उहाँक कहल्‍कि, “तहँ त उहाँरे चेल़ा हइस ने?” मातुन पत्रुसट इन्‍कार करिए कहले, “नि, मुइँ नि हउ।”
43018026	पत्रुसट जाहाँर कानड काटिए गिराइस्‍ले उहाँर एक झन आप्‍नाति लोक माहा पुजारुकेर नकर रहकि, उहाँइ पत्रुसटक कहल्‍कि, “मुइँ तोक बागानखानत इसुर सङे कि देखिसेल्‍कुन नि?”
43018027	फेर पत्रुसट मुइँ नि हउ कहए इन्‍कार करि दिले। आर अइसाथ मुर्गाड बाक देदिल्‍कि।
43018028	भरुवाए यहुदि अगुवाला इसुडक कइयाफार घर से बड हाकिमेर महलडत लेगेले। यहुदि अगुवाला आपुन आसुद्ध ना हइ कहए दरबारटर भित्रत नि ढुक्‍ले, कियाँकि अम़ा आप्‍नाक आसुद्ध बेनाबा नि चाहाए जेसे अम़ा निस्‍तार पाब्‍निड खाबा पाओक।
43018029	ताहाते पिलातसट बाहिरति निक्‍लिए अम़ाक पुछारि करेल्‍कि, “इड लोकक तम़ा किसेर दुसिया देचन?”
43018030	अम़ा उहाँक उत्रा दिए कहल्‍कि, “याहाँए कुनह अपराध नि कर्लेहने ते याहाँक हामा तोर हातत नि सँप्‍नहने।”
43018031	ताहाते पिलातसट अम़ाक कहल्‍कि, “याहाँक तम़ाए लेजाअ आर तम़ार आप्‍नारे बिधान अनुसार याहाँर फइसला कर।” यहुदि आगुवाला उहाँक कहल्‍कि, “काहाँकअ मिर्तु दन्‍ड दिबार अधिकार हामाक नि छे।”
43018032	आप्‍नार मिर्तु केनङ करे हतेक कहए इसुड चिऩर भाबे जेइड बचन बलिस्‍ले, अइड बचन पुरा हबार ताने इड घटना हइस्‍ले।
43018033	पिलातसट फेर महलडत ढुक्‍ले आर इसुडक डाकाए पुछारि कर्ले, “तुइँ कि यहुदिलार राजा हइस?”
43018034	इसुड उहाँक उत्रा दिल्‍कि, “इड काथा तुइँ आप्‍ने पुछारि करेचिस ने काहुँ तोक मोर बिसयत कहल्‍कु?”
43018035	पिलातसट उत्रा दिल्‍कि, “मुइँ कि यहुदि हउ? तोर आप्‍नारे जात भाइला आर मुल पुजारुकला तोक मोर हातत सँपि दिल्‍कु, तुइँ कुन अपराध करिचिस कोहो?”
43018036	इसुड उत्रा दिते कहल्‍कि, “मोर राजखान इखान संसारेर नि हए। मोर राजखान इखान संसारेर हलेहने ते, मुइँ यहुदिलार हातत ना परु कहए मोर सेबकला लाऱाइ कर्लेहने। काथा एइड कि मोर राजखान इखान संसारेर नि हए।
43018037	पिलातसट कहल्‍कि, “हुनङहले तुइँ कि राजा हइस ते?” इसुड उत्रा दिल्‍कि, “तुहें त कहलो, मुइँ राजा हउ। याहाँरे खातिर मुइँ जलम लिनु आर याहाँरे खातिर मुइँ संसारत आसिचु कि सत्‍यर गबाहि दिबा पारु। हरेक झन, जाहाँए सत्‍यर पक्‍छत छे उहाँए मोर काथाला सुनेचे।”
43018038	पिलातसट उहाँक पुछारि करेल्‍कि, “सत्‍य कि हए ते?” इड काथा पुछारि करिए पिलातसट फेर यहुदिलार बिति निक्‍लिए अम़ाक कहले, “मुइँ इड लोकेर कोए दुसिया नि पानु।”
43018039	निस्‍तार पाब्‍निरखुना मुइँ तम़ार ताने एकटा कइदिक छरि दिबार तम़ार एकटा चलन छकन, अइताने ने मुइँ तम़ार ताने यहुदिलार राजाडक छरि दिकन?
43018040	मातुन अम़ा सबकोए चेचाए चेचाए कहले, “नि, याहाँक नि! बारब्‍बाडक छरि दे।” बारब्‍बाड डाको रहए।
43019001	ताहार बाद पिलातसट इसुडक लेजाए उहाँर पर कर्रा मारुवाले।
43019002	तने सिपाहिला काटाँर मुकुट गुथिए इसुर मुथाडत पिऩाए दिले आर उहाँक एकखान बेग्‍निया रङेर नुआँ उऱाए दिले,
43019003	आर अम़ा उहाँर ठिना आसिए, “यहुदिलार राजाडर जय!” कहते उहाँक थाप्‍पर मार्ले।
43019004	पिलातसट फेर बाहिरति निक्‍लिए यहुदिलाक कहले, “देख, मुइँ याहाँक फेर निक्‍लाए तम़ार आगुति आनिचु जेसे तम़ा जानन कि मुइँ याहाँर कोए दुसिया नि पानु।
43019005	तने इसुड काटाँर मुकुट आर बेग्‍निया रङेर नुआँखान पिऩिए बाहिर बिति निक्‍लिले, आर पिलातसट अम़ाक कहले, “ल देख, इड लोकक।”
43019006	इसुडक देखिए मुल पुजारुकला आर मुन्‍डिलेर सिपाहिला हेनङ कहए चेचाबा धर्ले, “याहाँक क्रुसत टाङ, याहाँक क्रुसत टाङ!” मातुन पिलातसट अम़ाक कहल्‍कि, “याहाँक तम़ाए लेजाअ आर तम़ाए क्रुसत टाङ कियाँकि मुइँ याहाँर कोए दुसिया नि देखेचु।”
43019007	यहुदिला उहाँक कहल्‍कि, “हामार एकटा कानुन छे आर उड कानुन अनुसार याहाँक मिर्तु दन्‍ड हबाए लागे, कियाँकि याहाँए आप्‍नाक परमेस्‍वरेर पुत्र कहए दाबि करेचे।”
43019008	इड काथा सुनिए पिलातसटक आरह डर लागि गेल्‍कि।
43019009	उहाँए फेर महलडत ढुक्‍ले आर इसुडक पुछारि कर्ले, “तुइँ कुऩाकार हइस?” मातुन इसुड उहाँक कोए उत्रा नि दिल्‍कि।
43019010	ताहाते पिलातसट उहाँक कहले, “तुइँ कि मोर सङे बल्‍बो नि? मोर सङे तोक छर्बार आर क्रुसत टाङबारअ अधिकार छे कहए कि तुइँ जानिस नि?”
43019011	इसुड उहाँक उत्रा दिल्‍कि, “परमेस्‍वरटए तोक इखान अधिकार नि दिले, मोर पर तोर कोए अधिकार नि रहल्‍कुहने। ताहाते जेइड लोक मोक तोर हातत सँप्‍ले उहाँए आरह बेसि पापेर दुसि छे।”
43019012	इड काथा सुनिए पिलातसट इसुडक छरि दिबार कोसिस कर्ले। मातुन यहुदिला हेनङ कहए चेचाबा धरेल्‍कि, “तुइँ जदि इड लोकक छरिदिस ते, तुइँ कइसरेर सङ नि कहिस। काहुँ होक, जाहाँए आप्‍नाक राजा कहए दाबि करेचे, ते उहाँए कइसरेर खिलापत बिद्रोह करेचे।”
43019013	इड काथा सुनिए पिलातसट इसुडक बाहिर बिति निक्‍लाले आर आप्‍ने जाए पाथल अछाल एङनाखानेर निसाफ करा आसनडत बठले जाहाँक हिब्रु भासात गब्‍बथा कहए।
43019014	उ दिना निस्‍तार पाब्‍निर तियारिर दिन रहए। आर उखुना करिप बार बजिम बजिम हइस्‍ले। पिलातसट यहुदिलाक कहले, “हेरा देख तम़ार राजाडक!”
43019015	मातुन अम़ा हेनङ कहए चेचाबा धरेल्‍कि, “लेजाअ याहाँक, लेजाअ याहाँक, याहाँक क्रुसत टाङ!” पिलातसट अम़ाक कहल्‍कि, “तम़ार राजाडक कि मुइँ क्रुसत टाङि दिकन?” मुल पुजारुकला उत्रा दिल्‍कि, “कइसरेर छुट्टा आर हामार कोए राजा नि छे।”
43019016	तने उहाँए इसुडक क्रुसत टाङबार ताने यहुदिलार जुम्‍मा लागाए दिले। ताहाते सिपाहिला इसुडक लेगेले।
43019017	इसुड आप्‍नार क्रुसखान आप्‍नेइ उभाए मुथार खल्‍टा कहबार ठाअँखानत लेगेले उखान ठाअँक हिब्रु भासात गलगथा कहचे।
43019018	अइठिना अम़ा इसुडक क्रुसत टाङले। इसुडक बिचत करिए उहाँर दनह बग्‍ले अम़ा आरह दुइडा लोकक क्रुसत टाङले।
43019019	पिलातसट एकखान दुसिया पाटि लिखिए क्रुसखानेर उप्रत टाङिए दिले। उखान दुसिया पाटित लिखाल रहकि: “नासरतेर इसुड, यहुदिलार राजा।”
43019020	भेलेला यहुदि इखान दुसिया पाटि पर्ल़े कियाँकि जेइठिना इसुड क्रुसत टाङा गेइस्‍ले उखान ठाअँ नगरखान से लगते रहए। आर उखान दुसिया पाटित हिब्रु, ल्‍याटिन आर ग्रिक भासार पर लिखाल रहए।
43019021	यहुदिलार मुल पुजारुकला पिलातसटक कहले, “यहुदिलार राजा कहए ना लिख याहाँर बदला बुरु हेनङ लिख, ‘इड लोक आप्‍नाक यहुदिलार राजा कहए दाबि करिस्‍ले।’ ”
43019022	मातुन पिलातसट उत्रा दिल्‍कि, “जेइड मुइँ लिखिदिनु, लिखिदिनु।”
43019023	इसुडक क्रुसत टाङि दिबार बाद सिपाहिला उहाँर नुआँला लिए हरेकटा सिपाहि पाबार मने चार बाख्रा लागाले। अइनङ करे अम़ा उहाँर बाहारि जामाखानअ लिले। उखान जामा सियानि बेगरेर उपर से हेंट तलिक गुथाल रहकि।
43019024	ताहाते अम़ा आपसत हेनङ कहए साल्ल़ा कर्ले, “इखान जामाक ना चिरि बुरु काहाँर बाख्रात परेचे चिट्ठा फेकाए गमि।” धर्मसास्‍त्रेर इड बचन पुरा हबार ताने हेनङ हइस्‍ले, “मोर नुआँला अम़ा आपसत बाख्रा कर्ले आर मोर बाहारि जामाखानेर ताने अम़ा चिट्ठा फेकाले।” ताहाते सिपाहिला अइनङ कर्ले।
43019025	अइठिना इसुर क्रुसखानेर बग्‍लत उहाँर माअँड, उहाँर मसिड, क्‍लोपासेर घर्नि मरियमड आर मरियम मग्‍दलिनिड थार हए छिले।
43019026	इसुड आप्‍नार माअँडक आर जेइड चेल़ाक प्रेम करे उहाँक बग्‍लते थार हए रहबा देखिए माअँडक कहले, “हेरा गो, याहाँए तोर बेटा हकु!”
43019027	आर इसुड उड चेल़ाक कहले, “हेरा, याहाँए तोर माअँ हकु!” अइखुना से उड चेल़ा इसुर माअँडक आप्‍नार घर लेगेले।
43019028	आप सब कुछु पुरा हए गेल कहबार जानिए आर धर्मसास्‍त्रखान पुरा होक कहए इसुड कहले, “मोक प्‍याँस लागिचे।”
43019029	अइठिना खाट्टामधेर भराल एकटा भान्‍डा रहकि। ताहाते सिपाहिला खाट्टा मधखानत एकखान स्‍पन्‍ज थप्‍काले आर उखानक हिसपेर लाकासित करे उठाए इसुर मुखखानत दिले।
43019030	उखान खाट्टामध चाख्‍बार बाद इसुड कहले, “आप पुरा हले।” ताहार बाद उहाँए मुथाड हेल्‍केटाए दिले आर प्रानड त्‍यागि दिले।
43019031	उ दिना तियारिर दिन रहकि आर ताहार काल़ि यहुदिलार बिसेस बिस्राम दिन। ताहाते बिस्रामेर दिना काहाँरअ लासट क्रुसत टाङाल रोहोक कहए यहुदिला नि चाहाए। अइताने अम़ा पिलातसेर ठिना जाए क्रुसत टाङाल लोकलार ठेङला भाङाजाक आर लासलाक नाम़ाल जाक कहए नेहरा कर्ले।
43019032	तने सिपाहिला आसिए इसुर सङे सङे क्रुसत टाङाल उ दनहडा लोकेर ठेङला दिले भाङिए, पहिले एकटा लोकेर तने भिनड लोकेर।
43019033	मातुन जेइखुना अम़ा इसुर साम्‍ना आस्‍ले ते देखेचे, इसुड आगुते मरि गेइचेक ताहाते अम़ा उहाँर ठेङला आर नि भाङले।
43019034	मातुन सिपाहिलार मइधे से एक झना सिपाहि एकखान बलम दे इसुर पानि कखाडत घुप्‍ले ते, अइखुनाए हता से सुर्कि आर पानि निक्‍लेल्‍कि।
43019035	जाहाँए आप्‍नार नजरे इड काथा देख्‍ले, उहाँइ तम़ाक इड काथार गबाहि देचे, आर उहाँर गबाहिड सत्‍य छेक। उहाँए इड जानेचे कि जेइड काथा उहाँए बलेचे उड काथा सत्‍य हए, जेसे तम़ाउ बिस्‍वास कर्बा पारन।
43019036	हेनङ घटना हबार कारन एइड, जेसे धर्मसास्‍त्रेर इड बचन पुरा होक, “उहाँर एकखान हड्डिअ नि भाङतेक।”
43019037	आर धर्मसास्‍त्रेर दस्रा ठिना यहनङ लिखाल छे, “जाहाँक अम़ा घुपिचे अम़ा उहाँक देख्‍बे।”
43019038	ताहार बाद अरिमाथिया नगरेर योसेफट इसुर लासट लेजाबा पाउ कहए पिलातसेर ठिना नेहरा कर्ले। योसेफट इसुर चेल़ा रहए मातुन गुप्‍त भाबे, कियाँकि उहाँए यहुदिलार सङे डर खाए। पिलातसट उहाँक अनुमति दे देल्‍कि तने उहाँए आसिए लासटक लिले।
43019039	निकोदेमसटउ जाहाँए ते आगुत रात करे इसुडक भेट कर्बा गेइस्‍ले, उहाँउ करिप तेतिस किलोर एक टप्‍ला गन्‍धरस आर एलबा मिस्‍लाल मास्‍ला लिए हता आस्‍ले।
43019040	तने अम़ा दनह झना यहुदिलार सोदघाट कर्बार चलन अनुसार इसुर लासटक लिए सुगन्‍धित मास्‍लालार सङे एकखान सुतिर नुआँ दे लल्‍पटाले।
43019041	जेइठिना इसुडक क्रुसत टाङिस्‍ले अइठिना एकखान बागान रहए आर बागानखानत एकटा नायाँ कोबोर रहकि उड कोबोरत काहाँकअ केधउ राखा नि गेइस्‍ले,
43019042	कियाँकि उ दिना यहुदिलार तियारिर दिन रहकि आर कोबोरटउ लगते रहबार कारन अम़ा इसुडक अइठिना लेजाए राख्‍ले।
43020001	हाप्‍तार पहिला दिन भरुवाए, आन्‍धारखान रहतेइ मरियम मग्‍दलिनिड कोबोरटर ठिना गेले आर देखेचे ते, पाथलड कोबोरेर मुखखान से लराल छेक।
43020002	ताहाते उहाँए दउरिए सिमोन पत्रुस आर इसुर दुलालि चेलाडर ठिना गेले आर अम़ाक कहले, “लोकला प्रभुडक कोबोरट से निक्‍लाए लेजाबा पाए। केजान कुऩा राखिचे कुऩा नि कहबाए नि पाचि।
43020003	तने पत्रुसट आर उड चेल़ा कोबोरटत गेले।
43020004	दनह झना सङे सङे दउरिते गेइस्‍ले मातुन भिनड चेल़ा पत्रुसटक टपिए कोबोरटत आगु उहाँइ जाए पुगि गेल्‍कि।
43020005	आर छाप्रिए देख्‍ले ते, सुतिर नुआँला अइठिना परिए छेक। तने आर भित्रत नि ढुक्‍ले।
43020006	तने उहाँर पाछु पाछु सिमोन पत्रुसटउ आसिए पुग्‍ले आर सिदबिदाए कोबोरटत ढुकिगेले आर उहाँउ देखेचे ते सुतिर नुआँला परिए छेक
43020007	मातुन मुथाडत बाऩाल नुआँखान गटालि करिए एकलरे राखाल छेक, उखान नुआँ सुतिर नुआँलार सङे नि छेक।
43020008	ताहार बाद भिनड चेल़ा, जाहाँए ते कोबोरटत आगुत आसिए पुगिस्‍ले, उहाँउ भित्रत ढुक्‍ले आर नुआँला देखिए बिस्‍वास कर्ले,
43020009	कियाँकि “इसुडक मिर्तु से जेअँत हबाए लाग्‍कि” कहबार धर्मसास्‍त्रेर बचनडक अम़ा आभउ बुझ्‍बा नि पारिस्‍ले।
43020010	तने उ दनह झना चेल़ा घुरिए घर आस्‍ले।
43020011	मरियमड कोबोरटर बाहिर बिति थार मारिए कान्‍बा धर्ले। कान्‍ते कान्‍ते जेइखुना उहाँए कोबोरटर भित्रत देख्‍बार ताने छाप्रिले ते,
43020012	देखेचे, धग्‍ग नुआँ पिऩाल दुइडा सर्गदुत इसुर लासटक जेइठिना राखिस्‍ले अइठिना बठिए छेक। एक झना मुथाडरति आर एक झना ठेङलारति।
43020013	अम़ा उहाँक कहल्‍कि, “ए माइ तुइँ कियाँ कानेचिस गे?” उहाँए अम़ाक उत्रा दिले, “कियाँकि लोकला मोर प्रभुडक कोबोरट से निक्‍लाए लेगेइचे। आर मुइँ नि जानेचु अम़ा उहाँक कुऩा राखिचे कुऩा नि।”
43020014	इड काथा कहए मरियमड पाछुति घुर्ले ते, देखेचे इसुड थार मारिए छेक, मातुन इसुडए हए कहए चिन्‍भा नि पार्ले।
43020015	इसुड उहाँक पुछारि करेल्‍कि, “ए माइ! तुइँ कियाँ कानेचिस? काहाँक छाबेचिस गे? बागानेर मालिड हए ने कि सँचिए मरियमड उहाँक पुछारि कर्ले, “हजुर, तुइँ जदि उहाँक लेगेचिसने ते, कुऩा राखिचिस मोक बाताए दे, मुइँ उहाँक ले जाम्‍ने।”
43020016	तने इसुड उहाँक कहल्‍कि, “माइ मरियम!” मरियमड उहाँर बिति उल्‍टिए हिब्रु भासार पर कहले, “रब्‍बोनि।” (याहाँर माने हए ‘गुरु’)।
43020017	तने इसुड उहाँक कहले, “मोक ना लारेक, कियाँकि आल़ा तलिक मुइँ उठिए पितार ठिना नि जाउ। बुरु तुइँ मोर भाइलार ठिना जा आर अम़ाक कोहो कि, ‘मुइँ उठिए पितार ठिना जाचु, जाहाँए कि महँर पिता आर तम़ारअ पिता, आर महँर परमेस्‍वर आर तम़ारअ परमेस्‍वर हकन।’ ”
43020018	तने मरियम मग्‍दलिनिड जाए चेल़ालाक कहले, “मुइँ प्रभुडक देख्‍नु।” आर प्रभुड उहाँक जे जे कहबा कहिसेल्‍कि मरियमड चेल़ालाक गटे काथाला कहए दिले।
43020019	अइदिना आर्थात हाप्‍तार पहिला दिना सान्‍जुवा पहरे, जेइखुना चेल़ाला यहुदिलार डरे एकेठिना जर हए दुवारखान लागाए छिले, ते इसुड आसिए अम़ार बिचत थार हले आर अम़ाक कहले, “तम़ाक सान्‍ति हकन!”
43020020	इड काथा कहबार बाद उहाँए अम़ाक आप्‍नार हातला आर कखाड देखाल्‍कि। प्रभुडक देखिए चेल़ाला खोब आनन्‍दित हले।
43020021	तने फेर इसुड अम़ाक कहल्‍कि, “तम़ा सान्‍ति पाअन। जेनङ पिताड मोक पाठाले सेनङ महँ तम़ाक पाठाच्‍कन।”
43020022	इड काथा कहबार बाद उहाँए अम़ार पर फुक्‍ले आर कहले, “पबित्र आत्‍मा ल।”
43020023	तम़ा जदि काहाँरअ पापला छेमा कर्बन ते अम़ा छेमा पाबे आर जदि छेमा नि करन ते अम़ा छेमा नि पाबे।”
43020024	जेइखुना इसुड चेल़ालार ठिना प्रकट हइस्‍ले ते, उखुना दिदुमस नाएर थोमाड चेल़ालार सङे नि रहए।
43020025	ताहाते आरला चेल़ा उहाँक कहल्‍कि, “हामा प्रभुडक देख्‍न!” मातुन थोमाड अम़ाक कहल्‍कि, “जेइखुना तलिक मुइँ उहाँर हातलात ठुकाल काँटिर दागला नि देखिम, आर उला दागत मोर आङुल नि दिम आर उहाँर कखाडत मोर हात दे नि हास्‍ताम उखुना तलिक मुइँ बिस्‍वास नि करिम।
43020026	ताहार एक हाप्‍ता बाद, अह दिन उहाँर चेल़ाला घरटते छिले, आर अम़ार सङे थोमाडउ छिल्‍कि। गटे दुवारला बन रहकि ताहुँ इसुड आसिए अम़ार बिचत थार हल्‍कि आर अम़ाक कहल्‍कि, “तम़ाक सान्‍ति हकन।”
43020027	तने उहाँए थोमाडक कहले, “तोर आङुलड हेता राख आर मोर हातला देखेक। हातखान बाऱाए मोर कखाड हास्‍ता। सांका नि मातुन बिस्‍वास करेक।”
43020028	थोमाड उहाँक कहले, “हे मोर प्रभु, हे मोर परमेस्‍वर!”
43020029	तने इसुड उहाँक कहले, “तुइँ मोक देख्‍बार कारन मोर पर बिस्‍वास करिचिस ने? मातुन धन्‍य हए अम़ा जाहाँए मोक नि देखिचे ताहुँ मोर पर बिस्‍वास करेचे।”
43020030	चेल़ालार साम्‍ना इसुड आरह भेलेला चिऩेर काम कर्ले जेइला कि इखान कितापत लिखाल नि गेइचे।
43020031	मातुन इला काथा लिखा गेइचे जेसे तम़ा बिस्‍वास कर्बा पारन कि इसुडए ख्रिस्‍ट, परमेस्‍वरेर पुत्र हए आर बिस्‍वासेर माध्‍यम से तम़ा उहाँर नाअँत जिबन पाअन।
43021001	ताहार बाद तिबेरियास तालडर काछारत इसुड फेर आप्‍नाक चेल़ालार ठिना प्रकट कर्ले। आर उहाँए आप्‍नाक हेनङ करे प्रकट कर्ले,
43021002	सिमोन पत्रुसट, दिदुमस कहबार थोमाड, गालिलेर काना नगरेर नथानेलड, जब्‍दियार बेटाला आर इसुर आरह दुइ झना चेल़ा एकेसङे छिले।
43021003	सिमोन पत्रुसट अम़ाक कहले, “मुइँ माछ मार्बा जाचु।” अम़ाउ उहाँक कहले, “तोर सङे हामाउ जाम।” तने अम़ा जाए लावखानत बठले। मातुन उड रात अम़ा कुछु धर्बा नि पार्ले।
43021004	बेहान हम् हम् हइस्‍ले अइबेला इसुड आसिए तालडर काछारत थार हले, ताहुँ चेल़ाला उहाँक इसु कहए नि चिऩ्‍ले।
43021005	तने इसुड अम़ाक कहले, “ए छँराला, अकरा माछ कि धरन नि?” अम़ा उत्रा दिले, “नि।”
43021006	इसुड अम़ाक कहले, “जालखान लावखानेर दाहिना काछारे फेकाअ तने धर्बन माछ।” तने अम़ा जालखान फेकाले ते, एतेला माछ फनेल्‍कि ने आप अम़ा जालखान टान्‍बाए नि पारेचे।
43021007	इसुर दुलालि चेल़ाड पत्रुसटक कहले, “ओरा प्रभुड त!” इड काथा कहबा सुनिल मन्‍तेइ पत्रुसट बाहारि नुआँखान कम्‍मरत लल्‍पटाए तालडत कुदिए नाम़्‍ले, कियाँकि काम कर्बारखुना उहाँए उखान खुलिए राखिस्‍ले।
43021008	मातुन आरला चेल़ा लावखानेर पर बठिए माछे भर्ति हुवाल जालखानक टान्‍ते टान्‍ते काछारटत आस्‍ले कियाँकि अम़ा काछारट से बेसि दुरत नि रहए, करिप एक स मिटरत छिले
43021009	जेइखुना अम़ा डाङाखानत उठले ते, देखेचे कुइलालार दन्‍दनिया धुनिडत माछ आर रुटि छेक।
43021010	इसुड अम़ाक कहल्‍कि, “तम़ा जेइला माछ मार्लन उला से केबारा माछ हेता आन।”
43021011	तने सिमोन पत्रुसट आरमने लावखानत चर्ल़े आर जालखान टानिए काछारटत आन्‍ले। जालखान माछे भर्ति रहकि, बाठे बड बड माछला एक स तिर्पनडा रहकि। एतेला माछ रहतउ जालखान नि चिरेल्‍कि।
43021012	तने इसुड अम़ाक कहले, “आस, खाअ।” आप चेल़ालार मइधे काहुँ इड पुछारि कर्बार हुब नि पाचे कि “तुइँ काहाँए हइस?” कियाँकि अम़ा जाने कि इड त प्रभुडए हए।
43021013	तने इसुड आसिए रुटिड उठाए अम़ाक दिले आर अइनङ करे अम़ाक माछअ दिले।
43021014	मिर्तु से जेअँत हए उठबार बाद इसुड चेल़ालार ठिना प्रकट हबार इड तेस्रा फेक रहकि।
43021015	खाल हए जाबार बाद इसुड सिमोन पत्रुसटक कहले, “ए युहन्‍नार बेटा सिमोन, आरला चेल़ा मोक जेतेखान प्रेम करेचे, अम़ार से कि तुइँ मोक बेसि प्रेम करेचिस?” पत्रुसट उहाँक उत्रा दिले, “हँ प्रभु, तुइँ त जानेचिस कि मुइँ तोक माया करेच्‍कुन।” इसुड उहाँक कहले, “हुनङहले, मोर पाठाभेरालाक खिला।”
43021016	फेर इसुड उहाँक दस्रा फेक कहले, “ए युहन्‍नार बेटा सिमोन, तुइँ मोक प्रेम करिचिस?” पत्रुसट उहाँक उत्रा दिले, “हँ प्रभु, तुइँ त जानेचिस कि मुइँ तोक माया करेच्‍कुन।” इसुड उहाँक कहले, “हुनङहले मोर भेरालार देखभाल करेक।”
43021017	तने फेर इसुड उहाँक तेस्रा फेक कहले, “ओरे युहन्‍नार बेटा सिमोन, तुइँ मोक माया करेचिस?” इसुड उहाँक तेस्रा फेक “तुइँ मोक माया करेचिस” कहए पुछारि कर्बार कारन पत्रुसेर मनड दुखित हए गेल्‍कि। आर पत्रुसट उहाँक उत्रा दिले, “प्रभु, तुइँ त सब कुछु जाचिस कि, मुइँ तोक माया करेच्‍कुन।” तने इसुड उहाँक कहले, “मोर भेरालाक खिला।”
43021018	“छेच्‍कारे, मुइँ तोक कहच्‍कुन, जेइखुना तुइँ जामान छिलो, आप्‍नार कम्‍मरखान आप्‍नेइ कसिस, जेइठिना मन जाकु सेइठिना जाइस। मातुन जेइखुना तुइँ बुऱा हबो, तुइँ हातला उठाबो आर भिन झनाए तोर कम्‍मरखान कसिए दितोक आर जेइठिना तुइँ जाबा नि चाहाबो सेइठिना तोक ले जातोक।”
43021019	पत्रुसट कुन किसिम से मरिए परमेस्‍वरेर महिमा कर्बे कहए संकेत दिबार ताने इसुड इड काथा कहिस्‍ले तने उहाँए पत्रुसटक कहले, “मोर पाछु धरेक।”
43021020	पत्रुसट पाछुति उल्‍टिए देख्‍ले ते, इसुर दुलालि चेल़ाड पाछु पाछु आसेचेक। अइड चेल़ा खराक खाबारखुना इसुर बुकखानत ढेसिए पुछारि करिसेल्‍कि, “प्रभु, तोक काहाँए दागा दिबार पर छोक?”
43021021	तने उहाँक देखिए पत्रुसट इसुडक पुछारि कर्ले, “प्रभु, याहाँर केनङ हतेक ते?”
43021022	इसुड पत्रुसटक कहले, “मुइँ घुरिए नि आस्‍बार तलिक याहाँए जेअँत रोहोक कहबार मोर इच्‍छा हलउ तोर कि ते? तुइँ मोर पाछु धरेक।”
43021023	ताहाते भाइलार बिचत इड काथा फइलि गेल्‍कि कि, इड चेल़ा नि मर्बे। मातुन इसुड पत्रुसटक इड चेल़ा नि मर्बे कहए नि कहिसेल्‍कि, बुरु हेनङ कहिसेल्‍कि, “मुइँ घुरिए नि आस्‍बार तलिक याहाँए जेअँत रोहोक कहबार मोर इच्‍छा हलउ तोर कि ते?”
43021024	याहाँइ हए उड चेल़ा जाहाँए इला काथार बिसयत गबाहि देचे आर इला काथा लिखिचे। आर हामा जानि कि उहाँर गबाहिड सत्‍य हए।
43021025	इसुड आरह भेलेला काम करिस्‍ले। उ गटेला काथा एक एक करे लिख्‍ले से, एतेला किताप होलहने, मोक लागेचे इखान संसारते नि आटलेहने।
44001001	हे थियोफिलस, इसुड सेबा कर्बा आर सिक्‍छा दिबा सुरु कर्बार दिन से आप्‍नार बिछाल प्रेरितलाक पबित्र आत्‍मार पाए आग्‍या दिबार बाद उहाँक सर्ग उठाबार दिन तलिककार गटेला बृतान्‍त मोर पहिलाकार कितापखानते लिखिचु।
44001003	आप्‍नार दुखला भुङबार बाद, भेलेला प्रमान दिए अम़ार आगुति इसुड आप्‍नाक जेअँत साबित कर्ले। आर चालिस दिन भरे उहाँए अम़ार ठिना प्रकट हतेइ रहले आर परमेस्‍वरेर राजेर बिसयत बातातेइ रहले।
44001004	आर एक दिन इसुड चेल़ालार सङे खाबा बठबारखुना अम़ाक हेनङ कहए आग्‍या दिले, “तम़ा यरुसलेम से कुनह बिति ना जाअन मातुन मोर मुखे सुनाल पितार प्रतिग्‍याडर आस्रा जुरिए रहन्।
44001005	युहन्‍नाड पानिर बप्‍तिस्‍मा दिल्‍कन मातुन आप आर केबा दिनत तम़ा पबित्र आत्‍मार बप्‍तिस्‍मा पाबन।”
44001006	जेइखुना प्रेरितला जर हले ते, अम़ा उहाँक हेनङ कहए पुछारि कर्ले, “हे प्रभु! आप कि तुइँ इस्राएलिलार हातत राजखान घुराए दिबो?”
44001007	उहाँए अम़ाक कहल्‍कि, “पिताड आप्‍नार अधिकार से निस्‍ठुकि कराल समयडर बा दिनकालेर बिसयत जान्‍बार काम तम़ार नि हकन।
44001008	मातुन तम़ार पर पबित्र आत्‍माड आस्‍बार बाद तम़ा सक्‍ति पाबन आर तम़ा यरुसलेमत, गटेखान यहुदियात, सामरियात आर पृथिमिर ओर तलिक मोर साक्‍छि हबन।”
44001009	आर इसुड इड काथा कहबार बाद अम़ारे देख्‍तात उहाँक उपर उठाए लिल्‍कि आर बदलिखान उहाँक अम़ार नजर से झापाए दिल्‍कि।
44001010	जेइखुना अम़ा इसुडक उपर उठाए लेजाबा टकटक लागाए आकासेर माखे देखिए छिले अइखुना धग नुआँ पिऩाल दुइ झना लोक अम़ार बग्‍लत थार हल्‍कि,
44001011	आर कहल्‍कि, “ए गालिलेर लोकला, कियाँ तम़ा थार मारिए आकासेर माखे देखिए छन? एइड इसु, जाहाँक तम़ार ठिना से सर्गत उठाए लुवाल गेले आर आल़ा जेनङ करे तम़ा उहाँक सर्ग जाते देख्‍लन, अइनङ करे उहाँए फेर घुरिए आस्तकन।”
44001012	तने चेल़ाला जइतुन नाएर पाहारखान से घुरिए यरुसलेमत आस्‍ले। उखान पाहार यरुसलेम से एक बिस्राम दिनेर पइरार दुरत रहए।
44001013	आर नगरत ढुक्‍बार बाद अम़ा उपर कार माहालार आप्‍नार रहबार कठाडत गेले। उड कठात पत्रुस, युहन्‍ना, याकुब, अन्‍द्रियास, फिलिप, थोमा, बारथोलोमाइ, मत्ति, अल्‍फयसेर बेटा याकुब, देसभक्‍त दलेर सिमोन आर याकुबेर बेटा यहुदाड रहए।
44001014	हता अम़ा साभाउ आरला बिस्‍वासि बेर्छानिर सङे सङे इसुर माअँ मरियम आर इसुर भाइलार सङे एक मनेर हए प्रार्थना करे।
44001015	केबा दिन बाद हता करिप एक स बिस जना बिस्‍वासि जम हइस्‍ले तने पत्रुसट अम़ार बिचत थार हए हेनङ कहले,
44001016	“हे भाइला, इसुडक धर्बा आस्‍बार लोकलार आगु आगु जाबार यहुदार बिसयत दाउदेर मुखे पबित्र आत्‍माड जेइड बचन बलिस्‍ले, धर्मसास्‍त्रेर उड बचन पुरा हबे कर्लेहने।
44001017	यहुदाडउ हामारे गेन्‍तित छिले आर इखान सेबार कामत उहाँउ बाख्रा पाबार ताने बिछाल गेइस्‍ले।
44001018	उड लोक पापेर कामाइला से एकखान जमिन किन्‍ले अइठिना उहाँए मुथाड हेंट करे पर्ले आर पेटट फुटिए उहाँर लाऱिभुटिला निक्‍लि गेल्‍कि।
44001019	इड घटनार बिसयत यरुसलेमेर गटेला लोक सुन्‍ले आर उखान जमिनेर नाअँ अम़ा आप्‍नार भासारपर ‘आखेल्‍दामा’ राख्‍ले, आर्थात सुर्किर भुइँ।
44001020	कियाँकि भजनेर कितापखानत हेनङ लिखाल छे: ‘उहाँर घरट उजार हकि आर हता बासा कर्बार काहुँ ना हकि आर उहाँर पदखान भिन झना लेलिकि।’
44001021	ताहाते हामा हामारे मइधे से एकटा हेनङ लोकक बिछि कि हामार प्रभु इसुड भित्तर बाहार कर्बार दिनड से आल़ा तलिक उहाँए हामार सङे सङे रहते आसिचे।
44001022	आर्थात उड लोक युहन्‍नार बप्‍तिस्‍मा से लेगेत इसुडक हामार ठिना से सर्ग उठाए लेजाबार दिन तलिक हामारे सङे रहबार हबालागे। आर उहाँक हामारे लाखा इसुर पुनरुत्‍थानेर साक्‍छि हबा लाग्‍कि।”
44001023	तने अम़ा दुइ झना आर्थात बारसाबास कहबार योसेफेर नाअँडक (जाहाँक युस्‍तसअ कहाल जाए) आर मतियासेर नाअँडक प्रस्‍ताब कर्ले।
44001024	आर अम़ा प्रार्थना कर्ले, “साभार अन्‍तरला जान्‍बार हे प्रभु! एम़ा दुइ झनार मइधे तुइँ काहाँक बिछिचिस हामाक देखाए दे,
44001025	जेसे उहाँए इखान सेबात आर प्रेरितलार कामत सहभागि होक जेइखान काम से बहकिए यहुदाड जेइठाकार रहए अइठिना चलि गेले।”
44001026	तने अम़ा उ दुइ झनार बिचत चिट्ठा गिराले आर चिट्ठाखान मतियासेर नाअँत परेल्‍कि। आर उहाँए उ एगार झना प्रेरितलार सङे गेन्‍तित आस्‍ले
44002001	उ दिना पेन्‍तिकोसेर दिन रहकि आर चेल़ाला साभाउ एकेठिना जम हए छिले।
44002002	तने सनसनाए बार्का दुन बायाँर उठाबार लाखा सर्ग से एकटा आवाज आसेल्‍कि आर जेइड घरत अम़ा छिले उड घरक बोज करि दिल्‍कि।
44002003	आर अगिनेर चिरा चिरा जिभालार लाखा अम़ा देख्‍ले आर एकटा एकटा जिभा साभार पर बठेल्‍कि।
44002004	तने अम़ा साभाउ पबित्र आत्‍मा से भरपुर हले आर पबित्र आत्‍मार दुवाल छेमता अनुसार अम़ा भिन भिन भासार पर बल्‍बा धर्ले।
44002005	उखुना संसारेर हरेकखान देस से इस्‍वर भक्‍त यहुदिला यरुसलेमत बसोबास करिस्‍ले।
44002006	तने उड आबाज सुनिए लोकला जर हले आर अम़ा अकचकाए गेले, कियाँकि चेल़ालार बलिला सुन्‍बार लोकला आप्‍ना आप्‍नि भासात बल्‍ते सुनिस्‍ले।
44002007	अम़ा साभाउ अचम्‍भित हए कहबा धर्ले, “इला काथा बल्‍बार एम़ा साभाउ गालिलेर लोक हए ने?
44002008	ते हामा एम़ाक केनङ करे हामार आप्‍ना आप्‍नि भासात बल्‍ते सुनेचि?
44002009	हामा त पार्थिर, मादिर, एलामिर आर अइनङ करे मेसोपोटामियार, यहुदियार, कापाडोकियार लोकला छि, पोन्‍टस आर एसियात रहबार लोकला छि।
44002010	अइनङ करे फ्रिगिया, पामफिलिया, मिस्र आर कुरेनिर बगलकार लिबियार कुछुला प्रान्‍तेर लोकला छि आर रोम से आसाल यहुदि आर यहुदि मत मान्‍बारलाउ छि।
44002011	क्रेटेर आर अरबेर लोकलाउ छि। ताहुँ हामा केनङ करे एम़ाक हामार आप्‍नार भासात परमेस्‍वरेर माहान कामलार बाखान कर्ते सुनेचि!”
44002012	अम़ा साभाउ अचम्‍भित हएगेल आर आउन चकरत पारिए एक दस्रा झनाक हेनङ कहबा धर्ले, “याहाँर माने कि हए?”
44002013	मातुन काहुँ काहुँ अम़ार माजाक उराए हेनङ कहले, “नायाँ मध खाए एम़ा माति हइचे!”
44002014	मातुन उ एगार झनार सङे पत्रुसट थार हए गोग दिए अम़ाक कहले, “ए यहुदियार लोकला आर यरुसलेमत रहबार गटे लोकला, तम़ा इड काथा बुझ आर मोर काथालात कान द।
44002015	तम़ा सँच्‍बार लाखा, इला लोक नि माते कियाँकि आल़ा बेहानकार बाठे न बजिचे।
44002016	बुरु एइड घटनार बिसयत योएल अगमबक्‍ताड हेनङ कहिचे,
44002017	‘अन्‍तिम दिनलात हेनङ हबे कहए परमेस्‍वरट कहचे, मुइँ गटे लोकलार पर मोर आत्‍माड ढालिदिम तम़ार छुवाछटला अगमबानि बल्‍बे आर तम़ार जामानला दर्सन देख्‍बे आर बुऱाला सपन सुन्‍बे।
44002018	हँ, मोर सेबक आर सेबिकालारअ पर उला दिनत मोर आत्‍माड ढालि दिमु आर अम़ा अगमबानि बल्‍बे।
44002019	उप्रत आकासखानत मुइँ अदभुत काथा आर हेंटत पृथिमिखानत चिऩ देखाम, आर्थात सुर्कि, अगिन आर धुवाँर बदलि देखाम।
44002020	परमप्रभुर माहान आर महिमित दिनड आस्‍बार आगुत सुरुजड आन्‍धार हए जाबे, आर चानड सुर्कि बरन लाल हए जाबे।
44002021	आर जाहाँए जाहाँए परमप्रभुर नाअँड भज्‍बे उहाँए उद्धार पाबे ’।”
44002022	हे इस्राएलेर लोकला! इड काथा सुन, नासरतेर इसुर पाए परमेस्‍वरट तम़ार बिचत अदभुत कामला आर चिऩर कामला करिए इसुर सङे इस्‍वरिय अधिकार रहकि कहए तम़ार आगुति प्रमानित करिल्‍कन आप इड काथा तम़ाउ जानेचन।
44002023	आप्‍नार निस्‍ठुकित कराल उदेस्‍य आर पुर्बग्‍यान अनुसार परमेस्‍वरट एइड इसुक तम़ार हातत सँपिदिल्‍कन आर तम़ा उहाँक अधर्मि लोकलार पाए क्रुसत टाङिए मार्लन।
44002024	मातुन परमेस्‍वरट उहाँक मिर्तुर बान्‍धन से छुटाए जेअँत कर्ले, कियाँकि उहाँक मिर्तुर अधिनत राख्‍बार सम्‍भब नि रहकि।
44002025	दाउदड उहाँर बिसयत हेनङ कहिचे, ‘मुइँ प्रभुडक सदाए मोर आगुति देख्‍नु, उहाँए मोर दाहिना बिति रहबार कारन मुइँ नि टलमलाम।
44002026	ताहाते मोर मनड आनन्‍दित छे आर मोर जिभाड खुसि मानाचे। आर आप मोर देहाडउ आसात जिबे,
44002027	कियाँकि तुइँ मोर प्रानड पातालत नि छर्बो, नाते तुइँ आप्‍नार पबित्र भगतटक सर्बा दिबो।
44002028	तुइँ मोक जिबनेर दामालला देखाए दिचिस आर तुइँ मोक आप्‍नार उपस्‍थिति दिए खुसि से भरपुर बेनाबो ’।”
44002029	ए भाइला, हामार पुर्खा दाउदेर बिसयत मुइँ तम़ाक डिकिए कहच्‍कन कि, उहाँए मर्बार बाद उहाँक गाऱिए दुवाल गेल्‍कि आर आझि तलिक उहाँर कोबोरट हामार साम्‍नात छेबेकरेचे।
44002030	कियाँकि दाउदड एकटा अगमबक्‍ता छिले। आर परमेस्‍वरट उहाँक सत खाए दुवाल प्रतिग्‍याड उहाँए जानिस्‍ले कि उहाँरे सान्‍तानलार मइधे से एक झनाक परमेस्‍वरट सिंहासनत बठातेक।
44002031	पाछकार काथाड आगुतेइ देखिए दाउदड ख्रिस्‍टेर पुनरुत्‍थानेर बिसयत कहले, ‘उहाँए नाते पातालते रहले, नाते उहाँर देहाडए सरेल्‍कि।’
44002032	एइड इसुक परमेस्‍वरट मिर्तु से जेअँत करिए उठाले आर हामा साभाउ इड काथार साक्‍छि छि।
44002033	परमेस्‍वरेर दाहिना बिति उहाँए उँच्‍च स्‍थान पाले आर परमेस्‍वरट कबुल कराल पबित्र आत्‍माड पाले। आर अइड पबित्र आत्‍मा हेता ढालिदिचे। आल़ा तम़ा अइला काथा देखेचन आर सुनेचन।
44002034	कियाँकि दाउदडक सर्गत उठाल नि गेले ताहुँ उहाँए आप्‍नेइ कहचे, ‘परमप्रभुड मोर प्रभुडक कहल्‍कि, मुइँ तोर दुस्‍मनलाक तोर ठेङेर पाअँदानि नि बेनाबार तलिक तुइँ मोर दाहिना बिति बठेक।’
44002036	ताहाते इस्राएलेर गटेला घराना इड काथा पाक्‍का करे जान, जेइड इसुक तम़ा क्रुसत टाङलन, उहाँके परमेस्‍वरट प्रभु आर ख्रिस्‍ट दनह बेनाइचे।”
44002037	इड काथा सुनिए अम़ार मनला भाङिए परेल्‍कि तने अम़ा पत्रुसटक आर बाकिला प्रेरितक कहले, “ए भाइला, आप हामा कि करि ते?”
44002038	तने पत्रुसट अम़ाक कहल्‍कि, “तम़ार पापलार छेमार ताने तम़ा हरेक झना पास्‍चाताप कर आर इसु ख्रिस्‍टेर नाअँत बप्‍तिस्‍मा ल। तने तम़ा पबित्र आत्‍मार बरदान पाबन।
44002039	कियाँकि प्रतिग्‍याड तम़ार ताने, तम़ार छुवालार ताने आर दुर दुरत रहबार अम़ा साभार ताने हए, जाहाँक जाहाँक प्रभु हामार परमेस्‍वरट डाकाबे।”
44002040	आरह भेलेला काथा कहए अम़ाक चेतानि दिल्‍कि आर उपदेस दिते कहल्‍कि, “इड भ्रस्‍ट पुस्‍ता से तम़ा आप्‍नाक बचाअ।”
44002041	ताहाते जाहाँए जाहाँए उहाँर काथाला धर्ले, अम़ा बप्‍तिस्‍मा लिले आर अइदिना करिप तिन हाजार झना अम़ार सङे गेन्‍तित मिस्‍लिले।
44002042	आर अम़ा प्रेरितलार सिक्‍छा, संगति, रुटि भाङिए खाबार कामत आर प्रार्थनात भक्‍ति पुर्बक लागाल रहले।
44002043	आर साभार मनलात भय उत्‍पन हए गेल्‍कि, कियाँकि प्रेरितलार पाए भेलेला अदभुत काम आर चिऩर कामला हइसेल्‍कि।
44002044	बिस्‍वास कर्बार साभाउ एक हए संगति करे आर अम़ार गटे जिऩिसला साझियारि रहकि।
44002045	आर अम़ा आप्‍नार सम्‍पति बा जिऩिस पातला बेचिए जाहाँक जाहाँक जे जेर खागिस हकि अम़ाक साभाक बाटिए दे।
44002046	तिसअ दिना अम़ा मुन्‍डिलत एकेसङे जम हए आर घर घर जाए रुटि भाङे आर साभाउ खुसि आर सुद्ध मन से मिलिए जुलिए खाए,
44002047	परमेस्‍वरेर जयजयकार करे आर गटे लोकला से सुभेच्‍छा पाए। आर तिसअ दिन प्रभुड उद्धार पाबार लोकलाक अम़ार गेन्‍तित बाऱाते लेगेल्‍कि।
44003001	एक दिना प्रार्थनार पहरे, तिन बजे दिनत पत्रुसट आर युहन्‍नाड मुन्‍डिलत जाते रहए।
44003002	मुन्‍डिलेर भित्रत ढुक्‍बार लोकलार ठिना से भिका माङोक कहए लोकला एकटा जल्‍माति नेङराक सबदिना बुकिए आने आर मुन्‍डिलेर सुन्‍दर नाएर दुवारखानत थए दे।
44003003	पत्रुसटक आर युहन्‍नाडक मुन्‍डिलेर भित्रत ढुक्‍बा देखिए उड नेङरा अम़ार ठिना भिका माङले।
44003004	तने युहन्‍नार सङे सङे पत्रुसट एकटक लागाए देखिए उहाँक कहल्‍कि, “हामार बिति देखेक!”
44003005	आर अम़ार ठिना से कुछु पाबार आस्रा करे उहाँए टोए जुरिए अम़ार बिति देख्‍ले।
44003006	मातुन पत्रुसट कहल्‍कि, “मोर सङे सना आर रुपा कुछु नि छे मातुन मोर सङे जे छे, तोक दिमुन। नासरतेर इसु ख्रिस्‍टेर नाअँत उठेक आर बेरा!”
44003007	तने उहाँर दाहिना हातखान धरिए पत्रुसट उहाँक उठाले आर अइखुनाए उड लोकेर ठेङलात आर गिऱलात बल आसेल्‍कि,
44003008	ते उहाँए कुदिए थार हए गेले आर बेर्बा धर्ले। बेराते, थिर्पिते आर परमेस्‍वरेर जयजयकार कर्ते अम़ारे सङे मुन्‍डिलत ढुक्‍ले।
44003009	उहाँक बेराते आर परमेस्‍वरेर जयजयकार कर्ते गटे लोकला उहाँक देखेल्‍कि।
44003010	आर मुन्‍डिलेर सुन्‍दर नाएर दुवारखानत बठिए भिका माङबार त याहिँ हए कहए चिऩि फेकाल्‍कि। उहाँर पर घटाल इड घटनाक देखिए अम़ाक गजब लागि गेल्‍कि आर छक परि गेले।
44003011	उड लोकक पत्रुस आर युहन्‍नाडर पाछु पाछु जाबा देखिए, गटे लोकला अचम्‍भित हए सोलोमन नाएर बेरेन्‍डाखानेर बिति अम़ार ठिना दउरिते आस्‍ले।
44003012	तने हेनङ हबा देखिए पत्रुसट लोकलाक कहल्‍कि, “ए इस्राएलेर लोकला! इड घटना से तम़ाक कियाँ छक्‍क लागिच्‍कन? कियाँ तम़ा हामाक टकटक लागाए देखिए छन, बाजाकि हामा आप्‍नारे बल आर बुता से याहाँक बेराबार बेनान?
44003013	अब्राहाम, इसहाक आर याकुबेर परमेस्‍वरट इखान कामेर माध्‍यम से आप्‍नार सेबक इसुडक महिमित कर्ले। जाहाँक तम़ा धराए दिलन आर पिलातसट उहाँक छरि दिबार बिचार कर्ले मातुन पिलातसेर साम्‍नात तम़ा इसुडक इन्‍कार कर्लन।
44003014	पबित्र आर धर्मिजनडक इन्‍कार कर्लन ताहार बदला तम़ा एकटा जान माराक छरिदोक कहए माङ कर्लन,
44003015	आर तम़ा जिबनदाताडर हात्‍या कर्लन मातुन परमेस्‍वरट उहाँक मिर्तु से जेअँत कर्ले। जाहाँर हामा गबाहि छि।
44003016	इसुर नाअँत बिस्‍वास कर्बारे कारन इड लोक बल पाले, जाहाँक तम़ा देखेचन आर चिऩेचन। इसुर पर राखाल बिस्‍वासखाने इड लोकक सम्‍पुर्न भाबे संअ करिचेक।
44003017	ए भाइला, आप मुइँ जानु कि, तम़ा नि जानिए हुनङ कर्लन आर तम़ार सासकलाउ अइनङ कर्ले।
44003018	मातुन ख्रिस्‍टक दुख भोग्‍बा लाग्‍कि कहए परमेस्‍वरट जेइला काथा अगमबक्‍तालार मुखे आगुते बलिस्‍ले उला काथाक उहाँए अइनङ करे पुरा कर्ले।
44003019	ताहाते पास्‍चाताप कर आर परमेस्‍वरेर बिति घुर जेसे तम़ार पापला छेमा हकन आर परमेस्‍वरेर उपस्‍थिति से तम़ा आत्‍मिकि ताजापन पाअन।
44003020	आर परमेस्‍वरट तम़ार ताने भेले दिन आगु से नियुक्‍त कराल ख्रिस्‍टटक आर्थात इसुडक पाठाए दिकन,
44003021	इड आबस्‍यक छे कि प्राचिन काल से परमेस्‍वरेर पबित्र अगमबक्‍तालार मुखे बलाल गटे काथालार पुनस्‍थापना नि हबार तलिक ख्रिस्‍टट सर्गते रोहोक।
44003022	मोसाड कहिस्‍ले, ‘परमप्रभु परमेस्‍वरट मोक थार कर्बार लाखा तम़ार दादा भाइलारे बिच से तम़ार ताने एकटा अगमबक्‍ताक उठात्‍कन आर उहाँए तम़ाक जे जे कहत्‍कन उहाँर गटे काथाला तम़ाक सुन्‍बा लाग्‍कन।
44003023	आर हेनङ हबे, जाहाँए जाहाँए उड अगमबक्‍तार काथाला नि सुन्‍बे अम़ाक परमेस्‍वरेर लोकलार बिच से हटाल जाबे आर नस्‍ट कराल जाबे’।
44003024	आर सामुएल अगमबक्‍ताड से हिति जेतेला अगमबक्‍ता आस्‍ले अम़ा साभाउ एइला दिनेर बिसयत बलिचे।
44003025	तम़ा अइला अगमबक्‍तार आर अइड कारालेर सान्‍तान हन जेइड काराल परमेस्‍वरट तम़ार बापदादो अब्राहामेर सङे हेनङ कहए बाऩिस्‍ले, ‘तहरे सान्‍तानला से पृथिमिर गटे लोकला आसिस पाबे’।
44003026	आर तम़ाक दुस्‍टता से घुराए आसिस दिबार ताने परमेस्‍वरट आप्‍नार सेबकटक थार करिए सब से प्रथमे तम़ार ठिना पठाले।”
44004001	उखुना पत्रुसट आर युहन्‍नाड लोकलार सङे बलाबलि करिस्‍ले, ता पुजारुकला आर मुन्‍डिलेर पाहारादारलार अधिकारिड आर सदुकिला अम़ार ठिना आसेल्‍कि।
44004002	अम़ाक खोब गस्‍सा उठिसेल्‍कि, कियाँकि पत्रुसट आर युहन्‍नाड इसुत मराल लार पुनरुत्‍थान हचे कहए सिकाइस्‍ले आर प्रचार करिस्‍ले।
44004003	तने अम़ा पत्रुसटक आर युहन्‍नाडक धरिए भर रात कइदत बन करिए राख्‍ले कियाँकि उखुना सान हए गेइसेल्‍कि।
44004004	ताहुँ बचन सुन्बार लोकलार मइधे भेलेला लोक बिस्‍वास करेल्‍कि आर बिस्‍वास करा लोकलार गेन्‍तिड करिप पाँच हाजार पुगि गेल्‍कि।
44004005	ताहार काल़ि करे एम़ार सासकला, धर्मगुरुला आर बिधानेर पंडितला यरुसलेमत जम हले।
44004006	हता माहा पुजारुक हन्‍नासट उपस्‍थित छिले। अइनङ करे कइयाफाड, युहन्‍नाड, अलेक्‍जेन्‍डरट आर माहा पुजारुकेर घरानार आरहला लोक हता उपस्‍थित छिले।
44004007	तने अम़ा पत्रुसटक आर युहन्‍नाडक बिचत थार कराए पुछारि कर्ले, “तम़ा काहाँर सक्‍तित बा काहाँर नाअँत इखान काम कर्लन?”
44004008	तने पत्रुसट पबित्र आत्‍मा से भरपुर हए अम़ाक कहले, “हे लोकेर सासकला आर धर्मगुरुला,
44004009	आझि एकटा नेङरा लोकेर पर कराल भाला कामेर बिसयड लिए हामाक डाकाए इड लोक केनङ करे संअ हले कहए साबाल करेचन जदि ते,
44004010	तम़ा साभाउ आर इस्राएलेर गटेला लोक इड काथा जान कि, तम़ार पाए क्रुसत टाङाल मातुन परमेस्‍वरेर पाए मिर्तु से जेअँत करिए उठाल नासरतेर अइड इसु ख्रिस्‍टेर नाअँत इड लोक संअ हए तम़ार साम्‍ना थार हए छकन।
44004011	‘धर्मसास्‍त्रखान अनुसार इसुडए उड पाथल हए, जेइड पाथलक तम़ा राज मिस्‍त्रिला इन्‍कार कर्लन, अइड पाथल आल़ा घरेर मुल पाथल हइचे।’
44004012	उहाँर बाहिक आर काहाँरअ से मुक्‍ति नि छे, कियाँकि सर्गेर हेंटत लोकेर बिचत आर कोए नाअँ दुवाल नि गेइचे जेसे कि हामा मुक्‍ति पाबा पारि।”
44004013	जेइखुना लोकला पत्रुस आर युहन्‍नार साहासट देख्‍ले आर इड जानिए पाले कि एम़ा बेपऱा लेखा आर साधारन किसिमेर लोकला हए, ते अम़ाक गजब लागि गेल्‍कि आर एम़ा इसुर सङे रहए कहए चिऩि फेकाले।
44004014	मातुन संअ हआल लोकटक एम़ारे सङे थार हए रहबा देख्‍तउ अम़ार खिलापत कुछु बल्‍वा नि पार्ले।
44004015	ताहाते लोकला पत्रुस आर युहन्‍नाडक माहा सभाड से बाहार जाबार हुकुम दिए आपसत हेनङ कहए साल्‍ल़ा कर्ले,
44004016	“इला लोकक आप हामा कि करि? कियाँकि एम़ार पाए जेइड अचम्‍भित घटना हइचे इड घटना यरुसलेमेर गटे लोकला जानेचे। आर हामा इड काथाक इन्‍कार कर्बा नि पार्म।
44004017	मातुन इड काथा लोकलार बिचत आर बेसि ना छिर्याक कहए, ‘आर तम़ा इसुर नाअँत काहाँरअ सङे कुछु ना बलन’ कहए हामा एम़ाक चेताए दि।”
44004018	तने अम़ा पत्रुसटक आर युहन्‍नाडक डाकाए हुकुम दिले, “आप आझि से इसुर नाअँत कुछु ना बलन आर कोए सिक्‍छा ना दन।”
44004019	मातुन पत्रुसट आर युहन्‍नाड अम़ाक उत्रा दिते कहल्‍कि, “तम़ार काथाला सुनि ने परमेस्‍वरेर काथाला सुनि, परमेस्‍वरेर नजरत कुनड ठिक?
44004020	कियाँकि हामा जे देखेचि आर जे सुनेचि, नि बलिए रहबाए नि पारेचि।”
44004021	आर लोकलार डरे पत्रुस आर युहन्‍नाडक साजाइ दिबार कोए जुत नि पाए माहा सभाड अम़ाक आरह बेसि से धम्‍काए छरि दिले कियाँकि जेइड घटना हइसेल्‍कि उड घटना देखिए गटे लोकला परमेस्‍वरेर जयजयकार करिसेल्‍कि।
44004022	जेइड लोक आस्‍चार्य कामेर पाए संअ हइस्‍ले उहाँए चालिस बच्छर से अधिक उमेरेर रहए।
44004023	पत्रुस आर युहन्‍नाड हता से छुटिए जाए मुल पुजारुकलार आर धर्मगुरुलार कहाल गटे काथाला आप्‍नार सङलाक सुनाउ दिले।
44004024	जेइखुना अम़ा इला काथा सुन्‍ले, साभाउ एकेसङे मुख फुरिए गोग दे परमेस्‍वरटक हेनङ कहए प्रार्थना कर्ले, “सर्ग, पृथिमि, सुमुन्‍दर आर याहाँत रहबार गटे कुछुलार सिर्जन कर्बार प्रभु,
44004025	तुहें ने गो पबित्र आत्‍मा दे आप्‍नार सेबक हामार पुर्खा दाउदेर मुखे बलिस्‍लो, ‘परजातियाला कियाँ गस्सा कर्ले आर लोकला बेमतलबेर काथाला कियाँ सँच्‍ले?
44004026	पृथिमिर राजाला परमप्रभुर आर उहाँर अभिसिक्‍त जनडर खिलापत थार हले आर सासकला एक ठिना जर हले ’।
44004027	कियाँकि छेच्‍कारे तोर पाए अभिसेक कराल तोर पबित्र सेबक इसुर खिलापत परजातियाला आर इस्राएलेर लोकलार सङे हेरोद आर पन्‍तियस पिलातस दनह झना एइखान नगरत जर हइस्‍ले।
44004028	तोर सक्‍ति आर तोर इच्‍छा अनुसार आगुतेइ योजना कराल काथाला पुरा हबारे ताने अम़ा हेनङ काम कर्ले।
44004029	हे प्रभु! आप अम़ार धम्‍किलार पर नजर दे आर तोर सेबकलाक तोर बचन बल्‍बार ताने पुरा साहाँस दे।
44004030	संअ कर्बार ताने तुइँ आप्‍नार हातखान बाऱा जेसे तोर पबित्र सेबक इसुर नाअँत चिऩ आर अचम्‍भित कामला होक।”
44004031	आर जेइखुना अम़ा प्रार्थना करिए ओर कर्ले, अम़ा जम हए रहाल ठाअँखान काप्‍बा धरेल्‍कि आर अम़ा साभाउ पबित्र आत्‍मा से भरपुर हए गेले आर परमेस्‍वरेर बचन साहाँस से बल्‍बा धर्ले।
44004032	बिस्‍वास करा लोकलार जेऱडत साभाउ एक मन आर एक चित्तेर हए रहए। अम़ार मइधे एकअ झना आप्‍नार सम्‍पतिलाक निजि नि गने मातुन अम़ार जे कुछुला छिल्‍कि साझियारि रहकि।
44004033	आर प्रेरितला खोब जोस से प्रभु इसुर पुनरुत्‍थानेर साक्‍छि दे। अम़ा साभार पर माहान अनुग्रह छिल्‍कि।
44004034	अम़ार मइधे काहाँकअ कोए चिजेर गरज नि हकि कियाँकि जाहाँर जाहाँर जगह, घर दुवार रहकि अम़ा सब कुछुला बेचिए खुचिए टाका पेइसाला आने,
44004035	आर आनिए प्रेरितलार चरनत राखि दे। आर जाहाँक जाहाँक गरज हकि अम़ाक उला बाख्रा करिए दे।
44004036	हता साइप्रस टप्पुर लेबि कुलेर योसेफ नाएर एक झन लोक रहए जाहाँक प्रेरितला बर्नबास नाअँ धराइस्‍ले (याहाँर माने हए उत्‍साहार बेटा),
44004037	उहाँए आप्‍नार जगहखान बेचिए टाकाला आनिए प्रेरितलार चरनत राखि दिले।
44005001	हननिया नाएर एकटा लोक आर याहाँर मगि सफिराडउ आप्‍नार एकखान जगह बेच्‍ले।
44005002	आर उहाँए आप्‍नार मगिर सङे साल्‍ल़ा करिए कुछुला टाका आप्‍नारे सङे नुकाए राख्‍ले आर बाकिला टाका आनिए प्रेरितलार चरनत राखिदिले।
44005003	मातुन पत्रुसट अम़ाक पुछारि करेल्‍कि, “ए हननिया, सइतानड केनङ करे तोक पबित्र आत्‍माडर सङे बेइमान बल्‍बार आर जगह बेचा कुछुला टाका नुकाए राख्‍बार मति दिल्‍कु?
44005004	नि बेच्‍बार तलिक उखान जगह तहरे रहकु ने? आर जगहखान बेच्‍बार बादअ टाकाला तहरे रहकु ने? हेनङ छाङाल काम कर्बार मति तोर मनडत केनङ करे ढुकेल्‍कु? तुइँ लोकलाक नि मातुन परमेस्‍वरटके ठगिचिस।”
44005005	इड काथा सुन्‍तेइ हननियाड भुइँखानत ढिप करे परिए मरि गेले तने इड काथा सुन्‍बार साभार मनलात बारा डर ढुकि गेल्‍कि।
44005006	आर छँराला उठिए उहाँक नुआँ दे लल्‍पटाए बाहार बिति उठाए लेजाएने गाऱि दिल्‍कि।
44005007	करिप तिन घान्‍टा बाद उहाँर मगिड भित्रत आसेल्‍कि मातुन हता घटाल घटनाडर बिसयत उहाँक कुछु पात्ता नि रहकि।
44005008	आर पत्रुसट उहाँक पुछारि करेल्‍कि, “मोक कोहो त, तम़ा जगहखान कि एतेइडि टाकात बेचिस्‍लन?” तने उहाँए कहल्‍कि, “हँ एतेइडि टाकात।”
44005009	मातुन पत्रुसट उहाँक कहल्‍कि, “प्रभुर आत्‍माडक परिक्छा लिबार तम़ार केनङ करे एकटा मति हल्‍कन? देखेक, तोर घरेर लोकटक माटि दिबार लोकला केबारखानते आसिए पुगिचोक आर एम़ा तहँक बाहार बिति उठाए लेजातोक।”
44005010	तने अइसाथ उहाँए पत्रुसेर चरनत ढिप करे परि गेले आर मरि गेले। आर जेइखुना उला छँरा भित्रत आस्‍ले ते उहाँक मराल पाले आर उठाए बाहार बिति लेजाए उहाँकअ घरेर लोकटर बग्‍लते गाऱि दिल्‍कि।
44005011	तने गटेड मन्‍डलित आर इड घटना सुन्‍बार साभाक डर ढुकि गेल्‍कि।
44005012	आप प्रेरितलार हाते लोकलार बिचत नान्हा किसिमेर चिऩ आर अचम्‍भित कामला हबा धरेल्‍कि। उखुना अम़ा साभाउ सोलोमोनेर बेरेन्‍डाखानत एकेसङे जर हए।
44005013	आरला लोक अम़ार सङे मिस्‍लिबार हुब नि पाए, ताहुँ लोकला अम़ाक खोब मान करे।
44005014	प्रभुडक बिस्‍वास कर्बार बेर्छानि आर मर्दना दनहलारे गेन्‍तिड बार्त़े गेल्‍कि।
44005015	हेता तलिक कि लोकला बेमारिलाक बाहार बिति दामाललात निक्‍लाए सेजा आर खाट सहित आनिए राखे जेसे पत्रुसट अइ पाके आस्‍बारखुना उहाँर छियाँखान हलउ काहाँरअ काहाँरअ पर पर्कि।
44005016	यरुसलेमेर चारह बितिकार नगरला से भेलेला लोक बेमारिलाक आर आसुद्ध आत्‍मा धराल लोकलाक आने आर गटे लोकला संअ हए जाए।
44005017	तने माहा पुजारुकट आर उहाँर सङे रहबार सदुकि पन्‍थेर साभाउ इर्स्यार भाबना से प्रेरितलार खिलापत थार हले।
44005018	अम़ा प्रेरितलाक धरिए सार्बजनिक कइदत धरिदिले।
44005019	मातुन रात करे प्रभुर एकटा साम्‍दिया आसिए कइदखानार केवारखान खुलाए दिए अम़ाक बाहार निक्‍लाए कहल्‍कि,
44005020	“जाअ आर मुन्‍डिलडत थार हए नायाँ जिबनेर सन्‍देसला लोकलाक सुनाअ।”
44005021	इड काथा सुनिए अम़ा बेहानेइ मुन्‍डिलत ढुकिए सिकाबा धर्ले। हिदर माहा पुजारुकट आर उहाँर सङे रहबारला आसिए माहा सभाडक आर्थात इस्राएलिलार गटे सभासदलाक बलाहाट दिले आर प्रेरितलाक कइद से निक्‍लाए आन्‍बा लोक पाठाले।
44005022	आर जेइखुना हाकिमला कइदत आसिए देख्‍ले ते अम़ाक हता नि पाले तने घुरिए जाए हेनङ कहले,
44005023	“हामा कइदघराडत आच्‍छा से ताला माराल आर पाहारादारलाक बाहार बिति थार हए रहते देख्‍न मातुन केबारखान खुलाए भित्रत देख्‍न ते, हामा काहाँकअ नि पान।”
44005024	आप मुन्‍डिलेर पाहारादारलार अधिकारिड आर मुल पुजारुकला इड काथा सुनिए नतिजा कि हबे कहए आउनचकरत परि गेले।
44005025	तने कोए एक झन आसिए अम़ाक कहल्‍कि, “देख, जेइला लोकक तम़ा कइदत राखिस्‍लन अम़ा मुन्‍डिलत थार हए लोकलाक सिकाच्‍कन।”
44005026	तने मुन्‍डिलेर पाहारादारलार अधिकारिड आप्‍नार लोकलार सङे जाए जबर्जस्‍ति नि करिए अम़ाक आन्‍ले कियाँकि लोकला पाहारादारलार अधिकारिडक पाथल दे झाटा ठुक्‍बार डर रहकि।
44005027	तने अम़ाक आनिए माहा सभार आगुति थार कराले आर माहा पुजारुकट अम़ाक हेनङ कहए पुछारि करेल्‍कि,
44005028	“हामा तम़ाक इड नाएर बिसयत काहाँकअ कुछु ना सिकान कहए काडा हुकुम दिसिन्‍कन ताहुँ तम़ा आप्‍नार सिक्‍छाला सिकाए सिकाए यरुसलेमेर गटे लोकलार कानला बोझ करि दिचन आर उड लोकेर सुर्किर दुसिया हामार पर लागाबा छाबेचन।”
44005029	मातुन पत्रुसट आर प्रेरितला कहल्‍कि, “लोकलार से अधिक हामाक परमेस्‍वरेर आग्‍याला मान्‍बार आबस्‍यक छे।
44005030	हामार बाप दादोलार परमेस्‍वरट इसुडक मिर्तु से जेअँत करिए उठाले जाहाँक तम़ा खुट्टात टाङिए मार्लन।
44005031	परमेस्‍वरट एइड इसुक अधिपति आर मुक्‍तिदातार रुपत आप्‍नार दाहिना बिति उँच्‍च पदत राख्‍ले जेसे परमेस्‍वरट इस्राएलिलाक पास्‍चाताप कर्बार मउका आर पापेर छेमा दोक।
44005032	हामा एइला काथार साक्‍छि छि आर पबित्र आत्‍माडउ इला काथार साक्‍छि छे, जेइड पबित्र आत्‍माक परमेस्‍वरट उहाँर आग्‍या पालन करा लोकलाक दिचे।”
44005033	मातुन इला काथा सुनिए अम़ाक गस्सा उठिगेल्कि आर प्रेरितलाक मार्बा छाब्‍ले।
44005034	ताहुँ गटे लोकलार से आदर पाआल, बिधानेर पंडित गमलिएल नाएर माहा सभार फरिसिड माहा सभाडत थार हए प्रेरितलाक एक छिनकार ताने बाहार बिति लेजाबार हुकुम दिले।
44005035	ताहार बाद गमलिएलड माहा सभार लोकलाक हेनङ कहले, “सुन ए इस्राएलिला, इला लोकक तम़ा जे कर्बा छाबेचन याहाँत हुँस कर,
44005036	कियाँकि याहाँर से आगुत थुदासटउ आप्‍नाक कुछु हउ कहए दाबि करिस्‍ले आर भेलेला लोक, करिप चार स झन उहाँर पाछु धर्बअ करिस्‍ले। मातुन उहाँए मारा पर्ले आर उहाँर लाट धर्बारला साभाउ भाताभाति हए गेले अम़ार से आर कुछु नि हले।
44005037	ताहार बाद जन गननारखुना गालिलेर यहुदाड निक्‍लिले आर बिद्रोह कर्बा ताने कुछुला लोकक आप्‍नार पक्‍छत कर्ले। मातुन आप्‍नउ नस्‍ट हले आर उहाँर पाछु धर्बारलाउ छिर्याछिट हए गेल्कि।
44005038	ताहाते आल़ाकार इड घटनार बिसयत मुइँ तम़ाक कहच्‍कन, कि इला लोक से दुरे रह आर एम़ाक छरि द कियाँकि इड योजना आर्थात इखान काम लोकलार हए जदि ते आप्‍ने से हाराए जाबे।
44005039	मातुन इखान काम परमेस्‍वरेर हकि जदि ते तम़ा अम़ाक सम़लिबा नि पार्बन निते तम़ा आप्‍नाक परमेस्‍वरेर खिलापत गिराबन।
44005040	तने अम़ा उहाँर काथाला मानि गेल्‍कि आर प्रेरितलाक भित्रत डाकाए कर्राबाजि कर्ले, आर आप इसुर नाअँत आर कुछु ना बलन कहए धम्‍काए छरि दिले।
44005041	तने प्रेरितला आप्‍नाक हामा इसुर नाअँत बेमान हबार लाइकेर हन कहते, खुसि मानाते माहा सभाडर आगुए पाके निक्‍लिए चलि गेले।
44005042	हर दिना प्रेरितला मुन्‍डिलडत आर घरे घरे जाए इसुडए ख्रिस्‍ट हए कहबार काथाड सिकाबा आर सुसामाद प्रचार कर्बा नि छर्ले।
44006001	उला दिनत जेइखुना चेल़ालार गेन्‍तिड बार्त़े गेल्‍कि, ते मातृभासि यहुदिलार खिलापत ग्रिकभासि यहुदिला गनगनिबा धरेल्‍कि कियाँकि दिनउ बाँटबार रासनेर बितरनत अम़ार रान्‍डियानिलार पर भेदभाब हकि।
44006002	तने प्रेरितला बारए झना गटे चेल़ालाक डाकाए कहले, “परमेस्‍वरेर बचन प्रचार कर्बा छरिए खाबार पिबार कामत सेबा कर्बार हामाक मुनासिब नि छे।
44006003	ताहाते ए भाइला, तम़ार मइधे से आदर पाआल, पबित्र आत्‍मा आर बुद्धि से भराल सात झना लोकक बिछ जाहाँक हामा इखान कामत नियुक्‍त करि
44006004	जेसे हामा प्रार्थना आर बचनेर सेबात पुरा समय दिबा पारि।”
44006005	तने प्रेरितलार काथाड गटे लोकलाक पसिन परेल्‍कि आर अम़ा पबित्र आत्‍मा आर बिस्‍वास से भरपुर हुवाल स्‍तिफनस, फिलिप, प्रखरस, निकनोर, तिमोन, परमिनास आर यहुदि पन्‍थत आसाल एन्‍टिओखियार निकोलाउसटक बिछ्ले।
44006006	अम़ा इला लोकक प्रेरितलार आगुति थार कराले आर प्रेरितला अम़ार पर हात राखिए प्रार्थना करि दिल्‍कि।
44006007	आर परमेस्‍वरेर बचनला छिर्याते गेल्‍कि आर चेल़ालार गेन्‍तिड यरुसलेमत आरह बार्त़े गेल्‍कि आर पुजारुकलार मइधे भेलेला झना उड बिस्‍वासक सुइकार कर्ले।
44006008	तने स्‍तिफनसट अनुग्रह आर सक्‍ति से भरपुर हए लोकलार बिचत बड बड अदभुत कामला आर चिऩला कर्बा धर्ले।
44006009	मातुन आजाद दलेर सभाघरट से (उड सभाघरेर नाअँ अइड रहकि) केबा झना सदस्‍य स्‍तिफनसटर सङे बाद बिबाद कर्बा धर्ले। अम़ा कुरेनि, अलेकजेन्‍ड्रिया, किलिकिया आर एसियार यहुदिला रहए।
44006010	मातुन स्‍तिफनसट जेइड बुद्धि आर जेइड आत्‍मार पाए बले उला काथार उत्रा अम़ा दिबा नि पारे।
44006011	ताहाते अम़ा लोकलाक गुपचुपत हेनङ कहबा उस्‍काले, “हामा याहाँक मोसा आर परमेस्‍वरेर खिलापत निन्‍दा कर्ते सुन्‍न।”
44006012	आप अम़ा लोकलाक, धर्मगुरुलाक आर सास्‍त्रिलाक एकमुखि बेनाए स्‍तिफनसटक धरिए माहा सभार आगुति आन्‍ले।
44006013	आर अम़ा हेनङ कहबार झुट्टा गबाहालाक थार कराले, “इड लोक इड पबित्र मुन्‍डिलेर आर मोसार बिधानेर खिलापत हर दिना बलेचे,
44006014	कियाँकि हामा याहाँक हेनङ कहते सुन्‍न, ‘नासरतेर इसुड इड मुन्‍डिलक नस्‍ट कर्बे आर मोसार पाए हामाक दुवाल बिधानलाक बदलाए दिबे बेले।’ ”
44006015	तने माहा सभाडत बठाल साभाउ स्‍तिफनसटक एकटक लागाए देख्‍ले ते उहाँर सकलड अम़ाक सर्गदुतेर सकलडर लाखा देखा गेल्‍कि।
44007001	तने माहा पुजारुकट स्‍तिफनसटक पुछारि करेल्‍कि, “इला काथा कि छेच्‍कारे हकु?”
44007002	तने उहाँए उत्रा दिल्‍कि, “हे दादा आर बाउला मोर काथाड सुन, महिमार परमेस्‍वरट हामार बापदादो अब्राहामडक हारान कहबार ठाअँखानत बासा कर्बार से आगुत मेसोपोटामियात रहबारेखुना प्रकट हइसेल्‍कि।
44007003	आर उहाँक कहिसेल्‍कि, ‘तुइँ आप्‍नार देस आर भाइ बिरादरलाक छरिए निक्‍लेक आर उखान देसत जा जेइखान देस मुइँ तोक देखाम्‍कुन।’
44007004	तने उहाँए कल्‍दिलार देसखान छरिए हारानत बसोबास कर्ले। आर हता उहाँर बापट मारा पर्बारबाद परमेस्‍वरट उहाँक एइखान मुलुकत आनेल्‍कि जेइठा आल़ा तम़ा बसोबास करिचन।
44007005	परमेस्‍वरट उहाँक उखान ठाअँत जायजेथा दिबार काथा हुति जाओक भरि दिबार ठाअँ तलिक नि पाले। मातुन उहाँर कोए सान्‍तान नि रहलउ उहाँक आर उहाँर भाबि सान्‍तालाक इखान मुलुक दिबार कबुल कर्ले।
44007006	आर परमेस्‍वरट उहाँक हेनङ कहले, ‘तोर सान्‍तानला भिन झनार देसत जाए परदेसि हए रहतोक आर अम़ा चार स बच्छर तलिक गुलाम हए आत्‍याचार सहतोक।’
44007007	‘मातुन तम़ा जेइला जातेर गुलामि कर्बन उला जातेर निसाफ मुइँ करिम तने तम़ा उखान मुलुक से घुरिए आसिए एइखान ठाअँत मोर आराधना कर्बन।’
44007008	परमेस्‍वरट अब्राहामेर सङे खतनारअ काराल बाऩ्‍ले आर इसहाकेर पिता अब्राहामड उहाँर जलमेर आठमा दिनत इसहाकटर खतना कर्ले। सेने इसहाकट याकुबेर पिता हले आर याकुबड बारडाए कुलपतिर पिता हले।
44007009	आर कुलपतिला डाहा करिए योसेफटक मिस्र देसत बेचिए दिले। मातुन परमेस्‍वरट योसेफेर सङे रहकि।
44007010	आर परमेस्‍वरट उहाँक गटे दुखला से छुटाल्‍कि। मिस्र देसेर राजा फारोर आगुति उहाँक अनुग्रह आर बुद्धि दिल्‍कि ताहाते फारोड उहाँक मिस्र देसेर आर आप्‍नार गटेड घरानार अधिकारि बेनाल्‍कि।
44007011	ताहार बाद गटेखान मिस्र देस भरे आर कनान मुलुकत आकाल परिए बाडा संकट हए गेल्‍कि आर हामार बापदादोलार खाबार अन नि छिल्‍कि।
44007012	मातुन जेइखुना याकुबड मिस्र देसत अन पाबार काथा सुन्‍ले ते प्रथमे उहाँए आप्‍नार बेटालाक मतलब हामार बापदादोलाक हता पाठाले।
44007013	दस्रा फेककार भेटत योसेफट आप्‍नार दादा भाइलाक आप्‍नार परिचय दिले आर फारोडक आप्‍नार परिबाललार सङे चिऩापर्चि कराले।
44007014	तने योसेफट आप्‍नार बाप याकुबडक आर आप्‍नार गटे परिबाललाक आप्‍नार ठिना आनुवाले। अम़ा साभाउ पछतर झना रहकि।
44007015	आरतने याकुबड मिस्र देसत गेले आर उहाँए आप्‍नउ आर हामार बापदादोलाउ अइठिना मारा पर्ले।
44007016	आर अम़ार लासलाक लेजाए सेकेमत अइड कोबोरत राखा गेल्‍कि जेइड कोबोरक अब्राहामड सेकेमत हामोरेर बेटालार ठिना से रुपार दाम तिरिए किनिए लिस्‍ले।
44007017	मातुन जेइखुना परमेस्‍वरट अब्राहामेर सङे बाऩाल कबुलड पुरा कर्बार दिनड भिर्ते आसेल्‍कि ते, मिस्र देसत हामार लोकलार गेन्‍तिड बार्त़े गेले।
44007018	तने मिस्र देसत योसेफटक नि चिन्भार भिन राजा थार हले,
44007019	उड राजा हामार जातियालार पर कपटपुर्न ब्‍यबहार करेल्‍कि। आर हामार बापदादोलाक जबरजस्‍ति आप्‍नार पेदगा छुवालाक बाहार बिति फेकुवाकि जेसे छुवाला मरि जाओक।
44007020	एइनङ दिनत मोसार जलम हल्‍कि। उहाँए परमेस्‍वरेर नजरत देख्‍बार रहए। आर तिन महिना तलिक उहाँर पालन पुसन आप्‍नारे घरत हल्‍कि।
44007021	जेइखुना उहाँक बाहार फेकाए दुवाल गेल्‍कि ते, फारोर बेटिड उहाँक उठाए लिल्‍कि आर आप्‍नारे बेटार लाखा करे पुसिए उठाल्‍कि।
44007022	ताहाते मोसाडक मिस्रिलार गटे किसिमेर सिक्‍छा दिक्‍छा दुवाल गेल्‍कि आर उहाँए बलिबचनत आर कामत सिपाल हतेगेले।
44007023	जेइखुना उहाँए चालिस बच्छरेर हले तने उहाँए आप्‍नार इस्राएलि दादा भाइलाक भेट कर्बार निर्नय कर्ले।
44007024	आर आप्‍नार दादा भाइलार मइधे एक झनार पर अत्‍याचार कर्बा देखिए मोसाड उऩडर पर रक्‍छा करेल्‍कि आर उड मिस्रिक मारिए आप्‍नार भाइडर पर कराल एनियार बदला लिल्‍कि।
44007025	मोसाड सँचिस्‍ले कि परमेस्‍वरट उहाँर हाते अम़ार उद्धार कर्तेक कहबार काथाड उहाँर दादा भाइला बुझ्तेक मातुन उड काथा अम़ा नि बुझेल्‍कि।
44007026	ताहार काल़ि करे दुइ झना इस्राएलिक आपसत झाग्रा कर्ते देखिए मोसाड जाए अम़ाक आपस मिलाते कहल्‍कि, ‘ए भाइला, तम़ा त आप्‍नारे दादा भाइ हन्, आप्‍नालारे बिचत कियाँ हेनङ झाग्रा करेचन?’
44007027	मातुन जेइड लोक आप्‍नार सङडर पर अत्‍याचार करिस्‍ले उहाँए मोसाडक एकति धाक्‍लाए हेनङ कहल्‍कि, ‘तोक हामार बिचत सासक आर न्‍यायधिस काहाँए थार करेल्‍कु?’
44007028	ओ काल़ि करे उड मिस्रिर जान लिबार लाखा महँर जान लिबा छाबेचिस ने कि?”
44007029	इड काथा सुनिए मोसाड पालाए जाए मिध्‍यान देसत परदेसि हए रहबा धर्ले आर अइठा उहाँर दुइडा बेटा जलम लिल्‍कि।
44007030	चालिस बच्छर भेराए जाबार बाद सिनाइ पाहारेर निधुवा पाथारखानत अगिनमय थोपेर अगिनखानत उहाँर ताने एकटा सर्गदुत प्रकट हल्‍कि।
44007031	इड दृस्‍य देखिए मोसाड छक परि गेल तने आरह आच्‍छा करे देख्‍बार ताने जेइखुना उहाँए बग्‍लत गेले ते, प्रभुर इड आबाज आसेल्‍कि,
44007032	‘मुइँ तोर बापदादोलार परमेस्‍वर। अब्राहाम, इसहाक आर याकुबेर परमेस्‍वर हउ ’। तने मोसाड डरे काप्‍बा धर्ले आर हुदर देख्‍बार हुब नि पाले।
44007033	तने प्रभुड मोसाडक कहल्‍कि, ‘तोर ठेङला से चेटकाला खुला कियाँकि तुइँ जेइखान ठाअँत थार हए छिस उखान ठाअँ पबित्र छे।
44007034	मिस्र देसत रहबार मोर लोकलार आत्‍याचार मुइँ देखिचु आर अम़ार कान्‍दनला मुइँ सुनिचु आर अम़ाक उद्धार कर्बार ताने मुइँ आप्‍ने आसिचु। ले तियारि हो, मुइँ तोक मिस्र देसत पाठाम्‍कुन।’
44007035	उहाँए अइड मोसा हए जाहाँक अम़ा ‘काहाँए तोक हामार सासक आर न्‍यायधिस बेनाल्‍कु’ कहए इन्‍कार करिस्‍ले, उहाँके परमेस्‍वरट उड अग्‍निमय थोपत प्रकट हुवाल सर्गदुतटर पाए सासक आर निसाफ करा दनह बेनाए पाठाइसेल्‍कि।
44007036	उहाँइ मिस्र देसत, लाल सुमुन्‍दरत आर चालिस बच्छरतक निधुवा पाथारखानत छकलागा कामला आर चिऩला करिए अम़ाक मिस्र से निक्‍लाए आनिस्‍ले।
44007037	उहाँए अइड मोसा हए, जाहाँए इस्राएलिलाक कहिस्‍ले, ‘मोक थार कर्बार लाखा परमेस्‍वरट तम़ारे दादा भाइलार बिच से तम़ार ताने एकटा अगमबक्‍ता थार कर्तकन।’
44007038	उहाँए अइड मोसा हए जाहाँए निधुवा पाथारखानत इस्राएलिलार सामाजडत छिले। अइखुना उहाँए हामार बापदादोलार सङे आर सिनाइ पाहारखानत उहाँर सङे बल्‍बार सर्गदुतटरअ सङे छिले। आर उइड सर्गदुतेर पाए हामाक दिबार ताने उहाँए परमेस्‍वरेर जेअँत बचनला पाइस्‍ले।
44007039	मातुन हामार पुर्खाला उहाँर आग्‍याला मान्‍बार इन्‍कार कर्ले। आर अम़ा उहाँक एक बिति धाक्‍लाए दिए अम़ा फेर घुरिए मिस्र देस जाबा छाब्‍ले।
44007040	अम़ा हारुनडक हेनङ कहले, ‘हामार आगु आगु जाबार हामार ताने देपता बेनाए दे कियाँकि हामाक मिस्र देस से निक्‍लाए आन्‍बार मोसाडर कि हल्‍कि कि नि हामा नि जानेचि।’
44007041	तने अइबेला अम़ा एकटा बाछार मुर्ति बेनाले आर उड मुर्तित भोग चऱाले आर आप्‍नार हातेर कामलात उत्‍सब मानाले।
44007042	मातुन परमेस्‍वरट अम़ाक त्‍यागि दिल्‍कि आर अम़ाक आकासेर तारोलार पुजमान कर्बा छरि दिल्‍कि। जेनङ अगमबक्‍तालार कितापखानत लिखाल छे, ‘ए इस्राएलेर लोकला, तम़ा जे चालिस बच्छर भरे निधुवा पाथारखानत पसुर भोग आर भेटि चऱाइस्‍लन उला कि मोर ताने चऱाइस्‍लन?
44007043	अबस्‍य नि, बुरु तम़ा त मोलोख देपतार तम्‍बु आर रेफन देपतार तारोडक आर पुजा कर्बार ताने बेनाल मुर्तिलाक उभाए आनिस्‍लन। आप मुइँ तम़ाक बेबिलोन से हुदर बन्‍दि बेनाए पाठाम्‍कन।’
44007044	निधुवा पाथारखानत हामार बापदादोलार सङे साक्‍छिर तम्‍बुड रहकि। जेइड तम्‍बुक मोसाड परमेस्‍वरट देखाए दिबार अनुसार बेनाइस्‍ले।
44007045	पाछुत, यहोसुर अगुवानित जेइला परजातियाक परमेस्‍वरट हामार बापदादोलार आगुति से पिटाए दिस्‍ले, अम़ार देसखान कब्‍जा कर्ते जाबारखुना हामार बापदादोला उड तम्‍बुक आप्‍नार सङे सङे आनिस्‍ले आर दाउद राजार समय तलिक अम़ा उड तम्‍बुक प्रयोग कर्तेइ छिले।
44007046	अइड दाउद राजा परमेस्‍वरेर नजरत कृपादृस्‍टि पाले आर याकुबेर परमेस्‍वरेर ताने बासस्‍थान बेनाबार अनुमति माङले।
44007047	मातुन परमेस्‍वरेर ताने घर बेनाले सोलोमनड।
44007048	हबार ते, लोकेर हाते बेनाल घरलात सर्बोच्‍च परमेस्‍वरट बासा नि करेचे। जेनङति अगमबक्‍ताड कहिचे,
44007049	प्रभुड कहचे, ‘सर्गखान मोर सिंहासन हए आर पृथिमिखान मोर ठेङराखा, मोर ताने तम़ा कुन किसिमेर घर बेनाबन बा मोर जिर्बार ठाअँ कुऩा?
44007050	इला गटे कुछु मुहें कि बेनाइचु नि? ’
44007051	ए एकजिदिया लोकला, तम़ार मनला परजातियालार लाखा कठोर आर तम़ार कानला परमेस्‍वरेर काथाला सुन्‍बार पाके बहिरा हए गेइच्‍कन। तम़ा आप्‍नार बापदादोलार लाखा पबित्र आत्‍मार बिरोध सदाए करेचन।
44007052	तम़ार बापदादोला कुनड अगमबक्‍ताक नि साताल्‍कन? अम़ा अहला लोकक मारि फेकाले जाहाँए धर्मिजनडर आस्‍बार काथार घोसना आगुते करिस्‍ले। आर आल़ा तम़ाउ अइड धर्मिजनेर दागाबाजि करा आर हात्‍यारा हइचन।
44007053	सर्गदुतलार पाए सँपाल परमेस्‍वरेर बिधानला तम़ाए पाइस्‍लन मातुन उलार पालना नि कर्लन।”
44007054	जेइखुना यहुदि आगुवाला इला काथा सुन्‍ले ते, अम़ा गस्सार चुटे लाल हए गेले आर गस्सार ताए दाँतला कपकपिबा धर्ले।
44007055	मातुन स्‍तिफिनसट पबित्र आत्‍मा से भरपुर हए एकटक लागाए सर्गेर बिति देख्‍बा धर्ले आर परमेस्‍वरेर महिमा आर इसुडक परमेस्‍वरेर दाहिना बिति थार हए रहबा देख्‍ले।
44007056	तने उहाँए बलिए उठले, “देख! मुइँ सर्गखान खुल्‍बा आर मान्‍सिर पुत्रडक परमेस्‍वरेर दाहिना बिति थार हए रहबा देखेचु।”
44007057	मातुन अम़ा गोग दिए चेचाए उठले आर आप्‍ना आप्‍नि कानलात जिप्‍ठा दिले आर साभाउ एकेसङे उहाँर पर झप्‍टिले।
44007058	तने अम़ा उहाँक नगरखान से बाहार बिति निक्‍लाए उहाँर पर पाथल बर्सिबा धर्ले।आर स्‍तिफनसेर खिलापत उठाल साक्‍छिला आप्‍ना आप्‍नि नुआँला साउल नाएर एकटा जामान लोकेर ठेङलार ठिना थले।
44007059	जेइखुना अम़ा स्‍तिफनसेर पर पाथल बर्साते छिले ते, स्‍तिफनसट हेनङ कहए प्रार्थना कर्ले, “हे प्रभु इसु, मोर आत्‍माडक लेले।”
44007060	तने उहाँए हाँटुवा पारिए जोर से गोग दिए कहले, ‘ओगो प्रभु, इखान पापेर दुसिया एम़ार पर ना पर्कि।’ एत्‍किना कहए उहाँए आप्‍नार प्रानड त्‍यागि दिले।
44008001	स्‍तिफनसेर हात्‍यात साउलडउ मन्‍जुरि दिस्‍ले। अइदिना यरुसलेमत रहाल मन्‍डलिडर पर भयंकर साताबट सुरु हले आर प्रेरितलार छुट्टा आरला बिस्‍वासि गटेखान यहुदिया आर सामरियार भरे छिर्याछिट हए गेले।
44008002	तने प्रभुर भक्‍तजनला स्‍तिफनसटक लेजाए गाऱिदिले आर उहाँर ताने अम़ा बारा इनाए बिनाए सोग कर्ले।
44008003	मातुन साउलड मन्‍डलिडक संहार कर्बा धर्ले। घरे घरे ढुकिए मर्दना बेर्छानि साभाक घिस्‍टाए अनिए कइदखानात ढुकाबा धर्ले।
44008004	तने छिर्याछिट हुवाल लोकला चारह बिति जाए बचन प्रचार कर्बा धर्ले।
44008005	तने फिलिपट सामरियार एकखान नगरत जाए हताकार लोकलाक ख्रिस्‍टेर प्रचार कर्ले।
44008006	फिलिपेर प्रचारट सुनिए आर उहाँर चिऩला देखिए भिरेर लोकला एक मन एक चित लागाए उहाँर काथालात ध्‍यान दिले।
44008007	भेलेला लोक से आसुद्ध आत्‍माला जोर जोर से चेचाते निक्‍लिले आर भेलेला रतपरा बेमारि आर नेङरा संअ हले।
44008008	अइताने उखान नगरेर लोकला खोब आनन्‍दित हले।
44008009	हता सिमोन नाएर एक झन लोक रहए। उहाँए भेले दिना से उखान नगरत टाटक देखाए सामरियार लोकलाक अचम्‍भित बेनाए आर आप्‍नाक बड लोक माने।
44008010	छट बड सब कोए उहाँर काथाला ध्‍यान दिए सुने आर कहए, “इड लोक परमेस्‍वरेर उखान सक्‍ति हए जेइखान सक्‍तिक माहा सक्‍ति कहाल जाचे।”
44008011	आर लोकला उहाँर काथाला ध्‍यान दिए सुने कियाँकि उहाँए भेलेदिना से आप्‍नार टाटक देखाए लोकलाक अचम्‍भित बेनाए राखिस्‍ले।
44008012	मातुन अम़ा परमेस्‍वरेर राजेर आर इसु ख्रिस्‍टेर नाएर सुसामाद सुनाबार फिलिपेर काथालात बिस्‍वास करिए बेर्छानि मर्दना साभाउ बप्‍तिस्‍मा लिले।
44008013	सिमोनड आप्‍नउ बिस्‍वास कर्ले आर बप्‍तिस्‍मा लिले। तने फिलिपेर पाछु पाछु बेर्बा धर्ले। चिऩला आर बड बड अचम्‍भित कामला हबा देखिए उहाँक आजाजिल लागि गेल्‍कि।
44008014	सामरियार लोकला परमेस्‍वरेर बचनला सुइकार कर्ले कहबार सुनिए यरुसलेमत रहबार प्रेरितला पत्रुसटक आर युहन्‍नाडक अम़ार ठिना पाठाले।
44008015	आर पत्रुर आर युहन्‍नाडउ हता जाए अम़ार ताने प्रार्थना करिए दिले जेसे अम़ा पबित्र आत्‍मा पाओक,
44008016	कियाँकि उखुना तलिक अम़ार मइधे काहाँर पर पबित्र आत्‍माड नि नाम़िसेल्‍कि, अम़ा बाठे प्रभु इसुर नाअँत बप्‍तिस्‍मा पाइस्‍ले।
44008017	तने पत्रुसट आर युहन्‍नाड अम़ार पर हात राखेल्‍कि आर अम़ा पबित्र आत्‍मा पाले।
44008018	जेइखुना सिमोन टाटकियाड देख्‍ले कि प्रेरितला हात राख्‍ले, लोकला पबित्र आत्‍मा पाचे, ते उहाँए पत्रुसटक आर युहन्‍नाडक टाका दिते कहले,
44008019	“इखान सक्‍ति महँक द आर मुइँ काहाँरअ पर हात राखु ते, उहाँए पबित्र आत्‍मा पाए जाओक।”
44008020	मातुन पत्रुसट उहाँक कहल्‍कि, “तोर टाकाला तहरे सङे नस्‍ट हकु कियाँकि परमेस्‍वरेर बरदानखानक तुइँ टाका पेइसा दे किन्‍बा पारिम कहए बिचार कर्लो!
44008021	इड सेबाकर्मत नाते तोर कुनह हिस्‍सा छोक, नाते तोर कुनह हक छोक, कियाँकि परमेस्‍वरेर नजरत तोर अन्‍तरखान ठिक नि छोक।
44008022	ताहाते तोर इखान दुस्‍टतार ताने पास्‍चाताप करेक आर प्रभुडक प्रार्थना करेक। हए ते उहाँए तोर मनेर बिचारटक छेमा करि दिकु।
44008023	कियाँकि मुइँ देखेच्‍कुन कि तुइँ तित्त से भराल आर अधर्मेर बान्‍धनत छिस।”
44008024	तने सिमोन टाटकियाड उत्रा दिले, “तम़ाए मोर ताने प्रभुडक प्रार्थना करिए द जेसे तम़ा जे जे कहलन उलार मइधे एकडा मोर पर ना बितोक।”
44008025	तने पत्रुसट आर युहन्‍नाड गबाहि दिले आर प्रभुर बचनला बलाल हए जाबार बाद सामरिलार भेलेला गाअँत सुसामाद प्रचार कर्ते कर्ते गेले आर फेर घुरिए यरुसलेम आस्‍ले।
44008026	ताहार बाद प्रभुर एकटा सर्गदुत फिलिपटक कहल्‍कि, “उठेक आर देखिनति, यरुसलेम से गाजार माखे जाबार दामालडत जा, इड दामाल निधुवा पाथारेर दामाल हए।”
44008027	तने उहाँए उठले आर गेले। आर देख, इथियोपियार एक झन खजाक लागाल पाले। उहाँए इथियोपिया देसेर कान्‍दाकि माहा रानिर उँच्‍च पदेर अधिकारि आर उहाँर गटे सम्‍पतिलार हिसाप किताप राखा मुन्‍सि रहए। उहाँए उपासना कर्बार ताने यरुसलेम आसिस्‍ले।
44008028	आर उहाँए यरुसलेम से घुर्बारखुना आप्‍नार रथखानत बठिए यसइया अगबक्‍तार कितापखान पर्त़े पर्त़े गेइस्‍ले।
44008029	तने पबित्र आत्‍माड फिलिपटक कहल्‍कि, “जा आर उखान रथेर पाछु धर।”
44008030	फिलिपट दउरिए उहाँर ठिना गेले आर उहाँक यसइया अगमबक्‍तार कितापखान पर्त़े सुनिए पुछारि कर्ले, “तुइँ जेइला पऱेचिस ते उला काथा बुझेचिस?”
44008031	तने उहाँए कहल्‍कि, “काहुँ बाताए नि दिले मुइँ केनङ करे बुझिम?” सेने उहाँए फिलिपटक रथखानत चऱिए उहाँर सङे बठबार नेहरा कर्ले।
44008032	उहाँए धर्मसास्‍त्रेर जेइखान खन्‍ड पर्त़े गेइस्ले, उखान खन्‍डत हेनङ लिखाल छिल्‍कि, “काटबार ताने जेनङ भेराडक लेजाचे सेनङ उहाँक लेगेले। रुनकाटाडर आगुति जेनङ पाठाभेराड झित मारिए रहचे सेनङ उहाँए मुखखान नि खुल्‍ले।
44008033	उहाँए अपमानित हले, उहाँए निसाफ नि पाले। उहाँर सान्‍तानलार बर्नन काहाँए कर्बा पारे, कियाँकि पृथिमिखान से उहाँर जिबनेर हरन हइचे।”
44008034	तने खजाड फिलिपटक कहल्‍कि, “कृपा करे मोक बाताए दे कि इड काथा अगमबक्‍ताड काहाँर बिसयत कहचे? उहाँर आप्‍नारे बिसयत ने भिन झनार बिसयत?”
44008035	तने फिलिपट आप्‍नार मुख फुरिए धर्मसास्‍त्रेर अइखान खन्‍ड से सुरु करिए उहाँक इसुर बिसयत सुसामाद सुनाले।
44008036	दामालड धरिए जाते जाते अम़ा एकखान हेनङ ठाअँत जाए पुग्‍ले हता पानि रहकि तने खजाड कहले, “देखेक, हेता पानि छे मोक बप्‍तिस्‍मा लिबार से किसे टेक्‍बे?”
44008037	तने फिलिपट उत्रा दिल्‍कि, “तुइँ आप्‍नार पुरा मन से बिस्‍वास करेचिस जदि ते, बप्‍तिस्‍मा लिबा पारिस।” तने उहाँए उत्रा दिल्‍कि, “हँ मुइँ बिस्‍वास करेचु कि इसु ख्रिस्‍टटए परमेस्‍वरेर पुत्र हए।”
44008038	तने उहाँए रथखान एराबार हुकुम दिले आर अम़ा दनह झना पानित नाम़्‍ले आर फिलिपट उहाँक बप्‍तिस्‍मा दिल्‍कि।
44008039	मातुन जेइखुना अम़ा पानिखान से उठले ते, अइसाथ प्रभुर आत्‍माड फिलिपटक उठाए लेगेल्‍कि आर खजाड फेर फिलिपटक केधउ नि देख्‍ले तने उहाँए खुसि हते आप्‍नार दामाल धरिए चलि गेले।
44008040	मातुन फिलिपट अस्‍दोद नगरत देखागेले आर कइसरिया नि पुग्‍बार तलिक उहाँए गटे नगरलात सुसामाद सुनाते गेले
44009001	साउलड प्रभुर चेल़ालार खिलापत आल़ाउ धम्‍कि आर हात्‍यार धुनत माहा पुजारुकेर ठिनागेले।
44009002	आर उहाँए उड पन्‍थेर मर्दना होक बा बेर्छानि जाहाँकअ लागाल पालउ उहाँक बाऩिए यरुसलेमत आन्‍बा पाउ कहए दमस्‍कसेर सभाघरलार नाअँत पक्रा पुर्जि माङले।
44009003	जाते जाते साउलड जेइखुना दमस्‍कसेर नगरेर बग्‍लत जाए पुग्‍ले ते, आच्‍काए सर्ग से एकखान ओजोत उहाँर चारह बिति परेल्‍कि।
44009004	आर उहाँए भुइँखानत गिरि गेले आर हेनङ कहते एकटा गाला सुन्‍ले, “साउल! साउल!! तुइँ मोक कियाँ साताचिस?”
44009005	तने उहाँए पुछारि कर्ले, “तुइँ काहाँए हइस प्रभु?” उहाँए उत्रा दिल्‍कि, “मुइँ इसु हउ, जाहाँक तुइँ साताचिस।
44009006	मातुन उठिए नगरखानत जा आर तोक कि कर्बा लाग्‍कु उला तोक बाताल जातोक।”
44009007	उहाँर सङे पइरा करा लोकला गालाड त सुन्‍ले मातुन हता काहाँकअ नि देख्‍बार कारन अम़ा झित मारिए रहए गेले।
44009008	तने साउलड भुइँखान से उठले आर चखुला खलिए देख्‍ले ते, कुछु देखा नि गेल्‍कि सेने उहाँर सङे पइरा करा लोकला उहाँर हातखान धरिए उहाँक दमस्‍कसत आनेल्‍कि।
44009009	उहाँए तिन दिन भरे दृस्‍टि बिहिन हए रहले आर खराक पानि कुछु नि खाले।
44009010	आर दमस्‍कसत हननिया नाएर एक झन चेल़ा रहए। प्रभुड उहाँक दर्सनत कहल्‍कि, “ए हननिया!” तने उहाँए राव दिए कहले, “प्रभु मुइँ हाजिर छु।”
44009011	तने प्रभुड उहाँक कहल्‍कि, “उठ आर सिधा नाएर गल्‍लिडत जा आर यहुदार घरत साउल नाएर टार्ससेर एक झन लोकक अन्‍छाइस कियाँकि उहाँए प्रार्थना करेचे।
44009012	उहाँर चखुला खुलि जाकि कहए उहाँए हननिया नाएर लोकटक भित्रत आसिए आप्‍नार पर हात राख्‍ते दर्सनत देखिचे।”
44009013	मातुन हननियाड उत्रा दिल्‍कि, “प्रभु इड लोकेर बिसयत मुइँ भेलेला झनार मुखे सुनिचु कि यरुसलेमत तोर पबित्रजनलार याहाँए बारा खारापि करिचे,
44009014	आर यहठिना उहाँए तोर नाअँड लिबार साभाक बान्‍भार अधिकार मुल पुजारुकलार ठिना से पाइचे।”
44009015	मातुन प्रभुड उहाँक कहल्‍कि, “जा, कियाँकि परजातियालार, राजालार आर इस्राएलेर सान्‍तानलार आगुति मोर नाअँड प्रचार कर्बार ताने मुहें उहाँक बिछिचु।
44009016	कियाँकि मुइँ उहाँक देखाम्‍किन कि मोर नाएर खातिर उहाँक केताखान कस्‍ट भुङबा लाग्‍कि।”
44009017	तने हननियाड जाए उड घरत ढुक्‍ले आर साउलडर पर आप्‍नार हातखान राखिए कहले, “ए भाइ साउल! प्रभु इसुड जाहाँए तोक दामालडत दर्सन दिल्‍कु उहाँइ मोक तोर ठिना पठाइचे जेसे तुइँ देख्‍बा पारिस आर पबित्र आत्‍मा से भरिपुर्न हइस।”
44009018	आर अइसाथ उहाँर चखुला से माछेर आसाखानेर लाखा किबाखान गिरेल्‍कि आर उहाँए फेर दृस्‍टि पाले तने उहाँए उठिए बप्‍तिस्‍मा लिले।
44009019	आर उहाँए खराक खाए तागत पाले। साउलड केबा दिना दमस्‍कसत चेल़ालार सङे रहले।
44009020	तने उहाँए सारासर सभाघरलात जाए इसुडए परमेस्‍वरेर पुत्र हए कहए प्रचार कर्बा धर्ले।
44009021	मातुन सुन्बार लोकला छक्कखाए कहल्कि, यरुसलेमत जाहाँए जाहाँए इसुर नाअँ भजे अम़ाक अत्‍याचार कर्बार लोक एइड ने? आर यहठिना उहाँए इसुर नाअँ लिबार लोकलाक बाऩिए मुल पुजारुकेर ठिना लेजाबारे ताने आसिचे ने?
44009022	मातुन साउलड आरह बेसि बरियो हते गेले आर दमस्‍कसत रहबार यहुदिलाक इसुडए ख्रिस्‍ट हए कहबार हेनङ सबुत दिल्‍कि ने अम़ा आर कोए जाबाफ दिबा नि पार्ले।
44009023	तने भेलेला दिन हए जाबार बाद यहुदिला साउलडक मारि फेकाबार योजना करेल्‍कि।
44009024	मातुन उहाँक मार्बार अम़ार योजनाला साउलड दिसा पाएगेले। उहाँक हात्‍या कर्बार ताने अम़ा रातदिन नगरेर दुवारलात नुकाए रहकि।
44009025	मातुन एक दिना सान करे उहाँर चेल़ाला उहाँक नगरेर देबालखानेर उपर दे ढाकित करे नाम़ाए भागाए दिल्‍कि।
44009026	साउलड यरुसलेम आसिए पुग्‍बार बाद चेल़ालार सङे संगत कर्बार कोसिस कर्ले। मातुन अम़ा साभाउ उहाँर सङे डर खाए कियाँकि उहाँए चेल़ा हए कहएखुना अम़ाक बिस्‍वास नि रहकि।
44009027	मातुन बर्नबासट उहाँक आप्‍नार सङे लिए प्रेरितलार ठिना लेगेल्‍कि आर अम़ाक बुझाए दिल्‍कि कि केनङ करे साउलड दामालडत प्रभुडक देख्‍ले आर प्रभुड उहाँर सङे केनङ करे बलेल्‍कि आर उहाँए दमस्‍कसत केनङ बेडर से इसुर नाअँत प्रचार कर्ले।
44009028	साउलड यरुसलेमत अम़ारे सङे सङे रहए आर बेडर से प्रभुर नाअँत प्रचार करे।
44009029	आर उहाँए ग्रिक भासि यहुदिलार सङे बाद बिबाद करे मातुन अम़ा उहाँर जान मार्बा छाब्‍कि।
44009030	इड काथार दिसा पाए बिस्‍वासि भाइला उहाँक कइसरियात आन्‍ले आर हता से उहाँक टार्सस पाठाए दिले।
44009031	ताहार बाद गटेखान यहुदिया, गालिल आर सामरियात रहाबार मन्‍डलिला सान्‍ति पाले आर बरियो हते गेले। प्रभुर भयत चल्‍बार कारन पबित्र आत्‍मार हुब भार्सा पाए चेल़ाला गेन्‍तित बार्त़े गेले।
44009032	पत्रुसट हितिहुतिकार गटे मुलुकलात बेराते बेराते लुड्डात रहबार पबित्रजनलारअ ठिना जाए पुग्‍ले।
44009033	उहाँए हता एनियास नाएर एक झन लोकक लागाल पाले। जाहाँए रतपरा बेमारिर कारन आँठ बच्छर से सेजात परिए छिले।
44009034	तने पत्रुसट उहाँक कहल्‍कि, “ए एनियास, इसु ख्रिस्‍टट तोक संअ करित्‍कु। उठेक आर तोर सेजाखान सम्‍ठेक!” आर उहाँए अइसाथ उठिगेले।
44009035	लुड्डा आर सारोनत रहबार साभाउ उहाँक देखिए प्रभुडर पर बिस्‍वास कर्ले।
44009036	योप्‍पा नगरत तबिता (ग्रिक भासात डोरकास आर्थात हरिनि) नाएर एकटा चेल़ा रहए। उड बेर्छानि भाला कर्बार कामत आर दान दिबार कामत लागाल रहए।
44009037	एक दिना उहाँए बेमारि हए मरि गेले आर लोकला उहाँक सिनान कराए उपरकार माहालार एकटा कठात लेजाए थाकाए दिल्‍कि।
44009038	लुड्डाखान योप्‍पा नगरेर लगते हबार कारन पत्रुसट हता छे कहबार सुनिए चेल़ाला दुइ झनाक हेनङ कहए उहाँर ठिना नेहरा कर्बा पाठाले, “कृपा करे हामार ठिना धम्‍करे आस्।”
44009039	तने पत्रुसट उठिए अम़ार सङे गेले। हता पुग्‍बार बाद अम़ा उहाँक उपरकार माहालार एकटा कठात लेगेल्‍कि। आर गटेला रान्‍डियानि उहाँर बग्‍लत थार हए कान्‍बा धरेल्‍कि आर अम़ार सङे रहतेइ डोरकासेर बेनाल जामा आर काप्राला देखाबा धरेल्‍कि।
44009040	मातुन पत्रुसट अम़ा साभाक बाहार निक्‍लाए हाँटुवा पारिए प्रार्थना कर्ले। आर लासटर बिति देखिए कहले, “माइ तबिता उठेक!” उहाँए चखुला खुलेल्‍कि आर पत्रुसटक देखिए उठिए बठेल्‍कि।
44009041	तने पत्रुसट उहाँक आप्‍नार हातखान धर्बा दिए थार उठाले। सेने पबित्रजनलाक आर रान्‍डियानिलाक भित्रत डाकाए उहाँक जेअँते अम़ार हातत जुम्‍मा दिले।
44009042	आप इड काथा गटेखान योप्‍पा नगर भरे छिर्याए गेले आर भेलेला लोक प्रभुडर पर बिस्‍वास कर्ले।
44009043	पत्रुसट सिमोन नाएर एक झन चेम्रार काम कराडर सङे योप्‍पा नगरत भेले दिन तलिक रहले।
44010001	कइसरियात कर्नेलियस नाएर एकटा लोक रहए, उहाँए इटालिया नाएर सेना दलेर सेनापति रहए।
44010002	उहाँए आर उहाँर गटेड परिबार इस्‍वरेर भगत रहए आर परमेस्‍वरेर भय गने। उहाँए खागिसत पराल लोकलाक खुल्‍ला मन से दान दे आर तिसअ दिन परमेस्‍वरटक प्रार्थना करे।
44010003	करिप तिन बजे दिनत उहाँए दर्सनत परमेस्‍वरेर एकटा सर्गदुतक प्रस्‍ट से आप्‍नार ठिना आसिए हेनङ कहते सुन्‍ले, “कर्नेलियस।”
44010004	तने उहाँए सर्गदुतटक एकटक लागाए देखिए डर डर करे कहले, “कोहो प्रभु।” तने सर्गदुतट उहाँक कहल्‍कि, “तोर प्रार्थनाड आर गरिपलाक दुवाल तोर दानला परमेस्‍वरेर आगुति पुगि गेइचोक आर उहाँए फम करिचोक।
44010005	आप केबा झना लोकक योप्‍पात पाठा आर पत्रुस कहबार सिमोनडक डाकाए आन्।
44010006	उहाँए सिमोन नाएर चेम्रार कामकराडर घरत छे सिमोन घरट सुमुन्‍दरेर काछारत छेक।”
44010007	जेइखुना उहाँर सङे बल्‍बार सर्गदुतट बिदा हए गेल्‍कि तने उहाँए आप्‍नार नकरलार मइधे दुइ झनाक आर उहाँर सबखुना सेबा कर्बार एक झन इमान्‍दार सिपाहिक डाकाले,
44010008	तने गटेड घटना बुझाए कहए अम़ाक योप्‍पा नगरत पाठाले।
44010009	ताहार काल़ि जेइखुना अम़ा योप्‍पा नगरेर बग्‍लत जाए पुगिम पुगिम हइस्‍ले अइखुना करिप दोपहर दिनत पत्रुसट प्रार्थना कर्बा घरेर उप्रत छाप्‍परखानत चर्ल़े।
44010010	उहाँक भोक लागि गेइसेल्‍कि आर कुछु खाबार मन गेल्‍कि। मातुन खराकला तियारि हतेइ छिल्‍कि ता उहाँए ध्यानत परि गेल।
44010011	आर उहाँए देखचे कि, सर्गखान खुलि गेइचेक आर एकखान बार्का बिछनार लाखा चारहडा कन धरिए पृथिमिखानत किबाखान नाभाचेक,
44010012	आर उखान बिछनात पृथिमिर सब किसिमेर चार ठेङिया जानाबरला, घेस्‍लिए बेर्बार जतुला आर आकासेर पखिला छेक।
44010013	तने उहाँए एकटा गाला सुनेचे, “ए पत्रुस, उठेक आर मारिए खा।”
44010014	मातुन पत्रुसट कहचे, “नि प्रभु! मुइँ केधउ कुछु अपबित्र आर आसुद्ध चिज नि खाउ।”
44010015	उड गालाक उहाँए दस्रा फेक फेर सुन्‍ले, “परमेस्‍वरट जेइलाक सुद्ध बेनाइचे उलाक तुइँ आसुद्ध ना कोहो।”
44010016	एइनङ तिन फेक तलिक हल्‍कि तने अइसाथ उखान बिछनाक सर्गत उठाए लुवाल गेल्‍कि।
44010017	जेइखुना पत्रुसट आप्‍नार देखाल इड दर्सनेर माने कि हए कहए मनत आरिघुरि करिस्‍ले ते, अइसाथ कर्नेलियसेर पाठाल लोकला सिमोनेर घरट छाब्‍ते छाब्‍ते दुवारखानेर आगुति गजकरे थार हल्‍कि।
44010018	तने अम़ा गोग दिए पुछारि करेल्‍कि, “पत्रुस नाएर सिमोनड तम़ार घरत आसिच्‍कन?”
44010019	जेइखुना पत्रुसट दर्सनेर काथाला मनत बिचार करिस्‍ले, ते अइसाथ पबित्र आत्‍माड उहाँक जानाए दिल्‍कि, “देख्, तिनझन लोक तोक छाबेचोक।
44010020	आप उठेक आर हेंटत नाम़ेक आर कोए दोमन दोमन नि करिए अम़ार सङे जा कियाँकि अम़ाक मुहें पाठाइचु।”
44010021	तने पत्रुसट हेंट नाम़िए उला लोकेर ठिना जाए कहले, “देख, तम़ा जाहाँक छाबेचन उड लोक मुहें हउ। तम़ा हेता आस्‍बार कारन कि?”
44010022	आर अम़ा कहले, “सेनापति कर्नेलियसटए हामाक पाठाइचे जाहाँए धर्मि आर परमेस्‍वरेर भय राख्‍बार आर गटेला यहुदि से आदर पाआल लोक हए। उहाँए एकटा पबित्र सर्गदुतेर आग्‍या पाइचे कि उहाँए तोक आप्‍नार घरत डाकाए आनोक आर तोर ठिना से बचन सुनोक।
44010023	तने पत्रुसट अम़ाक भित्रत डाकाए मानभाब कर्ले। ताहार काल़ि पत्रुसट उठिए अम़ार सङे गेले आर योप्‍पार केवाझन भाइलाउ उहाँर सङे गेल्‍कि।
44010024	तने पर्सु दिना अम़ा कइसरियात पुग्‍ले। कर्नेलियसट आप्‍नार गुतियालाक आर आप्‍नार सङलाक डाकाए जर करिए पत्रुसेर आसपइरा देखिए छिले।
44010025	जेइखुना पत्रुसट भित्रत ढुकिम ढुकिम हइस्‍ले ते, कर्नेलियसट उहाँक भेट कर्ले आर उहाँर ठेङत परिए भक्‍ति दिले
44010026	मातुन पत्रुसट उहाँक हेनङ कहए उठाल्‍कि, “उठेक, महँ त बाठे लोके हउ।”
44010027	तने उहाँए कर्नेलियसेर सङे गप कर्ते कर्ते घरटर भित्रत गेले ते हता उहाँए भेलेला लोकक जर हुवाल पाले।
44010028	तने पत्रुसट अम़ाक कहले, “तम़ा त जान्‍बे करेचन कि एकटा यहुदिर ताने परजातियालार सङे संगत कर्बा बा अम़ार घर जाबा बिधान अनुसार केनङ अनुचित हचे। मातुन काहाँकअ अपबित्र आर आसुद्ध ना मान कहए परमेस्‍वरट मोक देखाइचे।
44010029	ताहाते मोक डाकातेइ मुइँ कुनह किसिमेर आल नि जुरिए चलि आस्‍नु। आप कोहो कि मोक आन्‍बा तुइँ कुन कामे लोक पाठाइस्‍लो?”
44010030	तने कर्नेलियसट कहबा धर्ले, “चार दिन आगुत ठिक एइड पहरे मुइँ आप्‍नार घरत दिनकार तिन बजे प्रार्थना कर्ते रहु, ते आच्‍काए चिलमिलिया नुआँ पिऩाल एक झन लोक मोर आगुति गज करे थार हले,
44010031	आर कहले, ‘ए कर्नेलियस! परमेस्‍वरट तोर प्रार्थनाड सुनिचोक आर गरिपलाक दुवाल तोर दानलार फम करिचोक।
44010032	ताहाते योप्‍पात लोक पाठाए पत्रुस कहबार सिमोनडक डाकाए आन्। उहाँए सुमुन्‍दरेर काछारत चेम्रार काम करा सिमोनेर घरत छे।’
44010033	तने मुइँ अइसाथ तोर ठिना लोक पाठानु आर तहँ पाअँ तुलिए आस्‍लो। आप प्रभुड तोक दुवाल आग्‍या अनुसार काथाला सुन्‍बार ताने हामा हेता सब कोए परमेस्‍वरेर आगुति आसिचि।”
44010034	तने पत्रुसट मुखखान फुरिए कहबा धर्ले, “छेच्‍कारे, मुइँ देखेचु कि परमेस्‍वरट काहाँरअ पक्‍छपात नि करेचे।
44010035	मातुन हरेकटा जातत जाहाँए उहाँर भय गनेचे आर भाला काम करेचे परमेस्‍वरेर आगुति उहाँए सुइकार योग्‍य छे।
44010036	परमेस्‍वरट इस्राएलिलाक पाठाल बचन आर्थात इसु ख्रिस्‍टेर पाए प्रचार कराल सान्‍तिर सुसामादड त तम़ा जान्‍बे करेचन। उहाँइ साभार प्रभु हए।
44010037	युहन्‍नार प्रचार कराल बप्‍तिस्‍मार बाद, गालिल से लेगेत गटेखान यहुदियात कि कि हइस्‍ले तम़ा जान्‍बे करेचन।
44010038	परमेस्‍वरट नासरतेर इसुडक केनङ करे पबित्र आत्‍मात आर सक्‍तित अभिसेक करेल्‍कि आर उहाँए केनङ भाला काम कर्ते आर सइतानेर बान्‍धनत रहाल लोकलाक संअ कर्ते बेराले कारन परमेस्‍वरट उहाँर सङे रहकि।
44010039	यहुदिलार देसत आर यरुसलेमत उहाँर कराल गटेला कामेर साक्‍छि हामाउ छि। अम़ा उहाँक क्रुसत टाङिए मार्ले।
44010040	मातुन परमेस्‍वरट उहाँक तेस्रा दिनत मिर्तु से जेअँत करिए उठाले आर उहाँक लोकलार साम्‍ना प्रकट कर्ले।
44010041	गटे लोकला उहाँक नि देख्‍ले मातुन परमेस्‍वरट आगुते बिछाल साक्‍छिला आर्थात ख्रिस्‍टट मिर्तु से जेअँत हबार बाद हामा उहाँर सङे खानपिन कर्बारला साभाउ उहाँक देख्‍न।
44010042	हामाक उहाँए लोकलार बिचत सुसामाद प्रचार कर्बा आर परमेस्‍वरेर पाए नियुक्‍ति कराल जेअँत आर मराललार न्‍यायकर्ता उहाँइ हए कहएखुना गबाहि दिबार आग्‍या दिचे।
44010043	गटे अगमबक्‍ताला उहाँर बिसयत गबाहि दिचे कि, उहाँर पर बिस्‍वास कर्बार साभाउ उहाँर नाअँत पापेर छेमा पाचे।”
44010044	पत्रुसट इला काथा बल्‍ते बल्‍तेइ बचन सुनिए रहबार साभार पर पबित्र आत्‍माड नाम़ेल्‍कि।
44010045	खतनिया आर्थात परजातिलारअ पर पबित्र आत्‍मार बरदान ढाल्‍बा देखिए पत्रुसेर सङे आसाल इसुर पर बिस्‍वास कर्बार यहुदिलाक आजाजिल लागि गेल्‍कि।
44010046	कियाँकि अम़ा परजातियालाक अन्‍य भासात बल्‍ते आर परमेस्‍वरेर जयजयकार कर्ते सुन्‍ले। तने पत्रुसट कहल्‍कि,
44010047	“हामारे लाखा पबित्र आत्‍मा पाआल इला लोकक पानिर बप्‍तिस्‍मा लिबार से काहाँए टेक्‍बा पार्बे?”
44010048	तने पत्रुसट अम़ाक इसु ख्रिस्‍टेर नाअँत बप्‍तिस्‍मा लिबार आग्‍या दिल्‍कि। आर अम़ा पत्रुसटक नेहरा करिए आरह केबा दिन अम़ार सङे रहबा कहले।
44011001	यहदियात रहबार प्रेरितला आर बिस्‍वासि भाइला, परमेस्‍वरेर बचनलाक परजातियालाउ सुइकार करिचे कहए सुन्‍ले
44011002	आर जेइखुना पत्रुसट यरुसलेमत आस्‍ले ते खतना कराल बिस्‍वासिला उहाँर सङे हेनङ कहए बिबाद कर्बा धरेल्‍कि,
44011003	“खतना नि कराल लोकलार घरत जाए अम़ार सङे तुइँ कियाँ खराक खालो?”
44011004	तने पत्रुसट अम़ाक साँक से कहबा धरेल्‍कि,
44011005	“मुइँ योप्‍पा नगरत रहते प्रार्थना कर्बारखुना ध्यानत परि गेनु, तने दर्सनत एकखान बार्का बिछनार लाखा चारहडा कन धरिए किबाखान हेट नाम़ाते देख्‍नु आर उखान मोर ठिना तलिक आस्‍ले।
44011006	आर जेइखुना मुइँ धियाँए देख्‍नु ते, हता पृथिमिर चार ठेङिया जतुलाक आर जङलि जानाबरलाक, घेस्‍लिए बेर्बार जतुलाक आर आकासेर पखिलाक देख्‍नु।
44011007	तने मोक हेनङ कहते एकटा गाला सुन्‍नु, ‘ए पत्रुस! उठेक आर मारिए खा।’
44011008	मातुन मुइँ उत्रा दिनु, ‘नि प्रभु, मोर मुखत केधउ कुनह अपबित्र आर आसुद्ध चिज नि परे।’
44011009	उड गाला दस्रा फेक सर्ग से फेर आस्‍ले, ‘जेइलाक परमेस्‍वरट सुद्ध बेनाइचे उलाक तुइँ आसुद्ध ना कोहो।’
44011010	हेनङ तिन फेक हले तने उ सब कुछुलाक फेर सर्गत उठाए लुवाल गेले।
44011011	आर देख, अइखुना कइसरिया से मोर ठिना पाठाल तिनडा लोक अइड घरत आसिए थाम्‍ले जेइड घरत मुइँ छिनु।
44011012	तने पबित्र आत्‍माड मोक कोए छन नि मानिए अम़ार सङे जाबा कहले। यह छ झना भाइ मोर सङ धर्ले आर हामा उड लोकेर घरत गेन।
44011013	तने उहाँए हामाक कहले कि केनङ करे एकटा सर्गदुत उहाँर घरत प्रकट हल्‍कि आर कहल्‍कि, ‘योप्‍पात लोक पाठाए पत्रुस कहबार सिमोनडक डाकाए आन्,
44011014	आर उहाँए तोक बचन सुनातोक अइड बचनेर पाए तुइँ उद्धार पाबो आर तोर गटेड घरानाडउ उद्धार पातोक’
44011015	जेइखुना मुइँ बल्‍बा धर्नु ते, पबित्र आत्‍माड अम़ारअ पर नाम़ेल्‍कि जेनङ पहिले हामार पर नाम़िस्‍ले।
44011016	तने मुइँ प्रभुर उड बचनेर फम पानु जेनङ उहाँए कहिस्‍ले, ‘युहन्‍नाड पानिर बप्‍तिस्‍मा दिल्‍कन मातुन आप तम़ा पबित्र आत्‍मार बप्‍तिस्‍मा पाबन।’
44011017	प्रभु इसु ख्रिस्‍टेर पर बिस्‍वास कर्बारखुना परमेस्‍वरट जेइखान बरदान हामाक दिस्‍ले अइखान बरदान जदि अम़ाकअ दिल्‍कि ते, परमेस्‍वरटक टेकबार मुइँ काहाँए?”
44011018	इला काथा सुन्‍बार बाद अम़ा झित मारिगेल आर हेनङ कहते परमेस्‍वरेर महिमा कर्बा धर्ले, “परमेस्‍वरट आप परजातियालाकअ जिबन दिबार ताने पास्‍चातापेर मन दिचे।”
44011019	आप स्‍तिफनसेर बिसय से सुरु हवाल साताबटेर कारन से छिर्याल बिस्‍वासिला आर काहाँकअ नि बाठे यहुदिलाक बचन प्रचार कर्ते कर्ते फोनिके, साइप्रस आर एन्‍टिओखिया तलिक ठेकिगेले।
44011020	मातुन अम़ार मइधे काहुँ काहुँ साइप्रस आर कुरेनिरअ लोकला रहए। अम़ा एन्‍टिओखियात जाए ग्रिकलाकअ प्रभु इसुर बिसयत प्रचार कर्ले।
44011021	प्रभुर हातखान अम़ार पर रहबार कारन भेलेला लोक बिस्‍वास करिए प्रभुत आस्‍ले।
44011022	जेइखुना इड सामाद यरुसलेमेर मन्‍डलिर कानत परेल्‍कि ते, अम़ा बर्नबासटक एन्‍टिओखिया पाठाले।
44011023	बर्नबासट हता पुग्‍बार बाद परमेस्‍वरेर अनुग्रहर कामला देखिए खुसि मानाले आर अम़ाक पुरा तन मन से प्रभुर बिस्‍वासत अटल हए रहबार उपदेस दिले।
44011024	कियाँकि बर्नबासट पबित्र आत्‍मा आर बिस्‍वास से भरपुर एकटा असल लोक छिले। आर उहाँर माध्‍यम से भेलेला लोक प्रभुत आस्‍ले।
44011025	ताहार बाद बर्नबासट साउलडक छाब्‍बा टार्सस निक्‍लिले।
44011026	जेइखुना उहाँए साउलडक लागा पाले ते, उहाँक एन्‍टिओखियात आन्‍ले आर एक बच्छर भरे अम़ा मन्‍डलिर लोकलार सङे आसा जाइ कर्ते रहले आर भेलेला लोकक सिकाले। एन्‍टिओखियाते चेल़ालाक पहिला फेक ख्रिस्‍टियन नाअँ धराले।
44011027	अइबेला केबाडा अगमबक्‍ता यरुसलेम से एन्‍टिओखियात आस्‍ले।
44011028	अम़ार मइधे अगाबस नाएर एक झन लोक थार हए पबित्र आत्‍मार पाए अगमबानित हेनङ कहले, “गटेखान संसारत बड आकाल पर्बे।” आर उड घटना क्‍लउडियसेर सासन कालत पुरा हले।
44011029	तने चेल़ाला आप्‍ना आप्‍नि अकात अनुसार यहुदियार बिस्‍वासि भाइलार बादे कुछु सहजोग पाठाबार निस्‍चय कर्ले।
44011030	आर निस्‍चय कराल अनुसार अम़ा बर्नबास आर साउलेर पाए अप्‍नार सहजोग भेटिला एल्‍डरलार ठिना पाठाए दिले।
44012001	अइबेला हेरोद राजा अग्रिप्‍पाड मन्‍डलिर कुछुला लोकेर पर आत्‍याचार कर्बा धर्ले।
44012002	उहाँए युहन्‍नार दादा याकुबडक तेरुवाल दे मारुवाले।
44012003	इड से यहुदिलाक खुसि हबा देखिए, उहाँए पत्रुसटकअ धर्बा आगु बार्ल़े। उखुना अखमिरि रुटिर पाब्‍निर दिन रहए।
44012004	तने हेरोदड पत्रुसटक धरुबाए कइदत राख्‍ले आर पाहारा दिबार ताने सिपाहिलार चार चार झनार चारटा दलक जुम्‍मा दिले। निस्‍तार पाब्‍निड ओर हए जाबार बाद लोकलार आगुति पत्रुसटक दाखिल कराबार उहाँर मनसुवा रहकि।
44012005	जेइखुना पत्रुसटक कइदत राख्‍ले ते, हिदर मन्‍डलिर बिस्‍वासिला उहाँर ताने जानजिउ खाए परमेस्‍वरेर सङे प्रार्थना करिसेल्‍कि।
44012006	जेइदिना हेरोदड पत्रुसटक बाहार निक्‍लिबा छाबिस्‍ले, ताहार आगिला रातत पत्रुसट दुइखान झिन्‍ज्रि दे बाऩाल हालतत दुइ झना सिपाहिर बिचत निदाए छिले आर पाहारादारला कइदखानार केबारखानेर आगुति पाहारा दिस्‍ले।
44012007	आर देख, प्रभुर एकटा सर्गदुत हता प्रकट हल्‍कि आर कठाड ओजोते फटफट हए गेल्‍कि। तने प्रभुर सर्गदुतट पत्रुसेर कोखटत हुँटलाए, “धम्‍करे उठेक!” कहए जागिल कराल्‍कि। पत्रुसेर हातला से झिन्‍ज्रिला खुलिए परि गेल्‍कि।
44012008	सर्गदुतट उहाँक कहल्‍कि, “कम्‍मरत गम्‍छाखान बान् आर जुताला पिन्” तने उहाँए अइनङ कर्ले। सर्गदुतट फेर उहाँक कहल्‍कि, “गिलापट उऱिए मोर पाछु पाछु आस्।”
44012009	तने पत्रुसट बाहार निक्‍लिए उहाँर पाछु पाछु गेले। आर इला काम सर्गदुतेर पाए हचे कहए उहाँए हुँस नि पाले बुरु उहाँए दर्सन देखेचु कहए सँच्‍ले।
44012010	जेइखुना अम़ा पाहारादारलार पहिला आर दस्राड दलक पार करिए नगरखानत ढुक्‍बार लुहार मुल केबारखानेर ठिना जाए पुग्‍ले, ते उखान केबार आप्‍ने से खुलि गेल्‍कि। तने अम़ा बाहार निक्‍लिए एकटा गल्‍लिर दामाल दे जाबा धर्ले आर अइसाथ सर्गदुतट उहाँक छरिए मेसाए गेल्‍कि।
44012011	तने पत्रुसट हुँस पाए कहले, “छेच्‍कारे आप मुइँ बुझ्‍नु कि, प्रभुड आप्‍नार सर्गदुतटक पाठाए हेरोद राजार हात से आर यहुदिला जे कर्बा छाबिस्‍ले उ गटेला से छुटाले।”
44012012	इड काथा दिसा पाबार बाद उहाँए मर्कुस कहबार युहन्‍नार माअँ मरियमेर घरत गेले। हता भेलेला झन जम हए प्रार्थना करिसेल्‍कि।
44012013	जेइखुना उहाँए दुवारखानत चाल कर्ले ते, रोदा नाएर कामकरिड दुवारखान खुल्‍बा आसेल्‍कि।
44012014	आर जेइखुना उहाँए पत्रुसेर गालाड चिऩेल्‍कि ते खुसिर चुटे दुवारखानअ नि खुलिए एइने दउरिए भित्रत जाए हेनङ कहल्‍कि, “ओना, पत्रुसट दुवारखानत थार मारिए छकन!”
44012015	मातुन अम़ा उहाँक कहल्‍कि, “पाग्‍लिड! तुइँ पाग्‍लि कहिस।” मातुन उहाँए मोर काथाड छेच्‍कारे हए कहए जिद्दि करेल्‍कि। ताहाते अम़ा कहल्‍कि, “हुनङहले उड उहाँर सर्गदुतट हबा पाकि!”
44012016	हुदर पत्रुसट दुवारखानत चाल कर्तेइ रहल्‍कि आर जेइखुना अम़ा दुवारखान खुल्‍ले ते, देखेचे पत्रुसट। सेने अम़ाक आजाजिल लागि गेल्‍कि।
44012017	मातुन पत्रुसट हात दे इसारा करिए अम़ाक झित मार्बा कहल्‍कि आर प्रभुड उहाँक केनङ करे कइद से बाहार निक्‍लाए आनेल्‍कि कहए गटे काथाला अम़ाक बाताए दिले। आर इड सामाद याकुब आर आरहला बिस्‍वासिक बाताए दिबा कहए उहाँए हता से बिदा हए भिनठिना चलि गेले।
44012018	ताहार बेहाने, पाहारा करा सिपाहिलार बिचत ओखोगोलो उठि गेल्‍कि आर अम़ा आपसत पुछापुछि कर्बा धर्ले, “पत्रुसट कुऩा हाराले?”
44012019	पत्रुसटक छाबिए निक्‍लाबा नि पाबार बाद पाहारादारलार खुजिनिति करिए हेरोदड अम़ाक मिर्तु दन्‍ड दिबार हुकुम दिले। ताहार बाद हेरोदड यहुदियार मुलुकखान छरिए कइसरियात जाए रहले।
44012020	उखुना हेरोदड टुरोस आर सिडोनेर लोकलार सङे खोब गस्सा हइस्‍ले। मातुन अम़ा एकजुट हए हेरोदेर ठिना आसेल्‍कि, आर राजदरबारेर प्रबन्‍धक बलस्‍तसटक कहए बुद्धिए मिलापेर ताने बिन्‍ति चऱाल्‍कि, कियाँकि अम़ाक अन पानिर ताने राजार देसखानेर पर भर कर्बा पर्कि।
44012021	निस्‍ठुकि कराल दिनत हेरोदड आप्‍नार राज पोसाक पिऩिए सिंहासनत बठले आर लोकलाक भासन दिबा धर्ले।
44012022	आर लोकला “इड बलि लोकेर नि देपतार हए ” कहए गोग दिए जयजयकार कर्बा धर्ले।
44012023	हेरोदड परमेस्‍वरटक महिमा नि दिबार कारन अइसाथ एकटा सर्गदुत उहाँर पर प्रहार करेल्‍कि आर उहाँए पका फुटिए मरि गेले।
44012024	मातुन परमेस्‍वरेर बचनला आगु बार्त़े आर छिर्याते गेले।
44012025	बर्नबास आर साउलड आप्‍नार सेबार कामखान पुरा कर्बार बाद अम़ा यरुसलेम से घुरिए एन्‍टिओखिया आस्‍ले आर मर्कुस कहबार युहन्‍नाडक सङे लिए आस्‍ले।
44013001	उखुना एन्‍टिओखियार मन्‍डलिडत केबा झन अगमबक्‍ता आर सिक्‍छक रहए। अम़ार नाअँ बर्नबास, कालुवा कहबार सिमियोन, कुरेनिर लुकियस, प्रान्‍तिय सासक हेरोदेर छटरखुनाकार सङ मनेन आर साउल रहए।
44013002	अम़ा जेइखुना प्रभुर आराधना आर उपास करिस्‍ले ते पबित्र आत्‍माड अम़ाक कहल्‍कि, “बर्नबास आर साउलडक मोर बादे उखान कामेर ताने छिटका, जेइखान कामेर ताने मुइँ अम़ाक बिछिचु।”
44013003	तने उपास आर प्रार्थना कर्बार बाद लोकला अम़ार पर हात राखिदिए अम़ाक बिदा करेल्‍कि।
44013004	तने पबित्र आत्‍मार पाठाल अनुसार अम़ा दनह झना सिलुकिया गेले आर हता से पानि जाहातेर पर चऱिए साइप्रस टप्पुर माखे गेले।
44013005	आर साइप्रसेर सलामिसत पुगिए अम़ा यहुदिलार सभाघरलात परमेस्‍वरेर बचन प्रचार कर्ले। अम़ाक सहजोग दिबा मर्कुस नाएर युहन्‍नाडउ अम़ार सङे छिल्‍कि।
44013006	जेइखुना अम़ा गटेखान टप्पु पार करिए पाफोस आसिए पुग्‍ले ते, हता अम़ा एक झन यहुदि झुट्टा अगमबक्‍ता, बार इसु नाएर टाटकियाडक लागाल पाले।
44013007	उहाँए राज्‍यपाल सर्गियस पउलुसेर सङ रहए। सर्गियस पउलुसट बुद्धिमान छिले। उहाँए बर्नबास आर साउलडक डाकाबा पाठाले कियाँकि उहाँए परमेस्‍वरेर बचन सुन्‍बा छाबिस्‍ले।
44013008	मातुन टाटकिया एलुमासट (ग्रिक भासात उहाँर नाअँ एइड) अम़ार सङे बिबाद फानिए राज्‍यपालडक बिस्‍वास से घुराबार कोसिस कर्ले।
44013009	मातुन साउलड, जाहाँक पावल करे कहचे, उहाँए पबित्र आत्‍मा से भरपुर हए टाटकियाडक टक टक लागाए देखिए कहले,
44013010	“ए सारा छल आर कपट से भराल दियाबलसेर छुवा, तुइँ सबला धार्मिकतार दुस्‍मन, तुइँ प्रभुर सिधा दामालड टेढा बेका कर्बा छर्बो ने नि?
44013011	आप देखेक, प्रभुर हातखान तोर खिलापत उठिचोक आर आप तुइँ आन्‍धा हए जाबो आर केबा दिन तलिक सुरुजेर ओजोतखान देख्‍बा नि पार्बो।” तने अइसाथ उहाँर चखुला झेप्‍सा आर आन्‍धार हए गेल्‍कि आर उहाँर हातखान धरिए डेगर धराए दिबार लोक छाब्‍बार ताने उहाँए हिदर से हुदर कर्बा धर्ले।
44013012	तने इड घटना हबा देखिए राज्‍यपालड बिस्‍वास कर्ले, कियाँकि प्रभुर सिक्‍छाला से उहाँए अचम्‍भित हए गेइस्‍ले।
44013013	पावलड आर उहाँर सङला पाफोस से पानि जाहातेरपर पामफिलियार पर्गामात गेले मातुन युहन्‍नाड अम़ाक अइठा छरिए घुरिए यरुसलेम आस्‍ले।
44013014	मातुन अम़ा पर्गामा से निक्‍लिए पिसिदियार एन्‍टिओखियात आस्‍ले आर बिस्रामेर दिना सभाघरटत जाए ढुक्‍ले।
44013015	आप मोसार बिधान आर अगमबक्‍तालार कितापखान पाठ कराल हए जाबार बाद सभाघरेर अधिकारिला अम़ार ठिना हेनङ खबर पाठाल्‍कि, “ए भाइला, तम़ार सङे लोकलाक दिबार कुछु उत्‍सार बचन छकन जदि ते सुनाअ।”
44013016	तने पावलड थार हले आर हातेर इसारार पर कहबा धर्ले, “हे इस्राएलेर लोकला आर परमेस्‍वरटर भय गन्‍बार लोकला,
44013017	इस्राएल जातिर अइड परमेस्‍वर जाहाँए हामार बाप दादोलाक बिछ्ले आर मिस्र देसत रहबारखुना अम़ाक माहान बेनाले आर आप्‍नार बाहाँर बले अम़ाक उखान देस से निक्‍लाए आन्‍ले।
44013018	निधुवा पाथारत करिप चालिस बच्छर तलिक उहाँए अम़ार ब्‍यबहारलाक सहए रहले।
44013019	तने कनान देसेर सातटा जातक नास करिए अम़ार देसखान हामा इस्राएलिलार अधिकारत दिले।
44013020	इला गटे घटनाला पुरा हबा करिप चार स पाचास बच्छर लाग्‍ले। ताहार बाद समुएल अगमबक्‍तार दिन तलिक परमेस्‍वरट अम़ाक न्‍यायकर्ता दिले।
44013021	ताहार बाद अम़ा राजार माङ कर्ले। तने परमेस्‍वरट अम़ाक बेन्‍यामिन कुलेर किसेर बेटा साउलडक चालिस बच्छर तलिक अम़ार पर राज कर्बा दिले।
44013022	आर साउलडक हटाबार बाद उहाँए अम़ार राजा हबार ताने दाउदडक थार कर्ले, जाहाँर बिसयत परमेस्‍वरट गबाहि दिए हेनङ कहिस्‍ले, “मुइँ इसेइर बेटा, दाउदडक मोर मन पसिनेर लोक पाइचु जाहाँए मोर मनेर गटेड मनसुवा पुरा कर्बे।”
44013023	एइड लोकेर बङसट से आप्‍नार कबुल अनुसार परमेस्‍वरट इस्राएलेर ताने मुक्‍तिदाता इसुडक पाठाले।
44013024	उहाँए आस्‍बार से आगुत युहन्‍नाड इस्राएलेर गटेला लोकेर ताने पास्‍चातापेर बप्‍तिस्‍मार प्रचार करिस्‍ले।
44013025	जेइखुना युहन्‍नाड आप्‍नार कामखान ओर करिम करिम हइस्‍ले, उहाँए कहिस्‍ले, “मुइँ काहाँए हउ कहए तम़ा सँचेचन? मुइँ उहाँइ नि हउ। मातुन मोर पाछु एक झन आसेचे, जाहाँर ठेङेर चेटकाला खुल्‍बार लाइक मुइँ नि छु।”
44013026	हे अब्राहामेर बंसेर सान्‍तानला, ताहार मइधेकार परमेस्‍वरेर भय गन्‍बार परजातिया भाइला, सुन इड मुक्‍तिर बचन हामारे ताने पाठाइचे,
44013027	कियाँकि यरुसलमेर बासिन्‍दाला आर अम़ार सासकला उहाँक नि चिऩिए आर हरेकटा बिस्राम दिनत पर्भार अगमबक्‍तालार बचनलाक नि बुझिए इसुडक दन्‍डर आग्‍या दिए उला बचनक पुरा कर्ले।
44013028	मिर्तु दन्‍डेर लाइक कोए दुसिया नि पालउ उहाँर जान मार्बा लागे कहए अम़ा पिलातसेर ठिना माङ कर्ले,
44013029	आर उहाँर बिसयत धर्मसास्‍त्रत लिखाल अनुसार गटे काथालाक पुरा कर्बार बाद अम़ा उहाँक क्रुसखान से नाम़ाए कोबोरटत थले।
44013030	मातुन परमेस्‍वरट उहाँक मिर्तु से जेअँत करिए उठाले।
44013031	आर उहाँए आप्‍नार सङे गालिल से यरुसलेम तलिक आसाल लोकलार ठिना भेले दिन से प्रकट हतेइ रहले, आर अम़ा आल़ा तलिक हामार लोकलार ताने इसुर गबाहि हए छेबेकरेचे।
44013032	हामा एइड सुसामाद तम़ाक सुनाचि जेइड सुसामादेर प्रतिग्‍या परमेस्‍वरट हामार बाप दादोलाक करिस्‍ले,
44013033	परमेस्‍वरट केनङ करे इसुडक जेअँत करिए उड काथा हामार ताने आर्थात अम़ार सान्‍तानलार ताने पुरा करि दिले। जेनङ कि दस्रा भजनखानत लिखाल छे, “तुइँ मोर पुत्र हइस, आझि मुइँ तोक जलम दिन्‍कुन।”
44013034	आर उहाँए केधउ नि सर्बा दिबार मने परमेस्‍वरट उहाँक मिर्तु से जेअँत करिए उठाले। इड बिसयत परमेस्‍वरट हेनङ कहिचे, “मुइँ तम़ाक दाउदडक काराल कराल पबित्र आर अटल आसिर्बादला दिम्‍कन।”
44013035	फेर भिनखान भजनत उहाँए हेनङ कहिचे, “तुइँ आप्‍नार पबित्रजनडर देहाडक सर्बा नि दिबो।”
44013036	कियाँकि दाउदड आप्‍नार पुस्‍तार लोकलाक परमेस्‍वरेर योजना अनुसार सेबा पुरा करिए मर्बार बाद उहाँर बाप दादोलार सङे गाऱाल गेले आर उहाँर देहाड सरि गेल्‍कि।
44013037	मातुन जाहाँक परमेस्‍वरट मिर्तु से जेअँत कर्ले उहाँर देहाड नि सरेल्‍कि।
44013038	ताहाते ए भाइला, तम़ा जान कि, एइड इसुर पाए तम़ार ताने पाप छेमार प्रचार कराल गेइच्‍कन।
44013039	बिस्‍वास कर्बार हरेक झना उहाँरे पाए गटे पापला से छुटकारा पाइचन। जेइड छुटकारा कि मोसार बिधानखान से सम्‍भब नि छिले।
44013040	ताहाते हुँसियार रह, जेसे अगमबक्‍तालार लिखाल इला काथा तम़ार पर ना पर्कन,
44013041	“ए खिताल कराला देख, अचम्‍भित ह आर नस्‍ट हए जाअ, कियाँकि आझि तम़ा रहतेइ मुइँ एकखान हेनङ काम करिम, जेइखान कामेर बिसयत तम़ाक कोए कहए दिलउ तम़ा बिस्‍वास नि कर्बन।”
44013042	तने पावल आर बर्नबासट सभाघरट से निक्‍लिए जाबारखुना आस्‍बार आगिला बिस्रामेर दिना इला काथा अम़ा फेर कोहोक कहए लोकला अम़ाक नेहरा कर्ले।
44013043	सभाड बिसर्जन हइ जाबार बाद भेलेला यहुदि आर यहुदि पन्‍थत बिस्‍वास कर्बार लोकला पावल आर बर्नबासेर पाछु पाछु गेले। पावल आर बर्नबासट अम़ार सङे गप कर्ते कर्ते गेले आर अम़ाक परमेस्‍वरेर अनुग्रहत लागिए रहबार हुब भार्सा दिले।
44013044	ताहार आगिला बिस्राम दिनत धरि ल नगरेर गटेला लोक प्रभुर बचन सुन्‍बा उल्‍टिए आसेल्‍कि।
44013045	मातुन लोकेर भिरखान देखिए यहुदिलाक जलन हल्कि आर पावलेर बलाल काथालार खन्‍डन कर्ते उहाँर निन्‍दा कर्बा धरेल्‍कि।
44013046	मातुन पावल आर बारनाबासट बेडर से कहल्‍कि, “साभार से प्रथमे तम़ाके परमेस्‍वरेर बचन सुनाबा परे। मातुन तम़ा बचनडक इन्‍कार करिए अनन्‍त जिबनेर ताने आप्‍नाक नालाइक बेनाइचन। ताहाते आप देख हामा परजातियालार बिति जाचि,
44013047	कियाँकि प्रभुड हामाक हेनङ आग्‍या दिचे, ‘मुइँ तोक परजातियार ताने ओजोत बेनाइच्‍कुन जेसे तुइँ पृथिमिर एकटा कन से दस्राड कन तलिक मुक्‍ति पुगाबा पारिस ’।”
44013048	जेइखुना परजातियाला इला काथा सुन्‍ले तने अम़ा खुसि हए परमेस्‍वरेर बचनलार बाऱाइ कर्बा धर्ले। आर जेतेला झनाक बिछाल गेइस्‍ले अम़ा साभाउ अनन्‍त जिबनेर ताने बिस्‍वास कर्ले।
44013049	आरतने प्रभुर बचनला गटेखान इलाकात छिर्याते गेले।
44013050	मातुन यहुदिला भक्‍त आर इज्‍जतदार बेर्छानिलाक आर नगरेर बड बार्का लोकलाक उस्‍काए पावल आर बर्नबासेर खिलापत गान्‍डागोल उठाए दिले आर अम़ाक उखान इलाका से पिटाए दिले।
44013051	मातुन अम़ा आप्‍नार ठेङेर धुलाला यहुदिलार खिलापत झारिए आइकोनिया चलि गेले।
44013052	आर चेल़ाला आनन्‍द आर पबित्र आत्‍मा से भरपुर हतेगेले।
44014001	आप आइकोनियात पावल आर बर्नबासट सदाकार लाखा यहुदिलार सभाघरटत सङे सङे ढुक्‍ले आर हेनङ प्रचार कर्ले कि इसुडक भेलेला यहुदि आर ग्रिक सुइकार करेल्कि।
44014002	मातुन बिस्‍वास नि कर्बार यहुदिला परजातियालाक उस्‍काए बिस्‍वासि भाइलार खिलापत अम़ार मनलाक खाट्टा करि दिल्‍कि।
44014003	अइताने पावल आर बर्नबासट बेडर से प्रभुर बिसयत प्रचार कर्ते भेलेला दिन तलिक हता रहले। प्रभुड अम़ार पाए चिऩ आर अचम्‍भित काम करिए अनुग्रहर बचनलाक सत्‍य साबित कर्ले।
44014004	मातुन नगरखानेर लोकलार बिचत आपसि मतभेद हए गेल्‍कि, तने काहुँ यहुदिलार बिति ते, काहुँ प्रेरितलार बिति हल्कि।
44014005	जेइखुना परजातिया आर यहुदि लोकला आप्‍नार सासकलार सङे मिलिए प्रेरितलाक अपमान कर्बा आर पाथलेर झाटा बर्सिबार कोसिस कर्ले,
44014006	ते प्रेरितला इड काथार दिसा पाएगेले तने अम़ा लुकोनियार नगरलार बिति लुस्‍त्रा, डर्बि आर लगेपासेकार जिल्‍लालार बिति पालाए गेले।
44014007	आर हता अम़ा सुसामाद प्रचार कर्तेइ रहले।
44014008	लुस्‍त्रात, ठेङला लराचरा नि हबार एक झन लोक रहए। उहाँए जल्‍माति नेङरा छिले आर केधउ नि बेराइस्‍ले।
44014009	उहाँए पावलडक प्रचार कर्ते सुनिए छिले। पावलड उहाँक टक लागाए देखेल्‍कि ते, उड लोकेर संअ हबार बिस्‍वासखान देख्‍ले।
44014010	ताहाते पावलड उहाँक गोग दे कहले, “आप्‍नार ठेङलार भरत थार हो।” तने उहाँए कुदिए थार हए गेले आर बेर्बा धर्ले।
44014011	पावलेर कराल इखान कामक देखिए भिरखानेर लोकला लुकोनिया भासात गघाट दिए दिए कहबा धर्ले, “लोकेर रुप धारन करिए देपताला हामार ठिना नाम़िचे।”
44014012	तने अम़ा बर्नबासटक जिउस देपता आर मुल बक्‍ता हबार कारन पावलडक हर्मोस देपता कहबा धरेल्‍कि।
44014013	नगरखानेर मुखखानते जिउस देपतार मुन्‍डिलड रहकि। मुन्‍डिलेर पुजारुकट नगरखानेर मुल केबारखानत गोरुला आर फुलेर मालाला आन्‍ले कियाँकि पुजारुकट आर आरहला लोक पावल आर बर्नबासटर ताने भोग चऱाबा छाबिस्‍ले।
44014014	मातुन जेइखुना प्रेरितला, बर्नबासट आर पावलड, इड काथा सुन्‍ले ते, अम़ा आप्‍नार नुआँला चिर्ले आर दउरिते भिरखानत जाए गघाट दे कहबा धर्ले,
44014015	“ए लोकला! तम़ा हेनङ कियाँ करेचन? हामाउ त तम़ार लाखा लोके हइ। आर तम़ाक हामा इड सुसामाद सुनाचि कि तम़ा इला बेकाम्‍मा काथा छरिए जेअँत परमेस्‍वरेर बिति घुर जाहाँए कि सर्ग, पृथिमि, सुमुन्‍दर आर उलात रहबार सब कुछुलाक बेनाले।
44014016	बिताल पुस्‍तार गटेला जातक उहाँए अम़ाक अम़ारे आप्‍ना आप्नि दामालत चल्‍बा छरि दिले।
44014017	ताहारअ पर परमेस्‍वरट भालाइर काम करिए आप्‍नार बिसयत साक्‍छि दिबा नि छरिचे, मेघड से पानि बर्साए ठिक ठिक समयत उहाँइ उप्‍तनि कराइचे। अभल चभल करे खाबार चिज जुटाए दिए लोकलार मनलाक खुसि कराइचे।”
44014018	इला काथा कहलउ भेलेखान कठिन से अम़ा लोकलाक भोग चऱाबार से थामाले।
44014019	मातुन एन्‍टिओखिया आर आइकोनिया से केबा झना यहुदि हता आसिए पुगेल्‍कि आर लोकलाक उस्‍काए अम़ा पावलेर पर पाथल झाटा करेल्‍कि आर पावलड मरि गेले कहए नगरखान से घिस्‍टाए निक्‍लाए दिल्‍कि।
44014020	मातुन पावलेर चारह बिति चेल़ाला जर हल्‍कि तने उहाँए उठिए नगरखानत ढुक्‍ले आर ताहार काल़ि उहाँए बर्नबासेर सङे डर्बि चलि गेले।
44014021	अम़ा उखान नगरत सुसामाद प्रचार करिए भेलेला चेल़ा बेनाले तने अम़ा लुस्‍त्रा आर आइकोनियार नगरला दे पिसिदियार एन्‍टिओखियात घुरिए आस्‍ले।
44014022	हता अम़ा चेल़ालाक आत्‍मात दऱ बेनाले, बिस्‍वासत स्थिर हए रहबार हुब भार्सा दिले आर अम़ाक सिकाले कि, परमेस्‍वरेर राजत हामाक अनेक किसिमेर दुख कस्‍ट सहए हलउ ढुक्‍बा लागे।
44014023	हरेकटा मन्‍डलित एल्‍डरला नियुक्‍ति कर्बार बाद जेइड प्रभुर पर अम़ा बिस्‍वास करिस्‍ले उपबास सहित प्रार्थना करिए अइड प्रभुर हातत अम़ाक सँपि दिले।
44014024	ताहार बाद अम़ा पिसिदियार पाके घुरिए फेर पामफिलियात आस्‍ले।
44014025	तने पर्गात बचन प्रचार करिए अम़ा अटालियार बिति गेले।
44014026	तने हता से अम़ा सुमुन्‍दरेर पइरा दिए पानिजाहातेर पर एन्‍टिओखियात आस्‍ले। अइठिना अम़ाक इखान कामेर ताने परमेस्‍वरेर अनुग्रहत सँपाल गेइसेल्‍कि जेइखान काम अम़ा सम्पुर्न भाबे पुरा कर्ले।
44014027	जेइखुना पावल आर बर्नबासट एन्‍टिओखियात आसिए पुग्‍ले ते मन्‍डिलिर लोकलाक जर कर्ले आर परमेस्‍वरट अम़ार पाए कराल गटे कामलार बर्नन कर्ले आर केनङ करे परमेस्‍वरट परजातियालार ताने केबारखान खुलि दिल्‍कि अहला काथा अम़ाक सुनाले।
44014028	आर अम़ा हता चेल़ालार सङे भेले दिना तलिक रहले।
44015001	काहुँ काहुँ यहुदिया से एन्‍टिओखियात आसिए हेनङ कहए सिक्‍छा दिसेल्‍कि, “जेइखुना तलिक तम़ा मोसार बिधान अनुसार खतना नि हबन तम़ार उद्धार नि हत्‍कन।”
44015002	तने पावल आर बर्नबासेर सङे अम़ार मतभेद हए गेल्‍कि आर बिबाद उठि गेल्‍कि। ताहार बाद हताकार भाइला इड काथार फइसलार ताने पावल, बर्नबास आर अम़ार सङे आरह केबा झनाक प्रेरित आर एल्‍डरलार ठिना यरुसलेम पाठाबार निर्नय कर्ले।
44015003	तने मन्‍डलिलार बिस्‍वासिलार ठिना से बिदा हए अम़ा फोनिके आर सामरियार पाके पइरा छर्ले आर जाते जाते दामालेर मुखत पराल मन्‍डलिलाक भेट करिए बाताले कि, केनङ करे परजातियालाउ प्रभुडक सुइकार करिचेक। इला काथा सुनिए हताकार गटे बिस्‍वासि भाइलार हृदयला आनन्‍दित हल्‍कि।
44015004	जेइखुना अम़ा यरुसलेम आसिए पुग्‍ले ते, गटेड मन्‍डलिर प्रेरितला आर एल्‍डरला अम़ाक स्‍वागत करेल्‍कि। परमेस्‍वरट अम़ार सङे हए केनङ केनङ महिमार कामला करिसेल्‍कि उला काथार बर्नन कर्ले।
44015005	मातुन फरिसि पन्‍थेर केबा झन बिस्‍वासि थार हए कहल्‍कि, “परजातियालाक खतना हबाए लाग्‍कि आर मोसार बिधानखानक अबस्‍य पालन कर्बा लाग्‍कि।”
44015006	तने इड काथार बिसयत सँच बिचार कर्बार ताने प्रेरितला आर एल्‍डरला जर हले।
44015007	लाम़ बिबाद हबार बाद पत्रुसट थार हए अम़ाक कहल्‍कि, “ए भाइला! तम़ा त जान्‍बे करेचन, भेले दिन पहिले परमेस्‍वरट तम़ार बिच से मोक बिछ्ले जेसे परजातियाला मोर मुखे सुसामादेर बचन सुनोक् आर बिस्‍वास करोक।
44015008	आर साभार मनेर काथाला जान्‍बार परमेस्‍वरट हामार लाखा परजातियालाकअ पबित्र आत्‍मा दिए इड साक्‍छि दे दिचे कि आप परमेस्‍वरट परजातियालाकअ सुइकार करिचे।
44015009	आप उहाँए यहुदि आर परजातियालार बिचत कोए भेद नि राख्‍ले बुरु बिस्‍वासेर माध्‍यम से परजातियालार मनलाक सुद्ध कराले।
44015010	ताहाते आप चेल़ालार काङत इड भार लादाए कियाँ तम़ा परमेस्‍वरटर परिक्छा लेचन? जेइड भार नाते हामार बाप दादोला, नाते हामाए उठाबा पार्न।
44015011	मातुन हामा बिस्‍वास करेचि कि, जेनङ करे प्रभु इसुर अनुग्रह से हामा उद्धार पाइचि। अइनङ करे परजातियालाउ पाइचे।”
44015012	तने गटेड सभा झित मारिगेले। बर्नबास आर पावलेर पाए परमेस्‍वरट परजातियालार बिचत केनङ केनङ चिऩर कामला आर छकलागा कामला करेल्‍कि उलार बिबरन अम़ारे मुखे सुन्‍बा धर्ले।
44015013	अम़ार बलाल हए जाबार बाद याकुबड उत्रा दिए कहल्‍कि, “ए भाइला! आप मोर काथाला सुन,
44015014	परमेस्‍वरट आप्‍नारे नाएर खातिर परजातियालार बिच से एकटा जाति बिछवार कृपा प्रथमे अम़ार पर केनङ करे कर्ले कहए सिमोन पत्रुसट बाताए दिल्‍कन।
44015015	अगमबक्‍तालार बचनलाउ इड काथार सङे मेट खाचे, जेनङति लिखाल छे,
44015016	‘ताहार बाद मुइँ घुरिए आसिम आर दाउदेर उज्राल घरट आरमने उठाम् आर भग्‍नाबसेसला फेर बेनाम आर मुइँ उखान राजक आरमने थार करिम,
44015017	जेसे बाकिला लोक प्रभुडक छाब्‍बा पारोक, आर्थात गटेला परजातियाक समेत, जाहाँक कि प्रभुड आप्‍नार लोक बेनाबार ताने डाकाइचे।
44015018	इड काथा अइड प्रभु कहचे, जाहाँए तेपुर्ना काल से इला काथा प्रकट कर्ते आसिचे।’
44015019	ताहाते मोर निर्नय एइड कि जेइला परजातिया परमेस्‍वरेर बिति घुरिचे, आप अम़ाक झेन्‍झोट ना दि।
44015020	बुरु अम़ाक इड काथा लिखिए पाठाइ कि अम़ा मुर्तिलाक चऱाए आसुद्ध कराल खाबार जिऩिसला से आप्‍नाक बचाक आर यउन पापला से बचिए रोहोक, घेचाड मच्राए माराल जतुर मासु आर सुर्कि ना खाक।
44015021	कियाँकि पुस्‍ता पुस्‍ता आगुए से हरेकखान नगरत मोसार बिधानला प्रचार कराजाचे आर हरेकटा बिस्राम दिनत सभाघरलात मोसार बिधानखान पऱाल जाचे।”
44015022	तने प्रेरितला, एल्‍डरला आर गटेड मन्‍डलि मिलिए आप्‍नार बिच से केवा झन लोकक बिछिए पावल आर बर्नबासेर सङे एन्‍टिओखियात पाठाबार उचित जान्‍ले। बिस्‍वासि भाइलार मइधे से मुल मुल लोकला, बार्साबास कहबार यहुदाडक आर सिलासटक बिछेल्‍कि।
44015023	आर अम़ार हाते हेनङ लिखिए चिट्ठि पाठाले: “हे एन्‍टिओखिया, सिरिया आर किलिकियात रहबार परजातिया बिस्‍वासि भाइला! प्रेरितलार आर एल्‍डरलार तरफ से तम़ाक बन्‍दगि!
44015024	हामा सुनिचि कि हामार मइधेकार काहुँ काहुँ हामार अनुमति बिना तम़ार ठिना जाए उल्‍टा पुल्‍टि बचन दिए तम़ार मनलाक आँउजाँउ करिए तकलिप दिच्‍कन।
44015025	ताहाते हामा इड मुनासिब जान्‍न कि, साभाउ एकेडा मति करिए हामार मइधे से केबा झन लोकक बिछिए हामार प्रिय बर्नबास आर पावलेर सङे तम़ार ठिना पाठाइ।
44015026	एम़ा लोकला हेनङ हए, जाहाँए हामार प्रभु इसु ख्रिस्‍टेर खातिर आप्‍नार प्रानडउ खात्रात गिराइस्‍ले।
44015027	ताहाते हामा यहुदा आर सिलासटक पाठाइचि, एम़ा हेताकार गटे काथाला तम़ाक आपुन मुखे सुनात्‍कन,
44015028	कियाँकि पबित्र आत्‍माड आर हामा इड काथात सहमति हन् कि तम़ाक इला आवस्‍यक नियम बाहिक आर कोए अधिक बोझ नि दिलेइ भाला।
44015029	तम़ा मुर्तिलाक चऱाल खाबार जिऩिसला, सुर्कि आर घेचाड मच्राए माराल जतुर मासु ना खाअ। आर आप्‍नाक यउन पापला से दुरे राख। इला काथा से आप्‍नाक दुर राख्‍ले, तम़ार भाला हत्‍कन। तम़ार कल्‍यान हकन!”
44015030	हता से बिदा हबार बाद अम़ा एन्‍टिओखिया गेले आर साभाक जर करिए उखान चिट्ठि अम़ाक दिले।
44015031	आर चिट्ठिखानत लिखाल तसोबरिर काथाला पऱिए अम़ाक खुसि लागेल्‍कि।
44015032	यहुदा आर सिलास दनह झना अगमबक्‍ता हबार कारन हताकार बिस्‍वासि भाइलाक भेलेला बचनेर पाए हुब भार्सा दिए अम़ाक स्‍थिर कर्ले।
44015033	अम़ा हता कुछु दिन तलिक रहबार बाद हताकार बिस्‍वासि भाइला अम़ाक सान्‍तिर कामना करिए, अम़ारे ठिना पाठाए दिल्‍कि जाहाँए अम़ाक पाठाइसेल्‍कि।
44015034	मातुन सिलासट अइठा रहबार निर्नय कर्ले।
44015035	तने पावलड आर बर्नबासट केवा दिन तलिक एन्‍टिओखियात रहले सेने आरला लोकेर सङे मिलिए प्रभुर बचन से सिक्‍छा दिते आर प्रचार कर्ते रहले।
44015036	तने कुछु दिनबाद पावलड बर्नबासटक कहल्‍कि, “जेइला जेइला नगरत हामा प्रभुर बचन प्रचार करिचि, चल् उला नगरत जाए बिस्‍बासिलाक भेट करि आर अम़ार हेसिनेसि बुझि।”
44015037	तने बर्नबासट मर्कुस कहबार युहन्‍नाडकअ सङे लेजाबा छाबिस्‍ले।
44015038	मातुन, पावलड उड लोकक सङे लेजाबार उचित नि जान्‍ले कियाँकि उहाँए पाम्‍फिलियात अम़ाक छरिए पालाए गेइसेल्‍कि आर अम़ार कामत सङ नि दिसेल्‍कि।
44015039	तने पावल आर बर्नबासेर बिचत हेनङ बकझक लागि गेल्‍कि ने अम़ा भिना भिनि हए गेल। आर बर्नबासट मर्कुसटक सङे लिए पानिजाहातखानेर पर चऱिए साइप्रसेर माखे चलि गेले।
44015040	मातुन पावलड सिलासटक बिछ्ले, तने बिस्‍वासिला अम़ाक प्रभुर अनुग्रहत सँपिए हता से बिदा दिले।
44015041	तने मन्‍डलिलाक बिस्‍वासत स्‍थिर कराते कराते पावलड सिरिया आर किलिकियार भ्रमन कर्ले।
44016001	ताहार बाद पावलड लुस्‍त्रा आर डर्बितअ जाए पुग्‍ले। हता तिमोथि नाएर एक झन चेल़ा रहए। उहाँर माअँड ख्रिस्‍टत बिस्‍वास कराल यहुदि रहए मातुन बापट ग्रिक रहकि।
44016002	लुस्‍त्रा आर आइकोनियार बिस्‍वासि भाइलार बिचत तिमोथिर नाअँड खोब चलिसेल्‍कि।
44016003	पावलड उहाँक सङे लेजाबार मनसुवा करिस्‍ले। ताहाते पावलड उहाँर खतना करि दिल्‍कि कियाँकि उहाँर बापट ग्रिक जातेर रहकि कहए हताकार यहुदिला साभाउ जान्‍कि।
44016004	जेइखुना अम़ा भिन भिन नगरेर पाके गेले लोकलाक अम़ा यरुसलेमेर प्रेरित आर एल्‍डरलार सभाड पारित कराल नियमलार पालना कर्बा बाताते गेले।
44016005	एइनङ करे मन्‍डलिला बिस्‍वासत सक्‍कत हले आर दिने दिने अम़ा गेन्‍तित बार्त़े गेले।
44016006	पबित्र आत्‍माड पावल आर उहाँर सङलाक एसियात बचन प्रचार कर्बा माना कर्बार कारन पावलड आर उहाँर सङला फ्रिगिया आर गलाति मुलुकखानेर पाके जाबा धर्ले।
44016007	जाते जाते जेइखुना अम़ा माइसियार सिम्‍नाडत जाए पुग्‍ले ते, अम़ा बिथिनियार माखे जाबार कोसिस कर्ले। मातुन प्रभुर आत्‍माड अम़ाक आगे नि दिल्‍कि।
44016008	सेने अम़ा माइसियार पाके सिधाए त्रोआसत जाए नाम़्‍ले।
44016009	अइड रातत पावलड एकटा दर्सन पाले, दर्सनडत माकेडोनियार एक झन लोक थार हए पावलडक हेनङ कहए नेहरा करिसेल्‍कि, “इपार माकेडोनियात आसिए हामाक सहजोग कर।”
44016010	पावलड इड दर्सन पाबार बाद, हामा इड निस्‍चित कर्न कि, परमेस्‍वरट हामाक माकेडोनियार लोकलाक सुसामाद सुनाबा डाकाइचे। तने अइखुनाए हामा माकेडोनिया जाबार ताने साजिगेन।
44016011	ताहाते हामा त्रोआस से पानिजाहातेर पर चऱिए सिधाए सामाथ्रोकेर टप्पुर माखे गेन आर ताहार काल़ि नियापोलिस जाए पुग्‍न।
44016012	तने हता से हामा फिलिप्‍पित गेन। उखान मुलुक माकेडोनिया प्रान्‍तेर मुल नगर आर रोमेर उपनिबेस रहए। उखान नगरत हामा केबा दिन भरे रहन।
44016013	बिस्राम दिनत हता प्रार्थना कर्बार ठाअँ रहबा पाए कहए हामा नगरेर दुवारखान से बाहार बिति लदिर काछारखानत गेन आर बठिए हता जर हुवाल बेर्छानिलार सङे गप कर्बा धर्न।
44016014	हता सुनिए रहबारलार मइधे लिडिया नाएर थियाटिरा निवासि एक झन बेर्छानि रहए जाहाँए बेगनिया रङेर नुआँर पइकारि करे। उहाँए इस्‍वरेर पर बारा भक्‍तिभाब राखे। पावलेर काथाला सुनोक कहए प्रभुड उहाँर मनड खुलि दिल्‍कि।
44016015	लिडिया आर उहाँर घरानार लोकला बप्‍तिस्‍मा लिबार बाद उहाँए हामाक नेहरा करिए कहले, “तम़ा जदि मोक प्रभुर बिस्‍वासि जानेचन ते, चल मोर घरत रह।” आर उहाँए हामाक जिद करिए लेगेले।
44016016	एक दिना हामा प्रार्थना कर्बार ठाअँखानेर बिति जाते रहि, जाते जाते हामार भेट भबिस्‍य बाताबार आत्‍माबालि एक झन बान्‍धिर सङे हले। उहाँए लोकलार भबिस्‍यत हबार काथाला बाताए आप्‍नार मालिकलार ताने भेलेला करे कामाइ करिदे।
44016017	उहाँए पावल आर हामार पाछु पाछु आसिए हेनङ कहए चेचाबा धर्ले, “इला लोक सर्वोच्‍च परमेस्‍वरेर सेबक हए। एम़ा तम़ाक मुक्‍तिर दामालडर काथा बाताच्‍कन।”
44016018	उहाँए भेले दिन तलिक अइनङ बल्तेइ रहले। मातुन एक दिना पावलडक दिक्‍दार लागि गेल्‍कि आर उहाँए उड छुँरिर बिति घुरिए उड आत्‍माक डाटेल्‍कि, “इसु ख्रिस्‍टेर नाअँत मुइँ तोक हुकुम देच्‍कुन, तुइँ उहाँर ठिना से निक्‍लिए पालाए जा।” तने उड आत्‍मा अइसाथ उहाँक छरिए पालाए गेल्‍कि।
44016019	मातुन जेइखुना उहाँर मालिकला देख्‍ले कि अम़ार कामाइ हबार उपाएडए बन हए गेल्‍कि ते, अम़ा पावलक आर सिलासटक धरिए घिस्‍टाते हाटेर चोकटत अधिकारिलार आगुति लेगेल्‍कि।
44016020	तने अम़ाक नगरेर हाकिमलार ठिना लेजाए कहल्‍कि, “इला लोक यहुदि हए। एम़ा हामार नगरखानत गान्‍डागोल कराचे।
44016021	एम़ा हेनङ हेनङ चलनला सिकाचे जेइला चलन कि, हामा रोमिलाक बिधान अनुसार मान्‍बा बा कर्बा नि हए।”
44016022	तने गटे लोकला मिलिए अम़ार पर झप्टिए धरेल्‍कि। नगरेर अधिकारिला अम़ार नुआँला चिरिए फेकाए दिल्‍कि आर अम़ार पर लाठि बर्साल्‍कि।
44016023	लोकला अम़ाक मारिए आध्रा कर्बार बाद कइदत राखि दिल्‍कि आर कइदखानार हाकिमडक कहल्‍कि, “एम़ाक आच्‍छा से पाहारा दिए राखिस।”
44016024	हेनङ हुकुम पाए कइदेर हाकिमड अम़ाक कइदेर भित्रि कठाडत लेगेल्‍कि आर अम़ार ठेङला खुट्टार काठत ढुकाए बन करिए राखि दिल्‍कि।
44016025	मातुन करिप आधा रातत पावलड आर सिलासट प्रार्थना कर्ते आर परमेस्‍वरेर भजन गिदाते छिले आर भिनला कइदि अम़ार भजनला सुनिए छिल्‍कि।
44016026	तने आच्‍काए हता हेनङ सक्‍तिसालि भुइचाल गेल्‍कि ने कइदखानर भिट्टाडए हिलाए दिल्‍कि आर एकेबार्सि गटेला केवार खुलि गेल्‍कि आर अम़ाक बाऩाल साभार झिन्‍ज्रिला खुलिए परि गेल्‍कि।
44016027	आप जेइखुना कइदखानार हाकिमड जागिल पाले आर देख्‍ले कि, कइदखानर केबारला खुलि गेइच्‍कि ते, उहाँए आप्‍नार तेरुवालखान निक्‍लाए आप्‍नाक घुपिम घुपिम हए गेल कारन उहाँए सँचिस्‍ले कि, गटे कइदिला पालाए जाबा पाए।
44016028	मातुन पावलड जोर से गोग दिए कहल्कि, “ए साहेब! तुइँ आप्‍नाक कुछु हान्‍ति ना करिस कियाँकि हामा साभाउ एइठिना छि!”
44016029	तने उहाँए मासालला माङाए होकोर दोकोर करे भित्रत गेले आर डरे काप्‍ते काप्‍ते पावल आर सिलासेर आगुति जाए परि गेले।
44016030	आर अम़ाक बाहार बिति आनिए कहल्कि “हजुरला! पाप से उद्धार पाबार ताने मोक कि कर्बा लागे?”
44016031	तने अम़ा उहाँक कहल्‍कि, “प्रभु इसुर पर बिस्‍वास करेक तने तुइँ उद्धार पाबो आर तोर घरानार लोकलाउ उद्धार पातोक।”
44016032	सेने अम़ा उहाँक आर उहाँर घरेर साभाक प्रभुर बचन सुनाले।
44016033	तने अइखुना राते करे कइदखानार हाकिमड पावल आर सिलासटक आप्‍नार सङे लेजाए अम़ार घाउखोसला धए दिले आर अइखुनाए हाकिमड आर उहाँर घरानार गटे लोकला बप्‍तिस्‍मा लिले।
44016034	ताहार बाद उहाँए अम़ाक आप्‍नार घरत लेजाए खराक पानि खिलाले आर परमेस्‍वरेर पर बिस्‍वास कर्न कहए गटेड घर घरानाडए आनन्‍द मानाले।
44016035	मातुन बेहान हबार बाद नगरेर अधिकारिला सिपाहिलाक हेनङ कहए पाठाले, “जाअ, उला लोकक छरि द।”
44016036	तने कइदखानार हाकिमड पावलडक इड काथा सुनाल्कि, “नगरेर अधिकारिला तम़ाक छरि दिबा कहए पाठाइचे। अइताने आप तम़ा सान्‍ति से जाअ।”
44016037	मातुन पावलड सिपाहिलाक कहल्‍कि, “हामा रोमि नागरिकलाक एम़ा बिना एनियाँए लोकलार साम्‍नात मारडाङ कर्ले आर कइदखानत राख्‍ले। आप आल़ा हामाक चुप्‍का निक्‍लाए पाठाबा छाबेचे? नि हबे, अम़ा आपुन थारे आसोक आर हामाक हेता से निक्‍लाक।”
44016038	तने सिपाहिला घुरिए जाए हाकिमलाक इला काथा सुनाए दिल्‍कि। आर जेइखुना सुन्‍ले कि, एम़ा त रोमि नागरिक हए तने अधिकारिलाक डर लागि गेल्‍कि।
44016039	आर नगरेर अधिकारिला आसिए अम़ार ठिना माफ माङेल्‍कि। आर अम़ाक निक्‍लाए, उखान नगर छरिए चलि जाबार नेहरा करेल्‍कि।
44016040	तने पावलड आर सिलासट कइदखाना से निक्‍लिए लिडियार घर गेले आर हता बिस्‍वासि भाइलार सङे भेटघाट कर्ले आर अम़ाक हुब भार्सा दिए हता से बिदा हले।
44017001	पावल आर सिलासट अम्‍फिपोलिस आर अपोल्‍लोनियार पाके थेसलोनिकि नगरत आस्‍ले। हता यहुदिलार एकटा सभाघर रहकि।
44017002	पावलड आप्‍नार आदत अनुसार अम़ार सभाघरटत गेले। आर तिन हाप्‍ता तलिक अम़ार सङे धर्मसास्‍त्रखान से बहस कर्ते रहले।
44017003	ख्रिस्‍टटक दुख भोग्‍बार आर मिर्तु से जेअँत हबार आवस्‍यक रहकि कहए धर्मसास्‍त्ररखान से अर्थ फुटाए आर सबुत दिए कहले, “तम़ार आगुति मुइँ जेइड इसुर प्रचार करेच्‍कन उहाँइ ख्रिस्‍ट हए।”
44017004	कोए कोएला यहुदि बिस्‍वास करिए पावल आर सिलासेर सङ धर्ले आर अइनङ करे हान्‍जार हान्‍जा इस्‍वर भक्‍त ग्रिकला आर भेलेला नामि नामि बेर्छानिअ अम़ार सङ धरेल्कि।
44017005	मातुन इला देखिए यहुदिलार मनला जलिए उठेल्‍कि तने अम़ा हाटेर केबा झन बदमासलाक जर करिए एकटा बार्का हुल बाऩ्‍ले आर नगरखानत गान्‍डागोल उठाबा धर्ले। अम़ा पावल आर सिलासटक छाबिए लोकलार आगुति आन्‍बार ताने यासोनेर घरत आक्रमन कर्ले।
44017006	मातुन अम़ा पावल आर सिलासटक लागा नि पाले ते, अम़ा यासोन आर केबा झना बिस्‍वासि भाइलाक घिस्‍टाते नगर समितिर अधिकारिलार ठिना आनिए कहले, “जेइला लोक संसारखानक उलुटपुलुट करिचे सेइला लोक आल़ा यहखान नगरत आसिए पुगिचे।
44017007	आर यासोनड अम़ाक आप्‍नार घरत मेजुवान बेनाए राखिचे आर अम़ा साभाउ इसु कहबार एक झना भिन राजा छे कहए सिकाचे आर कइसरेर आग्‍यालार नाटेर करेचे।”
44017008	इड काथा सुनिए लोकलाक आर नगरेर अधिकारिलार बिचत हुलगुल उठि गेल्‍कि।
44017009	तने अम़ा यासोन आर उहाँर सङलार ठिना से धरउटि लिए अम़ाक छरि दिले।
44017010	तने थेसलोनिकिर बिस्‍वासि भाइला अइड रातत पावल आर सिलासटक बेरिया कहबार नगरत पाठाए दिले। आर अम़ा हता पुगिए यहुदिलार सभाघरटत ढुक्‍ले।
44017011	हताकार यहुदिला थेसलोनिकिर यहुदिला से बेसि खुल्‍ला मनेर छिले कियाँकि एम़ा बारा उत्‍साह पुर्बक बचनलाक सुइकार करे आर इला काथा ठिक हए ने नि कहए सब दिना धर्मसास्‍त्रखान से जाँच करे।
44017012	ताहाते अम़ार मइधे भेलेला यहुदि इसुडक बिस्‍वास कर्ले। अइनङ करे बड घरानार भेलेला ग्रिक बेर्छानि आर ग्रिक मर्दना प्रभुडक बिस्‍वास कर्ले।
44017013	मातुन जेइखुना थेसलोनिकिर यहुदिला सुन्‍ले कि, बेरियातअ पावलेर पाए परमेस्‍वरेर बचन प्रचार हचे ते, अम़ा अहठिना जाए लोकेर हुलडक उस्‍किबा आर गान्‍डागोल उठाबा धर्ले।
44017014	तने बिस्‍वासि भाइला पावलडक अइखुना सुमुन्‍दरेर बिति भागाए दिबार ताने बिदा करि दिले मातुन सिलास आर तिमोथिड बेरिया नगरते रहले।
44017015	पावलडक पुग्‍बा जाबार लोकला उहाँक एथेन्‍स तलिक पुगाए दिले आर पावलड अम़ार पाए इड खबर पाठाले कि, भरसक सिलासट आर तिमोथिडउ जल्‍दि करे एथेन्‍सत पावलेर ठिना आसोक। इड खबर लिए अम़ा अइठिना से घुरिगेले।
44017016	पावलड सिलास आर तिमोथिर आसे एथेन्‍सत थामिए छिले ते, उखान नगरेर चारहति मुर्तिए मुर्ति देखिए पावलेर मनड आउँदाए उठेल्‍कि।
44017017	ताहाते उहाँए सभाघरत यहुदिलार सङे आर इस्‍वर भक्‍त ग्रिकलार सङे सुसामादेर बहस करे आर अइनङ करे उहाँए हाटेर चोकलात आसाजाइ करा लोकलार सङे बहस कर्तेइ रहए।
44017018	एक दिना इपिक्‍युरि आर स्‍तोइकि पन्‍थेर केबा झन दार्सनिक आसिए उहाँर सङे बिबाद थामि दिल्‍कि। आर अम़ार मइधे काहुँ काहुँ कहल्‍कि, “इड भाँट कि कहबा छाबेचे?” आर काहुँ कहल्‍कि, “याहाँए कुनह बिदेसि देबि देपतालार प्रचार कर्बार लाखा लागेचे” कारन पावलड इसुर मिर्तु आर पुनरुत्‍थानेर बिसयत प्रचार करिस्‍ले।
44017019	तने अम़ा पावलडक सभा स्‍थल, अरियोपागसत लेजाए पुछारि कर्ले, “तुइँ जेइड नायाँ सिक्‍छा प्रचार करेचिस इड केनङ सिक्‍छा हए? हामाक बुझा त!
44017020	कियाँकि तुइँ हामाक जेतेला काथा सुनालो इला काथा हामार ताने बिलकुल नायाँ हए अइताने हामा जान्‍बा छाबेचि।”
44017021	कियाँकि एथेन्‍स बासिला आर हता रहबार बिदेसिला खालि नायाँ नायाँ काथा सुनाते आर सुन्‍ते दिनकाटे।
44017022	तने पावलड अरियोपागसेर सभाडर बिचत थार हए कहले, “हे एथेन्‍स नगरेर बासिन्‍दाला, मुइँ तम़ाक हर पाके बारा धर्म अनुरागि देखेचु।
44017023	कियाँकि मुइँ तम़ार पुजा करा जिऩिसलाक देख्‍ते देख्‍ते जाबारखुना एक ठिना हेनङ लिखाल एकटा थान पानु, ‘आल्‍गाना देपताडर ताने।’ ताहाते जाहाँक तम़ा नि जानिए पुजा करेचन मुइँ उहाँरे बिसयत तम़ाक कुछु बाताबा छाबेच्‍कन।
44017024	‘परमेस्‍वरट जाहाँए कि, संसारखान आर संसारेर सब कुछुलार सिर्जन कर्ले। उहाँए सर्ग आर पृथिमिर प्रभु हबार कारन लोकेर हाते बेनाल मुन्‍डिललात बासा नि करेचे।
44017025	नाते उहाँक लोकेर हातेर सेबा लाग्‍कि, कियाँकि उहाँक कुछु चिजेर खागिस नि छेक। बुरु उहाँइ साभाक जिबन, निकास आर सब कुछु देचे।
44017026	उहाँए एकेडा लोक से गटे जातेर लोकलाक सृस्‍टि कर्ले, जेसे अम़ा गटेखान पृथिमित बासा करोक। आर उहाँइ लोकलाक पृथिमित रहबार समयड आर ठाअँलार सिम्‍नाड निस्‍चित करिचे।
44017027	हेनङ कर्बार उहाँर एइड उदेस्‍य रहकि कि, लोकला उहाँक छाबोक आर हबा पारे ते, हाँस्‍ताए उहाँक लागाल पाओक। बास्‍तबत कहले परमेस्‍वट हामार से दुर नि छे।
44017028	कियाँकि हामा उहाँरे सक्‍ति से जिएचि, चलफिर करेचि आर हामार अस्‍तित्‍व छे। तम़ार आप्‍नारे कोए कोएला कबि एइड काथा कहिच्‍कन, ‘हामाउ उहाँरे सान्‍तान हइ।’
44017029	ताहाते हामा परमेस्‍वरेर सान्‍तान हबार कारन परमेस्‍वरटक लोकेर कल्‍पना आर बुद्धि से बेनाल सना, रुपा वा पाथलेर कोए मुर्तिर लाखा छे कहए सँच्‍बा नि हए।
44017030	ताहाते नि जानिए कराल आगुकार उला कामक परमेस्‍वरट आनदेखा करि दिले मातुन आप उहाँए सब ठिनाकार गटे लोकलाक दुस्‍ट कामला से घुर्बार आग्‍या दिचे।
44017031	कियाँकि उहाँए एकटा दिन टिकाइचे। उ दिना उहाँए आप्‍नार बिछाल लोकटर पाए धार्मिकतात संसारेर निसाफ कर्बे। परमेस्‍वरट उहाँक मिर्तु से जेअँत करिए गटे लोकलाक इड काथा प्रमान दिले।”
44017032	जेइखुना अम़ा मिर्तु से जेअँत हबार काथाड सुन्‍ले ते, काहुँ काहुँ उहाँर माजाक उराबा धरेल्‍कि मातुन आरला लोक कहल्‍कि, “हामा इड काथार बिसयत आरह सुन्‍म।”
44017033	ताहार बाद पावलड अम़ार सभाड से निक्‍लि गेले।
44017034	मातुन कोए कोएला लोक पावलेर सङ धरि लिल्‍कि आर इसुर पर बिस्‍वास करि लिल्‍कि। अम़ार मइधे अरियोपागसेर एक झन सदस्‍य डियनुसियसट, दमारिस नाएर एक झन बेर्छानि आर आरह केबा झन लोक रहए।
44018001	ताहार बाद पावलड एथेन्‍स से बिदा हए कोरिन्‍थित गेले।
44018002	हता पावलड पोन्‍टसेर बासिन्‍दा अकिलास नाएर एक झन यहुदिक भेट पाले। उहाँए आप्‍नार मगि प्रिस्‍किलार सङे केबा दिन आगुत इटालिया से आसिस्‍ले कियाँकि सम्राट क्‍लउडियासट गटेला यहुदिक रोम से निक्‍लि जाबार हुकुम दिसेल्‍कि। आर पावलड अम़ारे ठिना गेले,
44018003	आर अम़ारे सङे रहए काम कर्बा धर्ले, कियाँकि रोजगारेर हिसापे अम़ारे लाखा पावलडउ पाल बेना काम करे।
44018004	पावलड हरेकटा बिस्राम दिनत सभाघरत जाए बहस करिए करिए यहुदि आर ग्रिकलाक सहमतित आन्‍बार कोसिस करे।
44018005	जेइखुना सिलासट आर तिमोथिड माकेडोनिया से आसिए पुगेल्‍कि ते पावलड पुरा समय दे बचन प्रचार कर्बार धर्ले आर इसुडए ख्रिस्‍ट हए कहए सप्रमान यहुदिलाक गबाहि दिबा धर्ले।
44018006	मातुन जेइखुना यहुदिला पावलेर बिरोध आर अपमान कर्बा धरेल्‍कि ते, पावलड अम़ार खिलापत आप्‍नार नुआँखान झारिए कहले, “आप तम़ार सुर्किर दुसिया तम़ारे मुथार पर पर्कन, याहाँत मोर कोए दुसिया नि छे। ल आझि से आप मुइँ परजातियालार ठिना जाच्‍कन।”
44018007	तने पावलड सभाघरट से निक्‍लिए परमेस्‍वरेर भक्‍त तितस युस्‍तस नाएर एक झन परजातियार घर गेले कियाँकि उहाँर घरट सभाघरटर लगते रहकि।
44018008	उड सभाघरेर अधिकारि क्रिसपसट आर उहाँर घरेर सब कोए प्रभुडत बिस्‍वास कर्ले आर अइनङ करे कोरिन्‍थिर भेलेला लोक पावलेर काथाला सुनिए बिस्‍वास कर्ले आर बप्‍तिस्‍मा लिले।
44018009	एक दिना रात करे दर्सनत प्रभुड पावलडक कहल्‍कि, “डर ना खा, मातुन बल्‍ते जा, झित ना मारेक,
44018010	कियाँकि मुइँ तोर सङे छुकुन। तोक काहुँ कुछु कर्बा नि पार्तोक कारन इखान नगरत मोर भेलेला लोक छे।”
44018011	तने परमेस्‍वरेर बचन सिकाते पावलड हता डेऱ बच्‍छर भरे अम़ारे सङे रहले।
44018012	जेइखुना गलियोनड अखइयार सासक छिले, यहुदिला एक मिलान करिए पावलडक धरिए अदालतेर आगुति दाखिला कर्ले आर कहले,
44018013	“याहाँए लोकलाक भर्काए हेनङ करे परमेस्‍वरेर उपासना कर्बा सिकाचे जेइला कि बिधानेर खिलापत छे।”
44018014	जेइखुना पावलड बल्‍बार पर छिले ता गलियोनड यहुदिलाक कहल्‍कि, “ए यहुदिला, इड कोए एनिया वा आपराधेर काथा हल्‍कनहने ते, तम़ार काथाला मोक सुन्‍बार उचित हलेहने।
44018015	मातुन इड मुद्दा त सब्‍द आर नाअँलार बिसयत आर तम़ार आप्‍नारे बिधानेर मुद्दा हकन ताहाते इडर निसाफ तम़ा आप्‍नेइ कर। मुइँ हेनङतिन काथालार निसाफ कर्बा नि चाहाचु।”
44018016	तने गलियोनड अम़ाक अदालत से बाहार निक्‍लाए दिल्‍कि।
44018017	तने अम़ा साभाउ सभाघरेर अधिकारि सोस्‍थेनेसटक धरिए अदालतटरे आगुति मारडाङ कर्बा धरेल्‍कि मातुन गलियोनड इड घटनार पर कुनह ध्‍यान नि दिल्‍कि।
44018018	तने पावलड आरह केवा दिन कोरिन्‍थित रहबार बाद भाइलार ठिना से बिदा हए प्रिस्‍किला आर अकिलासेर सङे पानिजाहातेर पर सिरियार माखे रबाना हले। रबाना हबार आगुत पावलड किंक्रियात मुथाड टका करिस्‍ले। कियाँकि उहाँर मान्‍ति रहकि।
44018019	तने एफिसस जाए पुग्‍बार बाद पावलड प्रिस्‍किलाडक आर अकिलासटक अइठिना छरिए आप्‍ने एकटा सभाघरत ढुक्‍ले आर यहुदिलार सङे बहस कर्बा धर्ले।
44018020	हताकार यहुदिला पावलडक आरह केबा दिन अम़ारे सङे रहबार नेहरा करेल्‍कि मातुन पावलड नि मानेल्‍कि।
44018021	आर पावलड हेनङ कहए अम़ार ठिना से बिदा हल्‍कि, “परमेस्‍वरेर इच्‍छा हले, मुइँ तम़ार ठिना फेर घुरिए आसिम्‍कन।” तने उहाँए पानिजाहातेर पर एफिससेर माखे पइरा छर्ले।
44018022	पावलड कइसरियात जाए नाम़्‍बार बाद यरुसलेमेर मन्‍डलिडक बन्‍दगि कहबा यरुसलेम गेले। अम़ाक भेटघाट कर्बार बाद उहाँए फेर एन्‍टिओखिया चलि गेले।
44018023	आर उहाँए हता कुछु दिन रहए, हता से निक्‍लिए गलातिया आर फ्रिगियार ठाअँ ठाअँत जाए गटेला बिस्‍वासिक बरियो बेनाले।
44018024	अइबेला अप्‍पोलोस नाएर एक झन अलेकजेन्‍द्रियार बासिन्‍दा यहुदि एफिससत आस्‍ले। उहाँए बल्‍बार कुसल बक्‍ता रहए आर उहाँए धर्मसास्‍त्रेर पुरा जानिप्‍कार रहए।
44018025	उहाँए प्रभुर पन्‍थेर बिसयत सिक्‍छा पाआल छिले आर आत्‍मार जोसत प्रचार करे आर लोकलाक इसुर बिसयत ठिक ठिक भाबे सिकाए। मातुन उहाँए बाठे युहन्‍नार बप्‍तिस्‍मार बिसयत जानिस्‍ले।
44018026	तने अप्‍पोलोसट बेडर से सभाघरटत प्रचार कर्बाधर्ले। मातुन एक दिना प्रिस्‍किला आर अकिलासट उहाँर प्रचारला सुनिए उहाँक आप्‍नार घरत आनेल्‍कि तने परमेस्‍वरेर पन्‍थेर बिसयत उहाँक आरह आच्‍छा करे बुझाए दिल्‍कि।
44018027	ताहार बाद अपोल्‍लोसट अखइया जाबार मनसुवा जाहेर कर्बार कारन एफिससेर भाइला उहाँक हुब भार्सा दिल्‍कि आर अपोल्‍लोसटक स्‍वागत कर्कि कहए अखइयार चेल़ालाक एकखान चिट्ठि लिखिए पाठाल्‍कि। तने हता पुगिए अपल्‍लोसट प्रभुर अनुग्रह से बिस्‍वासत आसाल लोकलाक खोब सहजोग कर्ले।
44018028	कियाँकि याहाँए धर्मसास्त्रेर बचनला से इसुडए ख्रिस्‍ट हए कहबार खन्‍डला देखाए दिए आप्‍नार बरियो प्रमानेर आधारत यहुदिलाक साभार आगुति हार खिलाए दिल्‍कि।
44019001	अपोल्‍लोसट कोरिन्‍थित रहबारखुना पावलड पाहारेर इलाकाखान दे एफिससत आस्‍ले आर हता उहाँए केबा झन चेल़ाक लागाल पाले।
44019002	पावलड अम़ाक पुछारि करेल्‍कि, “जेइखुना ते तम़ा बिस्‍वास कर्लन, पबित्र आत्‍मा पालन?” तने अम़ा उत्रा दिल्‍कि, “नि, पबित्र आत्‍मा छे कहए हामा सुन्‍बउ त नि करिचि।”
44019003	तने पावलड अम़ाक पुछारि करेल्‍कि, “हुनङहले, तम़ा कुन किसिमेर बप्‍तिस्‍मा लिलन?” अम़ा उहाँक उत्रा दिल्‍कि, “युहन्‍नार बप्‍तिस्‍माड।”
44019004	तने पावलड कहल्‍कि, “युहन्‍नाड लोकलाक पाप पास्‍चातापेर ताने बप्‍तिस्‍मा दे, उहाँए लोकलाक कहए दिस्‍ले कि, उहाँर बाद जाहाँए आस्‍बे लोकला उहाँर पर आर्थात इसुर पर बिस्‍वास करोक।”
44019005	पावलेर इड काथा सुनिए लोकला प्रभु इसुर नाअँत बप्‍तिस्‍मा लिले।
44019006	जेइखुना पावलड अम़ार पर हात राखेल्‍कि ते, अम़ार पर पबित्र आत्‍माड नाम़ेल्‍कि आर अम़ा भिन भिन भासात बल्‍बा धर्ले आर अगमबानि कर्बा धर्ले।
44019007	अम़ा साभाउ करिब बार झना लोक रहए।
44019008	उहाँए तिन महिना तलिक सभाघरटत जाए बेडर से परमेस्‍वरेर राजेर बिसयत प्रचार आर बहस कर्ते लोकलाक बुझाते रहले।
44019009	मातुन जेइखुना काहुँ काहुँ नाटेर हए बिस्‍वास नि करेल्‍कि आर लोकलारे आगुति प्रभुर पन्‍थेर खिलाप बल्‍बा धरेल्‍कि ते, पावलड अम़ाक छरि दिले आर चेल़ालाक आप्‍नार सङे लिए गेले आर टुरान्‍नसेर भासनकरा घरटत जाए सबदिना छलफल कर्बा धर्ले।
44019010	पावलड दुइ बच्छर भरे हेनङ कर्ते रहले जाहाँर कारन एसिया प्रान्‍तत रहबार यहुदि आर ग्रिक साभाउ प्रभुर बचन सुन्‍बार मउका पाले।
44019011	परमेस्‍वरट पावलेर हाते असाधारन अस्‍चार्जेर कामला कर्ले।
44019012	हते हते लोकला पावलेर देहात लारुवाए मान्‍ता आर नुआँपाटाला तलिक बेमारिलार पर राखि दे आर अम़ार रोग व्‍याधिला छुटि जाकि आर दुस्‍ट आत्‍माला पालाए जाकि।
44019013	मातुन दुस्‍ट आत्‍मा निक्‍लाए बेराबार केबा झन यहुदि दुस्‍ट आत्‍मा धराल लोकलार पर हेनङ कहए प्रभु इसुर नाअँडक चलाए गमे, “पावलड प्रचार कर्बार इसुर नाअँत मुइँ तम़ाक हुकुम देच्‍कन।”
44019014	आर स्‍केवास नाएर एक झन यहुदि माहा पुजारुकेर सातटा बेटा रहकि अम़ाउ अइनङ करे।
44019015	मातुन एक फेक एइनङ करिस्‍ले ते, दुस्‍ट आत्‍माड अम़ाक उत्रा दिल्‍कि, “इसुडक मुइँ चिऩेचु आर पावलडकअ मुइँ चिऩेचु मातुन तम़ा काहाँए हन्?”
44019016	तने भुत धराल उड लोक, अम़ार पर छिर्पिए आसिए अम़ाक काबुत करिए हेनङ मारेल्‍कि कि, अम़ा उद्रे मुद्रे आर सुर्किए सुर्कि हए घरट से निक्‍लिए भाग्‍ले।
44019017	इड घटना सुनिए एफिससत रहबार यहुदि आर ग्रिक साभार भित्रत डर ढुकि गेल्‍कि आर अम़ा साभाउ प्रभु इसुर नाअँडर खोब बाऱाइ कर्बा धर्ले।
44019018	जाहाँए जाहाँए बिस्‍वास करिस्‍ले अम़ार मइधे भेलेला झन साभार आगुति आसिए आप्‍ना आप्‍नि दुस्‍ट कामलार काइल गेले।
44019019	अम़ार मइधे भेलेला झन जाहाँए जाहाँए जादु मन्‍तरेर साधना करे अम़ा आप्‍ना आप्‍नि मन्‍तरेर नथिला जर करिए साभार साम्‍ना जलाए दिले। तने हिसाप करिए देख्‍ले ते, उला नथिर दाम पाचास हाजार रुपार टाकार बाराबर हल्‍कि।
44019020	एइनङ करे प्रभुर बचनला छिर्याए गेले आर बचनड प्रभाबसालि हते गेले।
44019021	इला घटनार बाद पावलड पबित्र आत्‍मार प्रेरनात म्‍यासेडोनिया आर अखइयार पाके फाँसिए यरुसलेम जाबार मनसुवा कर्ले। आर मनत सँच्‍ले, “हता पुग्‍बार बाद मोक हता से रोम जाबाए लागे।”
44019022	पावलड आप्‍नार सहजोगिलार मइधे दुइ झनाक आर्थात तिमोथि आर इरास्‍तसटक माकेडोनियात पाठाए आप्‍ने केबा दिन एसिया प्रान्‍तते रहले।
44019023	अइखुना प्रभुर पन्‍थेर बिसयत माम्‍लि गान्‍डागोल नि उठेल्‍कि।
44019024	डेमेत्रियस नाएर एक झन रुपार काम करा बेनिया रहए। उहाँए अरतेमिस देबिर रुपार छट छट मुन्‍डिलला बेनुवाए कारिगरलार ताने काम जुटाए दे।
44019025	अइड डेमेत्रियस अम़ाक आर अइनङतिन आरला बेनिया कारिगरक जर करिए कहले, “ए भाइला, तम़ा जान्‍बे करेचन कि एइखान काम से हामार आच्‍छा कामाइ हचे।
44019026	आर तम़ा देखेचन आर सुन्‍बे करेचन कि बाठे एफिससते नि मातुन करिप गटेखान एसियाते पावलड भेलेला लोकक फुस्‍लाए आर बहकाए दिचे, बोले हातेर बेनाल देबताला कुछु नि हए।
44019027	ताहाते बाठे हामारे व्‍यबसायडर प्रतिस्‍ठाड हाराबार खात्रा नि छे मातुन माहान देबि आरतेमिसेर मुन्‍डिलडर कोए गेन्‍ति नि रहबे आर जेइड देबिर पुजा गटेखान एसियात आर संसारत हचे उहाँरअ कोए सान नि रहबे।
44019028	इला काथा सुनिए अम़ाक गस्‍सा उठि गेल्‍कि आर अम़ा “एफिसिलार अरतेमिस देबिड माहान छे!” कहए जोए दिबा धर्ले।
44019029	तने गटेखान नगरत गान्‍डागोल उठिगेल आर पावलेर सङे पइरा कर्बार माकेडोनियार बासिन्‍दा गायस आर अरिस्‍तार्खसटक धरिए लोकला घिस्‍टाते घिस्‍टाते रंगसालार भित्रत दउर मारेल्‍कि।
44019030	पावलड भिरेर लोकलार साम्‍ना जाबा छाब्‍ले ते चेल़ाला उहाँक जाबा नि दिल्‍कि।
44019031	हता एसिया प्रान्‍तेर केबा झन बड बार्का लोक पावलेर सङ रहकि। अम़ा पावलडक सामाद पाठाए रंगसालात नि जाबा कहए नेहरा कर्ले।
44019032	तने अम़ार मइधे कोए एकटा काथा कहए चेचाए ते कोए एकटा काथा, कियाँकि भिरखान किल्‍लोर करिस्‍ले आर अधिकला लोक ते यहड नि जानिस्‍ले कि, अम़ा कियाँ जर हइचे।
44019033	तने हताकार यहुदिला अलेकजेन्‍डरटक ठेलठाल करे आगु बाऱाले। भिरखानेर केबारा लोक उहाँक बल्‍बा कहले। तने अलेकजेन्‍डरट इसारा से साभाक झित मारुवाए लोकलार आगुति आप्‍नाक बचाबार ताने कुछु कहबा छाब्‍ले।
44019034	मातुन जेइखुना अम़ा जान्‍ले कि याहाँउ यहुदि हए ते, दुइ घान्‍टा तलिक अम़ा साभाउ मिलिए एकेडा काथा गोग दिते रहले, “एफिसियालार आरतेमिसट माहान छे।”
44019035	तने नगरेर सचिपट भिरखानक झित मारुवाए कहले, “ए एफिससेर लोकला, संसारेर कुनड लोक नि जानेचे कि एफिसियाला माहान देबि आरतेमिसेर मुन्‍डिलेर आर आकास से गिराल याहाँर मुर्तिडर संरछक हए?
44019036	इला काथाक काहुँ इन्‍कार कर्बा नि पार्बे ताहाते तम़ा सान्‍त हअ आर झँकते उटपाटाङ काम ना कर।
44019037	कियाँकि तम़ा जेइला लोकक हेता आनिचन एम़ा नाते मुन्‍डिलडके लुटिचे नाते हामार देबिडर निन्‍दाए करिचे।
44019038	ताहाते डेमेत्रियसटर आर याहाँर सङे रहबार कारिगरलार काहाँर खिलापत कुछु छेक जदि ते, अदालतला खुल्‍ला छे आर न्‍यायधिसलाउ छेबे करेचे। अम़ा आपसत मुद्दा लरोक।
44019039	आप याहाँर से अधिक कुछु छकन जदि ते, उड काथार फइसला सभात कराल जाओक।
44019040	आप हामाक इड काथार डर छे कि आझिकार इड गान्‍डागोलेर दुसिया हामार पर पर्बे ने कि, कियाँकि बिना कारनेर इड हुलदाङार हामा कोए उत्रा दिबा नि पार्म।”
44019041	इड काथा कहबार बाद उहाँए सभाडर बिसर्जन करि दिले।
44020001	गान्‍डागोलड सान्‍त हए जाबार बाद पावलड चेल़ालाक डाकाबा पाठाले आर अम़ाक हुब भार्सा दिले तने अम़ार ठिना से बिदा हए माकेडोनियार माखे रबाना हले।
44020002	माकेडोनियार इलाकालार पाके जाते जाते उहाँए हताकार बिस्‍वासिलाक बचन से हुब भार्सा दिले आर हता से उहाँए ग्रिस देस चलि गेले।
44020003	हता उहाँए तिन महिना भरे रहले आर जेइखुना उहाँए पानिजाहातेर पर चऱिए सिरिया जाम जाम हइस्‍ले अइबेला यहुदिला उहाँर खिलापत कुजिबानि करेल्‍कि, ताहाते पावलड फेर माकेडोनियार पाके घुर्बार निर्नय कर्ले।
44020004	आर बेरिया नगरेर पुरसेर बेटा सोपात्रोसट, थेस्सलोनिकिर अरिस्‍तार्खस आर सिकन्‍दसट, डर्बिर गायसट, तिमोथिड, एसिया प्रान्‍तेर तुखिकसट आर त्रोफिमसटउ उहाँर सङे गेल्‍कि।
44020005	अम़ा आगुते जाए हामार आस्रा जुरिए त्रोआसत थामिए छिले।
44020006	तने अखमिरि रुटिर पाब्‍निड ओर हए जाबार बाद हामा फिलिप्‍पि से पानिजाहाते पर चऱिए निक्‍लिन आर पाँच दिनत हामा जाए त्रोआसत अम़ार ठिना पुग्‍न, हता हामा सात दिन भरे रहन।
44020007	हाप्‍तार पहिला दिन, हामा रुटि भाङबार ताने जर हन ते, पावलड अम़ार सङे गप कर्बा धर्ले। उहाँए ताहार काल़ि हता से जाबार मन करिस्‍ले ताहाते उहाँए लोकलार सङे गप कर्ते कर्ते आधा रात ठेकाए दिले।
44020008	हामा उपरकार माहालार जेइड कठात जर हए छिन उड कठात भेलेला गेछा जुराल छिले।
44020009	आर युटिकस नाएर एक झन छँरा झयालखानत बठिए छिले। पावलड भेलेखुना से गप कर्ते रहबार कारन उहाँक निद धरि फेकाल्‍कि आर झुम्‍ते झुम्‍ते उहाँए तेस्रा माहालार उपर से हेंट गिरि गेले। आर उहाँक उठाए देखेचे ते, उहाँए प्रान त्‍यागि दिचे।
44020010	तने पावलड हेंट नाम़्‍ले आर छाप्रिए उहाँक हाँकल बाऩ्‍ते लोकलाक कहले, “भाबना ना करन् कियाँकि याहाँर जिउड छेबे करेचे।”
44020011	तने उहाँए फेर उप्रत गेले आर रुटि भाङिए खाले। फटफट नि हबार तलिक गपसफ कर्ते रहले। ताहार बाद उहाँए बिदा हले।
44020012	आर लोकला उड छँराक जेअँते घर लेगेले आर अम़ा खोब खुसि हले।
44020013	पावलडक अस्‍सोसत पानिजाहातत चऱाए लिबार मने हामा पावलडर आगु आगु पानिजाहाते पर चऱिए अस्‍सोस गेन। हामाक उहाँइ हेनङ कर्बा कहिस्‍ले कियाँकि हता तलिक पावलडक बेराए जाबार इच्‍छा रहकि।
44020014	आर उहाँए हामाक अस्‍सोसत लागा पाबार बाद हामा सङे सङे पानिजाहातेर पर चऱिए मितिलेन नगरत जाए पुग्‍न।
44020015	हता से फेर पानिजाहातेर पर चऱिए ताहार काल़ि खियस टप्पुर बग्‍लत जाए पुग्‍न आर पर्सु दिना सामोस टप्पुत पुग्‍न आर ताहार दस्रा दिना हामा मिलेटसत पुग्‍न।
44020016	एफिससत देरि हबापारे कहए पावलड एसियात नि ढुकिए सारासर जाबार बिचार कर्ले, कियाँकि भरसक पेन्‍तिकोसेर दिन तलिक उहाँए यरुसलेम पुग्‍बा पारु कहए उहाँए होकोर दोकोर करिस्‍ले।
44020017	पावलड मिलेटस से एफिससत सामाद पाठाए मन्‍डिलिलार एल्‍डरलाक आप्‍नार ठिना डाकाले।
44020018	जेइखुना अम़ा पावलेर ठिना आस्‍ले ते पावलड अम़ाक कहल्‍कि “एसिया प्रान्‍तत पाअँ दिबार दिन से मुइँ तम़ार बिचत केनङ करे दिन काटनु उला काथा खुद तम़ाउ जानेचन।
44020019	मुइँ बारा नम्र हए लोए गिराए गिराए, यहुदिलार कुजिबानिर कारन मोर पर जेइला सतावट आसिए पर्ले अहला कस्‍टक सहए सहए ताहुँ प्रभुर सेबा कर्नु।
44020020	अइनङ करे तम़ार भाला हबार काथा तम़ाक बाताबा, साभार साम्‍ना आर घरे घरे जाए तम़ाक सिकाबा मुइँ नि छर्नु।
44020021	मुइँ यहुदि आर ग्रिक दनहलाक गबाहि दितेइ रहनु कि, अम़ा पास्‍चाताप करिए परमेस्‍वरेर बिति घुरोक आर हामार प्रभु इसु ख्रिस्‍टेर पर बिस्‍वास करोक।
44020022	आप देख, पबित्र आत्‍माड जोर लागाबार कारन मुइँ यरुसलेमेर बिति जाचु। हता मोर पर कि आसिए पर्बे उला मुइँ नि जानेचु।
44020023	खालि एत्‍किना जानेचु कि, पबित्र आत्‍माड चेताबनि दिबार अनुसार मोक हरखान नगरत कइद आर कस्‍ट खेप्‍बा हबे।
44020024	मातुन मुइँ जिबनडक कोए मोलेर नि गनेचु। खालि एत्‍किना चाहाचु कि गबाहि दिबार मोर दउरट आर प्रभु इसुड से पाआल सेबार कामखानक मुइँ पुरा कर्बा पारु आर्थात परमेस्‍वरटर अनुग्रह सुसामादेर मुइँ साक्‍छि दिबा पारु।
44020025	आप देख, मुइँ जानेचु कि, तम़ार बिचत मुइँ परमेस्‍वरेर राजेर प्रचार कर्ते बेराइस्‍नु आर केधउ तम़ा मोर मुखखान देख्‍बा नि पार्बन।
44020026	ताहाते आझिए मुइँ तम़ाक झलझल करे कहए देच्‍कन कि, तम़ा काहाँरअ बिनासेर दुसिया मोक नि लाग्‍बे।
44020027	कियाँकि परमेस्‍वरेर सम्‍पुर्न योजनाड तम़ाक बाताबा मुइँ कोए कमि नि राख्‍नु।
44020028	तम़ा आप्‍नार आर अप्‍नार गटेड जेरहर पर नजर राखन जेइडर जुम्‍मा तम़ा पबित्र आत्‍मा से पाइचन आर परमेस्‍वरेर मन्‍डलिर लखुवालिअ करन जेइड मन्‍डिलिक परमेस्‍वरट आप्‍नार पुत्रेर सुर्कि दे किन्‍ले।
44020029	कियाँकि मुइँ इड जानेचु, मुइँ चलि जाबार बाद तम़ार बिचत डरलाग्‍गा लेक्राला आस्तकन आर जेरहडक नि छरित्‍कन।
44020030	आर तम़ारे बिच से हेनङ लोकला उत्‍पन लित्‍कन, अम़ा चेल़ालाक आप्‍नार पाछु धराबार ताने परमेस्‍वरेर सत्‍यताडक टेढाबेका कर्बार कोसिस कर्तकन।
44020031	ताहाते हुँस कर आर फम राख कि, मुइँ तिन तिन बच्छर भरे रातदिन कानिए कानिए तम़ा हरेक झनाक चेताबनि दिबा नि छरिल्‍कन।
44020032	आप मुइँ तम़ाक परमेस्‍वरेर जुम्‍मात आर उहाँर अनुग्रहर बचनत सँपेच्‍कन जाहाँए तम़ाक बिस्‍वासत पक्‍कत बेनाबा, आर पबित्र कराल लोकलार साम्‍ना उत्तराधिकार दिबा पार्तकन।
44020033	मुइँ काहाँरअ सना, रुपा आर नुआँपाटार लालच नि कर्नु।
44020034	तम़ा खुद जानेचन कि मोर एइला हाते मुइँ आप्‍नार आर मोर सङे रहबार लोकलार खागिस बारिसला पुरा कर्नु।
44020035	मुइँ तम़ाक हर पाके नमुना हए देखाइच्‍कन आप तम़ाक एइनङ कठोर परिस्रम करिए उऩ लोकलाक सहजोग कर्बा लाग्‍कन। प्रभु इसुर बचनडर फम राख, जेइड बचन कि, उहाँए खुद कहिस्‍ले, ‘लिबार से दिबार कामखान आरह आसिसमय हए!’
44020036	इला काथा कहए पावलड हाँटुवा पार्ले आर अम़ा साभार सङे प्रार्थना कर्ले।
44020037	तने अम़ा साभाउ कानारुवा कर्ते हाँकल बाऩिए पावलडक चुम्‍मा खाबा धर्ले।
44020038	पावलड मोर मुखखान आर केधउ देख्‍बा नि पाबन कहबार कारन अम़ा बारा सोग कर्ले। तने अम़ा उहाँक पानि जाहातखान तलिक पुगाए दिले।
44021001	अम़ार ठिना से बिदा हए हामा पानिजाहातेर पर चऱिए सिधाए कोस टप्पुत जाए पुग्‍न आर ताहार काल़ि बेहाने रोडस टप्पुत पुग्‍न तने हता से पटारा नगरत जाए पुग्‍न।
44021002	तने हता हामा फोनिकेर बिति जाबार एकखान पानिजाहात पान ते, अइखान जाहातत चऱिए रवाना हन।
44021003	जाते जाते साइप्रस टप्पुखान देखागेले आर हामा साइप्रस टप्पुखानक बायाँ काछार करिए सिरियार माखे आगदिन आर टुरोसत जाए नाभ्‍न, कियाँकि हता पानिजाहातखान से सामानला नाम्भार रहकि।
44021004	हता हामा केबा झना बिस्‍वासिलाक लागाल पान आर हामा अम़ार सङे सात दिन तलिक रहन। तने पबित्र आत्‍मार पाए जानिए अम़ा पावलडक यरुसलेम नि जाबा कहए माऩा करेल्‍कि।
44021005	हता से जाबार बेला हए जाबार बाद हामा बिदागि लिए हता से निक्‍लिगेन आर अम़ा साभाउ आप्‍नार मगि छुवालाक लिए हामाक नगरखानेर बाहार तलिक पुगाबा आस्‍ले। आर हामा सुमुन्‍दरेर काछारटत हाँटुवा पारिए प्रार्थना कर्न।
44021006	ताहार बाद हामा अम़ार ठिना से बिदा हए पानिजाहातखानत चर्ऩ आर अम़ा घुरिए आप्‍ना आप्‍नि घर गेले।
44021007	टुरोस से सुमुन्‍दरेर पाके जाते जाते हामा टोलेमाइस नगरत जाए पुग्‍न। हता हामा बिस्‍वासि भाइलाक भेटघाट कर्न आर एक दिन अम़ारे सङे रहन।
44021008	ताहार काल़ि हामा हता से बिदा हए कइसरियात पुग्‍न आर प्रचारक फिलिपेर घरत गेन। याहाँए यरुसलेमत बिछाल सात झना डिकनेर मइधे एक झन रहए। आर हामा उहाँरे घरत रहन।
44021009	उहाँर चारझन आकुवारि बेटिला रहकि आर अम़ा अगममबानि बल्‍कि।
44021010	हामा हता केबा दिन भरे छिन ते, यहुदिया से अगाबस नाएर एक झन अगमबक्‍ता आस्‍ले।
44021011	उहाँए हामार ठिना आसिए पावलेर कम्‍मर पेटिखान लिए आप्‍नार हात ठेङला बाऩिए कहले, “पबित्र आत्‍माड कहचे, ‘इखान कम्‍मरपेटि जाहाँर हकि उहाँक यरुसलेमत यहुदिला अइनङ करे बाऩ्तेक आर परजातियालार हातत सँपि दितेक।’ ”
44021012	इड काथा सुनिए हामा आर हताकार लोकला साभाउ मिलिए यरुसलेम ना जाइस कहए पावलडक नेहरा कर्न।
44021013	आर पावलड इड उत्रा दिले, “तम़ा हेनङ कियाँ करेचन? कानिए कानिए मोर हुबटक कियाँ खाँट करेचन? कियाँकि प्रभु इसुर नाअँत मुइँ बाठे बन्‍दि हबा नि मातुन यरुसलेमत मर्बा पर्लउ तियारि छु।”
44021014	पावलडक मानाबा नि पाबार कारन “प्रभुर इच्‍छाड पुरा होक” कहए हामा झित मारिगेन।
44021015	ताहार बाद हामा साजिए यरुसलेमेर माखे दामाल धरिलिन।
44021016	हामार सङे केबा झन कइसरियार चेल़ालाउ गेले आर अम़ा हामाक साइप्रसेर मनासोन नाएर एक झन पुर्ना चेल़ार घरत लेगेले जेसे हामा उहाँर घरत रहबा पारि।
44021017	जेइखुना हामा यरुसलेमत जाए पुग्‍न ते हताकार भाइला हामाक खोब खुसि से स्‍वागत कर्ले।
44021018	ताहार काल़ि पावलड हामाक लिए याकुबेर ठिना गेले। हता गटे एल्‍डरला जर हए छिले।
44021019	पावलड साभाक बन्‍दगि कर्बार बाद उहाँर सेबाकाइड से परजातियालार बिचत परमेस्‍वरट केनङ केनङ काम करिसेल्‍कि उला कामेर बिसयत पावलड अम़ाक एक एक करे बाताले।
44021020	इला काथा सुन्‍बार बाद अम़ा परमेस्‍वरेर महिमा कर्ले। ताहार बाद अम़ा पावलडक कहल्‍कि, “ए भाइ तुइँ देख्‍बे करेचिस कि हाजारेर हाजार यहुदिला बिस्‍वास करिचे मातुन अम़ा साभाउ बिधानेर काथालात खोब उत्‍साहित छे।
44021021	अम़ा तोर बिसयत हेनङ सुनिचु कि, तुइँ बोले परजातियालार बिचत रहबार गटेला यहुदिक मोसार बिधानला त्‍याग कर्बा सिकाचिस आर कहचिस कि एम़ा आप्‍नार छुवालार खतना ना करोक आर यहुदिलार रितिथितिला ना मानोक।
44021022	आप हामा कि कर्ले हए? कियाँकि तुइँ आसिचिस कहए अम़ा त अबस्‍य सुनि फेकातोक।
44021023	ताहाते हामा जेनङ कहच्‍कुन आप अइनङ करेक, हामार सङे चारझन लोक छे अम़ा एकटा मान्‍ति करिचे।
44021024	एम़ाक लेजाए एम़ार सङे तहँ सुद्ध हो आर एम़ाक लाग्‍बार खर्चालाउ तुहें करि दिस्‍कि जेसे एम़ा मुथाला टका कर्बा पारोक। तने तोक खुद बिधान पालन कर्ते देखिए तोर बिसयत सुनाल काथाला सत्‍य नि हए कहए अम़ा साभाउ जान्तोक।
44021025	मातुन बिस्‍वास कराल परजातियालार ताने हामा आप्‍नार निर्नय सहित चिट्ठि पाठाए दिचि कि, अम़ा मुर्तिलाक चऱाल खाबार जिऩिसला, सुर्कि आर घेचाड मच्राए माराल जतुर मासु ना खाक आर यउन पाप से आप्‍नाक दुरे राखोक।”
44021026	तने पावलड उला लोकक लेगेले आर ताहार काल़ि अम़ार सङे आप्‍नउ सुद्ध हले। तने उहाँए मुन्‍डिलडत गेले आर अम़ार सुद्धिकरनेर कामखान कुन दिना ओर जातेक आर हरेक झनार ताने कुन दिना भोग चऱाबे उड काथा बाताए दिले।
44021027	आप सुद्ध हबार उ सात दिन पुरा हबार पर छिल्‍कि ताए एसिया से आसाल यहुदिला पावलडक मुन्‍डिलत देखिए गटे लोकलाक उस्‍काए अम़ा पावलडक धरि फेकाले।
44021028	आर चेचाए चेचाए कहले, “ए इस्राएलेर लोकला हामाक सहजोग कर! उड लोक याहिँ हए जाहाँए हामार लोकलार, हामार बिधानेर आर इखान ठाएर खिलापत चारह बिति प्रचार करिए बेराचे। हते हते याहाँए ग्रिकलाकअ मुन्‍डिलेर भित्रत आनिए इखान पबित्र ठाअँक आसुद्ध करि।”
44021029	हेनङ कहबार कारन एइड रहकि, कुछु समय आगुत अम़ा त्रोफिमस नाएर एक झना एफिससेर लोकक पावलेर सङे नगरखानत बेराते देखिस्‍ले आर पावलड उहाँकअ मुन्‍डिलेर भित्रत लेजाबा पाए कहए सँचिस्‍ले।
44021030	तने गटेखान नगर बिम्‍याए उठि गेल्‍कि आर गटे लोकला दउरिए जर हए गेल्‍कि। आरतने अम़ा पावलडक घेरिए धर्ले आर घिस्‍टाते घिस्‍टाते मुन्‍डिलड से बाहार बिति लेगेले आर अइसाथ मुन्‍डिलेर दुवारला बन करि दिले।
44021031	जेइखुना लोकला पावलेर जानडए मारिए सेस कर्बार कोसिसत छिले ते सिपाहिलार सेनापतिड इड खबर पाए गेल्‍कि कि गटेखान यरुसलेमत गान्‍डागोल उठिगेइचे।
44021032	तने सेनापतिड अइसाथ केबा झना सेनाक आर सिपाहिक सङे लिए दउरिए भिरखानत गेले ते लोकला सेनापतिडक आर सिपाहिलाक देखिए पावलडक मारडाङ कर्बा छरि दिले।
44021033	तने सेनापतिड आसिए पावलडक गिरफ्‍तार कर्ले। आर उहाँक दुइखान झिन्‍ज्रि दे बऩ्भार हुकुम दिले। तने लोकलाक पुछारि कर्बा धर्ले कि, “याहाँए काहाँए हए आर याहाँए कि खारापि करिचे?”
44021034	मातुन भिरखान से काहुँ एकटा काथा कहए गोग दिसेल्‍कि ते काहुँ भिनड काथा। आर किल्ल़ोर हबार कारन उहाँए इड घटनार खाँटि काथाला बुझ्‍बा नि पाले तने उहाँए पावलडक सिपाहिलार रहबार ठाअँ छाइनिखानत लेजाबार हुकुम दिले।
44021035	पावलडक सिरिखान तलिक लेजाबार बाद लोकलार आक्रमन से बचाबार ताने सिपाहिला उहाँक तल्‍थिए लेगेल्‍कि।
44021036	भिरखान पावलेर पाछु पाछु चेचाते आसिसेल्‍कि, “याहाँक जान से मारिए सेस कर।”
44021037	जेइखुना सिपाहिला पावलडक आप्‍नार रहबार ठाअँ छाइनिखानेर भित्रत ढुकाबार पर छिले ते, पावलड सेनापतिडक कहल्‍कि, “मुइँ तोक कुछु बाताबा छाबेचु।” तने उहाँए चकित हए पावलडक कहल्‍कि, “तुइँ त ग्रिक भासा आच्‍छा से बलेचिस?
44021038	हुनङहले तुइँ कि उड मिस्रि हइस नि जाहाँए ते एइ केबा दिन आगुत राजद्रोह करिए चार हाजार बिद्रोहिलाक लिए निधुवा पाथारखानत ढुकिस्‍ले?”
44021039	मातुन पावलड उत्रा दिल्‍कि, “मुइँ त यहुदि हउ आर किलिकियार प्रान्‍तेर नामि नगर टार्ससेर एक झन नागरिक हउ। नेहरा करेच्‍कुन मोक इला लोकेर आगुति कुछु कहबार अनुमति दे।”
44021040	जेइखुना उहाँए पावलडक अनुमति दिल्‍कि तने पावलड सिंरिखानत थार मारिए लोकलाक हातेर इसारा कर्ले। तने लोकेर गान्‍डागोलला सन हए जाबार बाद पावलड अम़ाक हिब्रु भासात कहबा धरेल्‍कि।
44022001	हे दादा भाइला आर बाउर सामान लोकला! आप तम़ार साम्‍नात मुइँ आप्‍नाक बचाबार ताने जे कहचु उलाक ध्‍यान दिए सुन,
44022002	जेइखुना अम़ा उहाँक हिब्रु भासात बल्‍बार सुन्‍ले ते, अम़ा आरह झितमारि गेले। तने उहाँए कहते गेले,
44022003	“मुइँ किलिकियार नगर टार्ससत जन्‍माल यहुदि हउ, मुइँ अइखान नगरत बड हनु आर गमलिएलेर चरनत रहए हामार पुर्खालार बिधि बिधान अनुसार ठिक ठिक सिक्‍छा पानु। आझि तम़ा परमेस्‍वरेर प्रति जेतेखान कट्टर छन् महँ अतेइखान कट्टर छिनु।
44022004	मुइँ इड पन्‍थेर लोकलाक नि मर्बार तलिक सातानु आर बेर्छानि मर्दना दनहलाके बाऩिए कइदत धरिदिनु।
44022005	माहा पुजारुक आर गटे माहा सभाडउ इड काथार गाबाहा दिबा पारे। अम़ार ठिना से बिस्‍वासि भाइलार नाअँत पक्रा पुर्जि लिए दमस्‍कसेर बिति जाते रहु जेसे हता रहबार बिस्‍वासिलाक बाऩिए साजाइ दिबार बादे यरुसलेमत आन्‍बा पारु।”
44022006	“जाते जाते मुइँ जेइखुना दमस्‍कसेर बग्‍लत पुग्‍नु उखुना बेलाड करिप दोपहर हइस्‍ले ता आच्‍काए सर्ग से एकखान बड ओजोत मोर चारह बिति चिल्‍किए उठले।
44022007	आर मुइँ भुइँखानत गिरिगेनु तने हेनङ कहते एकटा गाला पानु, ‘ए साउल, ए साउल! तुइँ मोक कियाँ साताचिस?’
44022008	तने मुइँ राव दिनु, ‘तुइँ काहाँए हइस प्रभु?’ आर उहाँए मोक उत्रा दिले, ‘मुइँ नासरतेर इसु हउ जाहाँक तुइँ साताचिस।’
44022009	मोर सङे जाहाँए जाहाँए छिले अम़ा ओजोतखान त देख्‍ले मातुन जाहाँए मोर सङे बलिस्‍ले उहाँर बलिडक अम़ा नि सुन्‍ले।
44022010	आर मुइँ कहन्‍किन, ‘हे प्रभु मुइँ आप कि करु?’ तने प्रभुड मोक कहले, ‘उठिए दमस्‍कस जा, तोक कि कामेर ताने नियुक्‍त कराल गेइचोक उ गटेला काथा तोक अइठिना कहाल जातोक।’
44022011	जेइखुना मुइँ उखान ओजोतेर कारन कुछु देख्‍बा नि पार्नु, तने मोर सङे जाबार लोकला मोक मोर हातखान धरिए दमस्‍कसत लेगेले।
44022012	तने बिधान अनुसार चल्‍बार हननिया नाएर एक झन परमेस्‍वरेर भगत जाहाँए हता रहबार यहुदिला से आदर पाइस्‍ले,
44022013	उहाँए मोर ठिना आस्‍ले आर बग्‍लत थार हए कहले, ‘हे भाइ साउल तुइँ दृस्‍टि पाए जा।’ तने मुइँ अइसाथ दृस्‍टि पाएगेनु आर उहाँक देख्‍बा धर्नु।
44022014	आर उहाँए मोक कहले, ‘हामार बाप दादोलार परमेस्‍वरट तोक आगुते नियुक्‍त कर्बार कारन एइड कि, तुइँ उहाँर इच्‍छाड बुझिस आर उहाँर बिछाल धर्मिजनडक देखिस आर उहाँर मुखेर काथाला सुनिस,
44022015	कियाँकि तुइँ जे जे देख्‍लो आर सुन्‍लो उहाँर खातिर तुइँ गटे लोकलार आगुति उला काथार साक्‍छि हबो।
44022016	आप किसेर देरि, उठेक बप्‍तिस्‍मा ले आर उहाँर नाअँ लिए आप्‍नार पापला अख्‍लाए फेका।’ ”
44022017	यरुसलेमत घुरिए आस्‍बार बाद मुन्‍डिलत प्रार्थना कर्ते कर्ते मुइँ ध्‍यानत डुबिगेनु।
44022018	तने देखेचु कि, प्रभुड मोक हेनङ कहचे, “जल्‍दि करेक आर यरुसलेम से धम्करे निक्‍लेक, कियाँकि मोर बिसयत दुवाल तोर गबाहिडक अम़ा सुइकार नि कर्तोक।”
44022019	तने मुइँ उत्रा दिल्‍किन, “हे प्रभु अम़ा खुद जानेचे कि मुइँ हरेकटा सभाघरत जाए जाए तोरपर बिस्‍वास कर्बार लोकलाक गिरफ्‍तार करिए कइदत ढुकाए दु आर मारडाङ करु।
44022020	आर जेइखुना तोर सहिद स्‍तिफनसेर हात्‍या हइसेल्‍कि मुइँ अइठा बग्‍लते थार हए छिनु आर उहाँर हात्‍या कर्बार लोकलार सङे सहमत हए अम़ार नुआँला मुहें आग्रिए छिनु।”
44022021	तने प्रभुड मोक कहले, “जा, मुइँ तोक दुर दुरकार परजातियालार ठिना पाठाम्‍कुन।”
44022022	एत्‍किना कहबार तलिक लोकला पावलेर काथाला सुनेल्‍कि। ताहार बाद अम़ा जोर जोर से गोग दिए कहबा धरेल्‍कि, “इड लोकक पृथिमिखान से साफ कर कियाँकि याहाँए जिए रहबार लाइक नि छे।”
44022023	जेइखुना अम़ा गोग दिते रिसेर ताए नुआँला उपर माखे फेकाबा आर धुला उराबा धरेल्‍कि ते,
44022024	सेनापतिड पावलडक छाइनिर भित्रत लेजाबा कहए सिपाहिलाक हुकुम दिले आर लोकला उहाँर खिलापत कियाँ हेनङ गोग देचेक ताहार कारनड पात्ता लागाबार ताने पावलडक कर्रार मार दिए कब्‍लुवाबार हुकुम दिले।
44022025	मातुन जेइखुना अम़ा पावलडक चेम्रार रस्‍सिखान दे बाऩेल्‍कि ते आप्‍नार बग्‍लत थार हए रहाल मुल सिपाहिडक पावलड पुछारि करेल्‍कि, “एकटा रोमि नागरिकक अह बे सबुते कर्राबाजि कर्बार तम़ाक कानुन अनुसार उचित हच्‍कन?”
44022026	इड काथा सुनिए, मुल सिपाहिड सेनापतिडर ठिना जाए कहल्‍कि, “तुइँ कि कर्बा चाहाचिस साहेब इड लोक त रोमि नागरिक हकु?”
44022027	तने सेनापतिड आसिए पावलडक पुछारि करेल्‍कि, “मोक बाता, तुइँ कि रोमि नागरिक हइस?” तने पावलड उत्रा दिल्‍कि, “हँ हउ त।”
44022028	सेने सेनापतिड कहल्‍कि, “मुइँ रोमि नागरिकताखान भेलेला टाका दिए किनिचु।” मातुन पावलड कहल्‍कि, “मुइँ त जल्‍मेइ से रोमि नागरिक हउ।”
44022029	तने जाहाँए जाहाँए उहाँक दुसिया कबुल कराबार पर छिले अम़ा अइसाथ पाछाए गेले आर जेइखुना सेनापतिड इड काथा जान्‍ले कि, उहाँए एकटा रोमि नागरिकक बाऩिए राखिचे ते, उहाँकअ डर लागि गेल्‍कि।
44022030	मातुन ताहार काल़ि यहुदिला पावलडक कुन कारन से दुसिया लागाइस्‍ले उला काथा बुझ्‍बार मनसुवा करिए सेनापतिड पावलेर बान्‍धनला खुलाए दिले तने मुल पुजारुकला आर गटेड माहा सभाक जर करिए पावलडक आनिए अम़ार साम्‍नात हाजिर कराले।
44023001	पावलड माहा सभाडर बिति टक टक लागाए देखिए कहल्‍कि, “ए भाइला, आझिकार दिन तलिक मुइँ परमेस्‍वरेर नजरत सुद्ध बिबेक से जिइचु।”
44023002	माहा पुजारुक हननियाड पावलेर बग्‍लत थार हए रहबार लोकलाक पावलेर मुखखानत थाप्‍पर ठुक्‍बार हुकुम दिल्‍कि।
44023003	तने पावलड माहा पुजारुकटक कहले, “ए चुन दे ढालाल देबाल, तोक परमेस्‍वरट डाङ़ातोक! बिधान अनुसार मोर निसाफ कर्बा बठिचिस आर उल्‍टाए बिधानेर खिलाप मोर पर मारडाङ कर्बार हुकुम देचिस?”
44023004	तने पावलेर बग्‍लत थार हए रहबार लोकला कहल्‍कि, “परमेस्‍वरेर माहा पुजारुकटक कि तुइँ एइनङ अपमान करेचिस?”
44023005	तने पावलड कहल्‍कि, “ए भाइला, मुइँ कि जानु ते याहाँए माहा पुजारुक हए, कियाँकि हेनङ लिखाल छे, ‘तुइँ आप्‍नार अधिकारिडर खिलापत कुबचन ना बलिस’।”
44023006	मातुन जेइखुना पावलड देख्‍ले कि, माहा सभाडत एकटा जेरह सदुकिलार आर एकटा जेरह फरिसिलार छेक, ते उहाँए गोग दिए कहले, “ए भाइला, मुइँ ते एकटा फरिसिर छुवा फरिसि हउ। मोर पर मुद्दा चल्‍बार कारन एइड कि मुइँ मरालार पुनरुत्‍थान हचे कहए बिस्‍वास करेचु।”
44023007	उहाँए हेनङ कहबार बाद फरिसि आर सदुकिलार बिचत फुट हए गेल्‍कि आर लोकलार सभाड दुइडा दल हए गेले।
44023008	कियाँकि सदुकिलार कहना रहकि, नाते पुनरुत्‍थान छे, नाते सर्गदुत छे आर नाते आत्‍मा छे। मातुन फरिसिला उ तिनहडा काथार पर बिस्‍वास करे।
44023009	तने हता बार्का गान्‍डागोल हबा धरेल्‍कि आर फरिसि पन्‍थेर केबा झन सास्‍त्रिला थार हए बहस कर्बा धरेल्‍कि, “इड लोकेर हामा कोए कसुर नि देखेचि। कोए आत्‍मा बा सर्गदुते याहाँक हेनङ कहब कर्लउ हामाक किते?”
44023010	जेइखुना मतभेद बाऱिए झाग्रा उठबार लाखा हए गेल्‍कि ते, सेनापतिडक डर लागि गेल्‍कि कि अम़ा पावलडक टानाटानि करिए मारिए ना फेकाकि, ताहाते उहाँए सिपाहिलाक हुकुम दिले कि अम़ा हेंट नाम़िए पावलडक लोकलार बिच से जबरजस्‍ति निक्‍लाए छाइनिर भित्रत लेजाक।
44023011	तने ताहार काल़ि रात करे प्रभुड पावलडर बग्‍लत थार हए कहल्‍कि, “हुब करेक पावल! कियाँकि जेनङ करे तुइँ यरुसलेमत मोर गबाहि दिलो, अइनङ करे मोर गबाहि तोक रोम नगरत दिबा लाग्‍कु।”
44023012	बेहाने फटफट हबार बाद यहुदिला कुजिबानि कर्ले आर पावलडक नि मार्बार तलिक मुखत कोए अनजल नि दिम कहए किरिया खाले।
44023013	हेनङ कुजिबानि कर्बार लोकला चालिस झना से अधिकला लोक रहए।
44023014	अम़ा मुल पुजारुक आर धर्मगुरुलार ठिना जाए कहले, “हामा एकटा कठोर किरिया खाइचि कि जेइखुना तलिक हामा पावलडक मारिए खतम नि कर्म उखुना तलिक हामा मुखत कोए अनजल नि दिम।
44023015	ताहाते तम़ा माहा सभाडर सङे मिलिए सेनापतिडक नेहरा कर कि, पावलडक एक बार तम़ार ठिना आनाल जाओक। इड आल जुरन कि, तम़ा मुद्दार फइसला आरह आच्‍छा से छानबिन कर्बा चाहाचन। उहाँक हता आन्‍बार आगुते हामा खतम कर्बा साजिए रहम।”
44023016	मातुन पावलेर भागिनाड पावलडक फानत गिराबार कुजिबानिड जानिए छाइनित जाए पावलडक कहए दिल्‍कि।
44023017	तने पावलड मुल सिपाहिलार मइधे एक झनाक लगत डाकाए कहल्‍कि, “इड छँराक सेनापतिडर ठिना लेजाए पुगाए दिकि कियाँकि याहाँए सेनापतिडक कुछु कहबा छाबेचे।”
44023018	ताहाते सिपाहिड उहाँक लेजाए सेनापतिडर ठिना पुगाए कहले, “बन्‍दि पावलड मोक डाकाए इड छँराक तोर ठिना पुगाए दिबा कहले, कियाँकि याहाँए तोक कुछु कहबा चाहाचोक।”
44023019	तने सेनापतिड उहाँर हातखान धरिए एक बिति लेजाए पुछारि करेल्‍कि, “तुइँ मोक कि कहबा चाहाचिस?”
44023020	तने उहाँए कहल्‍कि, “पावलडर बिसयत आरह आच्‍छा से छानबिन कर्बार आले काल़ि उहाँक माहा सभात आनाल जाओक कहए यहुदिला तोर ठिना नेहरा कर्बार कुजिबानि करिचोक।
44023021	मातुन तुइँ अम़ार काथाला ना सुनिस, कियाँकि अम़ार मइधे चालिस झना से बेसिला लोक पावलडक हात्‍या कर्बार ताने नुकाए छेक आर अम़ा साभाउ किरिया खाइचे कि, पावलडक खतम नि कर्बार तलिक हामा मुखत कोए अनजल नि दिबे। आल़ा अम़ा साजिए छे आर तोर मन्‍जुरिर आस्रा जुरिए थामिए छे।”
44023022	ताहाते सेनापतिड उड छँराक हेनङ कहए आग्‍या दिए पाठाल्‍कि, “तुइँ मोक इड काथार बानार दिलो कहए काहाँकअ ना कहिस।”
44023023	ताहार बाद सेनापतिड मुल सिपाहिलार मइधे दुइ झनाक डाकाए कहल्‍कि, “आझि रात करे न बजे तलिक दुइ स झना पइदल सिपाहिक, सत्तर झना घँराचऱा सिपाहिलाक आर दुइ स झना बलम धारि सिपाहिलाक कइसरिया जाबार ताने तियारि कर।
44023024	आर पावलडरअ बादे घरार जगार कर तने उहाँक पाहारा दिए राजपाल फेलिक्‍सेर ठिना लेजाअ।”
44023025	आर सेनापतिड हेनङ कहए एकखान चिट्ठि लिख्‍ले,
44023026	“हे माहा महिम राजपाल फेलिक्‍स, क्‍लउडियस लुसियसेर तरफ से बन्‍दगि!
44023027	इड लोकक यहुदिला धरिए खतम कर्बार पर छिले मातुन जेइखुना मुइँ जान्‍नु कि, याहाँए रोमि नागरिक हए ते अइसाथ मुइँ सिपाहिलाक लिए हता पुग्‍नु आर याहाँक बचानु।
44023028	अम़ा याहाँक मार्बा छाब्‍बार कारन कि कहए जान्‍बार ताने मुइँ अम़ार माहा सभात लेगेनु।
44023029	आर पाता लागानु कि, अम़ा याहाँक बिधानेर केबाडा काथार साबाल उठाए दुसिया देचेक। याहाँक मिर्तु दन्‍ड दिबार बा कइदत राख्‍बार लाइक कोए कसुर नि पानु।
44023030	जेइखुना मुइँ बानार पानु कि, इड लोकेर जान हात्‍या कर्बार ताने कुजिबानि कराल गेइचेक ते याहाँक मुइँ सिधाए तोर ठिना पाठाए दिन्‍कुन आर याहाँक दुसिया दुवा लोकलाकअ खबर दिन्‍किन कि अम़ाक इड लोकेर बिसयत जे कुछु कहबार छेक अम़ा तोर साम्‍ना कोहोक।"
44023031	तने सिपाहिला अम़ाक दुवाल आग्‍या अनुसार पावलडक रातारात एन्‍टिपाट्रिसत पुगाले।
44023032	ताहार काल़ि घराचऱा सिपाहिलाक पावलेर सङे पाठाए दिए पइदल सिपाहिला घुरिए छाइनित आस्‍ले।”
44023033	जेइखुना अम़ा कइसरिया जाए पुग्‍ले ते, अम़ा चिट्ठिखान राजपालडक दिले आर पावलडक उहाँर साम्‍नात थार कराले।
44023034	राजपालड चिट्ठिखान पर्भार बाद पावलडक, “तुइँ कुन प्रान्‍तेर हइस” कहए पुछारि करेल्‍कि आर जेइखुना उहाँए जान्‍ले कि याहाँए किलिकियार हए,
44023035	तने उहाँए कहल्‍कि, “ तोक दुसिया दिबार लोकलाक आस्‍बा दिकि तने मुइँ तोर मुद्दाड सुनेम्‍कुन।” तने उहाँए पावलडक हेरोदेर बेनाल दरबारटत लेजाबार हुकुम दिले।
44024001	पाँच दिन बाद माहा पुजारुक हननियाड केबा झना धर्मगुरुलाक आर तर्तुलस नाएर वकिलडक लिए कइसरिया आस्‍ले आर अम़ा राजपालेर साम्‍ना पावलेर मुद्दाड पेस कर्ले।
44024002	पावलडक हता डाकाए आन्‍बार बाद तर्तुलसट उहाँक हेनङ कहए पावलेर पर दुसिया लागाबा धर्ले, “हे माहा महिम फेलिक्‍स! तोर कारन हामा बारा सान्‍ति से छि आर तहरे दुर दर्सितार फले इखान देसेर ताने भेलेला सुधारेर काम हइचे।
44024003	इड काथा हामा हर पाके आर हर ठिना धन्‍यबाद सहित साकार करेचि।
44024004	मातुन आप मुइँ तोर अधिक समय नि लिए नेहरा करेच्‍कुन कि, कृपा करे सन्‍छिपत हामार मुद्दाड सुनिए दे।
44024005	कियाँकि हामा देखेचि कि इड लोक काचाल उठाबार लोक हए आर याहाँए संसार भरेरे यहुदिलार बिचत गान्‍डागोल उठाचे आर याहाँए नासरि पन्‍थेर मुल नेता हए।
44024006	एइकिनि नि याहाँए मुन्‍डिलडकअ आसुद्ध बेनाबा छाबिस्‍ले मातुन याहाँक हामा धरिफेकान आर हामा आप्‍नार बिधानेर अनुसार याहाँर निसाफअ कर्बा छाबिस्‍न।
44024007	मातुन सेनापति लुसियसट आसिए जबरजस्‍ति याहाँक हामार हात से छिरिए लेगेले।
44024008	आर याहाँर पर दुसिया दुवा लोकलाक तोर ठिना आन्‍बार हुकुम दिले। याहाँर पर हामा जेइला काथार बिसयत दुसिया देचि, जाँचबुझ कर्ले तुइँ खुद खाँटि काथाड जानि फेकाबो।”
44024009	आप यहुदिलाउ दुसिया दिबार सङ दिल्‍कि आर इला काथा सत्‍य हए कहए दाबा धरेल्‍क।
44024010	ताहार बाद राजपालड पावलडक बल्‍बार इसारा करेल्‍कि ते पावलड उत्रा दिले, “भेल्‍ला बच्छर से तुइँ इखान देसेर न्‍यायधिस हए छिस, ताहाते मुइँ खुसि से आप्‍नार रक्‍छार ताने बलेचु।
44024011	तुइँ पात्ता लागाबा पारिस कि, उपासना कर्बार ताने यरुसलेम जाबार मोर बार दिन से बेसि नि हइचे।
44024012	आर एम़ा मोक नाते मुन्‍डिलत, नाते सभाघरत, नाते नगरखानत कुनह ठिना काहाँरअ सङे बिबाद कर्ते बा लोकलाक बहकाते देखिचे।
44024013	आर जेइला काथार आल़ा अम़ा मोक दुसिया देचे नाते उला काथाक तोर साम्‍ना प्रमानित कर्बा पार्बे।
44024014	मातुन मुइँ इड काथा तहरे साम्‍ना सुइकार करेचु कि, जेइड पन्‍थक एम़ा कुपन्‍थ कहचे, अइड पन्‍थेर अनुसार मुइँ बिधानत आर अगमबक्‍तालार कितापत लिखाल गटे काथालात बिस्‍वास करिए हामार बापदादोलार परमेस्‍वरेर सेबा करेचु।
44024015	एम़ारे लाखा महँ परमेस्‍वरत बिस्‍वास करेचु कि, धर्मि आर अधर्मि साभार पुनरुत्‍थान हबे।
44024016	ताहाते मुइँ परमेस्‍वर आर लोकलार साम्‍ना मोर बिबेकखानक सदाए सुद्ध राख्‍बार कोसिस करेचु।
44024017	भेलेला बच्छर बाद मुइँ आप्‍नार जातेर लोकलाक दान दिबार ताने आर परमेस्‍वरटक बलिदान चऱाबार ताने यरुसलेम आसिस्‍नु।
44024018	जेइखुना एम़ा मोक मुन्‍डिलत लागाल पाइस्‍ले उखुना मुइँ धर्मबिधि अनुसार सुद्ध हए गेइस्‍नु। उखुना हता मोर सङे लोकर भिर नि छिले आर मोर बिसयत कोए गान्‍डागोल नि हइस्‍ले।
44024019	मातुन हता एसिया से आसाल केबा झन यहुदिला रहए, अम़ार सङे मोर खिलापत कुनह काथा रहल्‍किहने ते, अम़ा हेता तोर साम्‍ना आसिए मोक दुसिया दिबा पार्लेहने।
44024020	वा हेता उपस्‍थित रहबार लोकला आपुन थारे कोहोक कि जेइखुना मुइँ माहा सभाडर आगुति थार हइस्‍नु एम़ा मोर कुन कसुर पाइस्‍ले।
44024021	अम़ा मोक बाठे एइड काथार दुसिया दिबा पारे कि, मुइँ अम़ार बिचत थार हए गोग दिए कहिस्‍नु, ‘मराल लोकलार पुनरुत्‍थान हबार बिसयत मोर पर आझि तम़ार आगुति मुद्दा चलेचे। ”
44024022	मातुन फेलिक्‍सटक इड पन्‍थेर बिसयत पुरा ग्‍यान रहकि ताहाते उहाँए मुद्दाड स्‍थगित करिए कहले, ‘सेनापति लुसियसट हेता आस्‍बार बाद मुइँ तम़ार मुद्दाडर फइसला करिम्‍कन’।”
44024023	तने उहाँए मुल सिपाहिडक हुकुम दिले कि, पावलडक पाहारा दिए राखाल जाओक मातुन कुछु खुल्‍ला भाबे राखाल जाओक आर उहाँर सङलार मइधे काहुँ उहाँर सेबा कर्बा आस्‍ले काहाँकअ टेकाल ना जाओक।
44024024	केबा दिन बाद फेलिक्‍सट आप्‍नार यहुदि मगि द्रुसिलाडक सङे लिए आस्‍ले। आर फेलिक्‍सट पावलडक डाकाए आनिए उहाँर मुखे ख्रिस्‍ट इसुर परकार बिस्‍वासेर बिसयत सुन्‍बा धर्ले।
44024025	मातुन जेइखुना पावलड धार्मिकता, आत्‍म संयम आर आस्‍बार निसापेर बिस्‍यत बाताबा धरेल्‍कि ते, फेलिक्‍सट डरे हेनङ कहले, “आल़ा जा, जुत लाग्‍ले मुइँ तोक फेर डाकाम्‍कुन।”
44024026	ताहार सङे सङे पावलडर ठिना से उहाँए घुस पाबार आसे पावलडक घने घने डाकाबा पाठाए आर गपसप करे।
44024027	ताहार दुइ बच्छर बाद जेइखुना फेलिक्‍सेर ठाअँखानत पर्किअस फेस्‍तसट राजपाल हले। मातुन फेलिक्‍सट यहुदिलाक खुसि बेनाबार ताने पावलडक कइदखानाते बन करिए चलि गेले।
44025001	फेस्‍तसट आप्‍नार प्रान्‍तखानत आस्‍बार तिन दिन बाद कइसरिया से यरुसलेम गेले।
44025002	हता मुल पुजारुकला आर यहुदि नेताला पावलेर पर दुसिया लागाए फेस्‍टसटक नेहरा करेल्‍कि,
44025003	अम़ार पर कृपा करिए पावलडक यरुसलेम पाठाल जाओक, कियाँकि अम़ा पावलडक दामालडते खतम कर्बार कुजिबानि करिस्‍ले।
44025004	मातुन फेस्‍तसट उत्रा दिल्‍कि, “पावलडक कइसरियारे कइदखानात राखाल गेइचे ताहाते मुइँ हता जल्‍दि जाबार बिचार करिचु।
44025005	ताहाते तम़ार मइधे जाहाँए अधिकार पाइचन, मोर सङे चल आर उड लोकेर कोए कसुर छे जदि ते, तम़ा अइठिना उहाँर कसुर देखान्।”
44025006	फेस्‍तसट आठ दस दिन तलिक यरुसलेमत रहबार बाद कइसरिया घुरिए आस्‍ले आर ताहार काल़ि आप्‍नार न्‍याय आसनत बठिए पावलडक सभाडर आगुति आन्‍बार हुकुम दिले।
44025007	पावलड सभाडर आगुति आस्‍बार बाद यरुसलेम से आसाल यहुदिला उहाँर चारह बिति थोए थोए हए गेल्‍कि आर उहाँर खिलापत भेलेला गम्‍भिर गम्‍भिर काथार दुसिया दिल्‍कि, जेइला काथार कि अम़ार सङे कोए सबुत नि रहकि।
44025008	तने पावलड आप्‍नार रक्‍छार ताने कहले, “मुइँ नाते यहुदिलार बिधानेर खिलापत अपराध करिचु, नाते मुन्‍डिलेर खिलापत अपराध करिचु आर नाते कइसरेर खिलापत कुनह अपराध करिचु।”
44025009	मातुन फेस्‍तसट यहुदिलाक खुसि कर्बार मने पावलडक कहले, “ने तुइँ यरुसलेमत जाए अइठिना मोर आगुति तोर इड मुद्दार फइसला हकु कहए चाहाचिस?”
44025010	मातुन पावलड कहल्‍कि, “मुइँ कइसरेर न्‍याय आसनेर साम्‍नात थार हइचु, आर एइठिना मोर मुद्दाडर फइसला हबा लागे। यहुदिलार मुइँ कोए खारापि नि कर्किन कहए तुइँ आच्‍छा से जानेचिस।
44025011	मुइँ जदि अपराधि हउ आर मिर्तु दन्‍ड पाबार लाइक काम करिचु ते, मुइँ मर्बारअ तियारि छु मातुन मोर पर दुवाल एम़ार दुसियाला सत्‍य नि हकि जदि ते, मोक एम़ार हातत काहुँ सँप्‍बा नि पार्बे। मुइँ कइसरेर ठिना बिन्‍ति चऱामु।”
44025012	तने फेस्‍तसट साल्‍ल़ाकारलार सङे साल्‍ल़ा करिए उत्रा दिले, “तुइँ कइसरेर ठिना बिन्‍ति चऱाइचिस अइताने तुइँ कइसरेर ठिना जाबो।”
44025013	केबा दिन बाद राजा अग्रिपाड आर बर्निकिड फेस्‍तसटक स्‍वागत कर्बा कइसरिया आसिए पुग्‍ले।
44025014	अम़ा हता भेल्‍ले दिन तलिक रहबार कारन फेस्‍तसट पावलेर मुद्दाड राजा अग्रिपार आगुति हेनङ कहए राख्‍ले, “एकटा हेनङ लोक छे, जाहाँक फेलिक्‍सट हेता कइदत राखिए चलिगेइचे।
44025015	जेइखुना मुइँ यरुसलेमत छिनु ते मुल पुजारुकला आर यहुदिलार धर्मगुरुला उड लोकेर खिलापत दुसिया दिस्‍ले आर उहाँर पर मिर्तु दन्‍डेर माङ करिस्‍ले।
44025016	मातुन मुइँ अम़ाक उत्रा दिल्‍किन, ‘दुसिया पाआल लोकटक दुसिया दुवा लोकलार आम्‍ना साम्‍नि हए आप्‍नार रक्‍छात बल्‍वार मउका नि दिए काहाँकअ दन्‍ड दिबार चलन रोमिलार नि छे।’
44025017	ताहाते जेइखुना अम़ा जर हए हेता आस्‍ले, मुइँ देरि नि करिए ताहार काल़ि न्‍याय आसनत बठिए इड लोकक भित्रत आन्‍बार हुकुम दिनु।
44025018	जेइखुना दुसिया दुवा लोकला थार हले, मुइँ जेनङ सँचिस्‍नु अइनङ अम़ा उहाँर पर खास एकअडा दुसिया देखाबा नि पार्ले।
44025019	मातुन उहाँर सङे अम़ार मतभेद धर्मेर केवाडा काथात आर इसु नाएर एक झन मराल लोकेर बिसयत रहकि जाहाँक पावलड जेअँत कहए दाबि करेचे।
44025020	ताहाते मुइँ इड मुद्दार फइसला केनङ करे करु, निर्नय कर्बा नि पार्नु। तने मुइँ उहाँक इड मुद्दार फइसला सुन्‍बा यरुसलेम जाबा चाहाचिस ने कि कहए पुछारि कर्नु।
44025021	मातुन पावलड कइसरेर ठिना बिन्‍ति चऱाबार कारन उहाँक कइसरेर ठिना पाठाबार बन्‍दबस्‍त नि हबार तलिक मुइँ उहाँक कइदते राख्‍बार हुकुम दिचु।”
44025022	तने अग्रिपाड फेस्‍तसटक कहल्‍कि, “इड लोकेर काथाला मुइँ आपुन थारे सुन्‍बा चाहाचु।” तने फेस्‍तसट उत्रा दिल्‍कि, “काल़िए तुइँ सुनि फेकाबो।”
44025023	ताहार काल़ि अग्रिपाड आर बर्निकिड खोब ठाटबाट से सेनापतिलार आर नगरेर प्रतिस्‍ठित लोकलार सङे सभा भबनडत ढुक्‍ले। तने फेस्‍तसेर हुकुम पाए पावलडक हता आनाल गेले।
44025024	तने फेस्‍तसट कहले, “हे राजा अग्रिपा आर हेता उपस्‍थित गटे सज्‍जनला, इड लोकक देख, जाहाँर बिसयत गटेड यहुदि सामाज, यरुसलेमत आर यहठिना गोग दिए दिए मोर सङे माङ करिस्‍ले कि, इड लोक आप बचिए रहबार लाइक नि छे।
44025025	मातुन मुइँ पात्ता लागानु कि, याहाँए मिर्तु दन्‍ड पाबार लाखा कुछु अपराध नि करे। आर फेर याहाँए आप्‍नउ माहा राजार ठिना बिन्‍ति चऱाबार कारन मुइँ याहाँक रोम पाठाए दिबार निर्नय करिचु।
44025026	मातुन इड लोकेर बिसयत माहा राजाडक लिख्‍बार मोर सङे ठोस काथा नि छे। ताहाते मुइँ याहाँक तम़ार आगुति आर खास करे हे राजा आग्रिपा! तोर आगुति आनिच्‍कुन जेसे याहाँर जाँच कर्बार बाद मुइँ लिख्‍बार बादे ठोस काथा पाबा पारु,
44025027	कियाँकि मोक इड मुनासिब नि लागेचे कि एकटा कइदिर खिलापत लागाल दुसियालाक आच्‍छा से नि फार्चाए उहाँक चालान करि दु।”
44026001	अग्रिपाड पावलडक कहले, “तुइँ आप्‍नार पक्‍छत बल्‍बार अनुमति पाइचिस।” तने पावलड आप्‍नार हातखान बाऱाए आप्‍नाक बचाबार ताने बल्‍बा धर्ले।
44026002	हे राजा अग्रिपा मुइँ आप्‍नाक भाग्‍यमानि जानेचु कियाँकि यहुदिला मोर पर जेइला दुसिया लागाइचे उलार साफाइत आझि मोक बल्‍बार मउका दिलो।
44026003	कियाँकि तुइँ यहुदिलार चाल चलन आर बिबाद उठा काथाला से परिचित छिस ताहाते मोर काथाला ध्यान दिए सुनि दिबार बिन्‍ति करेच्‍कुन,
44026004	“छटरेखुना से आर्थात जिबनेर सुरुए से मोर आप्‍नार लोकलार बिचत आर यरुसलेमत मुइँ केनङ जिबन जिइस्‍नु गटे यहुदिला जानेचे।
44026005	अम़ा भेले दिन आगु से जानेचे कि, मुइँ हामार धर्मेर साभार से कट्टर पन्‍थि फरिसि हए जिबन जिइस्‍नु। अम़ा जदि चाहाए ते, इड काथार सबुत दिबा पारे।
44026006	परमेस्‍वरट हामार पुर्खालार सङे कराल प्रतिग्‍याडत आसा कर्बार कारन आझि मोर पर मुद्दा परिचे।
44026007	एइड प्रतिग्‍याक पाबार आसा से हामार बारडा कुले दिनरात परमेस्‍वरेर उपासना करेचे आर एइड आसार कारन हे राजा अग्रिपा, यहुदिला मोक दुसिया देचे।
44026008	परमेस्‍वरट मराललाक जेअँत करेचे कहए तम़ा कियाँ नि पत्‍याचन?
44026009	मुइँ आप्‍नउ बिस्‍वास करु कि नासरतेर इसुर नाअँडर खिलापत मोक भेलेला काम कर्बा लागे।
44026010	आर मुइँ यरुसलेमत अइनङ कर्नु। मुल पुजारुकला से अधिकार पाए भेलेला पबित्रजनक बाठे कइदते नि राख्‍नु बुरु अम़ाक खतम कर्बार ताने मुइँ अम़ार खिलापत सहमति जानानु।
44026011	मुइँ भेलेला फेक इड सभाघर उड सभाघर गेनु आर अम़ाक मारडाङ कर्नु आर अम़ाक इसुर परकार बिस्‍वासखान त्‍याग कर्वा कहए जबरजस्‍ति कर्नु। अम़ार पर मोक हेनङ गस्‍सा छिले कि, बाहारअ बितिकार नगरलात जाए मुइँ अम़ाक सास्‍ति दिनु।”
44026012	“अइनङ करे मुल पुजारुकलार ठिना से मुइँ अधिकार आर आदेस सहित दमस्‍कसेर बिति गेइस्‍नु।
44026013	दो पहर दिनते, हे राजा आग्रिपा! दामालडत सर्ग से मुइँ सुरुजड से आरह बेसि चमकदार एकखान ओजोत पर्ते देख्‍नु। जेइखान ओजोत मोर आर मोर सङे जाबार लोकलार चारह बिति चिल्‍किते रहए।
44026014	आर जेइखुना हामा साभाउ भुइँखानत गिरिगेन, तने हिब्रु भासात मोक हेनङ कहते एकटा गाला सुन्‍नु ‘साउल, ए साउल! तुइँ मोर पर कियाँ आत्‍याचार करेचिस? सिउँर लाखा तिर्तिरियाखानत लात ठुक्बोते तहँके बिसातोक ने।’
44026015	तने मुइँ कहनु, ‘तुइँ काहाँए हइस प्रभु?’ प्रभुड मोक कहले, ‘मुइँ अइड इसु हउ, जाहाँर पर तुइँ आत्‍याचार करेचिस।’
44026016	बुरु उठेक आर आप्‍नार ठेङत थार हो, कियाँकि तोक मोर सेबकेर रुपत नियुक्‍त कर्बा आर जेइला काथा तुइँ मोर बिसयत देखिचिस, उला काथार आर जेइला काथा मुइँ तोक देखाम्‍कुन अहला काथार साक्‍छि हबा मुइँ तोर ठिना प्रकट हइचु।
44026017	मुइँ तोक तोर आप्‍नार लोकला से आर परजातियालार रक्‍छा करिम्‍कुन, जेइला लोकेर ठिना कि तोक पाठाम्‍कुन।
44026018	तुइँ अम़ार चखुला खलिए दिबो आर अम़ा आन्‍धारखान से जऩाकेर बिति आर सइतानेर सक्‍ति से परमेस्‍वरेर बिति घुराबो जेसे अम़ा पापेर छमा पाए आर मोर पर बिस्‍वास करिए अम़ा पबित्र कराल लोकलार बिचत ठाअँ पाओक।”
44026019	“ताहाते हे राजा अग्रिपा! सर्गेर दर्सनेर प्रति मुइँ अनाग्‍याकारि नि हनु।
44026020	बुरु प्रथमे दमस्‍कसत तने यरुसलेमत आर गटेखान यहुदिया देसेर लोकलाक आर हते हते परजातियालाकअ प्रचार कर्नु कि अम़ा पास्‍चाताप करिए परमेस्‍वरेर बिति घुरोक आर पास्‍चाताप कराल अनुसार फल फुलाक।
44026021	ताहाते यहुदिला मोक मुन्‍डिलडत धरिए खतम कर्बा छाबिस्‍ले।
44026022	मातुन आझि तलिक मुइँ परमेस्‍वरट से पाबार सहजोग पातेइ आसिचु। ताहाते आप मुइँ छट बड साभाक गबाहि देचु। अगमबक्‍ताला आर मोसाड पाक्‍का पुरा हबे कहबार काथालार छुट्टा मुइँ कुछु नि बलेचु।
44026023	अम़ा कहिस्‍ले कि, ख्रिस्‍टक सास्‍ति भोग्‍बा लाग्‍कि आर मिर्तु से जेअँत हबार लोकलार मइधे सब से पहिला उहाँइ हए आप्‍नार जातिया आर परजातिया दनहलाक जोतिर बिसयत घोसना कर्बे।”
44026024	पावलड आप्‍नार रक्‍छात बल्‍तेइ छिले ता फेस्‍तसट जोर से कहल्‍कि, “ए पावल! तुइँ पाग्‍ला हए गेइचिस। तोर आपार बिध्‍याखाने तोक पाग्‍ला बेनाइचोक।”
44026025	मातुन पावलड कहल्‍कि, “हे माहा महिम फेस्‍तस! मुइँ पाग्‍ला नि हउ, बुरु सत्‍य आर मुनासिब काथाला बलेचु।
44026026	कियाँकि राजा अग्रिपाड खुद इला काथा जानेचे, ताहाते उहाँर आगुति मुइँ बेडर से बलेचु कियाँकि इला काथार मइधे एकअडा काथा उहाँर नजर से नुकाल नि छे कहए मुइँ निस्‍चित छु। कियाँकि इड घटना घरेर कनडत नि हइस्‍ले।
44026027	हे राजा अग्रिपा! तुइँ कि अगमबक्‍तालार काथालार पर बिस्‍वास करेचिस नि? मुइँ जानेचु कि तुइँ बिस्‍वास करेचिस।”
44026028	तने अग्रिपाड पावलडक कहल्‍कि, “एइकिना छट समयत तुइँ मोक ख्रिस्‍टियन बेनाए दिबो कहए सँचेचिस?”
44026029	तने पावलड उत्रा दिल्‍कि, “मुइँ परमेस्‍वरटक प्रार्थना करेचु कि, छट समयत होक बा लाम्‍मा समयत सुधाए तुहें नि, आझि मोर काथाला सुन्‍बार साभाउ महरे लाखा होक, खालि मोर लाखा झिन्‍ज्रित बाऩाल ना रोहोक।”
44026030	तने राजा अगिपार सङे सङे राजपाल फेस्‍तसट, बरनिकिड आर हता बठिए रहाल साभाउ उठि गेले।
44026031	आर अम़ा एक बिति जाए एक दस्रा झनार सङे हेनङ कहबा धर्ले, “इड लोक मिर्तु दन्‍ड पाबार बा कइदत राख्‍बार लाइक कुछु काम नि करे।”
44026032	तने अग्रिपाड फेस्‍तसटक कहल्‍कि, “याहाँए जदि कइसरेर ठिना बिन्‍ति नि चऱालेहने ते, याहाँक छरि दिलउ हलेहने।”
44027001	हामाक पानिजाहातेर पर इटालिया लेजाबा निर्नय हबार बाद अम़ा पावलडक आर आरह केबा झना कइदिक माहा राजार सेना दलेर युलियस नाएर सेनापतिडर जुम्‍मा लागाले।
44027002	एसियार काछारेर बन्‍दरगाहालार पाके जाबार तियारित एड्रामिट्टियोम से आसाल एकखान पानिजाहात छिले, हामा अइखान पानिजाहातत चऱिए जाबा धर्न। अरिस्‍तार्खस नाएर थेस्सलोनिकिर एक झन माकेडोनिर लोकअ हामार सङे छिले।
44027003	ताहार काल़ि हामा सिदोनत जाए पुग्‍न आर सेनापति युलियसट पावलेर पर दया करिए पावलडक आप्‍नार सङलार ठिना जाए भेट कर्बार आर खागिस बारिस सामानलार जगार कर्बार अनुमति दिल्‍कि।
44027004	हता से हामा फेर पानिजाहातखानत चऱिए साइप्रस टप्पुर काछारे काछारे आगाते गेन कियाँकि बायाँरखान हामार उल्‍टा बिति से बहिस्‍ले।
44027005	किलिकिया आर पामफिलियार बगलकार सुमुन्‍दरट पार करिए हामा लुकियार एकखान नगर माइरात जाए पुग्‍न।
44027006	हता सेनापतिड इटालिया जाबार अलेकजेन्‍ड्रियार एकखान पानिजाहात पाले आर हामाक अइखान पानिजाहातत चऱाए दिले।
44027007	भेले दिना से रसेरसे आगाते जाते, बारा कठिन से हामा कनिडसत जाए पुग्‍न आर हता से बायाँरखान हामाक आरह आगु बार्भा नि दिबार कारन हामा क्रेट टप्पुर ओत लिए सालमोनेर काछारे काछारे आगाते गेन।
44027008	तने बाडा कठिन से क्रेटेर काछारे काछारे हामा सुन्‍दर कहबार बन्‍दरगाहार एकखान ठाअँत जाए पुग्‍न। जेइखान ठाअँ कि लासिया नगरखान लगते रहए।
44027009	अइठिना हामाक भेलेला दिन लागि गेले आर उपासेर दिनडउ भेराए गेइस्‍ले। आर सुमुन्‍दरेर पइराखान डर लागा हए गेइस्‍ले। ताहाते पावलड अम़ाक हेनङ साल्‍ल़ा दिल्‍कि,
44027010	“ए सङला! मुइँ त इखान सुमुन्‍दरेर पइरात सुधाए पानिजाहातखानेर आर जिऩिस पातलार नि हामार जानलारअ खात्रा देखेचु।”
44027011	मातुन सेनापतिड पावलेर काथाड से अधिक पानिजाहात चलाडर आर पानिजाहातखानेर मालिकटर काथालात भार्सा कर्ले।
44027012	जारेर दिनला काटबार उड बन्‍दरगाहात जुत नि रहकि रहए ताहाते कुनह किसिम से फोनिक्‍सते पुगिए जारेर दिनला काटबा पारि कहए पानिजाहातखानेर भेलेला लोक हता से पानिजाहातखान आगु बार्भार साल्‍ल़ा दिल्‍कि। फोनिक्‍स नगरखान क्रेटेर एकखान बन्‍दरगाहा हए। इखान नगर देखिन पछिम मुखे आर उतर पछिम मुखे छिले।
44027013	जेइखुना देखिन बिति से बायाँरखान रसेरसे बहबा धर्ले, ते अम़ा जेनङ सँचिस्‍ले अइनङ हल्‍कि कहए सँच्‍ले आर काक्राखान उठाए क्रेटेर काछारे काछारे पानिजाहातखान आगु बाऱाले।
44027014	मातुन एक छिनत उड टप्पुर बिति से खोब जोर से एकखान उतर पुरिया नाएर दुन बायाँर उठाल्‍कि।
44027015	जेइखुना पानिजाहातखान दुन बायाँरेर हानत परि गेले आर दुन बायाँरखानेर आगुति ठाहार रहबा नि पार्न, तने हामा पानिजाहातखानक दुन बायाँरखानेर मने भाँस्‍बा छरि दिन।
44027016	तने क्‍लउडा नाएर एकखान छट टप्पुर काछारे काछारे भाँस्‍ते भाँस्‍ते बाडा कठिने हामा पानिजाहातेर पाछुति बाऩाल लावखानक बचान।
44027017	आर उखान लावक अम़ा टानिए उपर पानिजाहातखानत उठाबार बाद जाहातखानक तले उपरे धाम्‍मा दे गर्छिए बाऩ्ले आर सिरटिस टप्पुर बालुवा धापखानत जाए लागि जाबार डरे अम़ा पालला सटकाए दिले आर जाहातखानक भाँस्‍ते जाबा छरि दिले।
44027018	दुन बायाँरखान हामाक उछलातेइ रहबार कारन ताहार भिन दिना अम़ा पानिजाहातखानेर साजला फेकाए दिबा धर्ले।
44027019	ताहार तेस्रा दिना अम़ा आपुन हाते पानिजाहातेर साजला आर पाललाउ फेकाए दिले।
44027020	तने भेले दिना से धुप, तारो कुछु देखा नि जाबार कारन आर दुन बायाँरखानअ आरह बार्त़े जाबार कारन अन्‍तिमत हामा बच्‍बार आस्राडए छरि दिन।
44027021	जेइखुना अम़ार खराक नि खाबार भेलेला दिन हए गेल्‍कि तने पावलड अम़ार बिचत थार हए कहल्‍कि, “ए भाइला! तम़ा मोर काथा धरिए क्रेट से पानिजाहातखान नि चलालनहने ते, हेनङ बिपद भोग्‍बा नि परिल्‍कनहने।
44027022	आप मुइँ कहच्‍कन, हुब कर, कियाँकि तम़ार मइधे काहाँरअ जान नि जात्‍कन मातुन पानिजाहातखान नस्‍ट हत्‍कन।
44027023	कियाँकि जेइड परमेस्‍वरेर मुइँ हउ आर जाहाँर मुइँ सेबा करेचु उहाँरे एकटा सर्गदुत आझिए रात करे मोर बग्‍लत थार हले। आर मोक कहले,
44027024	“ए पावल, डर ना खा! तोक कइसरेर आगुति थार हबाए लाग्‍कु आर देखेक, तोर सङे पइरा कर्बार साभार जिउला परमेस्‍वरट तोर जुम्‍मा दिचोक।”
44027025	ताहाते ए भाइला हुब कर, कियाँकि मुइँ परमेस्‍वरेर पर बिस्‍वास करेचु कि, जेनङ जेनङ मोक कहाल गेइचे ठिक अइनङ हबे।
44027026	ताहुँ हामाक कोए एकखान टप्पुत जाए ठक्‍कर खाबाए पर्बे।
44027027	मातुन चउदमा दिनेर रातत हामा एड्रिया सागरत भाँस्‍ते भाँस्‍ते गेइस्‍न ते, करिप आधा रातत नेउरियालला अनुमान कर्ले कि हामा कोए एकखान डाङा ठाएर बिति जाचि।
44027028	आर जेइखुना अम़ा पानिखान नापिए देख्‍ले ते, एक स बिस फिट गहिर रहकि। तने फेर कनेक आगु जाए नाप्‍ले ते, नब्‍बे फिट गहिर रहकि।
44027029	तने कुनह चाट्टानत जाए ठक्‍कर खाबार डरे अम़ा पानिजाहातखानेर पाछु बिति से चारखान काक्रा गिराले आर बेहान होक कहए प्रार्थना कर्बा धर्ले।
44027030	जेइखुना नेउरियालला भाग्‍बार सँच करिए जाहातखानेर माथानिर आगु बिति से काक्राखान गिराबार आले भाग्‍बार ताने राखाल लावखान सुमुन्‍दरतत नाम़ाए दिले,
44027031	तने पावलड सेनापतिडक आर सिपाहिलाक कहले, “इला लोक जदि जाहातखानत नि रहले तम़ाउ नि बच्‍बन।”
44027032	तने सिपाहिला लावखानेर रस्‍सिला काटि दिले आर लावखानक भासिए जाबा छरि दिले।
44027033	जेइखुना भोर हबा धरिस्‍ले पावलड अम़ा साभाक खराक खाबार नेहरा करिए कहले, “आझिले चउद दिन हए गेइचे आर तम़ा सँचा भाबना करिए मुखत एकटा अन नि दिचन।
44027034	ताहाते कुछु खाअ कहए तम़ाक मुइँ नेहरा करेच्‍कन। कुछु खाबन जदि ते बल पाबन कियाँकि तम़ार मइधे काहाँरअ मुथार एकखान चुलि तलिक नास नि हत्‍कन।”
44027035	इड काथा कहबार बाद उहाँए केबाडा रुटि हातत लिए साभार आगुति परमेस्‍वरटक धन्‍यबाद दिले आर रुटिला भाङिए खाबा धर्ले।
44027036	तने अम़ा साभाउ हुब भार्सा पाए खाबा धर्ले।
44027037	पानिजाहातखानत हामा साभाउ, जम्‍मा दुइ स छियत्तर झना छिन।
44027038	अम़ा साभाउ भरपेट करे खाबार बाद गहमला सुमुन्‍दरटत फेकाए दिए जाहातखानक होल्‍को बेनाबा धर्ले।
44027039	बेलाड उठबार बाद अम़ा उखान ठाअँ चिऩ्‍बा नि पार्ले मातुन अम़ा बालुर काछार बाला एकटा छट सुमुन्‍दर देख्‍ले। तने अम़ा जुत लागाए अइखान बालुर काछारत पानिजाहातखान घाट लागाबार बिचार कर्ले।
44027040	ताहाते अम़ा काक्राला काटिए सुमुन्‍दरटते छरि दिले। आर पतुवाललार बान्‍धनलाउ ढिल करि दिले तने आगु बितिकार किर्पालला बायाँरखानेर मुखे उठाए दिए अम़ा काछारेर बिति जाबा धर्ले।
44027041	मातुन दुइडा जल धारेर बिचत परिए पानिजाहातखान बालुवा धापखानत जाए ठक्‍कर लागि गेल्‍कि आर पानिजाहातेर माथानिड हेनङ धसि गेल्‍कि कि, लराचरा हबाए छरि दिल्‍कि आर पाछु बितिकार भागखान पानिर ढेउ लार ठक्‍करेर चुटे भाङबा धरेल्‍कि।
44027042	तने कइदिला हेलिए भागि जाबार डरे सिपाहिला अम़ाक मारि दिबार योजना कर्ले।
44027043	मातुन सेनापतिड पावलडक बचाबार मनसुवा करिए सिपाहिलाक हुनङ कर्बा नि दिल्‍कि। बुरु जाहाँए जाहाँए हेल्‍बा पारे अम़ाक हुकुम दिल्‍कि, कि प्रथमे अम़ा कुदोक आर हेलिए डाङत उठोक।
44027044	आर बाकिला लोक ताख्‍तालात आर जाहातखानेर टुक्रा टाक्रिला धरिए डाङात उठोक। एइनङ करे अम़ा साभाउ आच्‍छा मने डाङात उठले।
44028001	तने हामा आच्‍छा मने डाङाखानत उठबार बाद जान्‍न कि उखान टप्पुर नाअँ माल्‍टा रहए।
44028002	आर हताकार बासिन्‍दा लोकला हामाक बारा दया देखाले। पानि परिए जार हबार कारन अम़ा हामाक धुनि लागाए दिए स्‍वागत कर्ले।
44028003	पावलड एक बझा खरि कुर्ऱाए धुनिडत दिले ते, आँचेर चुटे एकटा साँप निक्‍लिए पावलेर हातखानत लल्‍पटि गेल्‍कि।
44028004	पावलेर हातखानत साँपट लल्‍पटिबा देखिए हताकार लोकला एक दस्रा झनाक कहबा धर्ले, “अबस्य इड लोक जान मारा हबा पाए। याहाँए सुमुन्‍दरट से त बचिए आस्‍ले मातुन निसाफ से बच्‍बा नि पार्ले।”
44028005	मातुन पावलड उड साँपक झिटकाए अगिनखानते फेकाए दिले आर साँपट उहाँर कुछु हान्‍ति कर्बा नि पारेल्‍कि।
44028006	मातुन अम़ा आसा करिस्‍ले कि, उहाँए फुलिए जाबे बा आच्‍काए ढनमनाए गिरिए मरि जाबे मातुन भेल्‍लेखुना तलिक उहाँर कुछु हान्‍ति नि हबा देखिए आप्‍नार बिचारला बदलिले आर कहबा धर्ले, “याहाँए त देपता हए।”
44028007	उखान ठाएर लगेपासेर जमिनला उड टप्पुर मुखिया पब्‍लियस नाएर लोकटर रहकि। उहाँए हामाक स्‍वागत करिए लेगेले आर आप्‍नार घरत लेजाए तिन दिन तलिक मेजुवान भाबे राख्‍ले।
44028008	आर हता हेनङ एकटा घटना हले, पब्‍लियसेर बापट जर आर सुर्कि हाग्‍नार बेमारि हए परिए छिल्‍कि तने पावलड उहाँर ठिना जाए उहाँर ताने प्रार्थना करि दिल्‍कि आर उहाँर पर हातखान राखिए उहाँक संअ करेल्‍कि।
44028009	इड घटनार बाद उखान टप्पुर बाकिला रोगिअ आसिए संअ हबा धर्ले।
44028010	आर अम़ा हामाक भेलेला सान्‍दोस दिले।। आर जेइखुना हामा हता से जाबा धर्न ते, अम़ा हामार पइरार ताने आबस्‍यक सब कुछुला पानिजाहातखानत लादाए दिले।
44028011	तिन महिना बाद हामा अलेकजेन्‍ड्रियार पानिजाहातखानत चऱिए रवाना हन। इखान जाहात जारेर महिनाला भर एइखान टप्पुत छिले, इखान जाहातेर आगुति जेउठिया देपतालार मुर्ति काटाल रहकि।
44028012	तने हामा सुराकुसाइ नगरत पुगिए तिन दिन तलिक अइठिना रहन।
44028013	हता से हामा काछारे काछारे घुरिए रेगियन नगरत जाए पुग्‍न। आर ताहार काल़ि देखिना बायाँरखान बहबा धर्ले ताहाते ताहार दस्रा दिना हामा पटिओलित जाए पुग्‍न।
44028014	हता हामा केबा झना भाइक लागाल पान आर अम़ा हामाक सात दिन तलिक अम़ारे सङे रहबार नेअँता दिले। एइनङ करे हामा साभाउ रोम नगर जाए पुग्‍न।
44028015	जेइखुना रोमेर भाइला हामार आस्‍बार बानार पाले ते, अम़ा अप्‍पिअसेर हाटखान तलिक आर तिनटिया धर्मसाला कहबार ठाअँखान तलिक आसिए हामाक भेटघाट कर्ले। अम़ाक देखिए पावलड परमेस्‍वरटक धन्‍यबाद चऱाले आर हुब पाले।
44028016	आर जेइखुना हामा रोमत ढुक्‍न, पावलड एक झन सिपाहिर पाहारात एख्‍लाए रहबार अनुमति पाले।
44028017	तिन दिन बाद पावलड यहुदिलार स्‍थानिय आगुवालाक डाकाले आर अम़ा जर हबार बाद उहाँए अम़ाक कहले, “हे भाइला, कर्बार त मुइँ आप्‍नार जातियालार बा बापदादोर बिधि बिधानलार खिलापत कुछु नि करु, ताहारअ पर यरुसलेमेर यहुदिला मोक बन्‍दि बेनाए रोमिलार हातत सँपि दिचे।
44028018	मोक खोजिनिति कर्बार बाद रोमिला मोक छरि दिबा छाबिस्‍ले कियाँकि मोर मुद्दाडत मिर्तु दन्‍ड दिबार कुनह कसुर नि रहए।
44028019	मातुन यहुदिला बिरोध कर्बार कारन कइसरेर ठिना बिन्‍ति चऱाबार पर मुइँ बाध्‍य हए गेनु। बास्‍तबत मुइँ आप्‍नार जातियालाक दुसिता दिबा नि आसु।
44028020	ताहाते मुइँ तम़ार सङे भेट करिए गपसप कर्बार माङ कर्नु। कियाँकि इस्राएलेर आसाडरे कारन मुइँ झिन्‍ज्रित बाऩाल छु।”
44028021	तने अम़ा उहाँक कहल्‍कि, “हामा नाते तोर बिसयत यहुदिया से कुनह चिट्ठि पाइचि। नाते हेता आसाल भाइलार मइधे काहुँ तोर खिलापत कुछु बाताइचे। नाते कोए खाराप काथा बलिचे।
44028022	बुरु तोर बिचार कि, हामा तोर मुखे सुन्‍बा चाहाचि कियाँकि हामा एत्‍किना जानि कि, सब ठिनाकार लोकला इड पन्‍थेर बाठे खिलापे बलेचे।”
44028023	तने अम़ा पावलेर सङे भेट कर्बार ताने एकटा दिन पाक्‍का कर्ले। आर उ दिना उहाँर डेरात भेलेला लोक जर हले। आर उहाँए बेहान से सान तलिक परमेस्‍वरेर राजेर बिसयत भाङिए भाङिए आर गबाहि दिए दिए अम़ाक बाताले, मोसार बिधानखान से आर अगमबक्‍तालार कितापला से इसुर बिसयत अम़ार चित बुझाबार कोसिस कर्ले।
44028024	उहाँर कहाल काथालाक कोए बिस्‍वास कर्ले, ते कोए नि कर्ले।
44028025	अम़ा आप्‍नारे बिचत सहमति नि हबार कारन अम़ा हता से उठिए जाबा धर्ले। मातुन अम़ा जाबार से आगुत पावलड अन्‍तिमत इड काथा कहले, “पबित्र आत्‍माड तम़ार बाप दादोलाक यसइया अगमबक्‍तार पाए ठिक कहिस्‍ले,
44028026	“इला लोकेर ठिना जाए को हो, ‘सुन्‍बार त सुनेचन मातुन केधउ नि बुझेचन। देख्‍बार त देखेचन मातुन केधउ नजरत नि परेच्‍कन।
44028027	कियाँकि इला लोकेर मनला भत्रा हए गेइचेक आर कानला बहिरा हए गेइचेक आर अम़ा चखुला मुझि गेइचेक। निते अम़ा चखुला दे देख्‍लेहने। कानला दे सुन्‍लेहने। आर मनड से बुझ्‍लेहने आर मोर ति घुर्लेहने, तने मुइँ अम़ाक संअ करिल्किनहने।’
44028028	ताहाते तम़ा आप इड जान कि, परमेस्‍वरेर मुक्‍तिड परजातियालार बादे पाठाल गेइचे आप अम़ा सुन्‍बे।”
44028029	तने पावलड इला काथा कहबार बाद यहुदिला आपसत बारा बाद बिबाद कर्ते हता से चलि गेले।
44028030	आर पावलड दुइ बच्छर तलिक आप्‍नारे टाका पेइसा दिए उड डेरात रहले आर उहाँर ठिना आस्‍बार साभाक स्‍वागत करे।
44028031	उहाँए बेडर से काहाँरअ रोकटोक बिना परमेस्‍वरेर राजेर प्रचार करे। आर प्रभु इसु ख्रिस्‍टेर बिसयत सिक्‍छा दे।
45001001	ख्रिस्‍ट इसुर सेवक, पावलेर तरफ से, जाहाँक परमेस्‍वरट प्रेरित हबार ताने बिछ्ले, सुसामाद प्रचार कर्बार ताने छिटकाले,
45001002	उखान सुसामाद जेइखानेर बिसयत परमेस्‍वरट आगेइ से आप्‍नार अगमबक्‍तालार पाए पबित्र धर्मसास्‍त्रत कबुल करिस्‍ले।
45001003	इखान सुसामाद परमेस्‍वरेर पुत्र, हामार प्रभु इसु ख्रिस्‍टेर बिसयत हए, जाहाँए सरिरिक भाबे दाउदेर बंसत जलम लिस्‍ले।
45001004	उहाँए मराल से जेअँत हए पबित्रतार आत्‍मा अनुसार सक्‍तित परमेस्‍वरेर पुत्र ठहरिले।
45001005	उहाँर नाएर खातिर गटे जातलार बिचत बिस्‍वासेर माध्‍यम से आस्‍बार आग्‍याकारिता आन्‍बार ताने हामा उहाँर पाए अनुग्रह आर प्रेरितेर काम पाइचि।
45001006	अम़ारे सङे सङे तम़ाउ इसु ख्रिस्‍टेर हबा बलाहाट पाइचन।
45001007	रोमत रहबार तम़ा साभाउ, परमेस्‍वरेर गटे प्रियला आर जाहाँए पबित्रजन हबार ताने बलाहाट पाइचन: परमेस्‍वर हामार पिता आर प्रभु इसु ख्रिस्‍टट से तम़ाक अनुग्रह आर सान्‍ति मिल्‍कन!
45001008	सब प्रथमे, तम़ा साभार ताने मुइँ मोर परमेस्‍वरटक, इसु ख्रिस्‍टेर पाए धन्‍यबाद चऱाचु, कियाँकि तम़ार बिस्‍वासेर बिसयत गटेखान संसारत प्रचार हइ गेइच्‍कन।
45001009	मुइँ मोर पुरा हृदय से उहाँर पुत्रडर सुसामाद प्रचार करिए उहाँर सेबा करेचु। आर परमेस्‍वरटए इड काथार गबाहा छे कि मुइँ तम़ाक केनङ लागातार प्रार्थानत फम करेच्‍कन।
45001010	आर मुइँ प्रार्थना करेचु कि परमेस्‍वरेर इच्‍छार पाए कोए हाले होक आखिरत मुइँ तम़ार ठिना पुग्‍वा पारु।
45001011	कियाँकि तम़ाक स्‍थिर कराबार ताने केबारा आत्‍मिक बरदान दिबा पारु कहए तम़ाक भेट कर्बार मोक बाडा मनसुवा गेइचे।
45001012	जेसे मोर बिस्‍वासखान से तम़ाक आर तम़ार बिस्‍वासखान से मोक आपसत उत्‍साह मिलोक।
45001013	हे भाइला! तम़ा इड जान कि, भिनला परजातियार बिचत फल जर कर्बार लाखा तम़ारअ बिचत फल जर कर्बा पारु कहए तम़ार ठिना आस्‍बार भेलेला फेक कोसिस कर्नु मातुन आल़ा तलिक मुइँ रुकाले छु।
45001014	ग्रिक होक बा असभ्‍य, बुद्धिमान होक बा बेबुद्धिया, साभार मुइँ रिनि छु।
45001015	ताहाते तम़ा रोमेर बासिन्‍दालाकअ सुसामाद सुनाबार मोक बड मनसुवा छे।
45001016	सुसामाद प्रचार कर्बा मोक छन नि लागेचे, कियाँकि बिस्‍वास कर्बार लोकलार मुक्‍तिर ताने सुसामादड परमेस्‍वरेर सक्‍ति हए: पहिले यहुदिला ताने ताहार बाद ग्रिकलारअ ताने,
45001017	कियाँकि सुसामादखानत परमेस्‍वरट से आस्‍बार धार्मिकताखान प्रकट हइचे। जेइखान धार्मिकता, सम्‍पुर्न भाबे बिस्‍वासेर माध्‍यम से आसेचे, जेसा कि लिखाल छे, “धर्मि लोकट बिस्‍वासेर माध्‍यम से जिएचे।”
45001018	सत्‍यताखानक दुस्‍ट कामेर माध्‍यम से खेचिए राख्‍बार लोकलार हरला भक्‍तिहिनतार आर दुस्‍टतार खिलापत परमेस्‍वरेर क्रोधखान सर्ग से प्रकट हइचे।
45001019	परमेस्‍वरेर बिसयत जेइला काथा लोकलाक जान्‍बा परे, उला काथा प्रस्‍ट छे, कियाँकि परमेस्‍वरट अम़ाक उला काथा गजगज करे देखाए दिचे।
45001020	परमेस्‍वरेर अदृस्‍य गुनखान, अनन्‍त सक्‍तिखान आर इस्‍वरिय स्‍वभाबड संसारेर सृस्‍टिए से बेनाल चिजलात प्रस्‍ट भाबे देखा जाचे। अइताने अम़ाक आर कुनह किसिमेर बाहाना नि छेक।
45001021	परमेस्‍वरटक अम़ा चिऩिस्‍ले, ताहुँ अम़ा परमेस्‍वरटक उचित आदर नि दिले, नाते उहाँक धन्‍यबादे दिले। मातुन अम़ा आप्‍नार सँच बिचारत बेकाम्‍मा हए गेले, आर अम़ार मुर्ख मनला आरह आन्‍धार घिटघिट हए गेल्‍कि।
45001022	बुद्धियार छु कहए अम़ा दाबि त कर्ले मातुन मुर्ख हए गेले।
45001023	परमेस्‍वरेर अबिनासि महिमाखानक अम़ा नास हबार लोक, पखि, जानाबर आर घेस्‍लिए बेर्बार जतुलार मुर्तिर रुपत बदलि कर्ले।
45001024	ताहाते परमेस्‍वरट अम़ाक अम़ारे मनेर अभिलासालार असुद्धतात छरि दिल्‍कि, जेसे अम़ा आपसत आप्‍नार देहाडर अनादर हबार लाज लागा कामला करोक।
45001025	कियाँकि अम़ा परमेस्‍वरेर सत्‍यताखानक झुटेर सङे बदलाए सृस्‍टि कराल जिऩिसलार पुजमान आर सेबा कर्ले, मातुन सृस्‍टिकर्ताडर पुजमान आर सेबा नि कर्ले, जाहाँए सदा सर्वदार ताने परमधन्‍य छे। आमेन।
45001026	ताहाते परमेस्‍वरट अम़ाक आप्‍नारे इच्‍छा अनुसार लाजलाग्‍गा कामबासनात चल्‍बा छरि दिले। आर अम़ार बेर्छानिलाउ स्‍वभाबिक यउन ब्‍यबहारटक छरिए बेर्छानि बेर्छानिर बिच अस्‍वभाबिक यउन सम्‍बन्‍ध कर्ले।
45001027	एइनङ करे मर्दनालाउ आप्‍ना आप्‍नि बेर्छानिलार सङे स्‍वभाबिक यउन सम्‍बन्‍ध कर्बा छरिए मर्दना मर्दनार बिच कामबासनार ताने कामुक हबा धर्ले। आर मर्दनाला मर्दनालारे सङे लाजलाग्‍गा काम करिए देहाडत आप्‍नार कुकर्तुतेर उचित दन्‍ड भुङले।
45001028	आर अम़ा परमेस्‍वरटक मान्‍वा लागे कहबार काथाडक बेकाम्‍मा जान्‍ले, ताहाते परमेस्‍वरट अम़ाक कर्बा नि हबार नि हबार अनुचित कामला करोक कहए अम़ारे कुबिचारलात छरि दिले।
45001029	अम़ा सब किसिमेर अधार्मिकता, दुस्‍टता, लोभ आर इबि से भराल छे। आर्थात अम़ार भित्रत जलन, हात्‍या, झाग्रा, छल, चुक्‍लि, पोरेर उख्‍यासि काथा,
45001030	घाटाल पिचाल, परमेस्‍वरेर प्रति घिन, जिद, गुमान, सेखि, दुस्‍ट सँच बिचार, बाप माएर नाटेरपुना,
45001031	मुर्खपुना, बिस्‍वासघात, बेकदर आर क्रुर हचे।
45001032	हेनङ काम कर्बार लोकला मिर्तु दन्‍डेर भागिदार हचे कहए परमेस्‍वरेर धार्मिक बिधानखान जान्‍ते जान्‍तउ अम़ा बाठे एइलाए काम नि करेचे, ताहार से अधिक अम़ा हेनङ काम कर्बा लागे कहए लोकलाकअ उस्‍काचे।
45002001	ताहाते, ओरे पोरक दुसिया दिबार लोक! तुइँ जे हलउ परे आप तुइँ दुसि नि छिस कहए बाहाना कर्बार आर तोक कुनह ठाअँ नि छोक, कियाँकि जेइड काथात तुइँ पोरक दुसिया देचिस, अइड काथात तुइँ आप्‍नाकअ दुसि ठहराचिस कारन तहँ त अइखान काम करेचिस।
45002002	आर हामा जानेचि कि, हेनङ काम कर्बार लोकलार पर परमेस्‍वरट सत्‍यता अनुसार निसाफ कर्बे।
45002003	ओरे लोक! तुइँ ते पोरक दुसिया देचिस आर आप्‍ने अइखान काम करेचिस, ते तुइँ केनङ करे सँचेचिस कि तुइँ परमेस्‍वरेर दन्‍डेर आग्‍याड से बच्‍बो?
45002004	परमेस्‍वरेर कृपाखानक, सहनसिलताखानक आर धिरजताखानक कि तुइँ तुच्‍छ गनेचिस? उहाँर कृपाखान तोक पापेर पस्‍चाताप कर्बा लागाचोक कहए तुइँ कि बुझेचिस नि?
45002005	मातुन तोर कठोर आर हट्ठि मनेर कारन परमेस्‍वरेर धार्मिक निसाफट प्रकट नि हबार तलिक क्रोधेर दिनडर खातिर तुइँ आप्‍नार ताने दन्‍डखान थिताए राखिचसि।
45002006	परमेस्‍वरट हरेकटा लोकक, उहाँर काम अनुसारेर इनाम दितेक।
45002007	जाहाँए धिरजबान हए भाला काम कर्ते महिमा, आदर आर अमरतार खुजि कर्बे, उहाँक परमेस्‍वरट अनन्‍त जिबन दितेक।
45002008	मातुन काहुँ जदि स्‍वार्थमय लाल्‍सालार काबुत छे, सत्‍यतार पालना नि करेचे, बुरु दुस्‍टतात चलेचे, ते हुनङ लोकलार पर परमेस्‍वरेर क्रोध आर रिस बर्सितेक।
45002009	दुस्‍ट काम कर्बार गटे जातियालार पर घोर संकट आर कस्‍ट आसिए पर्तेक: प्रथमे यहुदिलार पर तने ग्रिकलारअ पर।
45002010	मातुन असल काम कर्बार साभाक, प्रथमे यहुदिलाक ताहार बाद ग्रिकलाकअ महिमा, आदर आर सान्‍ति मिल्तेक।
45002011	कियाँकि परमेस्‍वरट काहाँकअ पक्‍छपात नि करेचे।
45002012	जाहाँए बिधान बिना पाप कर्ले, उहाँए बिधान बिनाए नास हबे। आर जाहाँए बिधानखान पाए पाप कर्ले, उहाँर निसाफ बिधाने अनुसार हतेक।
45002013	कियाँकि परमेस्‍वरेर साम्‍नात बिधानखानक सुन्‍बारला नि मातुन बिधानखानक पालना कर्बारला धर्मि ठहरिबे।
45002014	कियाँकि परजातियालार सङे बिधान नि हलउ अम़ा स्‍वभाबे से बिधानेर काथाला पालना करेचे ते, पालना कर्बार काथाला पालन करिए अम़ा आप्‍नार ताने आप्‍नेइ बिधान हए।
45002015	बिधानखानत लिखाल काथालाक अम़ा आप्‍नार हृदयखानत लिखाल छे कहए ब्‍यबहार से देखाचे ते, अम़ार बिबेकखाने गबाहि दितेक। आर अम़ार बिचारला अम़ाक कोए खुना दुसिया दितेक ते कोए खुना सहमति दितेक।
45002016	आर हेनङ दिन आसेचे, मोर प्रचार कराल सुसामादेर अनुसार इसु ख्रिस्‍टेर पाए परमेस्‍वरट लोकलार गुप्‍त काथालार निसाफ कर्बे।
45002017	तुइँ जदि आप्‍नाक “मुइँ यहुदि हउ” कहचिस ते, बिधानखानत भर करिए परमेस्‍वरेर बिसयत तुइँ गुमान करेचिस,
45002018	उहाँर इच्‍छाडक जानेचिस, आर बिधानखान से सिकाल हबार कारन ठिक आर बेठिक काथाल छिटकाबा जानेचिस।
45002019	आर तुइँ इड निस्‍चित छिस कि, तुइँ कानालाक दामाल धराचिस, आन्‍धारत रहबार लोकलार ताने ओजोत हइचिस।
45002020	कियाँकि तुइँ बिधानखानते पुर्न ग्‍यान आर सत्‍यता पाइचु कहबार सँचिए बेहुदालाक सुध्राबा पारिम आर छुवालाक सिकाबा पारिम कहए सँचेचिस।
45002021	जेइखुना ते तुइँ भिन झनाक सिक्‍छा देचिस, आप्‍नाक कि तुइँ सिकाचिस नि? तुइँ पोरक चुरि नि कर्बा कहए सिक्‍छा देचिस, मातुन आप्‍ने फेर कियाँ चुरि करेचिस?
45002022	पोरक तुइँ ब्‍यभिचार नाकरिस कहए सिकाचिस, मातुन आप्‍ने फेर कियाँ ब्‍यभिचार करेचिस? तुइँ मुर्तिलाक घिन करेचिस, मातुन आप्‍ने फेर मुन्‍डिललाक कियाँ लुटेचिस?
45002023	तुइँ बिधानखानेर गुमान करेचिस, मातुन बिधानखान भङ करिए आप्‍ने फेर परमेस्‍वरेर अनादर कियाँ करेचिस?
45002024	कियाँकि लिखाल छे, “परजातिलायलार बिचत परमेस्‍वरेर नाअँडर निन्दा तम़ारे कारन हइचे।”
45002025	तुइँ जदि बिधानखान पालन कर्बो ते, खतनाड से अबस्‍य लाभ हतोक मातुन बिधानखान उलंघन कर्बो जदि ते खतनाड बेखतनार लाखा ठहरितोक।
45002026	खतना नि कराल लोकट बिधानखानेर धार्मिक नियमडक पालन करेचे जदि ते कि उहाँए खतना कराल लोकटर लाखा हले नि?
45002027	तने देहाडत खतना नि हतउ बिधानखानेर पालन कर्बार लोकला तम़ाक खतना हतउ आर लिखित बिधानखानपातउ बिधानखानक उलंघन कर्बार कारन अम़ा तम़ाक दुसि ठहरात्‍कन।
45002028	कियाँकि बाहारि रुप से यहुदि कहबारला सत्‍य यहुदिए नि हए, नाते बाहिरि आर देहार खतनड सत्‍य खतनाए हए,
45002029	मातुन यहुदि उहाँइ हए जाहाँए भित्रि रुप से यहुदि छे। आर सत्‍य खतनाड हृदयर काथा आर आत्‍मिक काथा हए बाठे लिखित बिधानेर काथा नि। हेनङ लोकलार प्रसंसा लोकलार से नि मातुन परमेस्‍वरट से हचे।
45003001	तने यहुदिडक कि फाइदा हल्‍कि ते? बा खतनाड से उहाँक कुन लाभ मिलेल्‍कि?
45003002	खतनाडत हर तरह से भेलेला लाभ छे, प्रथमे इड लाभ कि परमेस्‍वरट आप्‍नार बचनला यहुदिलाके सँपिस्‍ले।
45003003	अम़ार मइधे काहुँ जदि बिस्‍वास नि कर्बे ते ना करोक। अम़ार अबिस्‍वासखाने परमेस्‍वरेर बिस्‍वासयोग्‍यताखानक नाकुन बेकाम्‍मा ठहराबा पारे?
45003004	हुनङ नाहोक, बुरु परमेस्‍वरट सत्‍य उत्रोक आर गटेला लोक झुट्टा ठहरोक। जेसा कि लिखाल छे: “तुइँ आप्‍नार बचतडत धर्मि ठहरेक आर निसाफ हबारखुना तोर जित हकु।”
45003005	ओ बुरु हामार दुस्‍टताखान परमेस्‍वरेर धार्मिकताखानक प्रकट करेचे जदि ते हामा कि कहि? हामार पर क्रोध कर्बार परमेस्‍वरट कि अधर्मि हए? (मुइँ लोकेर लाखा काथा पक्रेचु।)
45003006	हुनङ हबाए नि पारे, हुनङहले से परमेस्‍वरट संसारखानेर निसाफ केनङ करे कर्लेहने?
45003007	मातुन मोर झुटेर माध्‍यम से परमेस्‍वरेर सत्‍यताखान दे उहाँर महिमा बार्त़े जाचे जदि ते, मुइँ फेर कियाँ पापिडर लाखा आल़ाउ तलिक दन्‍डेर लाइक ठहराल जाचु?
45003008	हुनङहले असल काथा आन्‍बार ताने हामा खाराप कियाँ नि करि? काहुँ काहुँ हामाक निन्‍दा करिए दुसिया देचे कि हामाउ अइनङ करेचि बोले। हेनङ लोकला दन्‍डेर लाइक छे।
45003009	तने कि हामा यहुदिला भाला छि? अबस्‍य भाला नि छि, कियाँकि गटे लोकला आर्थात यहुदि आर परजातिया दनहलाए पापेर अधिनत छे कहए मुइँ पहिलेइ दुसिया देखाए दिचु।
45003010	जेसा कि लिखाल छे: “धर्मि काहुँ नि छे अहँ एकअ झना नि छे।
45003011	समझदार काहुँ नि छे, परमेस्‍वरटक छाब्‍बार काहुँ नि छे।
45003012	साभाउ पाहिंड छरि दिचे। अम़ा साभाउ एकेसङे बेकाम्‍मा हइचे। भाला काम कर्बार काहुँ नि छे, अहँ एकअ झना नि छे।”
45003013	“अम़ार लन्‍ढनिड नि ढिपाल कोबोरेर गान्‍ढिरलाखा, आप्‍नार जिभाडक अम़ा छल कर्बार ताने प्रयोग करेचे।” “अम़ार ठोटलात सापेर बिकाहा डेउस छेक।”
45003014	“अम़ार मुखला स्राप आर तित्तर चुटे भराल छेक।”
45003015	“अम़ार ठेङला सुर्कि बहाबार ताने साजिए छेक।
45003016	जेइड दामाल दे अम़ा जाचे, बिनास आर कस्‍ट छर्ते जाचे।
45003017	सान्‍तिर दामाल किडक कहए अम़ा नि जानेचे।”
45003018	“अम़ार नजरत परमेस्‍वरेर भय कहबार छेबे नि करेचेक।”
45003019	आप हामा जानेचि कि, बिधानखान जे कुछु कहचे, अम़ाके कहचे जाहाँए बिधानखानेर अधिनत छे, जेसे हरला मुख चुप रोहोक। आर गटेखान संसार परमेस्‍वरेर निसाफत परोक।
45003020	कियाँकि परमेस्‍वरेर नजरत बिधानखानेर कामला से काहुँ धर्मि नि ठहरेचे कारन पाप कहबार काथाडर चेतना बिधानखान से मिलेचे।
45003021	मातुन आप, परमेस्‍वरेर धार्मिकताखान बिधान बेगरे प्रकट हइचे। याहाँर साक्‍छि बिधानखान आर अगमबक्‍तालाउ देचे।
45003022	इसु ख्रिस्‍टटत बिस्‍वास कर्बार साभार पर परमेस्‍वरेर धार्मिकताखान बिस्‍वासेर माध्‍यम से प्रकट हइचे, कियाँकि हता कुनह भेदभाब नि छे।
45003023	कियाँकि साभाउ पाप करिचे आर परमेस्‍वरेर महिमा से दुर हइचे।
45003024	आर आप अम़ा परमेस्‍वरेर अनुग्रहर बरदानेर पाए ख्रिस्‍ट इसुत रहाल उद्धारेर माध्‍यम से मुफ्‍तते धर्मि ठहरिचे।
45003025	परमेस्‍वरट ख्रिस्‍टटक, उहाँर सुर्किर माध्‍यम से पाप छेमार बलिदानेर भाबे पाठाले, पाप छेमार उखान कामक हामा बिस्‍वासेर माध्‍यम से सुइकार कर्बा लागे। इखान काम परमेस्‍वरट आप्‍नार धार्मिकताखान प्रकट कर्बार ताने कर्ले, कियाँकि उहाँए आप्‍नार इस्‍वरिय धिरजतात पहिलकार पापलार आर कोए हर हिसाप नि राख्‍ले।
45003026	परमेस्‍वरट आप्‍नउ धर्मि छे। अइताने इसुर पर बिस्‍वास कर्बार लोकलाक धर्मि ठहराबे कहए प्रमानित कर्बार ताने उहाँए बर्तमान समयत इखान काम कर्ले।
45003027	तने हामार गुमानखान कोए? गुमान कर्बार त कोए ठाए नि। कुनड सिद्धान्‍तर आधारत गुमान करि? ने कर्मेर सिद्धान्‍तेर आधारत गुमान करि? कदापि नि, इखान त बाठे बिस्‍वासेर सिद्धान्‍तेर आधारत करा जाचे।
45003028	ताहाते हामा इड मानेचि कि, लोकट बिधानेर कामला से नि मातुन बिस्‍वासेर माध्‍यम से धर्मि ठहराल जाचे।
45003029	परमेस्‍वरट किते बाठे यहुदिलार परमेस्‍वर हए? परजातियालार परमेस्‍वर कि हए नि? अबस्‍य, उहाँए परजातियालारअ परमेस्‍वर हए।
45003030	परमेस्‍वर एकेडा छे, ताहाते खतनिया बा बेखतनिया साभाक बिस्‍वासेर माध्‍यम से आप्‍नार साम्‍नात धर्मि ठहराबे उहाँइ।
45003031	तने किते, अइखान बिस्‍वासेर आधारत हामा बिधानखानक बेकाम्‍मा बेनाए देचि? अबस्‍य नि, बुरु हामा बिधानखानक कायम राखेचि।
45004001	तने अब्राहामेर बिसयत हामा कि कहि, जाहाँए ते सारिरिक भाबे हामार आदिपिता हए?
45004002	अब्राहामड जदि कामेर पाए धर्मि ठहरिलेहने ते, उहाँक गुमान कर्बार कुनह ठाअँ रहल्‍किहने। अह परमेस्‍वरेर साम्‍नात नि।
45004003	कियाँकि धर्मसास्‍त्रखान कहिचे, “अब्राहामड परमेस्‍वरेर पर बिस्‍वास कर्ले। आर अइखान बिस्‍वास उहाँर ताने धार्मिकता ठहरेल्‍कि।”
45004004	कामकरा लोकट जेइला मज्‍दुरि पाचे, उलाक नाकुन दान कहाल जाए! उला पाबार त उहाँर हक छेक।
45004005	आर जाहाँए काम नि करिचे मातुन भक्‍तिहिनलाक धर्मि ठहरिबार परमेस्‍वरेर पर बिस्‍वास करिचे ते उड लोकेर बिस्‍वासखान धार्मिकतात गेन्‍ति हतेक।
45004006	परमेस्‍वरट जाहाँक काम बेगरे धर्मि ठहराइचे, उड लोकेर बिसयत दाउदड हेनङ कहए धन्‍यर कहिचे:
45004007	“अम़ा धन्‍य हए, जाहाँर अपराधला छेमा हइचेक आर पापला झापाल गेइचेक।
45004008	धन्‍य हए उड लोक, जाहाँर सङे प्रभुड पापेर हिसाप नि लितेक।”
45004009	इड आसिस कि बाठे खतना कराल लोकलारे ताने हए? ने बेखतनार लोकलारअ ताने? कियाँकि हामा हेनङ कहचि, “अब्राहामेर ताने त उहाँर बिस्‍वासखाने धार्मिकता ठहरेल्‍कि।”
45004010	आर उहाँर उखान बिस्‍वास केनङ करे धार्मिकता ठहरेल्‍कि? उहाँर खतना हबार से आगुत ने पाछुत? खतना हबार बाद त अबस्‍य नि, बुरु खतना नि हतेइ धार्मिकता ठहरेल्‍कि।
45004011	खतना नि हतेइ, बिस्‍वास से पाबार धार्मिकतार छापेर भाबे अब्राहामड उखान खतनार चिऩ पाइस्‍ले, आर खतना बेगरे बिस्‍वास करिए धर्मि ठहराल लोकलार साभार उहाँए पिता हबा पारोक कहए हेनङ कहिस्‍ले।
45004012	आप उहाँए खतना कराल अहला लोकेर पिता हए, जाहाँए बाठे खतनाए नि, ताहार से अधिक हामार पिता अब्राहामेर लाखा परमेस्‍वरत बिस्‍वास करेचे। जेनङ कि अब्राहामडउ खतना हबार आगुत परमेस्‍वरत बिस्‍वास करिस्‍ले।
45004013	अब्राहामडक आर उहाँर बङसटक संसारेर उत्तराधिकारि हबार ताने दुवाल प्रतिग्‍याड बिधानखान से नि आसिचे मातुन बिस्‍वासेर धार्मिकता से आसिचे।
45004014	बाठे बिधानेर पालन करा लोकलाए उत्तराधिकारि हए जदि ते, बिस्‍वासखान बेकाम्‍मा आर प्रतिग्‍याड रद्द हबे।
45004015	कियाँकि बिधानखाने क्रोध उत्‍पन करेचे, ताहाते जेइठिना बिधानअ निते हता उहाँर उलंघनअ नि।
45004016	ताहाते प्रतिग्‍याड बिस्‍वासेर पर निर्भर करेचे, हेनङ हबार कारन एइड कि, प्रतिग्‍याड अनुग्रहर पर निर्भर करोक आर उड प्रतिग्‍या अब्राहामेर गटेला सान्‍तानेर ताने पाक्‍का होक। ताहाते प्रतिग्‍याड बाठे बिधान पालन करालारे ताने नि बुरु अब्राहामेर लाखा बिस्‍वास कर्बार लोकलारअ ताने हए, कियाँकि अब्राहामड हामा साभार पिता हए।
45004017	जेनङ कि लिखाल छे, “मुइँ तोक भेलेला जातेर पिता बेनाइच्‍कुन।” जेइड परमेस्‍वरेर पर अब्रहामड बिस्‍वास कर्ले, अइड परमेस्‍वरेर नजरत उहाँए हामा साभार पिता हले आर्थात अइड परमेस्‍वर जाहाँए मराललाक जिबन देचे आर अस्‍तित्‍वत नि हुवाललाक डाकाए अस्‍तित्‍वत आनेचे।
45004018	सान्‍तानेर आस्रा नि रहबारखुना अब्राहामड आप्‍नाक भेलेला जातेर पिता जानिए बिस्‍वास कर्ले आर आसा राख्‍ले, जेनङ कि धर्मसास्‍त्रत लिखाल छे, “तोर सान्‍तानला आगेन्‍ति हतोक।”
45004019	उखुना अब्राहामड करिब स बच्छर पुगिम पुगिम हइस्‍ले। उहाँर बुऱालिकालेर देहाड गुल गुल हलउ आर सारार कोखट बान्‍झि हतउ उहाँए बिस्‍वासत कमजोर नि हले।
45004020	परमेस्‍वरेर प्रतिग्‍याडर पर उहाँए अकरति सांका नि कर्ले बुरु बिस्‍वासत आरह बरियो हए परमेस्‍वरटक महिमा दिले।
45004021	कबुल कराल बचनडक परमेस्‍वरट अबस्‍य पुरा कर्तेक कहए अब्राहामडक पुरा निस्‍ठुकि छिल्‍कि।
45004022	ताहाते उहाँर उखान बिस्‍वास उहाँर ताने धार्मिकता ठहराल गेल्‍कि।
45004023	हेता “धार्मिकता ठहराल गेल्‍कि” कहबार बचनड बाठे अब्राहामेरे ताने लिखाल नि गेइचे,
45004024	मातुन हामारअ ताने लिखाल गेइचे। इसु हामार प्रभुडक मराल से जेअँत कर्बार परमेस्‍वरटर पर जाहाँए जाहाँए बिस्‍वास करिचे, इड काथा अम़ारअ ताने धार्मिकता ठहरिबे।
45004025	उहाँए हामार अपराधलार कारन मारा पर्ले आर हामाक धर्मि ठहराबार ताने जेअँत हए उठले।
45005001	ताहाते बिस्‍वासेर माध्‍यम से धर्मि ठहरिए, प्रभु इसु ख्रिस्‍टेर पाए हामार मिलाप परमेस्‍वरेर सङे हइचे।
45005002	उहाँरे पाए, बिस्‍वासेर माध्‍यम से हामा उखान अनुग्रहत प्रबेस पाइचि, जेइखान अनुग्रहत हामा स्‍थिर हए छि आर परमेस्‍वरेर महिमात सहभागि हबार आसात हामा आनन्‍द मानाचि।
45005003	बाठे अतेइकिना नि, हामा आप्‍नार कस्‍टतअ आनन्‍द मानाचि। इड जानिए कि कस्‍टखान सहतुकपुना उत्‍पन करेचे,
45005004	आर सहतुकपुनाखान चरित्र निर्मान करेचे आर चरित्रखान आसा उत्‍पन करेचे,
45005005	आर आसाखान हामाक केधउ निरासा नि बेनाचे, कियाँकि हामाक दुवाल पबित्र आत्‍मार पाए परमेस्‍वरेर प्रेमखान हामार हृदयलात ढालिदेचे।
45005006	कियाँकि जेइखुना हामा उऩ छिन, ठिक अइखुना ख्रिस्‍टट भक्‍तिहिनलार खातिर मर्ले।
45005007	धर्मि लोकटर खातिर मर्बार लोक बिरलाइखत मिलेचे। हँ, असल लोकटर खातिर कोए मर्बार हुब कर्बाउ पारे,
45005008	मातुन परमेस्‍वरट हामार पर हेनङ प्रेम कर्ले कि, हामा पापि रहतेइ ख्रिस्‍टट हामार ताने मर्ले।
45005009	आप हामा उहाँर सुर्किखान दे धर्मि ठहराल जाबार कारन परमेस्‍वरेर क्रोधखान से बच्‍बार हामार आरह बेसि उमिद छे।
45005010	कियाँकि हामा दुस्‍मन रहतेइ परमेस्‍वरेर सङे हामार मिलाप उहाँर पुत्रडर मिर्तुर माध्‍यम से हइचे जदि ते, ताहार से अधिक आप उहाँरे सङे मिलाप हबार कारन ख्रिस्‍टट से आस्‍बार जिबनेर पाए हामा निस्‍चित भाबे बचाल जाम।
45005011	बाठे एइ भरे नि, हामार प्रभु इसु ख्रिस्‍टेर माध्यम से परमेस्‍वरेर सङे हामा आनन्‍द मानाचि कारन उहाँर माध्यम से आप हामार मिलाप परमेस्‍वरेर सङे हइचे।
45005012	एकेडा लोकेर पाए संसारत पाप प्रबेश कर्ले आर पापखान से मिर्तु। अइनङ करे गटे लोकला पाप कर्बार कारन गटेखान संसारत मिर्तुड छिर्याए गेले।
45005013	बिधानखान दिबार आगुए से संसारखानत पाप छिले। मातुन जेइठिना बिधान नि, ते हता पापेर लेखाजखाउ नि।
45005014	ताहारअ पर मिर्तुड आदमड से लेगेत मोसार समय तलिक लोकलार पर सासन कर्ले। आर अहला लोकेर पर सासन कर्ले जाहाँए आदमेर लाखा अपराध नि करिस्‍ले। आदमड उहाँर प्रतिरुप छिले, जाहाँए संसारत आस्‍बारपर छिले।
45005015	मातुन मुफ्तेर बरदानखान अपराधेर सामान नि हए, कियाँकि एकटा लोकेर अपराधेर कारन भेलेला लोक मारा पर्ले। मातुन ताहार से अधिक परमेस्‍वरेर अनुग्रहखान आर एकेडा लोक इसु ख्रिस्‍टेर पाए आसाल मुफ्तते मिल्‍बार बरदानखान भेलेला लोकक अभलचभल करे मिलेल्‍कि।
45005016	ताहुँ मुफ्तते मिल्‍बार बरदानखान एकटा लोकेर पापखानेर नतिजार सामान नि हए, कियाँकि एकबिति एकखान पापेर कारन निसाफ सुरु हले आर दन्‍ड आन्‍ले, मातुन दस्रा बिति भेलेला अपराध हतउ मुफ्तते मिल्‍बार बरदानखान उत्‍पन हले, जाहाँर कारन परमेस्‍वरेर धार्मिकताखान आस्‍ले।
45005017	एकेडा लोकेर अपराधेर कारन, उड लोकेर पाए मिर्तुड राज कर्ले जदि ते, ताहार से अधिक प्रसस्‍त अनुग्रह आर मुफ्तते मिल्‍बार धार्मिकतार बरदान पाबारला एकेडा लोक इसु ख्रिस्‍टेर पाए जिबनत राज कर्बे।
45005018	जेनङ करे एकेडा लोकेर अपराधेर कारन गटे लोकला मिर्तु दन्‍डेर भागिदार हले, अइनङ करे एकेडा लोकेर धार्मिकतार कामखान से गटे लोकला परमेस्‍वरेर नजरत धर्मि ठहरिए जिबन पाबार हले।
45005019	आर जेनङ करे एकेडा लोकेर आग्‍या उलंघन से भेलेला लोक पापि हले, अइनङ करे एकेडा लोकेर आग्‍यापालन से भेलेला लोकक धर्मि ठहराल जाबे।
45005020	बिधानखान आस्‍ले आर अपराधेर बृद्धि हले, मातुन पापखान जेइठा जेनङ करे बार्ल़े हता अनुग्रहखान सेनइङ आरह बेसि करे बार्त़े गेले।
45005021	तने जेनङ करे पापखान मिर्तुर पर राज करेचे, अइनङ परमेस्‍वरेर अनुग्रहखान धार्मिकतात राज करिए इसु ख्रिस्‍ट हामार प्रभुर पाए अनन्‍त जिबनेर बिति लेजाचे।
45006001	आप हामा कि कहि ते? अनुग्रहखान आरह प्रसस्‍त होक कहए कि हामा लागातार पाप कर्तेइ रहि?
45006002	हुनङ ना होक, हामा जेइखान पापेर खातिर मर्न, अइखान पापत घुरिए आरह केनङ करे जिए रहम?
45006003	तम़ा कि जानेचन नि, हामा साभाउ जाहाँए जाहाँए ख्रिस्‍ट इसुत बप्‍तिस्‍मा लिचि उहाँरे मिर्तुत बप्‍तिस्‍मा हइचि?
45006004	ताहाते बप्‍तिस्‍मार पाए मिर्तुत हामा उहाँरे सङे गाऱाल गेन जेसे कि पितार महिमार पाए ख्रिस्‍टट मराल से जेअँत हबार लाखा हामाउ नायाँ जिबनेर दामालत बेराइ।
45006005	कियाँकि उहाँर मिर्तुत हामा उहाँर सङे एक हइचि जदि ते उहाँर पुनरुत्‍थानतअ अबस्‍य हामा उहाँर सङे एक हम।
45006006	हामा जानेचि कि, हामार पुर्ना मान्‍सिड उहाँर सङे क्रुसत टाङाल गेइचे, जेसे हामार पापपुर्न देहाड नस्‍ट होक आर हामाक पापेर गुलाम हए रहबा ना परोक।
45006007	कियाँकि जेइखुना हामा ख्रिस्‍टेर सङे मरेचि, ते हामा पापेर सक्‍तिखान से मुक्‍त हए जाचि।
45006008	आप हामा ख्रिस्‍टेर सङे मरि जाबार कारन, इड बिस्‍वास करि कि, उहाँर सङे हामा जेअँतअ हम।
45006009	हामा जानेचि कि, ख्रिस्‍टट मराल से जेअँत हए उठिचे आर घुरिए केधउ नि मर्बे। आप उहाँर पर मिर्तुडर कोए अधिकार नि छेक।
45006010	कियाँकि जेइड मिर्तु उहाँए मर्ले, पापेर खातिर सदाकार ताने एकेबार्सि मर्ले। मातुन आप उहाँए जेइड जिबन जिएचे, परमेस्‍वरेर ताने जिएचे।
45006011	एइनङ करे तम़ाउ आप्‍नाक पापेर खातिर मराल मातुन ख्रिस्‍ट इसुत परमेस्‍वरेर ताने जेअँत सम्‍झ।
45006012	ताहाते तम़ाक देहार लाल्‍सा अनुसार चल्‍बा ना पर्कन कहए आप्‍नार मरनसिल देहाडत पापखानक राज कर्बा ना द।
45006013	तम़ार देहार अङ्गलाक दुस्‍ट लाल्‍सालाक पुरा कर्बार पाप कर्मेर साधन ना बेनाअ। मातुन मिर्तु से जिबन पाआल लोकटर लाखा करे आप्‍ने आप्‍नाक परमेस्‍वरेर ताने अर्पन कर, आर तम़ार देहार अङ्गलाक धार्मिकतार साधनेर रुपत परमेस्‍वरटक अर्पन कर।
45006014	पापखान तम़ार पर राज कर्बा नि पार्तकन कारन तम़ा बिधानेर अधिनत नि मातुन अनुग्रहर अधिनत छन।
45006015	तने किते? हामा बिधानेर अधिनत नि छि, अनुग्रहर अधिनत छि कहए पाप करि? हुनङ हबाए नि पारे!
45006016	तम़ा कि जानेचन नि जाहाँर आग्‍या पालन कर्बा तम़ा आप्‍नाक गुलामेर भाबे सँपेचन आर उहाँर आग्‍या पालन करेचन ते तम़ा उहाँर गुलामअ हन्? कि ते तम़ा पापेर गुलाम हन्, याहाँर प्रतिफल मिर्तु हए आर निते तम़ा आग्‍या पालनेर गुलाम हन्, याहाँर प्रतिफल धार्मिकता हए।
45006017	परमेस्‍वरटक धन्‍यबाद होक कि, एक बेला तम़ा पापेर गुलाम छिलन मातुन आप, तम़ाक दुवाल नायाँ सिक्‍छाडर पालना तम़ा हृदय से करिचन।
45006018	आप तम़ा पाप से मुक्‍त हए धार्मिकतार गुलाम हइचन।
45006019	तम़ार मानबिय कमजोरिर कारन मुइँ तम़ाक बुझ्‍बार भासात कहच्‍कन। एक समयत जेनङ तम़ा आप्‍नार अङ्गलाक असुद्धता आर अधिक से अधिक अपराध कर्बा अर्पन करिस्‍लन, अइनङ आप तम़ा आप्‍नार अङ्गलाक पबित्रतार ताने धार्मिकतार गुलामेर रुपत अर्पन कर।
45006020	जेइखुना तम़ा पापेर गुलाम छिलन, उखुना तम़ा धार्मिकतार दृस्‍टित आजाद छिलन।
45006021	आल़ा तम़ाक जेइला काथात छन लागेच्‍कन्, उला काथा से तम़ाक कुन प्रतिफल मिलेल्‍कन्? कियाँकि उला काथार अन्‍त्‍य हए मिर्तु।
45006022	मातुन आप पाप से आजाद हए तम़ा परमेस्‍वरेर गुलाम हइचन। आर अइखान तम़ाक पबित्रतात बाऱाते लेजात्‍कन आर अनन्‍त जिबनत पुगात्‍कन।
45006023	कियाँकि पापेर मजदुरि हए मिर्तु, मातुन परमेस्‍वरेर मुफ्‍तते मिल्‍बार बरदान हए ख्रिस्‍ट इसु हामार प्रभुत अनन्‍त जिबन।
45007001	ए भाइला, तम़ा कि जानेचन नि, जेअँत रहबार तलिक लोकट बिधानेर बान्‍धनत रहचे? मुइँ इला काथा बिधानखान जान्‍बार लोकलार सङे बलेचु।
45007002	एकटा उदाहरन लिइ, जेनङ कि बेहाल्‍दारि बेर्छानिड, उहाँर घरेर लोकट जेअँत रहबार तलिक, घरेर लोकटर सङे बेहार बिधानत बाऩाल रहचे। मातुन उहाँर घरेर लोकट मरिजाले से उहाँए उखान बिधान से मुक्‍त हए जाचे।
45007003	अइनङ करे घरेर लोकट जेअँत रहतेइ परपुरुसेर सङे रहबा गेले जदि ते, उहाँक ब्‍यभिचारिनि कहाल जाचे, मातुन उहाँर घरेर लोकट मरि जाकि जदि ते, उहाँए उखान बिधान से मुक्‍त हए जाचे। आप उहाँए भिन पुरुसेर सङे बेहा कर्लउ आर उहाँक ब्‍यभिचारिनि कहाल नि जाचे।
45007004	अइनङ करे ए भाइला, ख्रिस्‍टेर देहार माध्‍यम से तम़ा मराल गेइचन, जेसे तम़ा दस्रा लोक आर्थात मराल से जेअँत हुवाल ख्रिस्‍टर सङे एक हबा पारन आर परमेस्‍वरेर ताने फल फुलाबा पारन।
45007005	कियाँकि एक समयत हामा सारिरिक स्‍वभाबेर अधिनत छिन आर बिधानखानेर माध्‍यम से उत्‍पन हबार पापपुर्न अभिलासाला हामार देहाडत काम गरे आर हामाक मिर्तुत पुगाबार फल फुलाए।
45007006	मातुन आप हामाक बान्‍धनत राख्‍बार बिधानखानेर खातिर मरिए आप हामा मुक्‍ति पाइचि। आर आप हामा लिखाल पुर्ना बिधानखानेर अधिनत नि छि, मातुन आत्‍मार नायाँ जिबनत सेबा करेचि।
45007007	हुनङहले हामा कि कहि ते? बिधानखान कि पाप हए? अबस्‍य नि हए। बिधानखान नि हले से त पाप किडक कहए मुइँ नि जान्‍नुहने आर बिधानखान “तुइँ लालच ना करिस” नि कहले से, लालच कर्बार पाप हए कहए मुइँ नि जान्‍नुहने।
45007008	मातुन पापखान अइड आग्‍यार माध्‍यम से मउका पाए मोर भित्रत हर किसिमेर लाल्‍साला उत्‍पन कराए दिले। बिधानेर बेगर पापखान मुर्दा सामान छिले।
45007009	एक समयत मुइँ बेगर बिधाने जिइस्‍नु, मातुन आग्‍या पाबार बाद पापखान जागिए उठले आर मुइँ मारा पर्नु।
45007010	आर जेइड आग्‍या जिबन दिबार प्रतिग्‍या आन्‍ले, अइड आग्‍या मोर ताने मिर्तु साबित हले।
45007011	कियाँकि पापखान आग्‍यार माध्‍यम से मउका पाए मोक छल कर्ले आर अइखान छलेर पाए मोक मार्ले।
45007012	जेनङ करे बिधानखान पबित्र छे, अइनङ करे आग्‍याडउ पबित्र, न्‍याय संगत आर असल छे।
45007013	तने कि ते, जेइड काथा मोर ताने असल रहए, अइड काथा कि मोर ताने मिर्तुर कारन हले? अबस्‍य नि! मातुन पापखान पापेर भाबे प्रकट होक कहए असल काथार पाए मोर भित्रत मिर्तु उत्‍पन कराले, आर आग्‍याडर माध्‍यम से पापखान आरह अधिक पापिस्‍ट प्रमानित हले।
45007014	हामा जानेचि कि, बिधानखान अत्‍मिक छे, मातुन मुइँ सारिरिक स्‍वभात जिएचु आर पापत बेचाल गेइचु।
45007015	मुइँ कि करेचु से मुइँ नि बुझेचु, कियाँकि मुइँ जे कर्बा छाबेचु से नि करेचु, मातुन जेइखान काम मुइँ घिन करेचु सेइखान काम करेचु।
45007016	मोक जेइखान काम कर्बा पसिन नि परेचे, मुइँ अइखान काम करेचु जदि ते बिधानखान असल छे कहए मुइँ सहमति हचु।
45007017	ताहाते आप, उखान काम कर्बार मुइँ नि हउ मातुन मोर भित्रत बासा कर्बार पापखान हए।
45007018	कियाँकि मुइँ जानेचु, मोर भित्रत आर्थात मोर सारिरिक स्‍वभाबडत कोए असल काथा बासा नि करेचे। मोर भित्रत असल काम कर्बार इच्‍छा छे मातुन मुइँ उखान काम कर्बा नि पारेचु।
45007019	मुइँ इच्‍छा कराल असल कामखान नि करेचु मातुन इच्‍छा नि कराल खाराप कामखान करेचु।
45007020	ताहाते जेइखान कामेर इच्‍छा मुइँ नि करेचु अइखान काम करेचु जदि ते, उखान काम करुवार मुइँ नि हउ मातुन मोर भित्रत बासा कर्बार पापखान हए।
45007021	याहाँत मुइँ बिधानखानक हेनङ करे काम कर्ते पाचु, जेइखुना मुइँ असल काम कर्बा छाबेचु दुस्‍टताखान मोर बग्‍लते रहचे।
45007022	आर परमेस्‍वरेर बिधानखानत मोर भित्रि मनड आनन्‍द मानाचे।
45007023	मातुन मोर अङ्गलात रहबार भिन बिधानखाने, मोर मनडत रहबार बिधानखानेर सङे लाऱाइ करेचु आर मोर अङ्गलात बासा कराल पापेर बिधानखाने मोक कइदत करेचे।
45007024	हाय रे! मोर लाखा दुखिया लोक काहाँए! इड मिर्तुर देहा से मोक काहाँए छुटाबे?
45007025	इसु ख्रिस्‍ट हामार प्रभुर पाए परमेस्‍वरटक धन्‍यबाद होक! ताहाते मुइँ खुद आप्‍नार मनड से परमेस्‍वरेर बिधानखानेर सेबा करेचु, मातुन मोर सारिरिक स्‍वभाबड दे मुइँ पापेर बिधानखानेर सेबा करेचु।
45008001	ताहाते ख्रिस्‍ट इसुत बिस्‍वास कर्बार लोकलाक आप दन्‍डेर आग्‍या नि छे।
45008002	कियाँकि जिबन दिबार आत्‍मार बिधानखान मोक ख्रिस्‍ट इसुर पाए पाप आर मिर्तुर बिधानखान से आजाद करि दिचे।
45008003	कियाँकि लोकट सारिरिक स्‍वभाबत सक्‍तिहिन हबारखुना जेइखान काम बिधानखान कर्बा नि पार्ले, उखान काम परमेस्‍वरट कर्ले। आर्थात परमेस्‍वरट आप्‍नार पुत्रडक पापमय सारिरिक स्‍वभाबत पापबलिर भाबे पाठाले। एइनङ करे उहाँए पापेर सक्‍तिखाक देहार माध्‍यम दे नस्‍ट कर्ले।
45008004	एइनङ करे सारिरिक स्‍वभाब अनुसार चल्‍बार लोकलार बिचत नि मातुन आत्‍मार अनुसार चल्‍बार लोकलार बिचत बिधानेर उचित माङड पुराहोक।
45008005	कियाँकि सारिरिक स्‍वभाब अनुसार चल्‍बार लोकला सारिरिक काथालात मन देचे मातुन आत्‍मार अनुसार चल्‍बार लोकला आत्‍मार काथालात मन देचे।
45008006	सारिरिक स्‍वभाबडत मन दिबार काथाड मिर्तु हए मातुन आत्‍माडत मन दिबार काथाड जिबन आर सान्‍ति हए।
45008007	ताहाते सारिरिक स्‍वभाबेर मनड परमेस्‍वरेर खिलापत रहेचे। आर उड मन परमेस्‍वरेर बिधानेर अधिनत नि रहचे नाते केधउ रहबा पार्बे।
45008008	ताहाते जाहाँए जाहाँए सारिरिक स्‍वभाब अनुसार चलेचे अम़ा परमेस्‍वरटक केधउ खुसि कर्बा नि पार्बे।
45008009	बास्‍तबत खुद परमेस्‍वरेर आत्‍माड तम़ार भित्रत बासा करेच्‍कन जदि ते, तम़ा सारिरिक स्‍वभाब नि मातुन आत्‍माडत रहचन। आर जाहाँर भित्रत ख्रिस्‍टेर आत्‍माड नि छेक ते उहाँए ख्रिस्‍टेर नि हए।
45008010	मातुन ख्रिस्‍टट तम़ार भित्रत बासा करेच्‍कन जदि ते, पापेर कारन देहाड मरा हलउपरे आत्‍माड धार्मिकतार खातिर जेअँत रहत्‍कन।
45008011	तम़ार भित्रत जदि इसुडक मराल से जेअँत कर्बारटर आत्‍माड बासा करेच्‍कन ते, ख्रिस्‍ट इसुडक मराल से जेअँत कर्बारटए तम़ार भित्रत बासा कर्बार उहाँर आत्‍माडर पाए तम़ार नासबान देहाडकअ जेअँत कर्तकन।
45008012	ताहाते रे भाइला! सारिरिक स्‍वभाब अनुसार जिबार ताने सरिलडर हामा कोए कर्जा नि खाइचि।
45008013	कियाँकि तम़ा सारिरिक स्‍वभाब अनुसार जिएचन जदि ते, तम़ा अबस्‍य मर्बन, मातुन आत्‍मार पाए देहार कामलाक मार्बन जदि ते तम़ा जिए रहबन।
45008014	कियाँकि जाहाँक जाहाँक परमेस्‍वरेर आत्‍माड आगुवानि करेचेक परमेस्‍वरेर सान्‍तान अम़ाइ हए।
45008015	कियाँकि तम़ा फेर घुरिए भयत गिर्बार ताने गुलामपुनार आत्‍मा नि मातुन तम़ा धर्म पुत्रडर आत्‍मा पाइचन। जेइखुना हामा परमेस्‍वरटक “अब्‍बा पिता” कहए सुम्रचि ते,
45008016	हामार आत्‍माडर सङे परमेस्‍वरेर आत्‍माड गबाहि देचे कि हामा परमेस्‍वरेर सान्‍तान हइ।
45008017	आर सान्‍तान हइ जदि ते उत्तराधिकारिअ हइ। परमेस्‍वरटर उत्तराधिकारि आर ख्रिस्‍टेर सङे साझ्‍यारि उत्तराधिकारिअ हइ। ख्रिस्‍टेर सङे दुख भोग्‍म जदि ते, उहाँर सङे महिमितअ हम।
45008018	मुइँ बिचार करिए देखेचु, हामार बिचत जेइखान महिमा प्रकट हबे, उखान महिमा बर्तमान समयर कस्‍टलार सङे तुलना कर्बार लाइक नि छे।
45008019	कियाँकि सृस्‍टिखान परमेस्‍वरेर सान्‍तानलार प्रकट हबार काथाडर बाडा उत्‍सुकता साथ आसपइरा देखेचे।
45008020	याहाँरे बिचत सृस्‍टिखान बेकाम्‍मा होक कहए काबुत कराल गेले मातुन हेनङ हबार सृस्‍टिखानेर आप्‍नार इच्‍छा नि रहकि। बुरु परमेस्‍वरटए हेनङ होक कहए इच्‍छा कर्ले, आर इड आसात
45008021	कि सृस्‍टिखान बिनासेर बन्‍धनड से मुक्‍त कराल जाबे आर परमेस्‍वरेर सान्‍तानला महिमित आजादिपुनात सहभागि हबे।
45008022	हामा जानेचि कि गटेखान सृस्‍टि आल़ा तलिक छुवा हबार प्रसब बिस उठबार लाखा छटपटाचे।
45008023	बाठे सृस्‍टिखाने नि, मातुन पबित्र आत्‍मार पहिल्‍ठिया फल पाबार हामाउ छुवा हबार प्रसब बिस उठबार लाखा काउछालि काटेचि, जेइखुना कि परमेस्‍वरे सान्‍तानेर रुपत प्रबेस पाबार ताने आर्थात हामार देहाडर उद्धारेर आसपइरा देखेचि।
45008024	कियाँकि हामा अइड आसात मुक्‍ति पाइचि। मातुन देखा जाबार काथाडर आसाड त कोए आसा नि हए, कियाँकि देखाल जाबार काथाडर आसा काहाँए करेचे?
45008025	मातुन हामा जदि देखा नि जाबार काथाडर आसा करेचि ते, धिरज से उड काथार आसपइराउ देखेचि।
45008026	अइनङ करे आत्‍माडउ हामार उऩपुनात सहजोग देचे, कियाँकि जेनङ करे हामाक प्रार्थना कर्बा परे, हामा हुनङ करे कर्बा नि जानेचि। मातुन सब्‍द दे बाखान करा नि जाबार हुनहुनित खुद आत्‍माड हामार ताने अन्‍तरबिन्‍ति करिदेचे।
45008027	आर हृदयर जाँच कराड इड काथा आच्‍छा से जानेचे कि आत्‍माडर मनसुवा कि छेक, कियाँकि आत्‍माड पबित्रजनलार ताने परमेस्‍वरेर इच्‍छा अनुसार अन्‍तरबिन्‍ति करिदेचे।
45008028	हामा जानेचि कि, परमेस्‍वरटक प्रेम कर्बार आर उहाँर इच्‍छा अनुसार बलाहाट पाआल लोकलार ताने हरेकला काथात परमेस्‍वरट भालाइ उत्‍पन करेचे।
45008029	जाहाँक जाहाँक उहाँए आगेइ से चिऩे, अम़ाक उहाँए आप्‍नार पुत्रडर रुपत एक बेनाबार ताने आगेइ से बिछ्ले, जेसे भेलेला भाइर मइधे पुत्रड स्रेस्‍ठ ठहरोक।
45008030	जाहाँक जाहाँक उहाँए आगेइ से बिछ्ले, अम़ाक उहाँए डाकाबअ कर्ले आर जाहाँक जाहाँक उहाँए डाकाले अम़ाक उहाँए धर्मिअ ठहराले। आर जाहाँक जाहाँक उहाँए धर्मि ठहराले अम़ाक उहाँए महिमितअ कर्ले।
45008031	आप हामा इड काथात कि कहि ते? परमेस्‍वरटए जदि हामार पक्‍छत छे ते, हामार खिलापत उठबे काहाँए?
45008032	उहाँए आप्‍नार पुत्रडक जुक्‍ताए नि राख्‍ले मातुन हामा साभार ताने दे दिले। हामार ताने आप्‍नार पुत्रडक दे दिबारट हामाक आरला काथा आरह बेसि करे दिबे नि?
45008033	परमेस्‍वरेर बिछाल लोकलार खिलापत लाछाङि लागाबे काहाँए? धर्मि ठहराइचे त परमेस्‍वरट ने,
45008034	दन्‍डर आग्‍या दिबे काहाँए? ख्रिस्‍ट इसुडए, जाहाँक कि मारा गेले आर मराल से जेअँत कराल गेले आर परमेस्‍वरेर दाहिना बिति बठाल छे आर हामार ताने अन्‍तरबिन्‍तिर प्रार्थना करेचे।
45008035	ख्रिस्‍टेर प्रेमखान से हामाक अलग कर्बे काहाँए? कि सङकटखाने? बा कस्‍टखाने, बा सास्‍तिखाने, बा अकालखाने, बा नाङ्गापुनाखाने, बा खुनखात्राए, बा तेरुवाले?
45008036	जेसा कि लिखाल छे: “तोर खातिर हामा दिनउ माराल जाचि। काटबार ताने तियारि कराल भेरालार लाखा हामार गेन्‍ति हचे।”
45008037	मातुन इला काथा हतउ, हामाक प्रेम कर्बारटर पाए हामा गटे काथालार पर सानदार जित पाइचि।
45008038	कियाँकि मुइँ इड काथा निस्‍चित रुप से जानेचु कि, नाते मिर्तुड, नाते जिबनड, नाते सर्गदुतला, नाते सासकला, नाते बर्तमानेर काथाला, नाते भबिस्‍यर काथाला, नाते सक्‍तिला,
45008039	नाते उँच्‍चखान, नाते गहिरखान, नाते सृस्‍टि कराल कुनहला काथाए ख्रिस्‍ट इसु हामार प्रभुत हुवाल परमेस्‍वरेर प्रेमखान से हामाक अलग कर्बा पार्बे।
45009001	ख्रिस्‍टटत मुइँ सत्‍य सत्‍य बलेचु, बेइमान नि बलु। मोर बिबेकखानअ पबित्र आत्‍माडर सङे एइड काथार गबाहि देचे।
45009002	मुइँ बाडा दुखित छु आर मोर अन्‍तरखान हरखुना सोगत लागाल रहचे,
45009003	कियाँकि मुइँ मोर आप्‍नाति जात भाइलार खातिर जाहाँए सरिल अनुसार मोर आप्‍नाति लोक हए, अम़ार ताने मुहें बुरु ख्रिस्टट से दुर हए स्रापित हउ कहए इच्‍छा करेचु।
45009004	अम़ा इस्राएलि हए, अम़ार सङे परमेस्‍वरेर धरम बेटा हबार अधिकारट, महिमार दर्सनड, परमेस्‍वरेर दुवाल कारालला आर बिधानखान, सत्‍य आराधनाड आर प्रतिग्‍याला छेक।
45009005	बाप दादोला अम़ारे रहकि। ख्रिस्‍टटउ सरिल अनुसार अम़ारे बिच से आस्‍ले। उहाँए साभार पर राज कर्बार परमेस्‍वर हए, उहाँर प्रसंसा सदा सर्वदा हते रोहोक। आमेन।
45009006	हुनङहले कि परमेस्‍वरेर प्रतिग्‍याड आकारते गेल्‍कि? अबस्‍य नि, कियाँकि इस्राएलत जलम लिबार साभाउ साच्‍चा इस्राएलि नि हए।
45009007	नाते अब्राहामेर बंसेर हबार कारन अम़ा साभाउ उहाँर साँच्‍चा सान्‍तान हकि, मातुन “इसहाकेर पाए तोर बंसेर नाअँ राखाल जातोक।”
45009008	इड काथार माने एइड कि, सरिलड से जलम लिबारलाक सान्‍तान मानाल नि जाचे, बाठे प्रतिग्‍याड से जलम लिबारलाक अब्राहारेर सान्‍तान मानाल जाचे।
45009009	कियाँकि उड प्रतिग्‍या हेनङ कहचे, “निस्‍ठुकि कराल समयत मुइँ घुरिए आसिम्‍कुन आर साराड एकटा बेटा जलम दितोक।”
45009010	बाठे एइकिना नि, जेइखुना रिबेकाड आप्‍नार मर्दना आर्थात हामार आदिपिता इसहाकट से पुवाति हले,
45009011	ताहारअ पर, जेउठिया छुवाला जलम हबार से आगुत आर्थात अम़ा कुनह असल बा खाराप काम कर्बा से आगुत, कामेर पाए नि मातुन परमेस्‍वरेर बलाहाट अनुसार उहाँर बिछाल उदेस्‍यड स्‍थिर रोहोक कहए
45009012	रिबेकाडक इड काथा कहाल गेइसेल्‍कि, “बड भाइड छट भाइडर सेबा कर्बे।”
45009013	हेनङ लिखाल छे, “याकुबटक मुइँ प्रेम कर्नु मातुन एसाबटक मुइँ घिन कर्नु।”
45009014	हुनङहले हामा कि कहि ते? परमेस्‍वरट कि अन्‍याय कर्ले? हुनङ नि हए!
45009015	कियाँकि परमेस्‍वट मोसाडक कहिसेल्‍कि, “जाहाँर पर मुइँ कृपा कर्बा चाहाचु उहाँर पर मुइँ कृपाउ करेचु। आर जाहाँर पर मुइँ दया कर्बा चाहाचु उहाँर पर दया करेचु।”
45009016	अइताने इड काथा लोकेर इच्‍छात बा कोसिसेर पर भर नि करेचे मातुन परमेस्‍वरेर कृपार पर भर करेचे।
45009017	कियाँकि धर्मसास्‍त्रखान मिस्र देसेर राजा फारोडक हेनङ कहचेक: “मुइँ मोर सक्‍तिखान तोक देखाउ आर मोर नाअँड पृथिमिर चारह बिति छिर्याक कहबार उदेस्‍य से मुइँ तोक थार करेल्‍कुन।”
45009018	अइताने उहाँए इच्‍छा कराल लोकटर पर कृपा करेचे आर इच्‍छा कराल लोकटर हृदयडक कठोरअ करिदेचे।
45009019	तने तुइँ मोक कहबो, “हुनङहले से, परमेस्‍वरट कियाँ आल़ाउ दुसिया देचे ते? उहाँर इच्‍छार बिरोध कर्बा पार्बे काहाँए?”
45009020	ओरे लोक, तुइँ आप्‍नाक कि गनेचिस ते, परमेस्‍वरटक साबाल कर्बार तुइँ काहाँए? “बेनाल जिऩिसट, तुइँ मोक हेनङ कियाँ बेनालो कहए बेन्‍बार लोकटक नाकुन साबाल कर्बा पारे?”
45009021	भान्‍डा बेना कुम़ारटक एकेडा माटिर डिका से, एकटा भान्‍डाक आदरेर कामेर ताने आर भिनड भान्‍डाक साधारन कामकाजेर ताने बेनाबार अधिकार कि छेक नि?
45009022	परमेस्‍वरट जदि आप्‍नार क्रोधखान देखाबा आर आप्‍नार सक्‍तिखान प्रकट कर्बा बिनासेर ताने बेनाल क्रोधेर पात्रलाक बारा सभुर करिए सहले, से किते?
45009023	आगेइ से आप्‍नार महिमार ताने तियारि करिए राखाल कृपार पात्रलाक आर्थात हामाक आप्‍नार महिमार सम्‍पतिखान प्रकट कराबार ताने हेनङ कर्ले,
45009024	जाहाँक बाठे यहुदिलार बिच से नि मातुन परजातियालारअ बिच से डाकाइस्‍ले, से कि हले ते?
45009025	एनङति काथा उहाँए होसेर कितापखानतअ कहिचे, “जाहाँए मोर प्रजा नि हए, अम़ाक मुइँ ‘मोर प्रजा ’ कहए डाकामु, आर जाहाँए मोर प्रिय नि हए, उहाँक मुइँ ‘मोर प्रिय ’ कहए डाकामु।”
45009026	“आर हेनङ हबे, जेइठा अम़ाक, ‘तम़ा मोर प्रजा नि हन्,’ कहाल गेइस्‍ले, आप अइठा अम़ाक ‘जेअँत परमेस्‍वरेर ’ सान्‍तान करे कहाल जाबे।”
45009027	आर यसइयाड इस्राएलेर बिसयत हेनङ कहए सुम्रिचे, “इस्राएलडर सान्‍तानलार गेन्‍तिड सुमुन्‍दरेर बालुलार बाराबर हलउ परे, अम़ार मइधे बाठे बाकि बाकियालार उद्धार हतेक।
45009028	कियाँकि प्रभुड पृथिमिखानत उहाँर दन्‍डर आग्‍याड बाडा जल्‍दि सम्‍पुर्न भाबे पुरा कर्बे।”
45009029	आर एइनङ करे यसइयाडउ पहिले कहिस्‍ले: “सेनालार प्रभुड हामार ताने परनड जुक्‍ताए नि राखिदिले से, हामा सदोम आर गमोरार लोकलार लाखा नास हए गेनहने।”
45009030	आप हामा कि कहि ते? परजातियाला जेइखान धार्मिकतार खुजि नि करिस्‍ले अइखान धार्मिकता पाले आर्थात बिस्‍वासेर पाए आस्‍बार धार्मिकताखानक पाले।
45009031	मातुन इस्राएलिला बिधानखानेर आधारत बेनाल धार्मिकताखानेर पाछु धर्तेधर्तउ अम़ा बिधानखान पुरा कर्बा नि पार्ले।
45009032	कियाँ नि पार्ले ते? कियाँकि अम़ा धार्मिकताखानक कामेर पाए हासिल कर्बा पार्म कहए बिस्‍वासेर माध्‍यम से धार्मिकतार खुजि नि कर्ले। ताहाते अम़ा ओझोट मारा पाथलडर पर ओझोट खाए पर्ले।
45009033	जेनङ कि धर्मसास्‍त्रत लिखाल छे: “देख! सियोनत मुइँ एकटा पाथल राखेचु, लोकला उड पाथलत ओझोट खाए पर्बे, एकटा चाट्टान जाहाँए लोकलाक ओझोट खिलाए गिराबे, मातुन जाहाँए उहाँर पर भार्सा कर्बे, उहाँक लाजत गिर्बा नि पर्तेक।”
45010001	ए भाइला, यहुदिलार ताने मोर मनेर मनसुवा आर परमेस्‍वरटर सङे एइड प्रार्थना छे कि, यहुदिलार उद्धार होक।
45010002	मुइँ इड गबाहि देचु कि, परमेस्‍वरेर प्रति अम़ार सङे जोस त छेक मातुन उखान जोस सत्‍य ग्‍यानत आधारित नि छेक।
45010003	कियाँकि अम़ा परमेस्‍वरट से आस्‍बार धार्मिकताखानक नि जान्‍ले आर आप्‍नारे धार्मिकताखान स्‍थापना कर्बा छाब्‍ले, जाहाँर कारन अम़ा परमेस्‍वरेर धार्मिकतार अधिनत रहबा नि पार्ले,
45010004	कियाँकि बिस्‍वास कर्बार सब कोए धर्मि ठहरोक कहए ख्रिस्‍टटए बिधानेर अन्‍त्‍य हए।
45010005	बिधानखानेर माध्‍यम से आस्‍बार धार्मिकताखानेर बिसयत मोसाड हेनङ लिखिचे, “बिधान पालन कर्बार लोकला बिधानखानेर माध्‍यम से जिए रहबे।”
45010006	मातुन बिस्‍वासखानेर पर आधारित रहबार धार्मिकताखान हेनङ कहचे, “आप्‍नार मनत हेनङ ना कह, ‘सर्गत जाबे काहाँए?’ (आर्थात ख्रिस्‍टटक हेंट नाम़ाबा),
45010007	“बा ‘पातालत नाम्भे काहाँए?’ (आर्थात ‘ख्रिस्‍टटक मिर्तु से जेअँत करिए उपर आन्‍बा)।”
45010008	मातुन धर्मसास्‍त्रखान याहाँर बिसयत कि कहचे? “बचनड तोर लगते छोक, तोर मुखखानते आर तोर हृदयडते छोक” (आर्थात निकासेर उड बचन, जेइड बचनक हामा प्रचार करेचि)।
45010009	तुइँ जदि इसुडक आप्‍नार मुख फुरिए प्रभु कहए सुइकार कर्बो आर परमेस्‍वरट उहाँक मराल से जेअँत करिचेक कहए तोर हृदय से बिस्‍वास कर्बो ते तुइँ उद्धार पाबो।
45010010	कियाँकि लोकट आप्‍नार हृदय से बिस्‍वास कर्ले धर्मि ठहरेचे आर आप्‍नार मुखखान दे सुइकार कर्ले उद्धार पाचे।
45010011	धर्मसास्‍त्रखान कहचे, “उहाँर पर बिस्‍वास कर्बार काहुँ होक लाजत नि पर्बे।”
45010012	कियाँकि यहुदि आर ग्रिकेर बिचत कोए भेदभाब नि छे। कारन अइड प्रभु साभार प्रभु हए। आर उहाँक सुम्रिबार साभाक उहाँए अभलचभल करे आसिस देचे।
45010013	कियाँकि “प्रभुर नाअँड सुम्रिबार हरेक झना उद्धार पाबे।”
45010014	मातुन जाहाँक अम़ा बिस्‍वास नि करिचे, उहाँक अम़ा केनङ करे सुम्रिबे? आर जाहाँर बिसयत अम़ा सुन्‍बे नि करिचे, उहाँक अम़ा केनङ करे बिस्‍वास कर्बे? काहुँ अम़ाक प्रचार नि कर्ले केनङ करे सुन्‍बे?
45010015	आर काहुँ अम़ाक नि पाठाले अम़ा प्रचार कर्बे केनङ करे? धर्मसास्‍त्रत लिखाल छे, “सुसामाद प्रचार करा लोकलार ठेङला केइसा सुन्‍दर!”
45010016	मातुन अम़ा साभाउ सुसामादखान ध्यान दे नि सुनिचे, कियाँकि यसइया अगमबक्‍ताड कहिचे, “ए प्रभु! हामार सन्‍देसट काहाँए बिस्‍वास करिचे?”
45010017	ताहाते बिस्‍वासट सुनाल काथाड से आसेचे आर सुनाल काथाड ख्रिस्‍टेर बचन से आसेचे।
45010018	मातुन मुइँ पुछारि करेच्‍कन, हुनङहले अम़ा सुन्‍बार मउका कि पाइचे नि? अम़ा अबस्‍य सुन्‍बार मउका पाइचे, कियाँकि लिखाल छे: “अम़ार गालाड गटेखान पृथिमि भरे छिर्याए गेइचे आर अम़ार बचनला संसारेर कनकन तलिक पुगिगेइचे।”
45010019	मातुन मुइँ आरह पुछारि करेच्‍कन्, इस्राएलेर लोकला कि इला काथा बुझिस्‍ले नि?अबस्‍य बुझिस्‍ले। सब प्रथमे मोसाड कहचे, “जेइला लोक कि जातेर कोए गेन्‍तित नि छे, अम़ार पाए मुइँ तम़ार पर जलन उत्‍पन करिम्‍कन। एकटा मुर्ख जातेर पाए मुइँ तम़ाक रिस उठाए दिम्‍कन।”
45010020	यसइयाड आरह हुब करिए कहचे, “जाहाँए मोक नि छाबिस्‍ले अम़ा मोक लागाल पाइचे, आर जाहाँए मोर बिसयत पुछारि तलिक नि करे, अम़ार बिचत मुइँ आप्‍नाक प्रकट करिचु।”
45010021	मातुन इस्राएलेर बिसयत उहाँए हेनङ कहचे, “आग्‍या उलंघन आर बिरोध करा लोकलाक सुइकार कर्बार ताने मुइँ आप्‍नार हातला दिनभर बाऱाए राख्‍नु।”
45011001	हुनङहले मुइँ पुछारि करेच्‍कन, “परमेस्‍वरट कि आप्‍नार प्रजालाक त्‍याग करि दिचे? अबस्‍य नि! कियाँकि महँ त अब्राहामेर सान्‍तान आर बेन्‍यामिन कुलेर एकटा इस्राएलि हउ।
45011002	परमेस्‍वरट आप्‍नार प्रजालाक त्‍यागारन नि करे जाहाँक उहाँए सुरुए से बिछिस्‍ले। तम़ा कि जानेचन नि, धर्मसास्‍त्रखान एलियार बिसयत कि कहचे? परमेस्‍वरटक उहाँए इस्राएलेर खिलापत हेनङ कहए बिन्‍ति करेचे,
45011003	“हे प्रभु! तोर अगमबक्‍तालाक अम़ा मारि फेकाइचोक आर तोर बेदिलाक अम़ा भाङिदिचोक बाठे मुहें बचिए छु आर अम़ा मोर प्रानडर खुजित छे।”
45011004	मातुन परमेस्‍वरट उहाँक कि उत्रा देचेक ते? “बाल देपताडर साम्‍ना हाँटो नि पार्बार सात हाजार लोकक मुइँ आप्‍नार ताने बचाए राखिचु।”
45011005	अइनङ करे परमेस्‍वरेर अनुग्रहेर पाए बिछाल केबा झना इस्राएलि आल़ाउ बाकि छे।
45011006	मातुन अनुग्रहेर पाए इखान काम हइचे जदि ते, कामेर पाए अबस्‍य नि हए। निते त अनुग्रहखानेर कोए मतलबे नि रहलेहने।
45011007	हुनङहले कि ते? इस्राएलिला जेइड काथार खुजित छिले, उड काथाक अम़ा हासिल कर्बा नि पार्ले। बुरु बिछालला उड काथाक हासिल कर्ले मातुन आरला लोक कठोरे हए रहए गेले।
45011008	जेनङ कि लिखाल छे, “परमेस्‍वरट अम़ाक दिसाहारा बेनाए दिचेक। आर अम़ाक हेनङ चखु दिचेक देख्‍तउ नि देख्‍बा पारेचे, “हेनङ कान दिचेक, सुन्‍तउ नि सुन्‍बा पारेचे आर आझि तलिक अम़ा अइनङ छे।”
45011009	आर दाउदड हेनङ कहचे, “अम़ार भोज भखनला अम़ारे ताने धर्पि, फान, उल्‍टिए पर्बार खादि आर दन्‍डेर काथा हए जाकि।
45011010	अम़ार चुखुला देखा नि जाबार ताने आन्‍धार हए जाकि आर अम़ार डाँरड सदाकार ताने कक्राए हए रहकि।”
45011011	ताहाते मुइँ फेर पुछारि करेच्‍कन: अम़ा कि उल्‍टिए पर्बार ताने ओझोट खाले? अबस्‍य नि! मातुन इस्राएलडर अपराधेर कारन परजातियालार पर उद्धार आसेल्‍कि जेसे इस्राएलिलाक उद्धारेर ताने जलन हकि।३”
45011012	आप, अम़ार अपराधखान संसारेर ताने सम्‍पति आर अम़ार असफलताखान परजातियालार ताने धन ठहरेल्‍कि जदि ते अम़ार पुर्न सहभागिता हले आरह केनङ अर्थपुर्न हलेहने!
45011013	आप, मुइँ परजातियालाक कहचु, मुइँ परजातियालार एकटा प्रेरित हबार कारन, अम़ार सेबात मुइँ गउरब करेचु,
45011014	जेसे मुइँ आप्‍नार जातिया यहुदिलार भित्रत जलन उत्‍पन कराबा पारु आर अम़ार मइधे काहाँकअ काहाँकअ बचाबा पारु।
45011015	कियाँकि अम़ार बहिस्‍कारट से संसारेर लोकलार मिलाप परमेस्‍वरेर सङे हचे जदि ते, अम़ाक सुइकार कर्ना मराल से जिबन पाबार बाराबर कि हए नि?
45011016	चऱाबार ताने सानाल गुन्‍डार पहिल्‍कार गुलियाड पबित्र छे जदि ते गटे डिकाडउ पबित्र छे। आर जँरखान पबित्र छे ते ठाललाउ पबित्र छे।
45011017	मातुन असलि जइतुनेर कुछुला ठाल भाङाल जाए उहाँर जँरेर रसबाला भान्‍डारटत सहभागि हबा तुइँ एकटा जङलि जइतुन हतउ अम़ार ठाअँखानत कलमि बाऩाल गेइचिस जदि ते,
45011018	असलि जइतुनेर ठाललार साम्‍नात गुमान ना करेक। गुमान कर्बे जदि कर्बो ते, फम राखिस कि जँरखानक थेगा दिबार तुइँ नि हइस, बुरु जँरखाने तोक थेगा दिए राखिचोक।
45011019	आर तुइँ मनत कहिस कि, “मोर कलमि हबारे ताने त ठालला भाङाल गेइस्‍ले।”
45011020	इड काथा सत्‍य हए कि, अम़ार अबिस्‍वासेर कारनत ठालला भाङाल गेइचे। आर तुइँ आप्‍नार बिस्‍वासेर कारन स्थिर हए छिस। ताहाते गुमान ना करिस मातुन आदरपुर्वक भय राखिस।
45011021	कियाँकि परमेस्‍वरट स्‍वभाबिक ठालडक बाकि नि राख्‍ले जदि ते तोक आरह बाकि राख्तोक।
45011022	अइताने परमेस्‍वरेर दया आर कठोरपुनाखानक बिचार करेक। जाहाँए पतन हइचे अम़ार पर परमेस्‍वरट कठोर हइचे, मातुन तुइँ जदि उहाँर दयार अधिनत रहिस ते, तोर पर परमेस्‍वरट दया कर्तोक आर निते तहकअ काटिए फेकाए दितोक।
45011023	आर अम़ाउ अबिस्‍वासत कठोर हए नि रहले जदि ते कलमि बाऩाल जाबे, कियाँकि परमेस्‍वरट अम़ाक आरमने कलमि बान्‍भार पाके सक्‍छम छे।
45011024	कियाँकि तुइँ स्‍वभाबिक जङ्गलि जइतुन हतउ काटाल गेलो आर अस्‍वभाबिक रुपत एकटा असलि जइतुनेर गाछत कलमि बाऩाल गेलो जदि ते, असलि जइतुनेर काटाल ठालला स्‍वभाबिक भाबे आप्‍नारे असलि जइतुनेर गाछटत फेर कलमि बाऩाल जाबार ताने केनङ सझिया हलेहने।
45011025	ए भाइला! मुइँ इड नि चाहाचु कि तम़ा आप्‍नाक बुद्धिमान छु कहबार सँचिए रहस्‍यर काथाड से आन्‍जान रहन् कि परजातियालार गेन्‍तिड पुरा नि हबार तलिक इस्राएलेर मनड कठोर हइचेक।
45011026	आर ताहार बाद गटे इस्राएलिलार उद्धार हतेक जेनङ कि लिखाल छे: “उद्धारकर्ताड सियोन से आस्‍बे आर उहाँए याकुबेर घरानार अधर्मला हटाबे।
45011027	मुइँ अम़ार पापला हरन कर्बारखुना अम़ार ताने मोर काराल एइड हबे।”
45011028	तम़ार खातिर सुसामादेर हिसाब से अम़ा परमेस्‍वरे दुस्‍मन हए मातुन बिछाल जाबार हिसाप से अम़ा आदिपितालार खातिर परमेस्‍वरेर प्रियजन हए।
45011029	कियाँकि परमेस्‍वरेर बरदानला आर बलाहाटट अटल छे।
45011030	कियाँकि एक समयत तम़ाउ परमेस्‍वरेर आग्‍या उलंघन करिस्‍लन। मातुन अम़ा आग्‍या उलंघन कर्बार कारन आल़ा तम़ा कृपा पाइचन।
45011031	जेनङ करे तम़ार पर कृपा हल्‍कन, अइनङ करे अम़ार पर कृपा हकि कहए आल़ाउ अम़ा आग्‍या उलंघन ते छे।
45011032	कियाँकि गटे लोकलार पर उहाँए कृपा देखाबा पारोक कहए परमेस्‍वरटए साभाक आग्‍या उलंघनेर बान्‍धनत राखिचे।
45011033	ओहो परमेस्‍वरेर बेइभब, बुद्धि आर ग्‍यानखान केनङ गहिर! उहाँर निसाफला केनङ अथाहा आर दामालला केनङ रहस्‍यमय!
45011034	“कियाँकि प्रभुर मनडक जानिचे काहाँए? बा उहाँर साल्ल़ाकार हइचे काहाँए? ”
45011035	“कि बा काहाँए उहाँक कुनह सान्‍दोस दिचे ते परमेस्‍वरट उहाँक घुराए दितेक?
45011036	कियाँकि सब कुछुला उहाँरे से, उहाँरे पाए आर उहाँरे ताने हए। उहाँर महिमा सदाकाल होक। आमेन।
45012001	ताहाते रे भाइला! परमेस्‍वरेर कृपाखानक मनत करिए, मुइँ तम़ाक एइड बिन्‍ति करेच्‍कन कि, तम़ा आप्‍ना आप्‍नि देहालाक आत्‍मिक उपासनार भाबे, पबित्र आर परमेस्‍वरटक पसिन पर्बार मने जेअँत बलिदानेर रुपत अर्पन करि द।
45012002	इखान संसारेर चाल चलनत ना चल, मातुन आप्‍नार मनत नायाँ हए पुर्न रुप से परिवर्तन ह, इड से परमेस्‍वरेर भाला काथा कि हए, उहाँक पसिन पर्बार काथा कुनला आर उहाँर सिद्ध इच्‍छा कि हकि कहए तम़ा जान्‍बा पारन्।
45012003	मोक दुवाल परमेस्‍वरेर अनुग्रहर पाए मुइँ तम़ा साभाक एइड हुकुम देच्‍कन, काहुँ होक आप्‍ना आप्‍नि जाहाँक जेताखान गन्‍बा लागे, ताहार से अधिक ना गनोक मातुन परमेस्‍वरेर दुवाल बिस्‍वासेर नाप बम्‍जिन सन्‍तुलित बिचार से गनोक।
45012004	जेनङ करे हामार देहाडत भेलेला अंग छे ताहार पर हरेकखान अंगेर कामला एक लाखा नि छे,
45012005	अइनङ करे, भेलेला झन हलउ हामा ख्रिस्टटत एकेडा देहा हइ, आर हामा एक दस्रा झनार अंग हइ।
45012006	हामाक दुवाल अनुग्रह अनुसार हामार सङे भिन भिन किसिमेर बरदानला छे। अगमबानिर बरदान हए जदि ते बिस्‍वासेर अनुरुप अगमबानि करि।
45012007	सेबा कर्बार बरदान हए जदि ते सेबार काम करि, सिक्‍छकेर बरदान हए जदि ते सिकाबार काम करि,
45012008	उत्‍साह दिबार बरदान हए जदि ते उत्‍साह दि, दिबार बरदान हए जदि ते खुल्‍ला मन से दि, सासन चलाबार बरदान हए जदि ते मनचित लागाए चलाइ आर दया कर्बार बरदान हए जदि ते खुसि मन से दया करि।
45012009	प्रेमखान निस्‍कपट होक। खाराब काथाडक घिन कर। असल काथाडक धरिए राख।
45012010	भायारि प्रेमेर माध्‍यम से आपसत प्रेम कर। आप्‍नार से अधिक पोरक आदर कर।
45012011	जोसेर पाके कम ना ह, आत्‍मात प्रज्‍वलित ह आर प्रभुर सेबा कर्ते रह।
45012012	आसात आनन्‍दित ह। कस्‍टत धिरज धर। प्रार्थनात लागाल रह।
45012013	पबित्रजनलार खागिसलात सहजोग द। मेजुवानलार मानभाब कर।
45012014	जाहाँए तम़ाक साताच्‍कन अम़ाक आसिर्बाद द, अम़ाक आसिस द स्राप नि।
45012015	आनन्‍द मानाबारलार सङे आनन्‍द मानाअ, कान्‍बारलार सङे कान।
45012016	आपसत मिलिए रह। गुमानि ना ह मातुन नम्रलार संगत कर। आर बाठे आप्‍नाके बुद्धिमान ना गन।
45012017	काहाँरअ खारापिर बदला खारापि ना कर। जेइला काथा साभार नजरत भाला छे, उला काथात ध्‍यान द।
45012018	सम्‍भब हबार तलिक साभार सङे मिलापत रह।
45012019	हे प्रियला, आप्‍ने बद्ला केधउ ना ल, मातुन परमेस्‍वरेर क्रोधत छरि द, कियाँकि हेनङ लिखाल छे, हे प्रियला आप्‍ने बदला केधउ ना ल, मातुन परमेस्‍वरेर क्रोधत छरि द। कियाँकि हेनङ लिखाल छे, “प्रभुड कहचे, बदला लिबार काम मोर हए, मुइँ बदला लिम्‍किन।”
45012020	मातुन “तोर दुस्‍मनड भोके छोक जदि ते, उहाँक खिला, प्यासे छोक जदि ते पानि दे। हेनङ कर्लो जदि ते तुइँ उहाँर मुथाडत अगिनेर आङरालार ढेरि करि दिबो।”
45012021	खारापिखान तोक ना जित्कु मातुन खारापिखानक तुइँ भालाइ से जितिस।
45013001	सासन कर्बार सासकलार अधिनत हरेक झन रोहोक, कियाँकि परमेस्‍वरट से आस्‍वार अधिकार बाहिक आर कुनह अधिकार नि छे आर जाहाँए जाहाँए सासक छे अम़ारअ नियुक्‍ति परमेस्‍वरट से हइचे।
45013002	ताहाते सासकटर बिरोध कर्बार लोकट परमेस्‍वरेर पाए नियुक्‍त हुवाल लोकटर बिरोध करेचे। आर जाहाँए जाहाँए बिरोध करेचे अम़ा अप्‍नाक दन्‍डर भागिदार बेनाचे।
45013003	कियाँकि सासकेर भय असल कामेर खातिर नि, मातुन खाराप कामेर खातिर करा जाचे। तुइँ कि सासकट से बेडर हए रहबा चाहाचिस? हुनङहले असल काम करेक सासकला तोर प्रसंसा कर्तोक।
45013004	कियाँकि उहाँए तोर भालाइर ताने परमेस्‍वरेर सेबक हए। मातुन तुइँ खाराप काम करेचिस जदि ते भय गनेक, कारन उहाँए तेरुवालखान बेकारत लिए नि बेराचे। उहाँए परमेस्‍वरेर हेनङ सेबक हए जाहाँए परमेस्‍वरेर क्रोधेर अनुरुप खाराप काम कर्बार लोकलाक दन्‍ड देचे।
45013005	ताहाते, बाठे परमेस्‍वरेर क्रोधखान से बच्‍वार ताने नि, मातुन आप्‍नार बिबेकखानेर खातिर हलउ, अम़ार अधिनत रहबा आबस्‍यक छे।
45013006	तम़ाक कर तिर्बा पर्बारअ कारन एइड कि, सासकला इखान काम लागातार कर्ते रहबार परमेस्‍वरेर सेबक हए।
45013007	जाहाँक जे दिबार छकन उहाँक द, जाहाँक कर तिर्बा लाग्‍कन उहाँक कर तिर। जाहाँक महसुल तिर्बा लाग्‍कन उहाँक महसुल तिर। जाहाँर से भय गन्‍बा लाग्‍कन उहाँर भय गन। जाहाँर आदर कर्बा लाग्‍कन उहाँर आदर कर।
45013008	आपसत प्रेम कर्बार छुट्टा काहाँरअ कुनह काथार रिनि ना हन्, कियाँकि जाहाँए पोरक प्रेम करेचे उहाँए बिधानखान पुरा करेचे।
45013009	“तुइँ ब्‍यभिचार ना करिस, तुइँ हात्‍या ना करिस, तुइँ चुरि ना करिस, तुइँ लालच ना करिस” इला आग्‍यार सङे सङे आरह जेतेला आग्‍या छे, उ गटेला आग्‍यार सार एइड आग्‍यात पाआल जाचे आर्थात “तुइँ आप्‍नार पर्सियाडक आप्‍नारे लाखा प्रेम कर्।”
45013010	प्रेमखान पर्सियाडर कोए खति नि करेचे कारन प्रेमखाने बिधानखानक पुरा करेचे।
45013011	इलार छुट्टा बर्तमान समयड केनङ छे, उला तहँ जानेचिस। आप निद से जागिल हबार बेलाड चलि आसिचे, कियाँकि हामा जेइखुना बिस्‍वास करिस्‍न ताहार से आल़ा हामार मुक्‍तिड आरह लगते भिरि गेइचे।
45013012	रातट भेराए गेइचे आर दिनड भिरि गेइचे। ताहाते आन्‍धारत कर्बार कामला त्‍याग करि आर ओजोतेर हात हतियारला धारन करि।
45013013	दिनकार जऩाकखानत बेराबार लाखा हामार चाल चलनला इमान्‍दार होक। मउजमाज्‍जा, मधपान, भोगबिलास, कामुकता, झाग्रा आर हिंसा ना कर।
45013014	मातुन प्रभु इसु ख्रिस्‍टटक धारन कर आर सरिलेर कामबासनाला पुरा कर्बार बिति ध्‍यान ना द।
45014001	जाहाँए बिस्‍वासत उऩ छे, उहाँक स्‍वागत कर, मातुन उहाँर बिचारलाक दुसिया दिए बिबाद कर्बार काम ना कर।
45014002	काहुँ काहुँ गटे कुछु खाबा हए कहए बिस्‍वास करेचे। मातुन बिस्‍वासत उऩ हबार लोकट बाठे सागपात खाचे।
45014003	गटे कुछु खाबार लोकट नि खाबार लोकटक हेला ना करोक। आर नि खाबार लोकटउ गटे कुछु खाबार लोकटक दुसिया ना दोक, कियाँकि परमेस्‍वरट उहाँक सुइकार करिचेक।
45014004	पोरेर सेबकटर निसाफ कर्बार तुइँ काहाँए? उहाँए स्‍थिर रहबे बा पतन हबे, जे हबे आप्‍नार मालिकटर साम्‍नात हबे। आर उहाँए स्‍थिर हबाउ पारे, कियाँकि उहाँर प्रभुड उहाँक स्‍थिर कराबार पाके सक्‍छम छे।
45014005	काहुँ एकटा दिनक भिनड दिन से बड मानेचे आर काहुँ गटे दिनलाक एकेलाखा गनेचे। याहाँर बिसयत हरेकटा लोक आप्‍ना आप्‍नि मनत पुरापुरि भाबे निस्‍चित होक।
45014006	दिनडक मान्‍बार लोकट प्रभुरे आदरेर ताने मानेचे। आर खाबार लोकट प्रभुरे आदरेर ताने खाचे। कियाँकि उहाँए परमेस्‍वरटक धन्‍यबाद दिए खाचे। नि खाबार लोकट प्रभुरे आदरेर ताने नि खाचे, आर उहाँउ प्रभुडके धन्‍यबाद देचे।
45014007	हामा काहुँ नाते आप्‍नार ताने जिएचि आर नाते हामा आप्‍नार ताने मरेचि।
45014008	हामा जदि जेअँत छि ते प्रभुरे ताने जेअँत छि। आर मर्ब कर्म जदि ते प्रभुरे ताने मर्म। ताहाते हामा जेअँत रहि बा मरि हामा प्रभुरे हइ।
45014009	कियाँकि एइड कारने ख्रिस्‍टट मर्ले आर फेर जेअँत हए उठले, जेसे उहाँए मरा आर जेअँत दनहलार प्रभु होक।
45014010	तुइँ आप्‍नार भाइडर निसाफ कियाँ करेचिस? बा तोर भाइडक तुइँ कियाँ हेला करेचिस? कारन हामा साभाउ त परमेस्‍वरेर न्‍यायआसनेर आगुति थार हम।
45014011	कियाँकि हेनङ लिखाल छे, “प्रभुड कहचे, ‘मुइँ जेअँत छु कहए खुद आप्‍नाक साक्‍छि राखिए कहचु, हरेकटा हाँटो मोर आगुति हाँटुवा पार्बे, आर हरेकटा जिभा मोक परमेस्‍वर कहए सुइकार कर्बे’।”
45014012	आर हामा साभाउ परमेस्‍वरटक आप्‍ना आप्‍नि जिबनेर हर हिसाप बुझाम।
45014013	ताहाते आप हामा एक दस्रा झनार निसाफ ना करि, ताहार से बुरु पोरेर दामालडत ठक्‍कर लाग्‍बार काथा बा ओझोटेर काथा केधउ नि राख्‍म कहए निर्नय करि।
45014014	मुइँ इड जानेचु आर प्रभु इसुत मोक इड निस्‍चित छे कि, कुनहखान जिऩिस आप्‍नात आसुद्ध नि छे। मातुन जाहाँए उखान जिऩिसक आसुद्ध गनेचे उहाँर ताने उखान जिऩिस आसुद्ध हए जाचे।
45014015	तोर खराकलार कारन तोर भाइडक ठक्‍कर लागेचेक जदि ते, आप तुइँ प्रेमत नि चलेचिस। जाहाँर ताने ख्रिस्‍टट आप्‍नार प्रानड दिले तोर खराकलार कारन आप उहाँए नास ना होक।
45014016	ताहाते तोर कराल भालाइर कामखानक काहुँ खाराप कहबा ना पाओक।
45014017	कियाँकि परमेस्‍वरेर राजखान खाबार आर पिबार काथा नि हए मातुन पबित्र आत्‍माड दिबार धार्मिकता, सान्‍ति आर आनन्‍द हए।
45014018	हेनङ सँच राखिए ख्रिस्‍टेर सेबा कर्बार लोकट, परमेस्‍वरटक खुसि बेनाचे आर लोकलार नजरत असल गेनाल जाचे।
45014019	ताहाते हामा उला काथात लागिए परि, जेइला काथाए हामार बिचत सान्‍ति आनेचे आर एक आपसत आत्‍मिक उन्‍नति कराचे।
45014020	खाबार जिऩिसलार खातिर परमेस्‍वरेर कामखानक नास ना कर। बास्‍तबत खाबार गटे जिऩिसला सुद्ध छे। मातुन पोरक पापत गिराबार मने खाबार कामखान खाराप हए।
45014021	इड काथा उचित छे कि, मासु नि खाबा, मधपान नि कर्बा आर कोए हेनङ काम नि कर्बा जाहाँर कारन तोर भाइडर ताने बाधा उत्‍पन हचे।
45014022	ताहाते इला काथार बिसयत तोर जेइड बिस्‍वास छोक, उड काथाक परमेस्‍वर आर तोर बिच राखेक। धन्‍य हए उड लोक, जाहाँए आप्‍ने उचित ठहराल काथाडत आप्‍नाक दुसि नि ठहराचे।
45014023	मातुन सांका करे खाबार लोकट आगेइ दुसि ठहरि गेइचे कारन उहाँए बिस्‍वास करिए नि खाइचे, कियाँकि जेइड काथा बिस्‍वास से उत्‍पन नि हचे उड काथा पाप हए।
45015001	हामा बिस्‍वासत दऱ हुवाल लोकला आप्‍नारे खुसि नि छाबिए बिस्‍वासत उऩ लोकलार कमजोरिलाक सहबा लागे।
45015002	हामा साभाउ भिनड बिस्‍वासिर आत्‍मिक सुधार हकि कहए उहाँर भालाइर ताने उहाँक खुसि बेनाइ।
45015003	कियाँकि ख्रिस्‍टटउ बाठे आप्‍नाक खुसि कर्बार काम नि कर्ले। मातुन उहाँर बिसयत हेनङ लिखाल छे, “तोर निन्‍दा करालार निन्‍दाखान मोर पर पर्ले।”
45015004	कियाँकि आगुकार दिनलात जे जेतेला काथा लिखाल छिले, उ गटेला काथा हामार सिक्‍छार ताने हए जेसे धर्मसास्‍त्रखान से आस्‍बार धिरजता आर उत्‍साह पाए हामार आसाड बाऱोक।
45015005	धिरजता आर उत्‍साह दिबार परमेस्‍वरट तम़ाक, ख्रिस्‍ट इसुर नमुना अनुसार आपसत एकेडा मनेर हए जिबार सक्‍ति दिकन,
45015006	जेसे तम़ा एक मनेर हए, एकेडा आवाजत प्रभु इसु ख्रिस्‍टेर परमेस्‍वर आर पितार महिमा कर्बा पारन।
45015007	ताहाते परमेस्‍वरेर महिमार ताने ख्रिस्‍टट जेनङ तम़ाक सुइकार करेल्‍कन, अइनङ तम़ाउ एक दस्रा झनाक सुइकार कर।
45015008	कियाँकि मुइँ तम़ाक कहच्‍कन, हामार बाप दादोलाक दुवाल प्रतिग्‍याडत परमेस्‍वरट सत्‍य छे कहबार काथाड पुस्‍टि कर्बार ताने ख्रिस्‍टट खतना बालालार सेबक हले।
45015009	एइनङ करे परजातियाला परमेस्‍वरेर कृपार ताने उहाँर महिमा करोक। जेनङ कि लिखाल छे: “ताहाते मुइँ परजातियालार बिचत तोर महिमा करिम्‍कुन आर तोर नाअँडर प्रसंसा करिम्‍कुन।”
45015010	आर यहनङ लिखाल छे, “ए परजातियाला, उहाँर प्रजालार सङे आनन्‍द मानाअ।”
45015011	अइनङ करे, “गटे परजातियाला प्रभुर प्रसंसा कर, आर गटे जात जातेर लोकला उहाँर प्रसंसा करोक।”
45015012	फेर यसइया अगमबक्‍ताड हेनङ कहिचे, “इसइर भुट्टाड से एकटा टेमा फेकाबे आर उहाँए जात जातेर लोकलार पर सासन कर्बे। आर परजातियाला उहाँर पर आसा राख्‍बे।”
45015013	आसा दिबार परमेस्‍वरटर पर तम़ा बिस्‍वास करिचन। उहाँए तम़ाक पुर्न आनन्‍द आर सान्‍ति से भरपुर कर्कन, जेसे तम़ा पबित्र आत्‍मार साक्‍तिर से आसाडत बार्त़े बार्त़े जाअन।
45015014	हे भाइला! मुइँ निस्‍चित छु, आप तम़ा भालाइ कर्बार पाके भरपुर छन आर गटे ग्‍यान से पुर्न हए एक आपसत सिक्‍छा दिबार पाके सक्‍छम हए गेइचन।
45015015	ताहारअ पर परमेस्‍वरट मोक दुवाल अनुग्रहर कारन, मुइँ तम़ाक फम कराबार ताने बाडा हुब करिए केबारा काथा लिखिचु।
45015016	मोक इखान अनुग्रह परजातियालार ताने परमेस्‍वरेर सुसामादेर पुजारुक हए ख्रिस्‍ट इसुर सेबा कर्बा दुवाल गेल, जेसे परजातियाला पबित्रआत्‍मार पाए सुद्ध हए परमेस्‍वरेर ताने सुइकारयोग्‍य भेटि होक।
45015017	ताहाते जेइला काम मुइँ परमेस्‍वरेर ताने ख्रिस्‍ट इसुत कर्नु, उला कामत मुइँ गउरब करेचु।
45015018	कियाँकि परजातियालाक बचन आर कामेर पाए आग्‍याकारि बेनाबार ताने, ख्रिस्‍टट मोर पाए जेइखान काम करिचे, ताहार से बाहिक आर भिन काथार बिसयत बल्‍बार हुब मुइँ नि पाचु।
45015019	उखान काम मुइँ चिऩलार आर आस्‍चार्य कर्मलार सक्‍तिर पाए आर परमेस्‍वरेर आत्‍मार सक्‍तिर पाए करिचु। एइनङ करे ख्रिस्‍टेर सुसामाद प्रचार मुइँ यरुसलेम से लेगेत इल्‍लुरिकन तलिक पुरापुरि भाबे चारह बिति करिचु।
45015020	भिन झनार पाए सुरु कराल जगडर पर घर बेनाबा ना परोक कहए मुइँ ख्रिस्‍टेर नाअँ नि जानाल ठाअँखानत जाए सुसामाद प्रचार कर्बार मनसुवा करिचु।
45015021	जेसा कि लिखाल छे, “जाहाँक उहाँर बिसयत केधउ कहाल नि जाए अम़ा उहाँक देख्‍बे आर जाहाँए उहाँर बिसयत केधउ नि सुने अम़ा उहाँक बुझ्‍बे।”
45015022	अइताने त, मुइँ तम़ार ठिना आस्‍बार से भेलेला फेक रुका गेनु,
45015023	मातुन आप इला इलाकात मोर ताने प्रचार कर्बार ठाअँ बाकि नि रहबार कारन आर तम़ार ठिना आस्‍बार मनसुवा भेलेला बच्छर से हबार कारन,
45015024	मुइँ स्‍पेन जाबार पाकत तम़ाक भेट कर्बार मनसुवा करिचु। आर तम़ार सङे सङे कुछु समय तलिक रहए संगतिडर आनन्‍द लिबार इच्‍छा करिचु आर मोर बाकिखान पइरात तम़ा सहजोग दिबन कहए आस्रा करिचु।
45015025	मातुन आल़ा मुइँ पबित्रजनलाक सहजोग भेटिला पुगाबा यरुसलेमेर माखे जाचु।
45015026	कियाँकि यरुसलेमत रहबार गरिप पबित्रजनलार ताने माकेडोनिया आर अखइयार मन्‍डलिला कुछुमुछु दानभेटि दिचे।
45015027	इखान काम अम़ा खुसि मने करिस्‍ले। बास्‍तबत अम़ा आप्‍नाक यहुदि बिस्‍वासिलार रिनिअ गनेचे, कियाँकि जेनङ करे परजातियाला यहुदि बिस्‍वासिलार आत्‍मिक आसिसलात सहभागि हइचे, अइनङ करे आप अम़ाक संसारिक आसिसलार पाए यहुदि बिस्‍वासिलार सेबा कर्बा लाग्‍कि।
45015028	ताहाते यरुसलेमेर गरिपलार ताने उठाल इला दान भेटि अम़ाक जुम्‍मा दिबार बाद मुइँ तम़ार ठिना से अइ पाके स्‍पेन जामु।
45015029	आर मुइँ इड जानेचु कि जेइखुना मुइँ तम़ार ठिना आसिम्‍कन ते ख्रिस्‍टेर भरपुर आसिसट लिए आसिम्‍कन।
45015030	हे भाइला! हामार प्रभु इसु ख्रिस्‍टेर आर आत्‍मार प्रेमेर पाए मोर ताने परमेस्‍वटर सङे खोब जोस से प्रार्थना करिदन कहए मुइँ तम़ाक बिन्‍ति करेच्‍कन,
45015031	जेसे यहुदियार अबिस्‍वासिला से मुइँ बचिए रहुँ आर यरुसलेमेर पबित्रजनला मोर सेबाड सुइकार करोक।
45015032	ताहार बाद मुइँ आनन्‍द पुर्बक परमेस्‍वरेर इच्‍छा से तम़ार ठिना आसिए पुग्‍बा पारु आर तम़ार संगतिड से मोर मनड फरफर होक।
45015033	सान्‍ति दिबार परमेस्‍वरट तम़ा साभार सङे रहकन। आमेन।
45016001	आप मुइँ तम़ाक हामार बहिन फिबिडर बिसयत सिफारिस करेच्‍कन, याहाँए किंख्रियार मन्‍डलिडत धर्म सेबिकार रुपत काम करेचे।
45016002	पबित्रजनलाक सभाङ धर्बार लाखा करे उहाँक तम़ा प्रभुत स्‍वागत कर। आर कुनह काथार उहाँक खागिस परि जाकि जदि ते सहजोग करिदन, कियाँकि उहाँए मोर से लेगेत आरह भेलेला झनार सेबा करिचे।
45016003	प्रिस्‍का आर अक्‍विलाडक मोर बन्‍दगि कहए दन। ख्रिस्‍ट इसुत एम़ा मोर सहकर्मि हए।
45016004	बास्‍तबत एम़ा मोक बचाबार ताने आप्‍नार जिबनडउ खात्रात गिराइस्‍ले। एम़ाक बाठे मुहें नि परजातियालार गटेला मन्‍डलिअ धन्‍यबाद देचेक।
45016005	एम़ार घरेर मन्‍डलिडकअ मोर बन्‍दगि। एसिया से प्रथमे बिस्‍वासि हबार इपेनितसटक बन्‍दगि कहए दन।
45016006	मरियमडक बन्‍दगि कहए दन, याहाँए तम़ार ताने बाडा मेहनेत करिसेल्‍कन।
45016007	मोर आप्‍नाति लोक एन्‍ड्रोनिकस आर युलियसटक बन्‍दगि कहन्। एम़ाउ मोर सङे कइदत छिले। प्रेरितलार मइधे एम़ा खोब नाअँ चलाल लोक हए। आर एम़ा मोर से आगुते ख्रिस्‍टटत बिस्‍वास करिस्‍ले।
45016008	प्रभुत मोर प्रिय एम्‍पलियातसटक मोर बन्‍दगि कहए दन।
45016009	ख्रिस्‍टटत हामार सहकर्मि उर्बानस आर मोर प्रिय सङ इस्‍ताखुसटकअ बन्‍दगि कहए दन।
45016010	ख्रिस्‍टटत हुवाल मुक्‍तिडक प्रमानित कर्बार अपेल्‍लेसटकअ बन्‍दगि। असिस्‍तोबुल्‍सेर घरानाडकअ बन्‍दगि कहए दन।
45016011	मोर आप्‍नाति लोक हेरोदियनडक बन्‍दगि कहए दन। प्रभुडक बिस्‍वास कर्बार नर्किससेर घरानाडकअ बन्‍दगि सुनाए दन।
45016012	प्रभुर ताने मेहनेत कर्बार माइ त्रुफेना आर माइ त्रोफासाडक बन्‍दगि कहए दन। आर प्रिय बहिन, पर्सिसटक मोर बन्‍दगि कहन्, याहाँए प्रभुर ताने बाडा खटिस्‍ले।
45016013	प्रभुर पाए बिछाल रुफसटक आर उहाँर माअँडकअ बन्‍दगि कहन्। रुफसेर माअँड महरअ ताने माएर सामान हए।
45016014	असिंक्रितसटक, फ्‍लेगनडक, हार्मेसटक, पत्रोबासटक, हर्मासटक आर अम़ार सङे रहबार भाइलाक बन्‍दगि कहए दन।
45016015	फिलोलोगसटक, युलियाडक, नेरियासटक आर याहाँर बहिनडक, अइनङ करे ओलिम्‍पासटक आर अम़ार सङे रहबार गटे पबित्रजनलाक बन्‍दगि कहए दन।
45016016	पबित्र चुम्‍मा खाए एक आपसत बन्‍दगि कर। ख्रिस्‍टेर गटे मन्‍डलिला तम़ाक बन्‍दगि पाठाइच्‍कन।
45016017	हे भाइला! मुइँ तम़ाक नेहरा करेच्‍कन तम़ाक सिकाल धर्म सिद्धान्‍तेर खिलापत फुट आर बाधा उत्‍पन कर्बार लोकलार पर नजर राख आर अम़ार से आप्‍नाक अलग राख।
45016018	कियाँकि हेनङ सँच राख्‍बार लोकला, हामार प्रभु ख्रिस्‍टेर सेबार ताने नि मातुन आप्‍नार पेटटर ताने सेबा करेचे। एम़ा आप्‍नार मिठमिठ बलिबचन आर रसरसिया काथालार माध्‍यम से सिधासाधा लोकेर मनलाक महलाचे।
45016019	तम़ार आग्‍यापानलनाडर बिसयत गटे लोकला जानेचे, जाहाँर कारन मुइँ आनन्‍दितअ छु। आर मुइँ चाहाचु कि जेइला काथा असल छे उला काथार ताने तम़ा बुद्धिमान हव आर जेइला काथा खाराप छे उला काथा से तम़ा निर्दोस रह।
45016020	सान्‍ति दुवा परमेस्‍वरट, बारा जल्‍दि सइतानडक तम़ार ठेङलार तलत खेच्तेक। हामार प्रभु इसुर अनुग्रहखान तम़ार सङे रहकन।
45016021	मोर सङे सङे काम कर्बार तिमोथिड तम़ाक बन्‍दगि पाठाइच्‍कन आर अइनङ करे मोर आप्‍नाति लोकला लुकियसट, यासोनड आर सोसिपात्रोसटउ तम़ाक बन्‍दगि पाठाइच्‍कन।
45016022	इखान चिट्ठि लिख्‍बार मुइँ तर्तियसटउ, प्रभुत तम़ाक बन्‍दगि कहच्‍कन।
45016023	गायसट, जाहाँए मोक आर गटेड मन्‍डलिक मेजुवानि मानभाब करिचे, उहाँए तम़ाक बन्‍दगि पाठाइच्‍कन। इखान नगरेर मुन्‍सि इरास्‍तसट आर भाइ क्‍वार्टसटउ तम़ाक बन्‍दगि कहिच्‍कन।
45016024	हामार प्रभु इसु ख्रिस्‍टेर अनुग्रहखान तम़ा साभार सङे रहकन। आमेन।
45016025	आप, परमेस्‍वरटक महिमा होक आर्थात उहाँक जाहाँए तम़ाक मोर सुसामादत आर इसु ख्रिस्‍टेर प्रचारटत जुग जुग से नुकाल रहस्‍यर प्रकास अनुसार स्‍थिर कराबा पार्तकन।
45016026	मातुन आप अनन्‍त परमेस्‍वरेर आग्‍या अनुसार, अगमबक्‍तालार पाए लिखाल काथालात प्रकट कराल गेइचे आर जानकारि दुवाल गेइचे कि, गटे जात जातेर लोकला उला काथार पर बिस्‍वास करोक आर उलार आग्‍या पालना करोक।
45016027	एकमात्र सर्बग्‍यानि परमेस्‍वरटक इसु ख्रिस्‍टेर पाए सदा सर्वदा महिमा होक।
46001001	परमेस्‍वरेर इच्‍छार पाए ख्रिस्‍ट इसुर प्रेरित हबा बलाहाट पाआल मुइँ पावल आर भाइ सोस्‍थेनेसेर तरफ से,
46001002	कोरिन्‍थित रहाल परमेस्‍वरेर मन्‍डलिडक आर्थात जाहाँक ख्रिस्‍ट इसुत पबित्र कराल गेइचे आर पबित्रजन हबार ताने बलाहाट दुवाल गेइचे, अम़ा साभाक आर हरेक ठिना जाहाँए जाहाँए अम़ार आर हामार प्रभु इसु ख्रिस्‍टेर नाअँड सुम़्रेचे,
46001003	अम़ाक परमेस्‍वर हामार पिता आर प्रभु इसु ख्रिस्‍टेर तरफ से अनुग्रह आर सान्‍ति!
46001004	मुइँ तम़ार खातिर परमेस्‍वरटक सदाए धन्‍यबाद देचु कि, ख्रिस्‍ट इसुत तम़ाक परेमेस्‍वरेर अनुग्रह दुवाल गेइच्‍कन।
46001005	कियाँकि ख्रिस्‍टटत तम़ा चारह पाके धनि बेनाल गेइचन, चाहे हर किसिमेर बल्‍बार काथा होक बा हर किसिमेर ग्यानेर काथा होक।
46001006	जेसा कि, ख्रिस्‍टेर बिसयत दुवाल गबाहिड तम़ार बिचत खाँटि उत्रिचे,
46001007	ताहाते तम़ाक हामार प्रभु इसु ख्रिस्‍टट प्रकट हबार दिनडर आसपइरा देखिए रहबा कुनह बरदानेर कमि नि छकन।
46001008	उहाँए तम़ाक अन्‍तिम तलिक दऱ करिए राख्तकन, जेसे तम़ा हामार प्रभु इसु ख्रिस्‍टरेर दिनत निर्दोस हबा पारन।
46001009	परमेस्‍वरट बिस्‍वासयोग्‍य छे। उहाँइ तम़ाक आप्‍नार पुत्र, इसु ख्रिस्‍ट हामार प्रभुर संगतित बलाहाट दिल्‍कन।
46001010	हे भाइला! हामार प्रभु इसु ख्रिस्‍टेर नाअँत मुइँ तम़ाक नेहरा करेच्‍कन कि, तम़ा साभाउ एकेडा काथात सहमति ह आर तम़ार बिचत फुट ना हकन बुरु तम़ा मन आर बिचारत एक हन्।
46001011	हे मोर भाइला! क्‍लोएर घरानार लोकलार मुखे मुइँ इड सुनिचु कि, तम़ार बिचत बेले झाग्रा छकन।
46001012	मोर कहबार मतलब एइड कि, तम़ा आप्‍नाक कहचन कि, “मुइँ पावलेर हउ”, कोए कहचन, “मुइँ अपोल्‍लोसेर हउ”, ते कोए कहचन, “मुइँ पत्रुसेर हउ”, आरह कोए कहचन, “मुइँ ख्रिस्‍टेर हउ।”
46001013	ख्रिस्‍टट कि भाग बान्‍डा हइस्‍ले! तम़ार ताने कि पावलड क्रुसत बलिदान हइसिल्‍कन? तम़ा कि पावलेर नाअँत बप्‍तिस्‍मा हइस्‍लन?
46001014	परमेस्‍वरटक धन्‍यबाद होक, कि तम़ार मइधे मुइँ क्रिसपस आर गायसटक छुट्टा काहाँकअ बप्‍तिस्‍मा नि दिनु।
46001015	अइताने कोए कहबा नि पार्बन कि, तम़ा मोर नाअँत बप्‍तिस्‍मा हइस्‍लन।
46001016	(हँ, इस्‍तिफनसेर घरानाडकअ मुहें बप्‍तिस्‍मा दिस्‍नु। याहाँर बाहिक आर काहाँकअ बप्‍तिस्‍मा दिचु कहए मोक फम नि छे।)
46001017	ख्रिस्‍टट मोक बप्‍तिस्‍मा दिबार ताने नि मातुन सुसामाद प्रचार कर्बा कहए खटाइस्‍ले, अह बुद्धिर काथा दे नि, निते त ख्रिस्‍टेर क्रुसखान सक्‍तिहिन हलेहने।
46001018	कियाँकि क्रुसेर सन्‍देसट नास हबार लोकलार ताने मुर्खता हए, मातुन हामा उद्धार पाआल लोकलार ताने इड काथा परमेस्‍वरेर सक्‍ति हए।
46001019	जेनङ कि धर्मसास्‍त्रत लिखाल छे, “ग्‍यानिलार ग्‍यानखानक नस्‍ट करिम आर बुद्धिमानलार बुद्धिखानक बेकाम्‍मा करिम।”
46001020	ग्‍यानि लोकट कोए? सास्‍त्रेर जानिप्‍कारट कोए? इड जामानार दार्सनिकट कोए? परमेस्‍वरट इखान संसारेर बुद्धिखानक कि मुर्ख साबित कर्ले नि?
46001021	संसारखान आप्‍नार बुद्धिर पाए परमेस्‍वरटक चिन्‍भा नि पाबार कारन परमेस्‍वरट आप्‍नार बुद्धि अनुसार प्रचारेर मुर्खतार पाए बिस्‍वास कर्बार लोकलाक उद्धार कर्बा मुनासिब ठहराले,
46001022	कियाँकि यहुदिला चिऩर माङ करेचे आर ग्रिकला ग्‍यानेर खुजित छे।
46001023	मातुन हामा क्रुसत टाङाल ख्रिस्‍टटक प्रचार करेचि, जेइड कि यहुदिलार ताने ओझोट आर परजातियालार ताने मुर्खता हए,
46001024	मातुन बलाहाट पाआल यहुदि आर ग्रिक दनहलार ताने ख्रिस्‍टटए परमेस्‍वरेर सक्‍ति आर परमेस्‍वरेर बुद्धि हए।
46001025	कियाँकि परमेस्‍वरेर मुर्खताखान लोकलार बुद्धिखान से अधिक उत्तम छे आर परमेस्‍वरेर दुर्बलताखान लोकलार सक्‍तिखान से अधिक सक्‍तिसालि छे।
46001026	हे भाइला! बिचार कर त, बलाहाट पाबारखुना तम़ा केनङ छिलन? मान्‍सिगतिर हिसाप से तम़ा भेलेला झना बुद्धिमान, सक्‍तिसालि आर खानदानि घरानार नि छिलन।
46001027	मातुन बुद्धिमानलाक लाजत गिराबार ताने परमेस्‍वरट संसारेर मुर्ख काथालाक बिछ्ले। आर बरियोलाक लाजत गिराबार ताने परमेस्‍वरट संसारेर उऩलाक बिछ्ले।
46001028	संसारखानत हुवाल काथालाक बेकाम्‍मा ठहरिबार ताने परमेस्‍वरट संसारेर निच आर तुच्‍छ काथालाक बिछ्ले जेइला काथा कि कोए गेन्‍तिरे नि रहए,
46001029	जेसे परमेस्‍वरेर साम्‍नात काहुँ गुमान कर्बा ना पाओक।
46001030	ख्रिस्‍ट इसुत परमेस्‍वरटए तम़ार जिबनेर स्रोत हकन, आर एइड ख्रिस्‍ट हामार ताने परमेस्‍वरेर तरफकार बुद्धि, धार्मिकता, पबित्रता आर उद्धार ठहरिले,
46001031	जेनङ कि धर्मसास्‍त्रत लिखाल छे, “बाराइ कर्बारला प्रभुते बाराइ करोक।”
46002001	हे भाइला! जेइखुना मुइँ तम़ार ठिना परमेस्‍वरेर रहस्‍यड बाताबा आसिस्‍नु ते, बड बड काथा बा बुद्धिर काथा लिए नि आसिस्‍नु।
46002002	कियाँकि तम़ार सङे रहते मुइँ, इसु ख्रिस्‍ट आर क्रुसत हुवाल उहाँर बलिदानेर काथाडर छुट्टा आऱला काथात मुइँ नि जान्‍बार लाखा हबार बिचार कर्नु।
46002003	तम़ार ठिना आस्‍बारखुना मुइँ उऩ छिनु आर डर डर करे काप्‍ते आस्‍नु।
46002004	आर मोर सिक्‍छा आर सन्‍देसट लालच देखाबार काथात आर बुद्धिर काथात नि मातुन आत्‍मा आर सक्‍तिर कामत छिले।
46002005	ताहाते तम़ार बिस्‍वासखान लोकलार बुद्धित नि मातुन परमेस्‍वरेर सक्‍तित आधारित हकन।
46002006	मातुन हामा पक्‍कत लोकलार बिचत बुद्धिर काथाला प्रचार करेचि, अह इखान संसारेर बुद्धित नि, नाते इखान संसारेर सासकलार बुद्धित जेइला कि नस्‍ट हते जाचे।
46002007	मातुन हामा परमेस्‍वरेर गहिर आर गुप्‍त बुद्धिर प्रचार करेचि जेइलाक परमेस्‍वरट हामार महिमार ताने जुग जुग आगेइ से जुक्‍ताए राखिस्‍ले।
46002008	इड जुगेर सासकला काहुँ इड काथा नि बुझ्‍ले, बुझ्‍ले से त महिमार प्रभुडक क्रुसत टाङबे नि कर्लेहने।
46002009	मातुन हेनङ लिखाल छे: “चखु दे नि देखाल, कान दे नि सुनाल आर लोकेर मनत नि सँचाल काथाला परमेस्‍वरट आप्‍नाक प्रेम कर्बार लोकलार ताने तियारि करिचे।
46002010	परमेस्‍वरट उला काथा हामार ताने आत्‍मार पाए प्रकट करिचे, कारन आत्‍माड हरला काथार खुजि करेचे, हेता तलिक कि परमेस्‍वरेर गहिर से गहिर काथालारअ।
46002011	लोकेर भित्रत रहबार आत्‍माडर छुट्टा लोकेर बिचारलाक काहाँए जान्‍बा पार्बे? अइनङति करे परमेस्‍वरेर काथाला परमेसवररेर आत्‍माडर छुट्टा काहुँ जान्‍बा नि पार्बे।
46002012	आप हामा संसारेर आत्‍माड नि मातुन परमेस्‍वरेर तरफकार आत्‍माड पाइचि, जेसे हामा मुफतत दुवाल परमेस्‍वरेर बरदानलाक बुझ्‍बा पारि।
46002013	ताहाते हामा मान्‍सिर बुद्धि दे सिकाल काथाला नि मातुन आत्‍मार पाए सिकाल काथाला बलेचि आर हामा आत्‍मिक लोकलाक, आत्‍मिक सत्‍य अर्थड बाताचि।
46002014	मातुन अनात्‍मिक लोकट परमेस्‍वरेर आत्‍मार काथालाक सुइकार नि करेचे कियाँकि उहाँर ताने उला काथा मुर्खता हए आर उहाँए उला काथा बुझ्‍बा नि पारेचे, कारन उला काथाक बाठे आत्‍मिक रुपत बुझाल जाचे।
46002015	आर आत्‍मिक लोकट हरला काथार जाँच करेचे, मातुन उहाँक काहाँरअ पाए जाँचा नि जाचे।
46002016	जेनङ कि धर्मसास्‍त्रखान कहचे: “कियाँकि प्रभुर मनडक काहाँए जानिचे ते उहाँक सिकाबा पार्बे?” मातुन हामार सङे ख्रिस्‍टेर अइड मन छे।
46003001	ताहाते हे भाइला! तम़ार सङे बल्‍बारखुना मुइँ आत्‍मिक लोकलार सङे बल्‍बार लाखा करे नि मातुन सारिरिक लोकलार सङे, ख्रिस्‍टटत नेद छुवारलार सङे बल्‍बार लाखा करे बल्‍नु।
46003002	मुइँ तम़ाक दुहुनि खिलाल्‍कन सकत खराक नि खिलाल्‍कन, कारन तम़ा अन पचाबार सक्‍छम नि हइस्‍लन, आर नाते तम़ा आल़ा तलिक सक्‍छम हइचन,
46003003	कारन आल़ाउ तम़ा सारिरिक स्‍वभाबते छन। जाहाँ तलिक तम़ार बिचत डाहा आर झाग्रा छकन, ते कि तम़ा सारिरिक स्‍वभाबेर हए संसारिक लोकलार लाखा जिएचन नि?
46003004	जेइखुना तम़ा एक झना कहचन, “मुइँ पावलेर हउ”, आर एक झना कहचन, “मुइँ अप्‍पोलोसेर हउ”, ते तम़ा कि संसारिक लोकलार लाखा हलन नि?
46003005	तने अप्‍पोलोसट कि हए? आर पावलड कि हए? प्रभुर खटान बम्‍जिन हरेक झना बाठे सेबक हए जाहाँर पाए तम़ा बिस्‍वासत आस्‍लन।
46003006	मुइँ बुन्‍नु, अप्‍पोलोसट पानि ढाल्‍ले मातुन परमेस्‍वरटए बाऱाले।
46003007	ताहाते बुन्‍बारट कुछु नि हए नाते पानि ढाल्‍बारट कुछु हए मातुन गटे कुछु हए परमेस्‍वरट, जाहाँए बाऱाचे।
46003008	बुन्‍बारट आर पानि ढाल्‍बारट एके हए। हरेक झना आप्‍नार मिस्‍कत अनुसार इनाम पाबे।
46003009	कियाँकि हामा परमेस्‍वरेर साझियार हइ आर तम़ा परमेस्‍वरेर खेत हन्, परमेस्‍वरेर घर हन्।
46003010	मोक दुवाल परमेस्‍वरेर अनुग्रह अनुसार मुइँ एकटा सिपाल राज मिस्‍त्रिर लाखा करे ग्राट बठानु, आर काहुँ उड ग्राटेर पर घर बेनाते जाचे, मातुन बेनाते जाबार हरेक झन लोक ध्‍यान दोक कि, उहाँए उडर पर घर केनङ करे बेनाचे।
46003011	कियाँकि जेइड ग्राट बठाल गेइचे उड ग्राट खुद इसु ख्रिस्‍टट हए। इड ग्राटेर छुट्टा भिन ग्राट आर काहुँ बठाबा नि पार्बे।
46003012	काहुँ जदि अइड ग्राटेर पर सना दे बा रुपा दे बा भारि दामेर पात्‍थल दे, खुट्टा दे, पुवाल बा खेर दे बेनाए ते,
46003013	इन्‍साफेर दिनड हरेक झनार कामखानक झलझल करे प्रकट कर्तेक, कियाँकि कामखानक अगिनेर पाए खाराल जातेक आर अगिनखाने जाँच कर्तेक, कि काहाँर कामखान केनङ छेक।
46003014	आर उड ग्राटेर पर बेनाल काहाँरअ कामखान स्‍थिर रहए जाकि जदि ते, उहाँए इनाम पाबे।
46003015	आर काहाँरअ कामखान जलिए भस्‍म हए जाकि जदि ते, उहाँक नाक्‍सान भुङबा पर्तेक, ताहारअ पर उहाँए आप्‍नाक अगिनखानत जल्‍बार से बचाबे।
46003016	तम़ा कि जानेचन नि, कि तम़ा परमेस्‍वरेर मुन्‍डिल हन्, आर परमेस्‍वरेर आत्‍माड तम़ार भित्रत बासा करेच्‍कन?
46003017	काहुँ जदि परमेस्‍वरेर मुन्‍डिलडक नस्‍ट कर्बे ते, परमेस्‍वरट उहाँकअ नस्‍ट कर्तेक, कियाँकि परमेस्‍वरेर मुन्‍डिलड पबित्र हचे आर उड मुन्‍डिल तम़ाए हन्।
46003018	तम़ा आप्‍ने आप्‍नाक दागा ना द। इड जुगत काहुँ जदि आप्‍नाक बुद्धिमान सँचेचे ते, उहाँए आप्‍नाक मुर्ख बेनाक जेसे उहाँए बुद्धिमान हबा पारोक।
46003019	कियाँकि संसारिक बुद्धिखान परमेस्‍वरेर नजरत मुर्खता हए। कियाँकि हेनङ लिखाल छे: “उहाँए बुद्धिमानलाक अम़ार चतुरपुनात धरेचे।”
46003020	आर यहनङ लिखाल छे, “प्रभुड जानेचे कि बुद्धिमानलार बिचारला बेकाम्‍मा छेक।”
46003021	ताहाते काहुँ लोकलार कामलार पर गुमान ना करोक, कियाँकि गटे कुछुला तम़ारे हकन,
46003022	पावलड होक बा अप्‍पोलोसट बा केफासट होक, सब कोए तम़ारे आर गटे कुछुला तम़ारे हकन। संसार, जिबन आर मिर्तु बा बर्तमान होक बा भबिस्‍य सब कुछुला तम़ारे हकन।
46003023	आर तम़ा ख्रिस्‍टेर हन्, ख्रिस्‍टट हए परमेस्‍वरेर।
46004001	लोकला हामाक ख्रिस्‍टेर सेबक आर परमेस्‍वरेर रहस्‍य खुलाबार भान्‍डारि कहए जानोक।
46004002	ताहार से अधिक इड आबस्‍यक छे कि, भान्‍डारिला बिस्‍वासयोग्‍य होक।
46004003	आर मोर ताने इड बारा छट काथा हए कि मोर निसाफ तम़ार पाए होक बा मान्‍सिर कुनह अदालतत होक। बास्‍तवत मुइँ आप्‍नार निसाफ आप्‍नउ नि करेचु।
46004004	मोर बिरुद्धत कुछु छे कहए मुइँ नि जानेचु, ताहारअ पर इड काथाए मोक निर्दोस साबित नि करेचे। मोर निसाफ कर्बार त प्रभुडए छे।
46004005	अइताने निस्‍ठुकि कराल समयड से आगुत, प्रभुड नि आस्‍बार तलिक काहाँरअ निसाफ ना कर। उहाँए आन्‍धारत नुकाल हरला काथाक जऩाकत आन्‍बे आर लोकेर मनेर बिचारलाक प्रकट कर्बे। आर उखुना हरेक झन आप्‍नार पाबार इनामड परमेस्‍वरट से पाबे।
46004006	हे भाइला! इ गटेला काथा मुइँ तम़ारे भालाइर ताने आप्‍नार आर अपोल्‍लोसेर नमुना दिए बुझाच्‍कन, जेसे तम़ा हामाक देखिए “लिखाल काथाड से फजुल ना हन्” कहबार काथाडर भाबड बुझ्‍बा पारन, आर जेसे तम़ार मइधे काहुँ एक झनार पक्‍छ लिए भिन झनार खिलापत गुमाने चरचर ना हन्।
46004007	काहाँए तोक आरला लोक से भिन जानेचोक? तोर सङे किला छोक जेइला तोक दुवाल नि गेइचोक? तोक जदि दुवाल गेइचोक ते आप्‍ने हासिल कर्बार लाखा कियाँ गुमान करेचिस?
46004008	तम़ाक ते गटे कुछु पुगिगेइच्‍कन! तम़ा ते मातिबर हएगेइचन! तम़ा ते हामार बेगरे राजा हएगेइचन! बास्‍तवत तम़ा ते राजा हलउ हलेहने, जेसे हामाउ तम़ार सङे राज कर्बा पानहने!
46004009	कियाँकि मोक लागेचे, परमेस्‍वरट हामा प्रेरितलाक मिर्तु दन्‍ड पाबार लोकलार लाखा करे अन्‍तिम प्रदर्सनत राखिचे कारन हामा संसार, सर्गदुत आर लोकलार ताने ताम्‍सा बेनाल गेइचि।
46004010	हामा ख्रिस्‍टेर खातिर मुर्ख हइचि, मातुन तम़ा ख्रिस्‍टटत बुद्धिमान हइचन। हामा उऩ हइचि मातुन तम़ा बरियो हइचन। तम़ार आदर हइच्‍कन मातुन हामार अनादर हइचे।
46004011	आल़ा तलिक हामा भोके आर प्‍याँसे छि, उद्रे छि आर मार खाचि आर हामा घर दुवार बिहिन छि।
46004012	आर हामा आपुन हाते कारा मेहनेत करेचि। निन्‍दा कर्बारखुना हामा आसिर्बाद देचि आर साताबारखुना हामा सहए जाचि।
46004013	बदनाम कर्बारखुना हामा लुरुम हए उत्रा देचि। आल़ा तलिक हामा संसारेर कुटा कच्रा आर पृथिमिर घुस्‍टार लाखा हए छि।
46004014	मुइँ तम़ाक इखान चिट्ठि लाजत गिराबार ताने नि बुरु आप्‍नार दुलालि छुवालाक डाटनि दिबार लाखा करे लिखिचु।
46004015	कियाँकि ख्रिस्‍टटत तम़ार गार्जन हाजारअ झन हलउ तम़ार पिता भेलेला झन नि छकन। बास्‍तवत कहले सुसामाद सुनाए ख्रिस्‍ट इसुत मुहें तम़ार पिता हइच्‍कन।
46004016	ताहाते मुइँ तम़ाक नेहरा करेच्‍कन कि, तम़ा मोर देखादेखि कर।
46004017	अइताने मुइँ तम़ार ठिना तिमोथिडक पाठाच्‍कन, प्रभुत उहाँए मोर दुलालि आर बिस्‍वासयोग्‍य बेटा हए। मुइँ हरठिनाकार हरला मन्‍डलित सिकाबार अनुसार ख्रिस्‍टटत मोर जिबनड केनङ छे, उहाँइ तम़ाक फम करात्‍कन।
46004018	मातुन तम़ार मइधे काहुँ काहुँ गुमान से फुलिए चरचर हए गेइचन बाजाकि मुइँ तम़ार ठिना आर आस्‍बेनि करिम्‍कन।
46004019	प्रभुर इच्‍छा हए ते, मुइँ बारा जल्‍दि तम़ार ठिना आसिम आर पात्ता लागाम कि, गुमाने चरचर हुवाल लोकलार बाठे काथालाए ने सक्‍तिअ छेक।
46004020	कियाँकि परमेस्‍वरेर राजखान काथात नि मातुन सक्‍तित हचे।
46004021	तम़ा कि चाहाचन? मुइँ तम़ार ठिना बेत लिए आस्‍कन ने प्रेम आर नम्रतार आत्‍मा लिए आस्‍कन?
46005001	सुनेच्‍कन ते, तम़ार बिचत ब्‍यभिचार छकन, अह हेनङ ब्‍यभिचार कि, परजातियालार बिचतअ नि हुनङ हचे, एकटा लोक आप्‍नारे सत माअँडक मगि करे।
46005002	सेने कियाँ गुमान करेचन बुरु सोग कर आर हुनङ कुकर्तुत कर्बार लोकटक तम़ार बिच से बाहार निक्‍लाए द।
46005003	मुइँ सरिलत हाजिर नि हलउ आत्‍मात तम़ारे सङे छु आर मुइँ हता हाजिर रहबार लाखा करे हुनङ कुकर्तुत करा लोकटर निसाफ करि फेकाइचु।
46005004	जेइखुना तम़ा हामार प्रभु इसुर नाअँत जर हबन, आत्‍मात महँ तम़ार सङे रहम्‍कन आर हामार प्रभु इसुर सक्‍तिखान मउजुत रहत्‍कन।
46005005	हेनङ लोकटर सरिलड नस्‍ट हकि कहए उहाँक सइतानेर हातत सपाल जाओक जेसे उहाँर आत्‍माड प्रभुर दिनत उद्धार पाकि।
46005006	तम़ाक गुमान कर्बार ठिक नि छकन। थर्के खमिर दे गुन्‍डार गटेड डिकाक खमिरा बेनाए देचे कहए कि तम़ा जानन नि?
46005007	पुर्ना खमिरखानक निक्‍लाव आर तम़ा बिना खमिरेर नायाँ डिका बन। बास्‍तवत तम़ा आगेइ से बेखमिरा छन, कियाँकि ख्रिस्‍टट हामार ताने निस्‍तार पाब्‍निर पाठाभेरा हए बलिदान हए गेइचे।
46005008	ताहाते आप, हामा पुर्ना खमिर दे पाब्‍नि ना मानाइ, नाते कुकर्म आर दुस्‍टतार खमिर दे, मातुन सुद्धता आर सत्‍यतार बेखमिरा रुटि दे मानाइ।
46005009	मुइँ तम़ाक चिट्ठिखानत लिख्‍बे करिसेन्‍कन कि, यउन दुराचार कर्बार लोकलार सङे ना मिस्‍लन,
46005010	याहाँर मतलब इड नि कि, तम़ा इखान संसारेर यउन दुराचारिलार बा लालचिया आर लुटाहालार बा मुर्ति पुजारुकलार सङे बिल्‍कुले संगत ना करन, निते त तम़ाक इखान संसार से निक्‍लिए जाबा पर्तकन।
46005011	मातुन आप मुइँ तम़ाक लिखेच्‍कन, उड लोकेर सङे संगत ना कर, जाहाँए आप्‍नाक बिस्‍वासि नाम काहालाए यउन दुराचार, लोभलालच, मुर्तिपुजा, निन्‍दा, मधपान आर लुटपाट करेचे, हेनङ लोकटर लाटत बठिए खाबअ ना करन।
46005012	जे हलउ बाहिरि लोकलार निसाफ कर्बार मोक कुन लाकाधाका? मातुन मन्‍डलिर भित्तरकार लोकलार निसाफ त तम़ा करेचन ने?
46005013	बाहिरि लोकलार निसाफ परमेस्‍वरटए कर्बे। “दुस्‍टडक तम़ार बिच से निक्‍लाव।”
46006001	तम़ार बिचत काचाल छकन जदि ते, निसाफेर ताने पबित्रजनलार ठिना लेजाबा छरिए अधर्मिलार ठिना लेजाबार कि आँट कर्बन?
46006002	पबित्रजनला संसारखानेर निसाफ कर्बे कहए कि तम़ा जानेचन नि? संसारखानेर निसाफ तम़ार पाए कराल जाबे जदि ते, छट से छट काथालार निसाफ कर्बा तम़ा कि पारेचन नि?
46006003	हामा सर्गदुतलार निसाफ कर्म कहए कि तम़ा जानेचन नि? इड जिबनेर काथालार त आरह बेसि से निसाफ कर्म!
46006004	तम़ार सङे जदि जिबनेर साधारन काथालार काचाल छकन ते, उला लोकेर बिचत तम़ा कियाँ लेजाचन जाहाँर कि मन्‍डलित कोए गेन्‍तिए नि छे?
46006005	इड काथा मुइँ तम़ाक लाजत गिराबार ताने कहच्‍कन। तम़ार मइधे भाइ भायारिर बिचत हुवाल काचाल मेटाबार एकअ झन बुद्धिमान छन नि?
46006006	मातुन एकटा बिस्‍वासि भाइ भिनड बिस्‍वासि भाइर खिलापत मुद्दा लरेचे अह अबिस्‍वासिलार आगुति!
46006007	बास्‍तवत तम़ा एक आपसत मुद्दा लर्बार काथाडए तम़ार हार हकन। ताहार से बुरु एनिया कियाँ नि सहचन? बुरु ठग्‍नाए कियाँ नि सहए रहचन?
46006008	मातुन तम़ा एनिया करेचन आर ठगेचन अह आप्‍नारे बिस्‍वासि भाइलाक।
46006009	तम़ा कि जानन नि, अधर्मिला परमेस्‍वरेर राजेर उत्तराधिकारि नि हबे? धका ना खाअ! यउन दुराचारिला, मुर्ति पुजकला, बेभिचारिला, पुरुसगामिला, समलिङ्गिला,
46006010	चोरला, लालचियाला, मतुवालला, उख्‍याति बलाला आर लुटाहाला। हेनङ लोकला परमेस्‍वरेर राजेर उत्तराधिकारि हबा नि पार्बे।
46006011	आर तम़ाउ केबा झन अइनङ छिलन। मातुन तम़ाक प्रभु इसु ख्रिस्‍टेर नाअँत, हामार परमेस्‍वरेर आत्‍मार पाए धुआल गेइचन, पबित्र कराल गेइचन आर धर्मि ठहराल गेइचन।
46006012	“मोर ताने गटे काथाला मुनासिब छे” मातुन गटे काथाला फाइदाजनक नि छे। “मोर ताने गटे काथाला मुनासिब छे” मातुन मुइँ कुनहड काथार गुलाम नि हमु।
46006013	“खराकला पेटेर ताने हए आर पेटट खराकलार ताने”, मातुन परमेस्‍वरट दनहलाके नस्‍ट कर्बे। देहाड यउन दुराचारेर ताने नि हए मातुन प्रभुर ताने हए आर प्रभुड देहार ताने।
46006014	जेनङ करे परमेस्‍वरट प्रभुडक जेअँत कर्ले अइनङ करे उहाँर सक्‍ति दे हामाकअ जेअँत कर्बे।
46006015	तम़ार देहाला ख्रिस्‍टेर अंग हकन कहए कि तम़ा जानेचन नि? सेने कि ते ख्रिस्‍टेर अंगलाक मुइँ छिन्‍दारिर अंग बेनाउ? हेनङ केधउ ना होक!
46006016	छिन्‍दारिर सङे सन्‍ज्रिबार लोकट देहाडत उहाँर सङे एक हचे कहए कि तम़ा जानन नि? कियाँकि लिखाल छे, “अम़ा दुइडा नि एकेडा देहा हबे।”
46006017	मातुन जाहाँए प्रभुर सङे सन्‍ज्रेचे उहाँए आत्‍मात प्रभुर सङे एक हचे।
46006018	यउन दुराचार से दुरे रह। आरला पाप कर्बार लोकट आप्‍नार देहाड से बाहार करेचे, मातुन यउन दुराचार कर्बार लोकट खुद आप्‍नार देहाडर खिलापत पाप करेचे।
46006019	तम़ार देहाड पबित्र आत्‍मार मुन्‍डिल हकन, जेइड कि तम़ा परमेस्‍वरेर ठिना से पाइचन आर उहाँए तम़ार भित्रत बासा करेच्‍कन कहए तम़ा कि जानेचन नि? तम़ा त खुद आप्‍नउ नि आप्‍नार हन्।
46006020	कियाँकि तम़ा त दाम तिरिए किनाल गेइचन अइताने तम़ा देहाडत परमेस्‍वरेर महिमा कर।
46007001	आप तम़ार लिखाल काथाडर बिसयत कहले से, मर्दनाडर भालाइ एइडत छे कि बेहा कर्बे ना करोक,
46007002	मातुन यउन दुराचारेर परिक्छाला आस्‍बार कारन हरेकटा मर्दनार आप्‍नारे मगि होक आर हरेकटा बेर्छानिर आप्‍नारे भातार होक।
46007003	मर्दनाड भातारेर कर्तुप पुरा करोक अइनङ करे बेर्छानिड मगिर कर्तुप पुरा करोक।
46007004	कियाँकि मगिड आप्‍नार देहाडत अधिकार नि राखेचे मातुन भातारट राखेचेक, अइनङ करे भातारट आप्‍नार देहाडत अधिकार नि राखेचे मातुन मगिड राखेचेक।
46007005	देहाडत एक हबा तम़ा आपसत इन्‍कार ना कर, सायद कर्ब कर्लउ आपसेर सहमति से निस्‍चित समयकार ताने कर जेसे तम़ा प्रार्थनात समर्पित हन्, आर फेर घुरिए एक हबा पारन, निते त बेकाबुर कारन तम़ा सइतानेर परिक्छात गिर्बन।
46007006	मातुन इड काथा मुइँ तम़ाक आग्‍यार भाबे नि सुझाबेर भाबे कहच्‍कन।
46007007	मुइँ इच्‍छा करेचु कि गटे लोकला महरे लाखा रोहोक, मातुन हरेक झनाक परमेस्‍वरट बिसेस बरदान दिचे, एकझनाक एक किसिमेर ते, भिन झनाक भिन किसिमेर।
46007008	आप आकुवारालाक आर रान्‍डिलाक मुइँ एइड कहचु कि, अम़ा महरे लाखा हए रोहोक, अम़ार भालाइ एइडत छेक।
46007009	मातुन अम़ा जदि आप्‍नाक काबुत राख्‍बा नि पारेचे ते बेहा करोक, कियाँकि काम अग्‍नि से जल्‍बार से बुरु बेहा कर्बार भाला।
46007010	आप मुइँ बेहालदारा बेहालदारिलाक काडा आग्‍या देचु, (मोर आग्‍या त नि मातुन प्रभुर आग्‍या कह)। मगिड भातारटक छरिए अलग रहबार काथाए ना सँचोक।
46007011	मातुन उहाँए जदि छुटा छुटि हए गेइचे ते, भिन घर ना करोक बुरु भातारटर सङे मिलाप करोक आर भातारटउ आप्‍नार मगिडक त्‍याग ना करोक।
46007012	आर बाकिला लोकक प्रभुड नि मातुन मुइँ आप्‍नार तरफ से कहच्‍कन। कुनहड बिस्‍वासिर भाइर मगिड अबिस्‍वासि रहकि आर सङे रहबा चाहाकि जदि ते उहाँए आप्‍नार मगिडक त्‍याग ना करोक।
46007013	आर अइनङ करे कुनहड बिस्‍वासि बेर्छानिर भातारट अबिस्‍वास रहकि आर उहाँए मगिडक सङे राख्‍बा चाहाए ते मगिड भातारटक त्‍याग ना करोक,
46007014	कियाँकि अबिस्‍वासि भातारट बिस्‍वासि मगिडर माध्‍यम से पबित्र ठहराल जाचे आर अबिस्‍वासि मगिड बिस्‍वासि भातारटर माध्‍यम से पबित्र ठहराल जाचे, निते त अम़ार छुवाला असुद्ध हतेक। बास्‍तबत कहले छुवाला पबित्रए हचे।
46007015	मातुन अबिस्‍वासिड आप्‍नार बिस्‍वासि भातार वा बिस्‍वासि मगिड से कोए एक झना अलग हबा चाहाए जदि ते अलग हबा द। हेनङ अबस्‍थात बिस्‍वासि भातार बा मगिडक सङे रहबार बाध्यता नि छे, कियाँकि परमेस्‍वरट हामाक मेटमिलानत रहबा डाकाइचे।
46007016	बिस्‍वासि मगिड अबिस्‍वासि भातारटक बा बिस्‍वासि भातारट अबिस्‍वासि मगिडक बचाबा पारे कहए कि तम़ा जानन नि?
46007017	प्रभुड तम़ाक जेइखान ठाअँत राखिच्‍कन आर परमेस्‍वरट तम़ाक जेइड बलाहाट दिच्‍कन अइ अनुसारेर जिबन जिअ। गटे मन्‍डलिलार ताने मोर सिक्‍छा एइड।
46007018	काहुँ खतना लिए बलाहाट पाइस्‍लन? पाइस्‍लन जदि ते बेखतनिया हबार इच्‍छा ना करन। काहुँ बेखतनिया हए बलाहाट पाइस्‍लन? पाइस्‍लन जदि ते खतना हबार इच्‍छा ना करन।
46007019	कियाँकि खतना हबार काथाड कुछु नि हए नाते खतना नि हबार काथाड कुछु हए मातुन गटे कुछु परमेस्‍वरेर आग्‍या पालनड हए।
46007020	जाहाँर जेइखान ठाअँत बलाहाट हइसेल्‍कि उहाँए अइखान ठाअँत रोहोक।
46007021	बलाहाट पाबारखुना कि तुइँ गुलाम छिलो? उड काथार सुर्ता ना मानेक। बुरु मउका पाइस जदि ते आजाद हबार कोसिस करेक आर इड मउकार लाभ उठा।
46007022	कियाँकि जेनङ करे आजाद अबस्‍थात बलाहाट पाबार लोकट ख्रिस्‍टेर गुलाम हले, अइनङ करे प्रभुत जाहाँए गुलाम अबस्‍थात बलाहाट पाले आप उहाँए प्रभुर ताने आजाद हले।
46007023	तम़ा दाम तिरिए किनाल गेइचन, ताहाते तम़ा मान्‍सिर गुलाम ना बन।
46007024	ताहाते हे भाइला! जाहाँए जेइड अबस्‍थात बलाहाट पालन अइड अबस्‍थात परमेस्‍वरेर सङे लागिए रह।
46007025	आप आकुवारिलार बिसयत कहले से, मोर सङे प्रभुर कोए आग्‍या नि छे, मातुन प्रभुर कृपात एकटा बिस्‍वासयोग्‍य लोकेर भाबे आप्‍नार साल्‍ल़ा देच्‍कन।
46007026	आल़ाकार कठिन अबस्‍थाड बिचार कर्ले, एकटा लोक उहाँए जेनङ छे मोर बिचार से उहाँक अइनङ रहले भाला हतेक।
46007027	तुइँ जदि मगि करिलिचिस ते, अलग हबा ना छाबिस, आर तुइँ जदि मगिड से अलग हए गेइचिस ते, भिन मगि कर्बा ना छाबिस।
46007028	मातुन तुइँ जदि बेहा करिस ते बेहा कर्बार कामखान पाप नि हए, अइनङ करे एकटा आकुवारि जदि बेहा करे ते, उहाँउ पाप नि करेचे। हँ मातुन बेहा कर्बार लोकलाक मुस्‍किल अबस्‍य खेप्‍बा लाग्‍कि आर मुइँ तम़ाक मुस्‍किल से बचाबा छाबेच्‍कन।
46007029	हे भाइला! मोर कहबार मतलब एइड कि तकाल समयड लक्‍चाते चलिआसिचे, आप आस्‍बार दिनलात बेहाति लोकला बेबेहातिरलार लाखा करे जिबन जिओक।
46007030	आप सोग करा लोकला सोग नि कर्बार लाखा करोक आर आनन्‍द मानाबार लोकला आनन्‍द नि मानाबार लाखा करोक, आर किन्‍बार लोकला आप्‍नार कुछु नि रहबार लाखा सँचोक।
46007031	आर जाहाँए इड संसारेर सामानला भोग करेचे, उलात आप्‍नार कोए वास्‍ता नि रहबार लाखा करोक कारन आप इखान संसारेर बर्तमान रुपट नस्‍ट हते जाचे।
46007032	मुइँ चाहाचु कि तम़ा बेफिकिर ह। बेबेहालदारा मर्दनाड प्रभुडक केनङ करे खुसि करु कहए प्रभुरे काथालार ताने फिकिर करेचे।
46007033	मातुन बेहालदारा मर्दनाड आप्‍नार मगिडक केनङ करे खुसि राखु कहए संसारिक काथालार फिकिर करेचे,
46007034	आर उहाँर मनड टानाटानित रहचेक। अइनङ करे एकटा बेबेहालदारि बेर्छानि बा आकुवारि छुँरि देहा आर आत्‍मा दनहते प्रभुर ताने केनङ करे सुद्ध रहबा पारिम कहए फिकिर करेचे। मातुन बेहालदारि बेर्छानिड केनङ करे आप्‍नार मर्दनाडक खुसि राख्‍बा पारिम कहए संसारिक काथालार फिकिर करेचे।
46007035	मुइँ इड काथा तम़ारे भालाइर ताने कहच्‍कन, तम़ाक कुनह फान्‍दात गिराबार ताने नि, मातुन ठिक काथाडत उत्‍साह दिबार ताने कहच्‍कन जेसे तम़ा एक चित हए प्रभुर भक्‍तित लागिल रह।
46007036	कुनहड लोक आप्‍नार माङनि हुवाल छुँरिडर सङे आप्‍नार पाए अनुचित ब्‍यबहार रहबार सँचे, उड छुँरिर बयसखान पुगि जाकि आर उड लोक छुँरिक बेहा कर्बा चाहाए ते, उहाँए आप्‍नार इच्‍छा अनुसार करोक। याहाँत कुनह पाप नि छे, अम़ा बेहा करोक।
46007037	मातुन उड लोकेर मनड हिया बाऩाल छेक आर उहाँए कुनह कसुरत नि गिरे बुरु मनडक काबुत राखिचे आर माङनि कराल छुँरिडक बेहा कर्बा नि इच्‍छाचे ते उहाँउ ठिक करेचे।
46007038	ताहाते जाहाँए आप्‍नार माङनि कराल छुँरिडक बेहा कर्बे, उहाँए आच्‍छाए कर्बे मातुन जाहाँए बेहा नि कर्बे उहाँए आरह आच्‍छा कर्बे।
46007039	घरेर लोकट जेअँत रहबार तलिक बेहाति बेर्छानिड बेहार बान्‍धनत रहचे, मातुन घरेर लोकट मारा परि जाबार बाद उहाँए इच्‍छा कराल लोकटर सङे बेहा कर्बा आजाद छे। हँ, मातुन प्रभुत हबालागे।
46007040	मातुन मोर बिचार से, उहाँए जदि बेहा नि करिए रहए ते आरह सुख पाबे। आर मुइँ सँचेचु कि परमेस्‍वरेर आत्‍माड महरअ सङे छे।
46008001	आप मुइँ तम़ाक मुर्तिलाक चऱाल जिऩिसेर बिसयत लिखेच्‍कन, हामा जानेचि कि हामा साभार सङे ग्‍यान छे। ग्‍यानखान गुमानि बेनाचे मातुन प्रेमखान उन्‍नति कराचे।
46008002	काहुँ जदि कहए, ‘मुइँ जानेचु’ ते जेइड काथा उहाँक जान्‍बा पर्कि उहाँए उड काथा आल़ाउ नि जानिचे,
46008003	मातुन काहुँ जदि परमेस्‍वरटक प्रेम करेचे ते, परमेस्‍वरट उहाँक चिऩेचेक।
46008004	अइताने मुर्तिलाक चऱाल खाबार जिऩिसलार काथा कहले, हामा इड जानि कि, संसारत मुर्तिलार कोए अस्‍तित्‍व नि छे मातुन परमेस्‍वर बाठे एकटा छे।
46008005	आकासत हए बा पृथिमित नामधारि देबता भेलेला छे हबापाए, आर बास्‍तवत भेलेला देबता आर भेलेला प्रभु छेबअ करेचे,
46008006	मातुन हामार ताने बाठे एकटा परमेस्‍वर पिताड छे, जाहाँए गटे कुछुर सिर्जन कर्ले आर जाहाँर कारन हामा जिएछि, हामार ताने बाठे एकटा प्रभु इसु ख्रिस्‍टट छे जाहाँर पाए गटे कुछुर सिर्जन हले आर जाहाँर पाए हामा जिएचि।
46008007	ताहारअ पर इड काथार ग्‍यान गटे लोकलाक नि छेक, आर काहाँरअ काहाँरअ ते आरह हेनङ आदत परि जाचेक ने, जे कुछु खालउ अम़ा मुर्तिलाक चऱाल प्रसाद बुझि फेकाचे आर बिबेकखान कमजोर हबार कारन अम़ा आप्‍नाक आसुद्ध जानेचे।
46008008	मातुन खराकला हामाक परमेस्‍वरेर नजरत आरह अधिक सुइकारयोग्‍य नि बेनाचे। नि खालउ हामाक कुनह खारापि नि छे, नाते खालउ कुनह लाभ।
46008009	बुरु हुँस करन कि, तम़ार इखान आजादिपुना बिस्‍वासत उऩ रहबार लोकलार ताने पापत गिराबार उझुट ना हए जाकि।
46008010	कुनह एकटा लोक जाहाँर बिबेकखान उऩ छेक, उहाँए तम़ा ग्‍यानिलाक मुर्तिर मुन्‍डिलडत खाते देख्तकन जदि ते, मुर्तिलाक चऱाल खाबार जिऩिसला उहाँक कि खाबा मेनाए जातेक नि?
46008011	सेने उड बिस्‍वासि भाइ जाहाँर बिबेकखान उऩ छेक तोर ग्‍यानखानेर कारन नस्‍ट हबे जाहाँर खातिर ख्रिस्‍टट मारा पर्ले।
46008012	आर जेइखुना तम़ा इ किसिम से बिस्‍वासि भाइलार खिलापत पाप करिए अम़ार उऩ बिबेकलात आघात करेचन ते तम़ा ख्रिस्‍टेर खिलापत पाप करेचन।
46008013	अइताने खराकलाए जदि मोर कुनहड बिस्‍वासि भाइक पतन कराए ते, आर घुरिए मुइँ केधउ हेनङ खराकला खाबे नि करिम, जेसे मुइँ बिस्‍वासि भाइडक पतन ना करु।
46009001	मुइँ कि आजाद छु नि? मुइँ कि प्रेरित हउ नि? मुइँ कि हामार प्रभु इसुडक देखिचु नि? प्रभुत तम़ा कि मोर कराल कामेर फल हन् नि?
46009002	भिनला लोकेर ताने मुइँ प्रेरित नि हलउ तम़ार ताने त अबस्‍य हउ कारन प्रभुत तम़ाए मोर प्रेरितपुनार प्रमान हन्।
46009003	मोर अधिकारेर बिसयत साबाल उठाबार लोकलाक मुइँ एइड काथा कहचु,
46009004	हामाक कि खाबार पिबार अधिकार छे नि?
46009005	आरहला प्रेरित, प्रभुर भाइला आर केफासटर लाखा बिस्‍वासि मगि लिए बेर्बार अधिकार मोक कि छे नि?
46009006	ने बाठे बर्नबास आर महके पेटटर ताने काम कर्बा लागे?
46009007	आप्‍नार खर्चात कुनड सिपाहि काम करेचे? दाखेर बागान लागाए काहाँए नि फल खाचे? बाथानेर लखुवालि करिए काहाँए नि दुहुनि खाचे?
46009008	इला काथा कि मुइँ मानबिय दृस्‍टि से कहच्‍कन? बिधानखानअ कि एइला काथा कहच्‍कन नि?
46009009	जेनङ कि मोसार बिधानखानत लिखाल छे, “दाउनित जुराल गोरुडक जिबि ना पिऩाअ।” परमेस्‍वरट इड काथा कि गोरुलार बिसयत कहिस्‍ले?
46009010	इड काथा कि उहाँए हामार खातिर कहिस्‍ले नि? बास्‍तबत इड काथा हामार खातिर लिखाल गेइस्‍ले, कियाँकि हालजुराड होक बा दाउनिघुराड होक अबस्‍य उप्‍तनि पाबार आस्रा करे करेचे।
46009011	हामा तम़ार बिचत आत्‍मिक बिहनड बुनिचि आर तम़ार बिच से हामा संसारिक उप्‍तनिर आस्रा करेचि जदि ते, एइड काथा कि ना जायज हए गेल्‍कन?
46009012	भिनला लोक तम़ार ठिना पाबार हक राखेचे जदि ते, हामार कि ताहार से आधिक हक छे नि? ताहुँ हामा उड हक नि चलान मातुन ख्रिस्‍टेर सुसामादत बाधा हबार से बुरु सहए रहन।
46009013	तम़ा कि जानेचन नि, मुन्‍डिलडत सेबार काम कर्बार लोकला मुन्‍डिलड से खराक पाचे आर बेदिडत सेबा कर्बार लोकला बेदिडत चऱाल भोगलार बाख्रा पाचे?
46009014	अइ किसिम से सुसामाद प्रचारकरा लोकट सुसामादेर कामखान से पेट पालोक कहए प्रभुड हुकुम दिचे।
46009015	मातुन मुइँ उला हकेर मइधे से कुनहखान नि लिच्‍कन, नाते इला काथा मुइँ उला हक पाबार आस्रा करे लिखेच्‍कन। बास्‍तवत काहुँ मोर गुमानखानक फस्रा बुझ्‍बार से त बुरु मोक मर्बार भाला छे।
46009016	मुइँ सुसामाद प्रचार करेचु जदि ते, याहाँत मोक गुमान कर्बार कोए कारन नि छे, कियाँकि इखान काम कर्बा मोक जुम्‍मा दुवाल गेइचे आर मुइँ जदि सुसामाद प्रचार नि करु ते मोक धिक्‍कार छे।
46009017	मुइँ जदि इखान काम आप्‍नार राजिखुसि से करेचु ते, मोर ताने इनाम छे मातुन मुइँ जदि राजिखुसि से नि करेचु ते ताहारअ पर मोक जुम्‍माबारि दुवाल गेइचे।
46009018	तने मोर इनाम कि छे ते? बाठे एइकिना कि बेपेइसाए मुइँ सुसामाद प्रचार कर्बा पाउ आर सुसामाद प्रचार करिए मोक आप्‍नार हकट माङबा ना परोक।
46009019	कियाँकि गटे लोकला से मुइँ आजाद रहलउ, आरह भेलेला लोकक जित्‍बा पारु कहए मुइँ आप्‍नाक साभार गुलाम बेनानु।
46009020	यहुदिलाक जित्‍बा पारु कहए मुइँ यहुदिलार ताने यहुदि हनु। आर मोसार बिधानेर अधिनत रहबार लोकलाक जित्‍बा पारु कहए मुइँ आप्‍ने बिधानेर अधिनत नि रहलउ बिधानेर अधिनत रहबार लोकला ताने मुइँ बिधानेर अधिनत रहबार लोकलार लाखा हनु।
46009021	अइ किसिम से बिधानखानेर बाहार रहबार लोकलाक जित्‍बा पारु कहए बिधानखानेर बाहार रहबार लोकलार ताने मुइँ बिधानेर बाहार रहबार लोकलार लाखा हनु। ताहारअ पर मुइँ परमेस्‍वरेर बिधानखान से आजाद नि छु मातुन मुइँ ख्रिस्‍टेर बिधानखानेर अधिनत छु।
46009022	आर बिस्‍वासत उऩ रहबार लोकलाक जित्‍बा पारु कहए बिस्‍वासत उऩ रहबार लोकलार ताने मुइँ आप्‍नाक उऩ कर्नु, अइनङ करे गटे लोकलार ताने मुइँ सब कुछु हनु कि, कोए हाले हलउ काहाँकअ नि काहाँकअ मुइँ बचाबा पारु।
46009023	आर इला गटे कुछु मुइँ सुसामादेर खातिर करेचु जेसे कि सुसामादेर आसिसलात भागिदार महँ हबा पारु।
46009024	तम़ा कि जानेचन नि, दउरेर जिदबादत भेलेला झना दउरेचे मातुन इनाम बाठे एकेझना पाचे? ताहाते हेनङ दउर दउरअ कि तम़ा इनाम पाअन।
46009025	दउरेर जिदबादत सहभागि हबार लोकला आत्‍मा संयमेर ताने हर किसिमेर साधना करेचे। अम़ा हुनङ करेचे बाठे झम्रिबार मुकुटेर ताने मातुन हामा करेचि सदाए रहबार मुकुटेर ताने।
46009026	ताहाते मुइँ लक्‍छहिन हए नि दउरेचु, नाते मुइँ बायाँरखानत भुक्‍सिन ठुक्‍बार लाखा करेचु।
46009027	मातुन मुइँ आप्‍नार देहाडक साधेचु आर काबुत करेचु जेसे मुइँ पोरक प्रचार करिए आप्‍नाक अयोग्‍य ना ठहराउ।
46010001	हे भाइला! तम़ा इड काथा जानन कहए चाहाचु कि, हामार बाप दादोला साभाउ बदलिर तलत छिले आर सुमुन्‍दरेर पाके हए गेइस्‍ले,
46010002	अम़ा साभाउ बदलि आर सुमुन्‍दरत मोसार बप्‍तिस्‍मा पाइस्‍ले।
46010003	आर अम़ा साभाउ एके किसिमेर आत्‍मिक खराक खाइस्‍ले,
46010004	अम़ा साभाउ एके किसिमेर आत्‍मिक पानि खाइस्‍ले। कियाँकि अम़ा अइड आत्‍मिक चाट्टान से खाइस्‍ले, जाहाँए अम़ार सङे सङे पइरा करिसेल्‍कि आर उड चाट्टान ख्रिस्‍टट रहकि।
46010005	ताहारअ पर परमेस्‍वरट अम़ार मइधे भेलेला झनार सङे खुसि नि हल्‍कि आर अम़ा निधुवा पाथारखानत नास हले।
46010006	आप उड घटना हामार ताने चेतावनिर लाखा हए जेसे हामा अम़ारे लाखा खाराब इच्‍छा ना राखि।
46010007	आर नाते हुनङ करि जेनङ अम़ार मइधे कोए कोए मुर्ति पुजा करिस्‍ले। जेनङ कि लिखाल छे: “लोकला खाबा पिबा बठले आर नाच गान कर्बा उठले।”
46010008	आर नाते हामा अम़ार लाखा यउन दुराचारत फासि, जेनङ अम़ार मइधे केबा झना यउन दुराचारत फासिस्‍ले आर एक दिनत तेइस हाजार झना मारा परिस्‍ले।
46010009	आर नाते हामा अम़ारे लाखा प्रभुडक पर्खि, जेनङ अम़ार मइधे केबा झना पर्खिस्‍ले आर साँपलार पाए नस्‍ट हइस्‍ले।
46010010	आर नाते गेनगेनाइ, जेनङ कि अम़ार मइधे केबा झना गेनगेनाइस्‍ले आर नास कराडर पाए नस्‍ट हइस्‍ले।
46010011	आर उ गटेला घटना अम़ार पर चेतावनिर भाबे हलउ उला हामाके सिक्‍छा दिबार ताने लिखाल गेइचे कारन हामा जुगडर आखिरिरति जिएचि।
46010012	ताहाते कोए जदि आप्‍नाक स्थिर छु कहए सँचेचे ते, उहाँए हुँसियार होक निते त उहाँर पतन हतेक।
46010013	लोकलार पर आसिए पर्बार परिक्छाला बाहिक तम़ार पर आर कुनह परिक्छा आसिए नि पर्कन। परमेस्‍वरट बिस्‍वासयोग्‍य छे आर उहाँए तम़ाक सहाल नि जाबार कठोर परिक्छाला आसिए पर्बार नि दित्‍कन मातुन परिक्छालार सङे सङे उहाँए तम़ाक बच्‍बार उपायडउ दित्‍कन जेसे तम़ा सहबा पारन।
46010014	ताहाते मोर प्रिय भाइला! मुर्ति पुजा से दुरे रह।
46010015	मुइँ तम़ाक समझदार लोक जानिए कहच्‍कन, मोर कहाल काथाड तम़ा आप्‍ने जाँच कर।
46010016	जेइखुना हामा प्रभु भोजेर बाटिडर ताने आसिस माङेचि ते, ख्रिस्‍टेर सुर्किखानत कि हामा अंसियार हचि नि? आर प्रभु भोजेर रुटिड भाङिए खाचि ते, ख्रिस्‍टेर देहाडत कि हामा अंसियार हचि नि?
46010017	कियाँकि रुटि त एकेडा, आर हामा भेलेला झना हलउ एकेडा देहा हइ कारन हामा साभाउ एकेडा रुटि से खाचि।
46010018	इस्राएलिलाक बिचार कर, एम़ा ते बलिदानत चऱाललासे खाचे, कि अम़ा बेदिडर सहभागि हए नि?
46010019	मोर कहबार मतलब एइड कि मुर्तिलाक चऱाल जिऩिसला कुछु नि हए, नाते मुर्तिलाए कुछु हए।
46010020	बास्‍तबिक काथा एइड कि, मुर्तिपुजा कर्बार लोकला परमेस्‍वरटक नि देअँ दानलाक पुजेचे आर मुइँ चाहाचु, तम़ा देअँ दानलार सङे सहभागि ना हन्।
46010021	तम़ा प्रभुर बाटिड से आर देअँदानर बाटिड से आर्थात दनहडा बाटि से खाबा नि पार्बन। अइनङ करे तम़ा प्रभुर आर देअँदानर आर्थात दनहडा चउकात सहभागि हबा नि पार्बन।
46010022	हामा कि प्रभुडक डाहि बेनाइ? ने हामा प्रभुड से सक्‍तिसालि छि?
46010023	तम़ा कहचन, “हामाक गटे कुछु कर्बार छुट छे।” काथाड सत्‍य हए मातुन गटे काथाला से लाभ नि मिलेचे। हामा कहचि, “हामाक गटे कुछु कर्बा हए।” ताहुँ गटे कुछुला से हामार सुधार नि हचे।
46010024	काहुँ बाठे आप्‍नारे भालाइ ना छाबोक बुरु पोरेर भालाइ छाबोक।
46010025	मासुर दकानडत कुन मासु बेचाल जाचे बिबेकेर खातिर कुनह साबाल नि करिए खाबा पारन,
46010026	कारन पृथिमि आर याहाँर उप्रत रहबार गटे कुछुला प्रभुर हए।
46010027	प्रभुत बिस्‍वास नि कर्बार काहुँ जदि तम़ाक खराक खाबार नेअँता दिकन आर तम़ाक जाबार इच्‍छा हकन ते बिबेकेर खातिर कुनह साबाल नि करिए तम़ार आगुति पर्साल खराकला खाबा पारन।
46010028	मातुन काहुँ जदि तम़ाक कहकन, “इला त सुजा भोगा कराल” ते हुनङ कहबार कारन उड लोकेर ताने आर बिबेकखानेर खातिर ना खाअन।
46010029	मुइँ तम़ाक उड लोकेर बिबेकखानेर खातिर नि, तम़ार बिबेकखानेर ताने कहच्‍कन। तम़ा सँच्‍बा पारन कि, “केनङ करे भिन झनार बिबेकखान मोर आजादिखानक बान्भे?”
46010030	मुइँ जदि धन्‍यबाद दिए खामु ते, धन्‍यबाद दिए खाबार कामखानेर खिलापत मुइँ कियाँ दुसियात गिरु?
46010031	अइताने तम़ा खाअ, पिअ बा जे कुछु कर गटे कुछु परमेस्‍वरे महिमारे खातिर कर।
46010032	तम़ा हेनङ जिबन जिअ, जेसे काहाँरअ ताने बाधा ना हन्। नाते यहुदिलार ताने, नाते परजातियालार ताने आर नाते परमेस्‍वरेर मन्‍डलिडर ताने।
46010033	तम़ा महरे लाखा कर। मुइँ बाठे आप्‍नारे खुसि नि छाबेचु, बुरु सब कोए मुक्‍ति पाओक कहए हर पाके साभार भालाइ छाबेचु।
46011001	जेनङ मुइँ ख्रिस्‍टेर देखा देखि करेचु सेनङ तम़ाउ मोर देखादेखि कर।
46011002	आप मुइँ तम़ार बाराइ करेच्‍कन, कियाँकि तम़ा मोक हरला काथात फम करेचन आर तम़ाक सँपि दुवाल मोर हरला सिक्‍छा तम़ा पालना करेचन।
46011003	मातुन तम़ा यहड काथा जानिए राख कि, ख्रिस्‍टट हरेकटा मर्दनार सिर हए। मर्दनाड आप्‍नार बेर्छानिर सिर हकि आर अइनङ करे परमेस्‍वरट ख्रिस्‍टेर सिर हए।
46011004	ताहाते कुनहड मर्दना मुथाड झापाए प्रार्थना करेचे बा अगमबानि बलेचे जदि ते, उहाँए आप्‍नार सिर ख्रिस्‍टर अपमान करेचे।
46011005	अइनङ करे जेइड बेर्छानि आप्‍नार मुथाड नि झापाए प्रार्थना बा अगमबानि बलेचे, ते उहाँए आप्‍नार मर्दनाडर अपमान करेचे। उड बेर्छानि आप्‍नार मुथाड टका कर्बार सामान हए।
46011006	कुनहड बेर्छानि मुथाड झापा नि लिबे जदि ते, उहाँए आप्‍नार मुथार चुलिला काटोक मातुन चुलिला काटबार बा आप्‍नार मुथाड टका कर्बार काथाड अपमान जाने जदि ते उहाँए आप्‍नार मुथाडत झापा दोक।
46011007	मर्दना लोकट मुथाड झापा लिबा नि लाग्‍कि, कियाँकि उहाँए परमेस्‍वरेर प्रतिरुप आर गउरब हए। मातुन बेर्छानिड मर्दनार गउरब हए।
46011008	कियाँकि मर्दनाडक बेर्छानिड से बेनाल नि गेइचे बुरु बेर्छानिडक मर्दनाड से बेनाल गेइचे,
46011009	आर नाते मर्दनाडक बेर्छानिडर खातिर बेनाल गेले, बुरु बेर्छानिडक मर्दनाडर खातिर बेनाल गेले।
46011010	अइताने सर्गदुतलार आगुति हलउ बेर्छानिड मर्दनार अधिनत छु कहए देखाबा चिऩर रुपत मुथाड झापा दोक।
46011011	जे हलउ प्रभुर नजरत मर्दनार बेगर बेर्छानिड पुर्न नि हए आर नाते बेर्छानि बेगर मर्दनाड पुर्न हए।
46011012	कियाँकि जेनङ करे बेर्छानिडर सिर्जन मर्दनाड से हले, अइनङ करे मर्दनाडर जलम बेर्छानिड से हचे। मातुन गटे कुछुर स्रोत परमेस्‍वरटए हए।
46011013	तम़ाए खुद बिचार कर, कोए एकटा बेर्छानिक मुथाड नि झापाए परमेस्‍वरटक प्रार्थना कर्बा सभाङ धरेचेक?
46011014	मर्दना लोकट जदि लाम़ चुलि पाले ते, इड काथा उहाँर ताने लाज लागा हकि कहए कि तम़ा स्‍वभाबे से जानेचन नि?
46011015	मातुन एकटा बेर्छानिर जदि लाम़ चुलि छेक ते, इड उहाँर ताने सभाङेर काथा हए, कारन लाम़ चुलिला उहाँक मुथा झापाबार ताने दुवाल गेइचेक।
46011016	आप याहाँर से अधिक काहाँरअ कुछु साबाल छकन ते, मोर कहबार आर कुछु नि छे। याहाँर से अधिक आर हामार कोए नियम नि छे नाते परमेस्‍वरेर मन्‍डलिडर आर कोए नियम छे।
46011017	आप मुइँ तम़ाक जेइला काथा लिखेच्‍कन, इला काथात मुइँ तम़ार बाराइ नि करिम्‍कन, कारन मुइँ सुनेचु कि सेबात तम़ा एक ठिना जर हले भालाइ हबार से अधिक तम़ार बुराइ हच्‍कन।
46011018	खास काथा त तम़ा सभाडत जम हले तम़ार बिचत बिबाद उठेच्‍कन कहए सुनेचु, कुछु हद तलिक इड काथार मुइँ बिस्‍वास करेचु।
46011019	तम़ार मइधे खाँटि काहाँए हन कहए चिऩा जाबार ताने मतभेद हबाउ लागे।
46011020	अइताने जेइखुना तम़ा खाबार ताने जर हचन, तम़ा प्रभु भोजेर ताने जर नि हचन।
46011021	कियाँकि खाबारखुना तम़ा भिन झनार कोए ख्याल नि राखेचन। काहुँ भोके रहचन ते काहुँ से मध खाए माति जाचन।
46011022	हुनङ कर्बार से बुरु तम़ाक आप्‍ना आप्‍नि घरते खानपान कर्ले हल्‍कनहने नि? ने तम़ाक परमेस्‍वरेर मन्‍डलिडर कोए मतलबे नि छकन, ते जाहाँर सङे खाबार कुछु नि छेक उहाँक तम़ा लाजत गिराचन? इला काथार बिसयत मुइँ तम़ाक कि कहकन? ने यहला काथात मुइँ तम़ार बाराइ कर्कन? हुनङ त मोर से हबाए नि पारे!
46011023	कियाँकि जेइड काथा मुइँ प्रभुर ठिना से पानु उड तम़ाक दिन्‍कन, मतलब एइड कि, जेइड रातत प्रभु इसुड धरा पर्ले उड रातत उहाँए रुटिड लिले,
46011024	आर धन्‍यबाद दिए उहाँए रुटिड टुक्रा कर्ले आर हेनङ कहले, “इड मोर देहा हए, जेइड कि तम़ार ताने हकन, मोर फम राख्‍बार ताने तम़ा हेनङ कर्ते रहन्।”
46011025	अइनङ करे रुटिड खाल हए जाबार बाद बाटिड लिते कहले, “इड बाटि मोर सुर्किखानत बाऩाल नायाँ काराल हए। जेइखुना जेइखुना तम़ा खाबन मोर फम राख्‍बार ताने हेनङ करन।”
46011026	कियाँकि जेइखुना जेइखुना तम़ा रुटिड खाबन आर बाटिड से पिंबन, प्रभुड नि आस्‍बार तलिक उहाँर मिर्तुर प्रचार कर्बन।
46011027	अइताने जाहाँए अयोग्‍य किसिम से प्रभुर रुटिड खाबे बा बाटिड से पिबे, उहाँए प्रभुर देहाडर आर सुर्किखानेर दुसि ठहरिबे।
46011028	बुरु प्रथमे लोकट आप्‍नाक पर्खोक तने रुटिड खाओक आर बाटिड से पिओक।
46011029	कियाँकि जेइड लोक प्रभुर देहाडर अर्थड नि बुझिए खाबे आर पिबे जदि ते, उहाँए आप्‍नार पर दन्‍ड आन्‍बे,
46011030	ताहाते तम़ार मइधे भेलेला झना उऩ आर रोगठिआ छन आर केतेला झना त माराउ परिचे।
46011031	आर छेच्‍कारे हामा जदि आप्‍नाक पर्खिचि ते, हामा निसाफत नि गिर्म।
46011032	हँ मातुन प्रभुड हामार निसाफ करेचे आर हामाक ताडना देचे जेसे हामा संसारिक लोकलार सङे सङे दन्‍डत ना गिरि।
46011033	अइताने मोर प्रिय भाइला! प्रभु भोजेर ताने जर हबारखुना एक दस्रा झनार ताने थाम।
46011034	काहुँ जदि भोके छे ते उहाँए घरे से खाए आसोक, निते त तम़ा निसाफत पर्बार ताने एक ठिना जर हबन। आरला बाकि बाकिया काथा मुइँ जेइखुना आसिम अइखुना बाताम्‍कन।
46012001	हे भाइला! आप आत्‍मिक बरदानलार काथा कहले से, तम़ा याहाँर बिसयत आन्‍जान रहन कहए मुइँ नि चाहाचु।
46012002	तम़ा त जान्‍बे करेचन, जेइखुना तम़ा प्रभुडक बिस्‍वास नि करिस्‍लन, उखुना तम़ा कुनह नि कुनह हिसाप से नि बल्‍बार मुर्तिलार बिति बहकिए गेइस्‍लन।
46012003	ताहाते मुइँ तम़ाक इड काथा बुझाबा चाहाच्‍कन कि, परमेस्‍वरेर आत्‍मात चल्‍बार लोकट “इसुड स्रापित होक” कहए कहबाए नि पार्बे आर नाते पबित्र आत्‍मार अगुवानि बेगर कुनहड लोक कहबे, “इसुडए प्रभु हए।”
46012004	आप बरदानला त किसिम किसिमेर छे, मातुन बरदानला दिबार आत्‍मा एकेडा छे।
46012005	आर सेबाला त किसिम किसिमेर छे, मातुन सेबेचि त एकेडा प्रभुक।
46012006	कामला त किसिम किसिमेर छे, मातुन साभाक उ सबला काम कर्बार उत्‍साह दिबार अइ एकटा परमेस्‍वर।
46012007	मातुन साभार भालाइर ताने हरेक झनाक आत्‍मार प्रकास दुवाल जाचे।
46012008	अइड आत्‍मार पाए एक झनाक बुद्धिर काथा दुवाल जाचे, ते अइड आत्‍मार पाए भिन झनाक ग्‍यानेर काथा दुवाल जाचे,
46012009	आर काहाँकअ अइड आत्‍मा बिस्‍वासेर बरदान देचे ते, काहाँकअ अइड आत्‍माए संअ कर्बार बरदान देचे,
46012010	आर काहाँकअ अचम्‍भित चिऩर काम कर्बार बरदान देचे ते, काहाँकअ देचे अगमबानि बल्‍बार बरदान, तने काहाँकअ देचे आत्‍मा छिटकिबार बरदान, ते काहाँकअ देचे भिन भिन भासात बल्‍बार बरदान, आर काहाँकअ भिन भिन भासात बलाल काथालार अर्थ फुटाबार बरदान।
46012011	मातुन अइ एकेडा आत्‍मा इ गटेला काम करेचे आर आप्‍नार इच्‍छा अनुसार जाहाँक जे दिबा मेनाचेक हरेक झनाक भिना भिन किसिमेर बरदान देचे।
46012012	कियाँकि देहा एकटा छे आर उहाँर भेलेला अंग हचे, जेनङति देहाडर अंग भेलेला हलउ देहा एकेडा हचे, सेने लाखाति ख्रिस्‍टटउ हए।
46012013	अइ किसिम से हामा साभाउ एकेडा आत्‍मार पाए एकेडा देहात बप्‍तिस्‍मा हइचि, चाहे हामा यहुदि हइ बा ग्रिक, चाहे गुलाम हइ बा आजाद लोक, जे हलउ हामा साभाउ अइ एकटा आत्‍मा पाइचि।
46012014	कियाँकि देहाड एक खान अंग से नि मातुन भेलेला अंग मिलिए बनेचे।
46012015	ठेङखान जदि कहए, “मुइँ हात नि हउ, ताहाते मुइँ देहार अंग नि हउ”, ते कि ठेङखान देहार अंग हए नि?
46012016	आर कानड जदि कहए, “मुइँ चखु नि हउ ताहाते मुइँ देहार अंग नि हउ”, ते कि कानड देहार अंग हए नि?
46012017	गटेड देहा चखु हले से सुने किड दे? आर गटेड देहा कान हले से सुङे किड दे?
46012018	मातुन परमेस्‍वरट देहार हरेकटा अंगक आप्‍नार इच्‍छा अनुसार मिलाए राखिचे।
46012019	आर उ गटेला एकेडा अंग हले से देहाड केनङ करे हबे?
46012020	बुरु काथा एइड कि भेलेला अंग हलउ देहा बाठे एकटा छे।
46012021	आर चखुड हातखानक कहबा नि पार्बे, “मोक तोर खागिस नि छे”, नाते मुथाड ठेङखानक कहबा पार्बे, “मोक तोर कोए लाकाधाका नि।”
46012022	ताहार से अधिक, देहार जेइला अंग उऩ देखा जाचे अइला अंग आरह बेसि करे आबस्‍यक हचे।
46012023	आर जेइला अंगक हामा कोए आदर नि देचि अइला अंग हामाक आरह बेसि करे आदर करेचि। प्रदर्सन कर्बा नि मिल्‍बार अंगलाक हामा बेसि करे जतन करेचि।
46012024	मातुन प्रदर्सन कर्बा मिल्‍बार हामार अंगलाक बुरु अतेक मार्जात नि लागे ताहारअ पर परमेस्‍वरट देहाडक आदरेर बुझिए हिन अंगलाक आरह आदर करिए राखिचे।
46012025	जेसे देहाडत बेमिलाप ना होक बुरु देहार अंगला एक आपसत सामान वास्‍ता राखोक।
46012026	देहार एकखान अंगक कस्‍ट हले गटेड देहाए कस्‍ट भोगेचे, आर एकखान अंग आदर पाले गटे देहाड आनन्‍द मानाचे।
46012027	आर आप तम़ा साभाउ ख्रिस्‍टेर देहा हन् आर हरेक झन उड देहार अंग हन्।
46012028	परमेस्‍वरटए मन्‍डलिडत, प्रथमे प्रेरितलाक, दस्रात अगमबक्‍तालाक, तेस्रात सिकाबार सिक्‍छकलाक, ताहार बाद अचम्‍भित काम करालाक, बेमारि संअ कर्बार बरदान पाआललाक, भिन झनाक हातिहुति दिबारलाक, देखरेख करा निर्देसकलाक, भिनभिन भासा बल्‍बार बरदान पाआल लोकलाक नियुक्‍त कर्ले।
46012029	अम़ा साभाउ कि प्रेरित हए? अम़ा साभाउ कि अगमबक्‍ता हए? अम़ा साभाउ कि सिक्‍छक हए? अम़ा साभाउ कि अचम्‍भित काम करा हए?
46012030	अम़ा साभार सङे कि संअ कर्बार बरदान छेक? साभार सङे कि भिन भिन भासा बल्‍बार बरदान छेक? साभार सङे कि अर्थ फुटाबार बरदान छेक?
46012031	मातुन तम़ा उतम बरदान पाबार ताने बड मनसुवा राख तने मुइँ तम़ाक बरदान पाबार आरह आच्‍छा उपाय बाताम्‍कन।
46013001	मुइँ मान्‍सिर आर सर्गदुतेर भासात बललउ मोर भित्रत प्रेम नि छे जदि ते मुइँ हाल्‍ला कर्बार घन्‍टि आर एकझाइ एकझाइ बल्‍बार कर्तालेर लाखा हउ।
46013002	मोर सङे जदि अगमबानि बल्‍बार बरदान छे, बुझा नि जाबार गटे भेदला आर ग्‍यानेर काथाला जानेचु, ताहार से अधिक मोर सङे यहनङ बिस्‍वास छे, मुइँ पाहारलाकअ सर्काए दिबा पारु मातुन मोर भित्रत प्रेम नि छे जदि ते मुइँ कोए कामेर नि हउ।
46013003	मुइँ जदि मोर गटे धन सम्‍पतिला बिल़ाए दु आर मुइँ आप्‍नार देहाडउ आहुति करि दु आर मोर भित्रत प्रेम नि छे जदि ते मोक कोए लाभ नि छे।
46013004	प्रेमखान सहतुक आर दयाबान हचे, प्रेमखान जलन, सेखि बा गुमान नि करेचे।
46013005	प्रेमखान जिद्ध नि करेचे, आपुन सुहाति नि करेचे, झेन्‍झोट नि मानेचे, खारापिर कुनह गेन्‍ति नि राखेचे।
46013006	प्रेमखान खारापित खुसि नि मानाचे बुरु सत्‍यतात आनन्‍द मानाचे।
46013007	प्रेमखान गटे कुछु सहचे, गटे कुछु पत्‍यार करेचे, गटे कुछुत आसा राखेचे, गटे कुछुत स्थिर रहचे।
46013008	प्रेमखानेर कोए ओरे नि! अगमबानिला भेराए जाबा पारे, भासाला बन हए जाबा पारे, आर ग्‍यानेर काथाला ओर हबा पारे,
46013009	कियाँकि हामार ग्‍यानला पुर्न नि छे आर हामार अगमबानिला पुर्न नि हइचे।
46013010	मातुन जेइखुना सम्‍पुर्नताखान आस्‍बे, उखुना अपुर्नताखान भेराए जाबे।
46013011	जेइखुना मुइँ छुवा छिनु, छुवार लाखा करे बलु, छुवार लाखा करे सँचु, छुवार लाखा करे साबाल करु। आर जेइखुना मुइँ सब्बर लोक हनु तने छुवा मतिर काथाला छरि दिनु।
46013012	आल़ा हामा अनकखानत देखा जाबार लाखा झेप्‍सा करे देखेचि मातुन उखुना हामा आम्‍ना साम्‍नि देख्‍म। आल़ा मुइँ सम्‍पुर्न भाबे नि जानेचु मातुन उखुना मुइँ सम्‍पुर्न भाबे जानिम जेनङ कि मुइँ सम्‍पुर्न भाबे जानाल गेइचु।
46013013	आप हामा इला से बुझेचि कि बिस्‍वास, आसा आर प्रेम इ तिनडा काथा सदामधि रहबे। मातुन इलार मइधे सब से उतम काथा हए प्रेमखान।
46014001	प्रेमखानक तम़ा आप्‍नार लक्‍छ बेनाअ आर आत्‍मिक बरदान पाबार बड मनसुवा कर। ताहार से अधिक अगमबानि बल्‍बार मनसुवा कर।
46014002	कियाँकि आन्‍ठिया भासा बल्‍बार लोकट लोकलार सङे नि मातुन परमेस्‍वरेर सङे बलेचे, कारन उहाँए कि बलेचे काहुँ उड भासा नि बुझचे, ताहुँ उहाँए आत्‍मात भेदेर काथाला बलेचे।
46014003	मातुन अगमबानि बल्‍बार लोकट, लोकलार बुझ्‍बार भासात बलेचे आर उहाँए लोकलाकर आत्‍मिक उन्‍नतित सहजोग दिबार ताने, जोस आर तसोबरिर ताने बलेचे।
46014004	आर आन्‍ठिया भासा बल्‍बार लोकट आप्‍नार सुधार करेचे, मातुन अगमबानि बल्‍बार लोकट मन्‍डलिडर सुधार करेचे।
46014005	मुइँ चाहाचु कि, तम़ा साभाउ आन्‍ठिया भासात बल, ताहार से अधिक मुइँ इड चाहाचु कि तम़ा साभाउ अगमबानि बल। मातुन आन्‍ठिया भासात बलाल काथालार अर्थ खुला नि जाए जदि ते, साभाउ बुझ्‍बार मने अगमबानि बल्‍बार काथाडए उत्तम, जेसे मन्‍डलिडर सुधार होक।
46014006	ताहाते हे भाइला! मुइँ तम़ार ठिना आसिए आन्‍ठिया भासात बल्‍लउ परे, कुनह प्रकास बा कुनह ग्‍यान बा कुनह अगमबानि बा कुनह सिक्‍छा नि आनु जदि ते, तम़ाक कुन लाभ हब्‍कन?
46014007	अइनङ करे आबाज दिबार निर्जिब बाँसिड बा किथारा बाजाड से निक्‍लिबार सुरट छिटका नि जाले, केनङ करे जाने ते, किड बलेचे?
46014008	आर साहानाड से प्रस्‍ट सुर नि निक्‍लिले लऱन कर्बार ताने काहाँए तियारि हबे?
46014009	आर एइड काथा तम़ारअ पर लागु हब्‍कन कारन तम़ार जिभाड जदि बुझा नि जाबार बलि बलेच्‍कन ते, काहुँ भाला केनङ करे बुझे तम़ा कि बलेचन? तम़ार बलिला त बेकारत जाब्‍कन।
46014010	संसारत भेलेला भासा अबस्‍य हबा पारे मातुन बेमतलबेर भासा एकडा नि छे।
46014011	अइताने मुइँ जदि बल्‍बार लोकटर भासाड नि बुझेचु ते, मुइँ उहाँर ताने बिदेसिर लाखा हम आर मोर नजरत उहाँए बिदेसिर लाखा हबे।
46014012	इड काथा तम़ारअ पर लागु हब्‍कन, अइताने जेनङति तम़ा आत्‍मिक बरदान पाबार ताने उत्‍साहित छन सेनङति मन्‍डलिर उन्‍नतिर ताने उला बरदानक प्रसस्‍त भाबे चलाअ।
46014013	ताहाते जाहाँए आन्‍ठिया भासा बलेचे, उहाँए प्रार्थना करोक कि बलाल काथाडर अर्थ फुटाबा पारोक।
46014014	जेइखुना मुइँ आन्‍ठिया भासात प्रार्थना करेचु, ते मोर आत्‍माड प्रार्थना करेचे मातुन मोर मगजखान काम नि करेचे।
46014015	तने मुइँ कि करिम ते? आप मुइँ आत्‍मा दे प्रार्थना करिम आर मगजअ दे प्रार्थना करिम। आत्‍मा दे गिदाम आर मगजअ दे गिदाम।
46014016	आर निते, तम़ा आत्‍मा दे धन्‍यबाद चऱालउ तम़ार बलाल भासाड नि बुझ्‍बार लोकट केनङ करे तम़ार सङे सङे आमेन कहत्‍कन? कियाँकि उहाँए त बुझ्‍बे नि करेचे, तम़ा कि कहचन।
46014017	बास्‍तवत तुइँ आच्‍छा से धन्‍यबाद देचिस हबा पाए, मातुन धन्‍यबादेर उड प्रार्थना से भिनड लोकेर कोए उन्‍नति नि हचेक।
46014018	मुइँ परमेस्‍वरटक धन्‍यबाद चऱाचु कि तम़ा साभार से अधिक आन्‍ठिया भासात मुइँ बलेचु।
46014019	मातुन मन्‍डलित मुइँ बुझा नि जाबार आन्‍ठिया भासात दस हाजार सब्‍द बल्‍बार से बुरु मुइँ सिक्‍छा दिबार मने बुझाल जाबार भासात पाँचेडा सब्‍द बल्‍मु।
46014020	हे भाइला! सँच बिचार कर्बार पाके तम़ा छुवार लाखा ना ह। खारापिर ताने तम़ा छुवार लाखा ह मातुन सँच बिचारेर ताने सब्‍बर लोक।
46014021	जेनङ कि धर्मसास्‍त्रत लिखाल छे, “प्रभुड कहचे, ‘आन्‍ठिया भासात बल्‍बार लोकलार पाए आर आल्‍गाना लोकलार मुख दे मुइँ इला लोकेर सङे बल्‍लउ अम़ा मोर काथाड कानभान नि कर्बे’।”
46014022	अइताने आन्‍ठिया भासाला बिस्‍वासिलार ताने नि मातुन अबिस्‍वासिलार ताने चिऩ हए, बुरु अगमबानिला अबिस्‍वासिलार ताने नि मातुन बिस्‍वासिलार ताने हए।
46014023	अइताने गटे मन्‍डलिड एक ठिना जम हए साभाउ जदि आन्‍ठिया भासात बल्‍बा धरन आर अइखुना कोए आल्‍गाना बा अख्रिस्‍टियन लोक आसिए देख्‍कन, अम़ा कि तम़ाक पाग्‍ला कहत्‍कन नि?
46014024	बुरु साभाउ अगमबानि बलन आर कोए अख्रिस्‍टियन बा आल्‍गाना लोक आसिए देख्‍कन जदि ते, उहाँए साभार पाए काइल हबे आर आप्‍नार पापला कब्‍लिबे।
46014025	उहाँर मनेर नुकाल काथाला उघार हतेक आर उहाँए मुथाड हेंट करिए परमेस्‍वरटक भक्‍ति कर्बे आर घोसना कर्बे, ‘‘छेच्‍कारे, परमेस्‍वरट तम़ार बिचत छकन।”
46014026	हे भाइला! मोर कहबार मतलब एइड कि, जेइखुना तम़ा आराधना संगतिर ताने एक ठिना जर हचन, उखुना एक झनार सङे भजन, एक झनार सङे बचनेर सिक्‍छा, एक झनार सङे आत्‍मार प्रकास, आर एक झनार सङे आन्‍ठिया भासात सन्‍देस आर एक झनार सङे उलार अर्थ फुटाबार काम हच्‍कन आर इ गटेला मन्‍डलिर आत्‍मिक उन्‍नतिर ताने हकन।
46014027	काहुँ जदि आन्‍ठिया भासात बले ते, दुइ झना बा अधिक से अधिक तिन झना तलिक बलोक अह आलापालि करे बलोक आर एक झना उलार अर्थ फुटाक।
46014028	मातुन अर्थ फुटाए कहबार लोक हता काहुँ नि रहले मन्‍डलिर सभाडत उहाँए झित मारिए रोहोक। आर उहाँए आप्‍नार सङे आर परमेस्‍वरेर सङे बलोक।
46014029	अइनङ करे अगमबानि बल्‍लउ दुइ से तिन झना बलोक आर बाकिला लोक अम़ार बलाल काथालार जाँच करोक।
46014030	बग्‍लते रहबार आरह काहाँकअ आत्‍मार प्रकास आस्‍कि जदि ते, पहिल्‍कार लोकट झित मारोक।
46014031	आर तम़ा साभाउ एइ किसिम से एक एक करे अगमबानि बल्‍बा पारन, जेसे तम़ा साभाउ सिकन आर साभाक उत्‍साह मिल्‍कन।
46014032	बास्‍तवत अगमबक्‍तालार आत्‍माला अगमबक्‍तारे अधिनत रहचे।
46014033	कियाँकि परमेस्‍वरट आँउचकाँउचेर नि मातुन सान्‍तिर परमेस्‍वर हए। जेनङ कि पबित्रजनलार गटे मन्‍डलिलात हचे।
46014034	बेर्छानिला मन्‍डलिलात झित मारिए रोहोक, कियाँकि अम़ाक सभात बल्‍बार अनुमति नि छेक बुरु अधिनत रोहोक जेनङ कि बिधानखान कहचे।
46014035	आर अम़ा जदि कुनह काथार बिसयत जान्‍बा बुझ्‍बा चाहाए ते, घरते आप्‍नार मर्दनाडक पुछारि करोक। कियाँकि मन्‍डलिडत बेर्छानि लोकट बल्‍बार काथाड लाज लागा हए।
46014036	ने परमेस्‍वरेर बचनड तम़ा कोरिन्‍थिलार पाए आसिच्‍कन? ने इड बचन बाठे तम़ाए पाइचन?
46014037	काहुँ जदि आप्‍नाक अगमबक्‍ता बा आत्‍मिक लोक गनेचे ते, उहाँए इड निस्‍चय जानोक कि मोर लिखाल इला काथा प्रभुर दुवाल हुकुम हए।
46014038	आर काहुँ जदि इला काथार मान्‍यता नि दे ते, तम़ाउ उहाँर काथालार मान्‍यता ना दन।
46014039	ताहाते रे भाइला! अगमबानि बल्‍बार ताने उत्‍साहित ह आर आन्‍ठिया भासा बल्‍बारलाक ना टेकन।
46014040	मातुन हरला काथा उचित किसिम से आर साँक से कराल जाओक।
46015001	हे भाइला! मोर पाए प्रचार कराल सुसामादड मुइँ तम़ाक फेर फम कराबा चाहाच्‍कन, जेइड सुसामादक तम़ा बिस्‍वास कर्लन आर उडत स्थिर हए छन,
46015002	मोर प्रचार कराल बचनडक जदि तम़ा कटकट करे धरिए राखिचन ते, एइड सुसामादेर पाए तम़ार उद्धारअ हइच्‍कन। आर निते तम़ार बिस्‍वासखान आकारते गेल्‍कन।
46015003	कियाँकि मुइँ जेइड पानु अइडक सब से बड महत्‍वर बुझिए तम़ाक सँपिदिनु आर्थात धर्मसास्‍त्रेर अनुसार ख्रिस्‍टट हामार पापलार खातिर मारा पर्ले,
46015004	आर उहाँए गाऱाल गेले, आर तने धर्मसास्‍त्रेर अनुसार तेस्रा दिनत उहाँर पुनरुत्‍थान हले,
46015005	तने उहाँए केफासेर ठिना देखारत हले ताहार बाद एकेबार्सि बाऱए झना प्रेरितलार ठिना देखारत हले।
46015006	ताहार बाद उहाँए पाँच स से अधिकला बिस्‍वासिर बिचत एकेबार्सि देखारत हले, अम़ार मइधे अधिकला लोक आल़ाउ जेअँत छे मातुन केबा झना लोक मारा परिगेइचे।
46015007	ताहार पाछे उहाँए याकुबेर ठिना देखारत हले, फेर तने गटेला प्रेरितेर ठिना देखारत हले।
46015008	आर सब से आखिरत, समयडर बेतुकत जल्‍मालडर लाखा करे महर ठिना प्रभुड देखारत हले।
46015009	कियाँकि प्रेरितलार मइधे मुइँ साभार से निच हउ आर प्रेरित काहालिबारअ लाइक नि छु कारन मुइँ परमेस्‍वरेर मन्‍डलिडक साताइचु।
46015010	मातुन मुइँ आल़ा जे छु से परमेस्‍वरेर अनुग्रह से छु, आर मोर पर कराल उहाँर अनुग्रहखान बिरफल नि हल्‍कि। बुरु मुइँ आरहला प्रेरित से अधिक काम कर्नु, ताहारअ पर मुइँ नि बुरु मोर पर हुवाल परमेस्‍वरेर अनुग्रह से हुनङहले।
46015011	अइताने आप मुइँ हउ बा अम़ा होक, हामा जे प्रचार कर्न से तम़ा बिस्‍वास कर्लन।
46015012	आप, ख्रिस्‍टट मिर्तु से जिए उठिचे कहए प्रचार कराल जाचे जदि ते, तम़ार मइधे केबा झना केनङ करे कहचन मराल लोकलार पुनरुत्‍थान नि हबे?
46015013	मातुन मराल लोकलार पुनरुत्‍थान नि हबे जदि ते, ख्रिस्‍टटउ मिर्तु से जेअँत हए नि उठे।
46015014	आर ख्रिस्‍टट जेअँत हए नि उठे जदि ते, हामार प्रचारट बेकाम्‍मा हले आर तम़ार बिस्‍वासट बेकाम्‍मा हल्‍कन।
46015015	ताहार से अधिक हामा परमेस्‍वरेर बिसयत झुट्टा साक्‍छि ठहरिम कारन परमेस्‍वरट ख्रिस्‍टटक मिर्तु से जेअँत कर्ले कहए हामा उहाँर गबाहि देचि। आर बास्‍तवत मराल लोकला जेअँत नि हबार हले से ख्रिस्‍टटकअ उहाँए मिर्तु से जेअँत नि कर्ले।
46015016	कियाँकि मराल लोकला जेअँत नि हबे जदि ते, ख्रिस्‍टटउ मिर्तु से जेअँत नि हइस्‍ले।
46015017	आर ख्रिस्‍टट मिर्तु से जेअँत नि हइस्‍ले जदि ते, तम़ार बिस्‍वासट आकारते गेल्‍कन आर तम़ा आल़ाउ आप्‍नार पापते छन।
46015018	आर तने ख्रिस्‍टटत निदाल लोकलाउ सदाकार ताने नस्‍ट हइचे।
46015019	आर हामा जदि बाठे एइड जिबनेर खातिर ख्रिस्‍टटत आसा राखिचि ते, गटेला लोक से हामा आरह अधिक निर्धा छि।
46015020	मातुन ख्रिस्‍टट छेच्‍कारे जेअँत हए उठिचे आर मराल लोकलार मइधे से जिए उठबार पहिला फल हए।
46015021	कियाँकि जेनङ करे एक झना लोकेर पाए मिर्तु आस्‍ले, अइनङ करे पुनरुत्‍थान एके झना लोकेर पाए आस्‍ले।
46015022	कियाँकि आदमत साभाउ मर्बार लाखा ख्रिस्‍टटत साभाकअ जेअँत कराल जाबे।
46015023	मातुन हरेक झनाक आप्‍ना आप्‍नि पालित सब प्रथमे ख्रिस्‍टट जेअँत हए उठले आर ख्रिस्‍टेर आगमनत उहाँर पर बिस्‍वास करा लोकला जेअँत हए उठबे।
46015024	ताहार बाद जुगडर अन्‍त्य हबे। सेने ख्रिस्‍टट गटे सासन, गटे अधिकार आर सक्‍तिलाक खारिज करिए राजड परमेस्‍वर पिताडक जुम्‍मा दिबे।
46015025	कियाँकि उहाँक आप्‍नार गटे दुस्‍मनलाक आप्‍नार अधिनत नि आन्‍बार तलिक उहाँक राज कर्बाए लाग्‍कि।
46015026	सब से अन्‍तिमत माराल जाबार दुस्‍मन मिर्तुड हबे।
46015027	कियाँकि, “परमेस्‍वरट गटे कुछुला उहाँर अधिनत राखिदिचे।” आप जेइखुना उहाँए कहचे, “गटे कुछुला उहाँर अधिनत राखाल गेइचे,” इड से प्रस्‍ट हचे कि, आप्‍नार गटे कुछुला उहाँर अधिनत दिबारट आप्‍नाक छुट्टा गटे कुछुला उहाँर अधिन कराइचे।
46015028	मातुन जेइखुना गटे कुछुला उहाँर अधिनत करि दितेक, तने पुत्रड खुद आप्‍नाक उहाँर अधिनत कराबे जाहाँए उहाँक आप्‍नार गटे कुछुला अधिन कराइसेल्‍कि, जेसे परमेस्‍वरटए साभार सर्बेसर्बा होक।
46015029	जाहाँए ते मराल लोकलार ताने बप्‍तिस्‍मा लेचे अम़ा कि करेचे? मराल लोकला जेअँत हए नि उठबे जदि ते, मराल लोकलार ताने अम़ा बप्‍तिस्‍मा लेचे कियाँ?
46015030	आर निते हामा पहरेर पहर कियाँ सास्‍ति खेपि?
46015031	हे भाइला! तम़ार कारन मुइँ ख्रिस्‍ट इसु हामार प्रभुत गउरब करेचु आर बाराइर पर कहचु कि मुइँ दिनहुँ मारा परेचु।
46015032	मुइँ जदि एकटा साधारन लोकेर लाखा कहुँ कि ‘एफिससत मुइँ जङलि जतुलार सामान दुस्‍ट लोकलार सङे लऱन कर्नु’, ताहारअ पर मोक कुन लाभ हले? मराल लोकला जेअँत हए नि उठबार हले, हामाउ खाए पिए मउज मस्‍ति करि, कियाँकि आखिरत एक दिन हामाउ मर्म।
46015033	धकात ना पर। खाराप संगतट आच्‍छा चरित्रडकअ बिग्राचे।
46015034	हुँसत आस आर पाप कर्बा छर, कियाँकि तम़ार मइधे केबा झनाक त परमेस्‍वरेर बिसयत ग्‍यानअ नि छकन। इड काथा मुइँ तम़ाक लाजत गिराबार ताने कहच्‍कन।
46015035	मातुन तम़ार मइधे काहुँ पुछारि कर्बा पारन, “मराल लोकला केनङ करे जेअँत हबे? आर अम़ार देहाला केनङ हतेक?
46015036	ओरे आबुझला! तम़ा जे कुछु छिर्याचन, उड नि मर्ले से टेका नि फेकाचे।
46015037	मातुन तम़ा जे छिर्याचन पाछे हबार गेछटक नि, बुरु बिच्‍चिडक छिर्याचन, चाहे उड गहमेर बिच्‍चि होक आरह कुनह अनेर।
46015038	सेने परमेस्‍वरट आप्‍नार इच्‍छा अनुसार बिच्‍चिलाक गाछ बेनाचे आर हरेकटा बिच्‍चिक उहाँर आप्‍ना आप्‍नि गाछ देचे।
46015039	गटे सरिलला एके किसिमेर नि हचे मातुन लोकेर सरिलड एक किसिमेर हचे ते, जानाबरलार सरिलला भिन किसिमेर, अइनङ करे पखिलार सरिलला एक किसिमेर हचे ते, माछलार भिन किसिमेर हचे।
46015040	अइनङ करे देहालाउ किसिम किसिमेर हचे, सर्गेर देहाला एक किसिमेर हचे ते, पृथिमिर देहाला भिन किसिमेर हचे। अइ अनुरुप सर्गेर देहालार चमक एक किसिमेर हचे ते, पृथिमिर देहालार चमक भिन किसिमेर।
46015041	सुरुजडर चमक एक लाखा हचे ते, चानडर चमक भिन लाखा हचे आर तारोलार चमक आरह भिन लाखा हचे। कियाँकि चमकेर हिसापे एकटा तारो से भिनड तारो फरक हचे।
46015042	मराल लोकलारअ पुनरुत्‍थानत एइनङ हचे। बिनासि रुपत गाऱाल जाबारट अबिनासि रुपत जिए उठेचे।
46015043	अनादरत गाऱाल जाचे आर महिमात जेअँत कराल जाचे, उऩ अबस्‍थात गाऱाल जाचे आर सक्‍तिसालि अबस्‍थात जेअँत कराल जाचे।
46015044	प्राकृतिक देहात गाऱाल जाचे आर आत्‍मिक देहात जिए उठेचे। प्राकृतिक देहा छे जदि ते, आत्‍मिकअ देहा छे।
46015045	ताहाते धर्मसास्‍त्रत हेनङ लिखाल छे: “प्रथमकार आदमड जिबन पाबार लोक हले मातुन अन्‍तिमेर आदम ख्रिस्‍टट जिबन दिबार आत्‍मा।”
46015046	ताहुँ आत्‍मिकट प्रथमे नि आस्‍ले मातुन प्राकृतिकट, ताहार बाद आत्‍मिकट
46015047	प्रथमकार लोकट धुलामाटि दे बेनाल गेइस्‍ले आर पृथिमिखान से आस्‍ले मातुन दस्रा लोकट सर्ग से आस्‍ले।
46015048	धुलामाटि दे बेनाल लोकट जेनङ छिले, धुलामाटि दे बेनाल लोकला अइनङ हए, आर सर्गेर लोकट जेनङ छे सर्गेरलाउ अइनङ हबे।
46015049	आर जेनङ करे हामा आल़ा माटिर लोकटर देहा धारन करिचि, अइनङ करे हामा एक दिन सर्गेर लोकटर देहा धारन कर्म।
46015050	हे भाइला! मोर कहबार मतलब एइड कि, परमेस्‍वरेर राजत मासु आर सुर्किर सरिलड हकदार हबा नि पार्बे, आर नाते बिनासिला अबिनासेर हकदार हबा पार्बे।
46015051	ध्‍यान से सुन, मुइँ तम़ाक एकटा भेदेर काथा कहच्‍कन, हामा साभाउ मरिए नि जाम, बुरु हामा साभार परिवर्तन हबे,
46015052	एक छिनत, चखुर भेरङित, साहानार आखिरि फुकत। कियाँकि उखुना साहाना बल्‍बे आर मराल लोकला अबिनासि हए उठबे आर हामा साभाउ परिर्बतन हम।
46015053	कियाँकि बिनासि देहाडक अबिनासत आर नासबान देहाडक अमरत्‍व धारन कर्बाए लाग्‍कि।
46015054	आर जेइखुना बिनासि देहाड अबिनासि देहा धारन कर्बे, आर नासबान देहाड अमरत्‍व धारन कर्बे, तने धर्मसास्‍त्रत लिखाल इड बचन पुरा हबे, “मिर्तुडक बिजयत गिलाल गेल।”
46015055	“ए मिर्तु कोए तोर बिजय? ए मिर्तु कोए तोर फिनखान?”
46015056	आप मिर्तुर फिन पापखान हकि, आर पापेर सक्‍ति बिधानखान।
46015057	मातुन परमेस्‍वरटक धन्‍यबाद होक, जाहाँए हामाक हामार प्रभु इसु ख्रिस्‍टेर पाए बिजय देचे।
46015058	ताहाते हे भाइला! स्‍थिर आर सकत हए प्रभुर सेबार कामत सदाए बार्त़े बार्त़े जाअ, इड जानिए कि प्रभुत कराल तम़ार मेहनेतखान बेकारत नि जात्‍कन।
46016001	आप, पबित्रजनलार खातिर भेटि उठाबार बिसयत, जेनङति मुइँ गलातिर मन्‍डलिलाक कहिसिन्‍किन, अइनङति तम़ाउ कर।
46016002	हरेकटा हाप्‍तार पहिला दिनत तम़ा हरेक झना आप्‍ना आप्‍नि कामाइला से कुछुला टाका पेइसा बचाए जम करन जेसे मुइँ आस्‍बारखुना तम़ाक भेटि उठाबा ना पर्कन।
46016003	आर मुइँ जेइखुना आसिए पुगिम ते, तम़ा जाहाँक जाहाँक बिछबन अम़ाके सिफारिस पत्र दिए मुइँ तम़ार भेटिला यरुसलेम पाठाए दिम्‍कन।
46016004	आर जदि महकअ जाबार अनुकुल देखा जाए ते अम़ा महरे सङे जाबे।
46016005	आर माकेडोनियार पाके जाबारखुना मुइँ तम़ार ठिना आसिम्‍कन, कारन मुइँ माकेडोनियारे पाके जामु,
46016006	भरसक तम़ार ठिना केबा दिन भरे रहमु बाते जारेर दिनला अइठिना काटामु, तने मुइँ जेइठा जालउ तम़ा मोर बाकिखान पइरार ताने ब्‍यबस्‍था मिलाबा पारन।
46016007	मुइँ तम़ार ठिना बाठे थार पइरि भेटघाट कर्बा नि चाहाचु, बुरु प्रभुर इच्‍छा हए ते, केबा दिन भरे तम़ारे सङे रहबार मनसुवा करिचु।
46016008	मातुन पेन्‍तिकोसेर दिन तलिक मुइँ अइठिना एफिससते रहम।
46016009	कियाँकि मोर ताने एकखान माहान आर प्रभाबसालि दुवार खुलाल गेइचे मातुन बिरोध कर्बार भेलेला लोकअ छे।
46016010	आर आप तिमोथिड जदि तम़ार ठिना आसिए पुग्‍कन ते, उहाँक कोए तकलिफ महसुस हबा ना दन, कियाँकि उहाँउ महरे लाखा प्रभुर सेबा करेचे।
46016011	अइताने काहुँ उहाँर हेला ना करोक। बुरु मोर ठिना आसिए पुग्‍बार मने उहाँक आच्‍छा से दिएथिए बिदागि कर जेसे उहाँए मोर ठिना आसिए पुगोक, कियाँकि उहाँए बिस्‍वासि भाइलार सङे सङे आस्‍बे कहए मुइँ उहाँर आसपइरा देखेचु।
46016012	आप, हामार भाइ अपोल्‍लोसेर बिसयत, भाइलारे सङे सङे तम़ार ठिना जाओक कहए मुइँ उहाँक बारा नेहरा करे कहल्‍किन, मातुन आल़ा उहाँए तम़ार ठिना आस्‍बा नि पारेल्‍कन। ताहारअ पर जुतघात लागि जाले उहाँए तम़ार ठिना आस्तकन।
46016013	हुँसियार रह, बिस्‍वासत दऱ हव, साहासि आर बरियो हव।
46016014	हरला काम प्रेम पुर्बक कर।
46016015	आप, हे भाइला! तम़ा त स्‍तिफनसेर घरानार लोकलाक जान्‍बे करेचन, अखइयात सब प्रथमे बिस्‍वासत आस्‍बार एम़ाइ रहए जाहाँए आप्‍नाक पबित्रजनलार सेबार कामत अर्पन करिचे।
46016016	आर आप हे भाइला! मुइँ तम़ाक नेहरा करेच्‍कन कि, हेनङ लोकलार अधिनत रह आर अहला लोकेर अधिनत रह जाहाँए हेनङ कामलात सहजोग दिचे आर मेहनेत करेचे।
46016017	स्‍तिफन, फोरटुनाटस आर अखाइकसट आस्‍बार कारन मुइँ बाडा खुसि हनु, कियाँकि तम़ा मोर सङे नि हबारखुना मोर एख्‍लियापुनाखान अम़ाए पुर्ताल कर्ले।
46016018	कियाँकि एम़ा महरअ आर तम़ारअ आत्‍माडक फरफर काराइचे। अइताने हेनङ लोकलार उँच्‍च आदर करन।
46016019	एसियार मन्‍डलिला से तम़ाक बन्‍दगि पाठाइच्‍कन। अकिलास आर प्रिस्‍काड अम़ार घरेर मन्‍डलिड सहित हृदय से प्रभुत तम़ाक बन्‍दगि पाठाइच्‍कन।
46016020	हेताकार गटे बिस्‍वासि भाइला तम़ाक बन्‍दगि पाठाइच्‍कन। तम़ाउ एक आपसत स्‍वागतेर पबित्र चुम्‍मा खाए बन्‍दगि कर।
46016021	मुइँ पावलड मोर बन्‍दगिड आप्‍नारे हाते लिखेच्‍कन।
46016022	काहुँ जदि प्रभुडक प्रेम नि करे ते, उहाँए स्रापित होक। हे हामार प्रभु, आसेक।
46016023	प्रभु इसुर अनुग्रहखान तम़ार पर रहकन।
46016024	ख्रिस्‍ट इसुत रहबार तम़ा साभार पर मोर प्रेमखान रोहोक। आमेन।
47001001	परमेस्‍वरेर इच्‍छार पाए ख्रिस्‍ट इसुर प्रेरित मुइँ पावल आर हामार भाइ तिमोथिर तरफ से, कोरिन्‍थित रहबार परमेस्‍वरेर मन्‍डलिडक आर अखइयात रहबार ख्रिस्‍टेर गटे पबित्रजनलाक:
47001002	परमेस्‍वर हामार पिता आर प्रभु इसु ख्रिस्‍टेर तरफ से अनुग्रह आर सान्‍ति !
47001003	हामार प्रभु इसु ख्रिस्‍टेर पिता आर परमेस्‍वरेर प्रसंसा होक उहाँए दया कर्बार पिता आर हर पाके सान्‍तवना दिबार परमेस्‍वर हए,
47001004	उहाँए हामार हरला कस्‍टत सान्‍तवना देचे जेसे कुनह किसिमेर कस्‍टत रहाबार लोकलाक हामा परमेस्‍वरट से पाआल सान्‍तवना दे सान्‍तवना दिबा पारि, जेइखान सान्‍तवना हामाउ पाइचि।
47001005	कियाँकि जेनङ करे हामा ख्रिस्‍टेर सास्‍तिलात प्रसस्‍त भाबे सहभागि हचि, अइनङ करे ख्रिस्‍टेर पाए हामा प्रसस्‍त भाबे सान्‍तवनाअ पाचि।
47001006	हामा जदि कस्‍ट काटेचि, ते उखान तम़ारे सान्‍तवना आर मुक्‍तिर ताने हकन। हामा जदि सान्‍तवना पाइचि, ते अहखान तम़ारे सान्‍तवनार ताने हकन तने तम़ा हामारे लाखा धिरज से कस्‍ट सहबार सक्‍तिअ पाबन।
47001007	आर तम़ार परकार हामार आस्राड स्‍थिर छे, कियाँकि हामा इड जानेचि, जेनङ करे तम़ा हामार सास्‍तिलात सहभागि हइचन अइनङ करे तम़ा हामार सान्‍तवनालातउ सहभागि हबन।
47001008	हे भाइला, एसियात हामा केनङ केनङ कस्‍ट काटिस्‍न, उला काथार बिसयत तम़ा आन्‍जान रह कहए हामा नि चाहाचि, हता हामा हेनङ कस्‍टत परिस्‍न कि बच्‍म कहए कुनह आस्राए नि छिले।
47001009	बास्‍तवत हामा ते एइनङ सँचिस्‍न कि, हामार पर मिर्तु दन्‍डेर घोसना हइ गेइचे, मातुन हेनङ हबार कारन एइड रहए कि हामा आप्‍नार भार्सा आप्‍नात नि बुरु मराल लोकलाक जेअँत कर्बार परमेस्‍वरेर पर कर्बा पारि।
47001010	उहाँए हामाक डरलागा मिर्तुर मुखखान से छुटाले आर छुटाबअ कर्बे आर हामा उहाँर पर हेनङ भार्सा राखिचि कि उहाँए हामाक आरह छुटातेइ रहबे,
47001011	याहाँर ताने तम़ाउ हामाक अबस्‍य प्रार्थनार सहजोग दन। तने भेलेला झनार प्रार्थनार उत्रात परमेस्‍वरट हामाक आसिर्बाद दिबे आर भेलेला झना हामार पक्‍छत धन्‍यबाद चऱाबे।
47001012	हामा इड काथा गुमान से कहचि आर हामार बिबेकखानअ गबाहि देचे कि, हामा संसारत आर खास करे तम़ार आर हामार सम्‍बन्‍धर बिसयत हामा पबित्रतात आर परमेस्‍वरेर सत्‍यतात चलेचि, अह लोकेर ग्‍यान अनुसार नि बुरु परमेस्‍वरेर अनुग्रह से।
47001013	कियाँकि हामा तम़ाक बाठे अइला काथा लिखेच्‍कन जेइला काथा कि तम़ा पर्भा पारन आर बुझ्‍बा पारन। आर मुइँ आसा करेचु कि तम़ा पुरापुरि भाबे बुझ्‍बन,
47001014	जेसा कि आल़ा तलिक तम़ा थोरेक करे हलउ बुझि फेकाइचन। तने प्रभु इसुर दिनत हामा तम़ार खातिर गउरब कर्बार लाखा तम़ाउ हामार खातिर गउरब कर्बन।
47001015	एइड काथार निस्‍चियता लिए मुइँ प्रथमे तम़ार ठिना आस्‍बार योजना करिस्‍नु, जेसे तम़ाक दो तर्फि लाभ मिल्‍कन,
47001016	आर सँचिस्‍नु कि माकेडोनिया जाते तम़ार ठिना ढुकिम आर माकेडोनिया से आस्‍तउ तम़ार ठिना ढुकिम आर तम़ा मोक यहुदिया जाबार ताने सहयोग कर्बन।
47001017	अइताने, कि तम़ाक लागेच्‍कन हेनङ योजना बेनाबारखुना मुइँ दुबिधात छिनु? ने मुइँ जेइड योजना कर्नु उड निर्नय एकटा संसारिक लोकेर लाखा कर्नु ते, एइखान मुखे कुनह बेला ‘हँ’ आर कुनह बेला ‘नि’ कहनु?
47001018	मातुन परमेस्‍वरट बिस्‍वासयोग्‍य रहबार लाखा हामारअ बचनड ‘हँ ते हँ, निते नि’ हचे।
47001019	कियाँकि सिल्भानस, तिमोथि आर मुइँ पावलेर पाए तम़ार बिचत प्रचार कराल परमेस्‍वरेर पुत्र इसु ख्रिस्‍टटत, ‘हँ’ बा ‘नि’ कहबार काथाए नि हचे बुरु उहाँत सदाए ‘हँ’ हचे।
47001020	कियाँकि परमेस्‍वरेर हरला प्रतिग्‍या इसु ख्रिस्‍टेर नाअँत पुरा हचे, ताहाते उहाँर नाअँत परमेस्‍वरटक महिमा दिबा हामा आमेन कहचि।
47001021	आर आप अइड परमेस्‍वर तम़ार सङे सङे हामाकअ ख्रिस्‍टटत दऱ बेनाइचे। उहाँइ हामाक अभिसेक करिचे,
47001022	उहाँइ हामार पर आप्‍नार छाप लागाइचे आर हामाक दिबार हरला काथार बइनार भाबे हामार हृदयडत पबित्र आत्‍मा दिचे।
47001023	मोर हृदयर काथाला जान्‍बार परमेस्‍वरटक साक्‍छि राखिए मुइँ कहच्‍कन, तम़ाक मुस्‍किल ना हकन कहए मुइँ कोरिन्‍थित जानिए सुनिए नि आसिन्‍कन।
47001024	हामा तम़ार बिस्‍वासखानत अधिन कर्बा नि चाहाचि बुरु तम़ार आनन्‍देर ताने तम़ारे सङे मिलिए काम कर्बा चाहाचि कारन तम़ा आप्‍नार बिस्‍वासखानत स्‍थिर हए छन।
47002001	अइताने तम़ार मनला खाट्टा ना हकन कहए मुइँ तम़ार ठिना नि आस्‍बारे निर्नय कर्नु।
47002002	कियाँकि मुहें जदि तम़ार मनड दुखाकन ते, मोर मनड खुसि बेनाबे काहाँए, तम़ाए नि बेनाले?
47002003	अइताने मुइँ हता जाए, मोक खुसि कर्बार लोकला से चित दुखाबा ना परोक कहए मुइँ उखान चिट्ठि लिखिसेल्‍कन, कियाँकि मोक पाक्‍का बिस्‍वास छिले कि मुइँ खुसि हले से उड काथात तम़ाउ खुसि हबन।
47002004	कियाँकि उखान चिट्ठि मुइँ तम़ार मनला दुखाबार ताने नि मातुन मुइँ तम़ाक केताखान माया करेच्‍कन कहए बुझाबार ताने मनेर बड कस्‍ट आर बेदना सहित चखुत लोए लिए लिखिस्‍नु।
47002005	आर आप काहुँ जदि काहाँरअ चितट दुखाइचे ते, थोरेक हलउ उहाँए मोर से अधिक तम़ा साभार चितट दुखाइचे। उहाँकअ अतेक कारा से ना कहि,
47002006	हुनङ लोकटक बहुमत से दुवाल दन्‍डखाने पुराभार पुगिगेइच्‍कि,
47002007	ताहार से बुरु तम़ाक आप उड लोकक छेमा कर्बा लाग्‍कन आर उहाँक सान्‍तवना दिबा लाग्‍कन निते त उहाँए भारि फिकिरेर कारन सोगत डुबि जाब्‍कन।
47002008	अइताने मुइँ तम़ाक नेहरा करेच्‍कन कि उहाँक तम़ा हेनङ प्रेम कर जेसे उहाँए जानोक कि तम़ा उहाँक आल़ाउ प्रेम करेचन।
47002009	बास्‍तवत मुइँ तम़ाक पर्खिबार ताने हेनङ लिखिसेन्‍कन कि तम़ा मोर गटे काथालात आग्‍याकारि हचन ने नि।
47002010	आर आप जाहाँक तम़ा छेमा कर्बन, महँ उहाँक छेमा करिम। काहाँकअ जदि मुइँ छेमा करिचु ते, उहाँक तम़ारे खातिर ख्रिस्‍टेर साम्‍नात छेमा करिचु,
47002011	जेसे कि सइतानड हामार पर मउका ना पाओक, कियाँकि हामा उहाँर चाललार बिसयत आन्‍जान नि छि।
47002012	आर जेइखुना मुइँ ख्रिस्‍टेर सुसामाद प्रचार कर्बा त्रोआसत पुग्‍नु ते, प्रभुड मोर ताने आरह एकखान दुवार खुलि दिले।
47002013	मातुन हता मोर बिस्‍वासि भाइ तितसटक लागाल नि पाबार कारन मोर मनड स्थिर नि हले, तने हताकार लोकला से बिदागि लिए मुइँ माकेडोनियार माखे पइरा छर्नु।
47002014	जे होक परमेस्‍वरटक धन्‍यबाद दिबा लागे कि, उहाँए आप्‍नार लोकलाक ख्रिस्‍टेर सङे सङे सदाए जय पाबार दामालत आगु बाऱाचे। आर हामार पाए उहाँर ग्‍यानेर महकखान हरेक ठिना फइलाचे।
47002015	कियाँकि उद्धार पाते जाबार आर नस्‍ट हते जाबार लोकलार बिचत हामा परमेस्‍वरेर ताने ख्रिस्‍टेर महक हइ,
47002016	नस्‍ट हते जाबार लोकलार ताने हामा मिर्तुर गन हइ आर उद्धार पाते जाबार लोकलार ताने जिबनेर महक हइ। मातुन इला काथार ताने योग्‍य काहाँए छे?
47002017	कियाँकि हामा आरला लोकेर लाखा परमेस्‍वरेर बचनडक लाभेर ताने बेपार नि करेचि, मातुन परमेस्‍वरेर पाए पाठाल लोकलार लाखा हए हामा निस्‍कपट मन से, परमेस्‍वरेर साम्‍ना ख्रिस्‍टटत बलेचि।
47003001	तम़ाक लागेच्‍कन कि, हामा आप्‍नारे बाराइ छाबेचि? आर निते कि आरहला लोकेर लाखा तम़ाक देखाबार ताने तम़ार ठिना से कि हामाक सिफारिस पत्र लागे?
47003002	गटे लोकलार पाए जानाल आर बुझाल, हामार हृदयडलात लिखाल सफारिस पत्र तम़ाए हन्।
47003003	इड काथा प्रकट कराल गेइचे कि, ख्रिस्‍टेर पाए लिखाल आर हामार पाए पुगाल तम़ा उखान चिट्ठि हन् जेइखान चिट्ठिक कलम दे नि मातुन जेअँत परमेस्‍वरेर आत्‍मा दे लिखाल गेल अह स्‍लेटपाटित नि मातुन मान्‍सिर हृदयत लिखाल गेल।
47003004	हामा हेनङ कहबार कारन एइड कि, हामा ख्रिस्‍टेर पाए परमेस्‍वरेर पर भार्सा करेचि।
47003005	हामार सङे हुनङ कोए योग्‍यता नि छे कि हामा आप्‍नाक हुनङ सँच्‍बा पारि, मातुन हामाक हुनङ योग्‍यता परमेस्‍वरटए देचे।
47003006	आर उहाँइ हामाक नायाँ कारालेर सेबक हबा योग्‍यर बेनाइचे, अह लिखाल अक्‍छरत नि मातुन पबित्र आत्‍मात, कियाँकि लिखाल अक्‍छरला मारेचे मातुन पबित्र आत्‍माड जिबन देचे ।
47003007	परमेस्‍वरट धार्मिक बिधानखान पाथलत लिखिए दिबारखुना उहाँर महिमार तेजखान मोसार पर परिसेल्‍कि आर उखान महिमा धेमहते आस्‍लउ इस्राएलिला मोसार सकलड देख्‍बा नि पारिस्‍ले। आप मिर्तु आन्‍बार धार्मिक बिधानखान पाबारखुना हुनङ महिमामय रहए जदि ते,
47003008	आत्‍मार पाए आनाल सेबाड आरह बेसि महिमामय कि हबे नि?
47003009	कियाँकि लोकलाक दुसि ठहरिबार सेबाड महिमामय छिले जदि ते, धर्मि ठहरिबार सेबाड आरह केनङ महिमामय हबे?
47003010	कियाँकि जेइखान महिमा एक समयत महिमामय रहए, आप उखान महिमाक टप्‍बार भिन महिमाखान आस्‍बार कारन पहिल्‍कार महिमाखान आर महिमामय नि रहले।
47003011	कियाँकि छिन पहरिया महिमाखान हुनङ महिमामय रहए जदि ते, सदामधि रहबार महिमाखान आरह केनङ महिमामय हबे!
47003012	अइताने हामार सङे हेनङ आसा हबार कारन हामा आरह हिम्‍मत पाइचि।
47003013	हामा मोसार लाखा नि हइ, जाहाँए आप्‍नार सकलड से महिमाखान धेम हते जाबार अन्‍तिम झलकट इस्राएलिला टकटक लागाए ना देखोक कहए घुङुट उऱे।
47003014	बास्‍तबत उखुना इस्राएलिलार मनला कठोर छिल्‍कि आर आझिअ जेइखुना अम़ा पुर्ना कारालेर धार्मिक बिधानखान परे़चे ते उखान घुङुट झाकाले रहचेक कारन उखान बाठे ख्रिस्‍टटत हटाल जाचे।
47003015	छेच्‍कारे, आझि तलिक इस्राएलिला जेइखुना मोसार लिखाल धार्मिक बिधानखान पऱेचे, अम़ार मनलात उखान घुङुट लागाले रहचेक।
47003016	मातुन जेइखुना काहुँ आप्‍नार मनड प्रभुर बिति घुराचे ते उखुना उहाँर ताने उखान घुङुट हटि जाचेक।
47003017	कियाँकि प्रभुड आत्‍मा हए आर जेइठिना प्रभुर आत्‍माड रहचे हता आजादि रहचे।
47003018	आर हामा साभाउ घुङुट हटाल आप्‍नार सकल दे अनकखानत देखा जाबार लाखा प्रभुर महिमा झल्‍काचि। आरतने हते हते एकटा महिमा से भिनड महिमात बदलिते उहाँर स्‍वरुप लेचि। हेनङ, प्रभुरे पाए हचे जाहाँए कि आत्‍मा हए।
47004001	हामार पर परमेस्‍वरेर केनङ कृपा हइचे ते हामा इखान सेबार काम पाइचि, अइताने हामा हायहातास नि हम।
47004002	बुरु हामा चुरिनुकार लाजलागा कामला इन्‍कार करेचि। छल कपट बा परमेस्‍वरेर बचनलाक अदल बदल कर्बार काम नि करेचि। मातुन सत्‍यतार बचनलाक प्रचार कर्ते, परमेस्‍वरेर साम्‍ना हरेकटा लोकेर बिबेकलार खातिर सुइकारयोग्‍य हबार मने हामा आप्‍नाक अर्पन करेचि।
47004003	आर हामार सुसामादडत घुङुट उऱाल छे जदि ते, बाठे नस्‍ट हते जाबार लोकलार बादे छे।
47004004	अम़ार काथा कहचन जदि ते, ख्रिस्‍टट जाहाँए परमेस्‍वरेर स्‍वरुप हए, उहाँर महिमार सुसामादेर ओजोतखान अम़ार पर ना पर्कि कहए इड जुगेर देपताड अख्रिस्‍टियनलार समझखानक मन्‍द करि दिचेक।
47004005	कियाँकि हामा आप्‍नार बिसयत प्रचार नि करेचि, मातुन इसु ख्रिस्‍टेर प्रचार करेचि कि, ‘प्रभु उहाँइ हए’ आर हामा इसुर खातिर तम़ार गुलाम हइचि।
47004006	कियाँकि जेइड परमेस्‍वर “आन्‍धारखान से ओजोत निक्‍लोक” कहले, उहाँइ हामार हृदयलात ओजोतमय हले, जेसे परमेस्‍वरेर महिमार ग्‍यानेर ओजोतखान इसु ख्रिस्‍टेर सकलडत पर्कि।
47004007	मातुन सर्बस्रेस्‍ठ सक्‍ति हामार नि बुरु परमेस्‍वरेर होक कहए प्रस्‍ट कर्बा इखान माहा धन माटिर भान्‍डात राख्‍बार लाखा हामार सङे छे।
47004008	चारह बिति से हामा दाबाल गेइचि मातुन पेच्रा नि हइचि, आउच काउचत परिचि मातुन उदास नि हइचि।
47004009	साताल गेइचि मातुन त्‍यागाल नि जाइ पाझाट पाइचि मातुन नस्‍ट नि हइचि।
47004010	इसुर जिबनड हामार देहाडत प्रकट होक कहए इसुर मिर्तुडक हामा हरखुना आप्‍नार देहाडत सङे लिए बेराचि,
47004011	कियाँकि जेअँत रहबार तलिक हामा इसुर खातिर सदाए मिर्तुर मुखत पर्ते रहचि इड सँचिए कि इसुर जिबनड हामार नासबान देहाडत प्रकट होक।
47004012	अइताने मिर्तुड हामार पर काम करेचे मातुन जिबनड तम़ार पर काम करेच्‍कन।
47004013	हामारअ सङे अइड बिस्‍वासेर आत्‍मा रहबार कारन, ‘मुइँ बिस्‍वास कर्नु अइताने मुइँ बल्‍नु’ कहए लिखाल अनुसार हामा बिस्‍वास करेचि अइताने हामाउ बलेचि।
47004014	हामा जानेचि कि, जाहाँए प्रभु इसुडक मिर्तु से जेअँत करे उठाले, उहाँइ हामाकअ इसुर सङे जेअँत कर्बे आर तम़ार सङे सङे हामाकअ आप्‍नार उपस्‍थितित हाजिर कराबे।
47004015	कियाँकि इ गटे कुछुला तम़ार खातिर हइच्‍कन, जेसे अनुग्रहखान भेलेला लोकेर बिचत आरह छिर्याते जाओक आर परमेस्‍वरेर महिमार ताने धन्‍यबाद दिबार कामखान बार्त़े बार्त़े जाओक।
47004016	हामा अइताने हिम्‍मत नि हारिचि कारन बाहिरि रुपरङत घटते जालउ हामा भित्रि हृदयत दिने दिने आरह नायाँ हते जाचि।
47004017	कियाँकि हामार हल्‍का आर छिन भरिया कस्‍टलाए हामार ताने अनन्‍तेर माहान महिमा तियारि करेचे,
47004018	कारन हामा देखा जाबार काथालात नि मातुन देखा नि जाबार काथालात मन देचि, कियाँकि देखा जाबार काथाला नासबान छे मातुन देखा नि जाबार काथाला अनन्‍तकाल तलिक रहचे।
47005001	कियाँकि हामा जानेचि कि, हामा रहबार पृथिमिर बासा रुपि घर हामार धरट नस्‍ट हए जालउ सर्गत परमेस्‍वरट हामाक अनन्‍तकाल तलिक रहबार एकटा धर दिबे जेइड धर कि हाते बेनाल नि हए।
47005002	आर बास्‍तबत कहले, इड देहात जिए रहबा परिए हामा काउछालि काटेचि आर सर्गेर देहाडक धारन कर्बा पारि कहए छोट काटेचि,
47005003	आर बास्‍तवत हामा जदि उड देहाक धारन कर्म ते, देहा बेगरेर नि रहम।
47005004	इड देहात रहबार तलिक हामा भारिर चुटे कुथेचि आर इड धर से छुटकारा चाहाचि। बुरु इड चाहाचि कि, सर्गेर देहा धारन करि जेसे नासबान देहाड जिबनत बदलि जाओक।
47005005	आप हामाक याहाँर ताने तियारि कर्बार परमेस्‍वरटए हए जाहाँए हामाक बइनार भाबे आत्‍माड दिचे।
47005006	अइताने हामा सदाए पुर्न भार्सा राखिचि आर इड जानेचि कि, जाहाँभर तलिक हामा देहार घरटत रहम ताहाँभर तलिक हामा प्रभुड से दुरत रहम,
47005007	कारन हामा बिस्‍वासेर माध्‍यम से जिएचि, देखाल जाबार काथाडर आधारत नि,
47005008	अइताने हामाक पुर्न भार्सा छे कि देहाड से दुर हए बुरु हामा प्रभुर सङे रहबा पार्ले से आच्‍छा होलहने।
47005009	ताहाते हामा चाहे एइड देहात रहि बा इड देहासे अलग हइ हामा एइड धियाचि कि प्रभुडक खुसि बेनाबा पारि।
47005010	कियाँकि हामा साभाक एक दिन ख्रिस्‍टेर न्‍याय आसनेर आगुति थार हबाए लागे आर सरिलत रहते असल बा खाराप जाहाँए जेनङ कर्तुप करिचि उहाँक अइनङ फल भुङबा लागे।
47005011	अइताने हामा प्रभुर भय गनिए लोकलाक मानाचि, मातुन हामार अबस्‍थाड प्रभुर नजरत प्रस्‍ट छे आर मुइँ यहड आसा करेचु कि हामार इड अबस्‍था तम़ारअ बिबेकखानत प्रस्‍ट छकन।
47005012	हामा तम़ार साम्‍ना फेर आप्‍नारे बाराइ कर्बा नि छाबेचि, मातुन हृदयेर काथालाक छरिए बाहारि काथालात गुमान कर्बार लोकलाक तम़ा उत्रा दिबा पारन कहए हामार तरफ से तम़ाक हामा गउरब कर्बार मउका देचि।
47005013	हामा जदि बेसुर हइचि ते परमेस्‍वरेर ताने हइचि आर हुँसत छि जदि ते तम़ारे ताने हुँसत छि।
47005014	कियाँकि ख्रिस्‍टेर प्रेमखान हामाक मजबुर बेनाचे, ताहाते हामा इड काथात निस्‍चित छि कि, साभारे ताने एक झन मारा पर्ले अइताने साभाउ मारा पर्न।
47005015	उहाँए साभारे ताने मारा पर्ले ताहाते जाहाँए जाहाँए जिए छे आप अम़ा आप्‍नार ताने नि मातुन अम़ार खातिर मर्बार आर जेअँत हए उठबार ख्रिस्‍टेर खातिर जिए रोहोक।
47005016	अइताने आल़ा से आप हामा बाहिरि रुप देखिए काहाँरअ निसाफ नि कर्म। हबार ते एक समयत हामा ख्रिस्‍टटकअ बिहिरि रुप से देखिस्‍न मातुन आप हामा उहाँक हुनङ नजर से नि देख्‍म।
47005017	अइताने काहुँ ख्रिस्‍टटत छे जदि ते उहाँए नायाँ सृस्‍टि हए। पुर्ना काथाला मेसाए गेइचे, आप देख उहाँए नायाँ हइचे।
47005018	आर इखान काम खुद परमेस्‍वरटए करिचे, जाहाँए हामाक ख्रिस्‍टेर माध्‍यम से आप्‍नार सङे मिलापत आनिचे आर हामाक मिलापत आन्‍बार सेबकाइ दिचे।
47005019	परमेस्‍वरट ख्रिस्‍टेर माध्‍यम से संसारखानक आप्‍नार सङे मिलापत आन्‍ले, आर अम़ार अपराधलार कुनह हिसाप नि राखिए मिलाप कराबार कामखानेर सन्‍देसटर जुम्‍मा उहाँए हामाक दिले।
47005020	अइताने हामा ख्रिस्‍टेर पक्‍छ से मिलापत आन्‍बार राजदुत हइ, मानिए ल कि परमेस्‍वरट हामार पाए तम़ाक नेहरा करेच्‍कन। ताहाते हामा तम़ाक ख्रिस्‍टेर पक्‍छ से निबेदन करेच्‍कन कि, परमेस्‍वरेर सङे मिलाप करिल।
47005021	आर जाहाँए पापे नि जानिस्‍ले उहाँक परमेस्‍वरट हामार खातिर पाप ठहर कर्ले जेसे हामा उहाँर माध्‍यम से परमेस्‍वरेर धार्मिकता गेनाल जाइ।
47006001	परमेस्‍वरेर सेबक हबार कारन से हामा तम़ाक बिन्‍ति करेच्‍कन कि उहाँर अनुग्रहखानक बिर्फले जाबा ना द।
47006002	कियाँकि उहाँए कहचे, “सुइकारयोग्‍य समयत मुइँ तोर पुकारट सुनेल्‍कुन, आर उद्धार पाबार दिनत मुइँ तोक सहजोग करेल्‍कुन।” आप सुन, सुइकारयोग्‍य समय आल़ाए हए आर देख उद्धार पाबार दिन एइड हए।
47006003	हामार सेबाकाइडत कुनह कमजोरि देखा ना जाओक कहए हामा काहाँरअ दामालत बाधा नि राखेचि,
47006004	मातुन हरला काथात हामा आप्‍नाक परमेस्‍वरेर सेबक कहए चिऩाचि, पुरा धिरजतात होक बा कस्‍टत होक, खागिसत होक बा दुरगतित होक,
47006005	कर्राबाजित होक बा कइदत होक, हुलदाङात होक बा कारा मेहनेत होक, निद बिसार बेचइनत होक बा भोक प्‍याँसत होक,
47006006	सिद्धतात होक बा ग्‍यानत होक, सहतुकपुनात होक बा दयात होक, पबित्र आत्‍मात होक बा निस्‍कपट प्रेमत होक,
47006007	सत्‍य सन्‍देससत होक बा परमेस्‍वरेर सक्‍तित होक, दाहिना आर बायाँ हातेर धार्मिकतार अस्‍त्रलार माध्‍यम से होक,
47006008	मान् आर अपमानेर माध्‍यम से होक बा बदनाम आर सुनामेर माध्‍यम से होक, हामार सङे ठगलाक कर्बार ब्‍यबहार कराल जालउ हामा सत्‍य छि।
47006009	आचिना हलउ हामा जान् पहिचानेर लाखा छि, मराल लोकलार लाखा हलउ हामा जेअँत देखाजाचि, दन्‍ड पालउ हामा मरिए ओर नि हइचि,
47006010	सोगत हलउ हामा सदाए आनन्‍दित छि, काङाल हलउ हामा भेलेला झनाक मातिबर बेनाचि, जायजेथा कुछु नि हबार लाखा हलउ हामा सब कुछुत पुग्‍ता छि।
47006011	कोरिन्‍थिर भाइला रे, हामा तम़ाक प्रस्‍ट भाबे कहए दिच्‍कन, तम़ार ताने हामार हृदयड खुल्‍ला छे।
47006012	हामा तम़ाक कुछु काथा नि मिछाकन, से बुरु तम़ा केतेला काथा मनते चापिए राखिचन।
47006013	आप मुइँ तम़ाक आप्‍नार छुवा जानिए कहच्‍कन, तम़ाउ हामारे लाखा आप्‍नार हृदयला खुल्‍ला कर।
47006014	अबिस्‍वासिलार सङे एकेखान जङालत ना सन्‍ज्र कारन धार्मिकताखानेर सङे अधर्मेर कुन साझ्‍यार? बाते ओजोतखानेर सङे आन्‍धारखानेर कुन सम्‍बन्‍ध?
47006015	ख्रिस्‍टटर बेलिआलेर सङे किसेर मिलाप? बाते बिस्‍वासिडर अबिस्‍वासिडर सङे किसेर साझ्यारि?
47006016	मुर्तिलार सङे परमेस्‍वरेर मुन्‍डिलडर किसेर सम्‍झउता? कियाँकि हामा जेअँत परमेस्‍वरेर मुन्‍डिल हइ, जेनङ कि खुद परमेस्‍वरट कहचे: “मुइँ अम़ार भित्रत बासा करिम आर अम़ार सङे बेरालुरा करिम, आर मुइँ अम़ार परमेस्‍वर हमु आर अम़ा मोर प्रजा हबे।”
47006017	“अइताने अम़ार बिच से निक्‍लिए आस आर आप्‍नाक अम़ार बिचसे अलग कर आर कुनह आसुद्ध काथा ना लार। तने मुइँ तम़ाक सुइकार करिम्‍कन, प्रभुड कहचे।
47006018	आर मुइँ तम़ार पिता हम्‍कन, आर तम़ा मोर बेटाबेटि हबन, कहए सर्बसक्‍तिमान प्रभड कहचे।”
47007001	अइताने हे प्रियला, हामार सङे इला प्रतिग्‍या हबार कारन सरिल आर आत्‍मा दनहते हबार हर किसिमेर आसुद्धता से आप्‍नाक सुद्ध बेनाइ आर परमेस्‍वरेर भय गनिए पबित्रताखानक पुरा करि।
47007002	हामार ताने तम़ार हृदयला खुल्‍ला बेनाअ। हामा काहाँरअ कुछु खारापि नि करि, हामा काहाँरअ सोसन नि करि नाते हामा काहाँरअ ठिना से ना जायज फाइदा उठाइचि।
47007003	मुइँ तम़ाक इला काथा दुसि ठहरिबार ताने नि कहच्‍कन, तम़ार ताने हामार हृदयलात हेनङ स्‍थान छे कि हामा तम़ार खातिर मर्बा आर जिबारअ ताने तियारि छि जेनङ कि मुइँ तम़ाक आगुतअ कहिसिन्‍कन।
47007004	तम़ार पर मुइँ बारा भार्सा करेचु, आर तम़ार खातिर मुइँ बारा गउरब करेचु। तम़ार पाए मुइँ बारा तसोबरि पाइचु आर हामार गटे कस्‍टलात मुइँ बारा आनन्‍दित छु।
47007005	आर माकेडोनिया पुग्‍लउ हामा बास्‍तवत कल नि पान, बुरु हता हामाक चारह बिति से आरह समस्‍या आसिए पर्ले, बाहारति हुलदाङा आर भित्रि मनत डरे डर छिले।
47007006	मातुन उदास मनलात तसोबरि दिबार परमेस्‍वरट तितसेर आगमनडर पाए हामार मनलाक उल्‍लासित कराले,
47007007	बाठे तितसेर आगमनडए नि मातुन उहाँए तम़ार ठिना से पाआल तसोबरिडर माध्‍यम से महँ तसोबरि पाइचु। मोक भेट कर्बार तम़ार मनसुवाड, सोगड आर मोर परकार तम़ार फिकिरेर खबरट दिए उहाँए मोक आरह आनन्‍दित बेनाले।
47007008	मोर लिखाल चिट्ठिखानेर काथाला तम़ाक अबस्‍य दुखित बेनाल्‍कन, मुइँ हेनङ करिए एक छिनकार ताने दुखित हलउ आर घुरिए हुनङ दुखित नि हमु कारन मुइँ तम़ाक बाठे एक छिनकार ताने दुखित बेनाइसिन्‍कन।
47007009	आर आल़ा मुइँ आनन्‍दित छु अह तम़ा दुखित हलन कहए नि बुरु तम़ा दुखित हए पस्‍चताप कर्लन कहए कारन तम़ा परमेस्‍वरेर इच्‍छा अनुसार दुखित हलन जेसे तम़ाक हामार पाए आस्‍बार कुनहला खारापि भुङबा ना पर्कन।
47007010	कियाँकि परमेस्‍वरेर पाए उत्‍पन हबार सोगखान बिना कुनह खयखति पास्‍चाताप से उत्‍पन हबार उद्धारेर बिति आगुवानि करेचे मातुन संसारिक सोगखान मिर्तु उत्‍पन कराचे।
47007011	आर देख त! परमेस्‍वरेर पाए उत्‍पन हुवाल इखान सोग तम़ार भित्रत केनङ उत्‍साह, आप्‍नार प्रतिरक्‍छा कर्बार ताने केनङ उत्‍कट इच्‍छा, केनङ झँक, केनङ डर, केनङ त्रिस्‍ना, केनङ जोस आर निसाफ हकन कहए केनङ इच्‍छा उत्‍पन करिच्‍कन। आर इला गटे कुछुर माध्‍यम से तम़ा निर्दोस छन कहए आप्‍नाक प्रमानित करिए देखाइचन।
47007012	ताहाते मुइँ उखान चिट्ठि लिख्‍लउ नाते एनिया कराडर कारन लिख्‍नु आर नाते एनिया सहाडर कारन, मातुन परमेस्‍वरेर नजरत हामार ताने तम़ार भित्रत केनङ उत्‍साह छकन कहए प्रकट कर्बा हेनङ लिखेन्‍कन।
47007013	ताहाते आप हामा सान्‍तवना पाइचि। आर हामार इड सान्‍तवनार छुट्टा तितसेर पाआल आनन्‍दखानत हामा आरह अधिक खुसि हन, कियाँकि तम़ार पाए उहाँर मनड फरफर हइचेक।
47007014	कियाँकि मुइँ तम़ार बिसयत कुनह काथा तितसेर सङे बाराइ करे बल्‍बअ जदि करिस्‍नु ते आल़ा मोक लाजत गिर्बा नि पर्ले, बुरु जेनङ जेनङ हामा तम़ाक गटे काथाला सत्‍य सत्‍य कहिसिन्‍कन अइनङ तितसेर साम्‍ना कराल हामार बाखानड सत्‍य ठहरिले।
47007015	तितसट तम़ाक पहिले से आप आल़ा आरह बेसि फम करेच्‍कन खास करे उखुना जेइखुना उहाँए तम़ार आग्‍याकारितार काथाड फम पाच्‍कन कि तम़ा केनङ डर डर करे भाब भक्‍ति से उहाँर स्‍वागत करिस्‍लन।
47007016	मुइँ बारा खुसि छु कारन तम़ार पर मुइँ पुरा भार्सा कर्बा पारिचु।
47008001	हे भाइला, आप हामा तम़ाक परमेस्‍वरेर उखान अनुग्रहर बिसयत बाताबा चाहाच्‍कन, जेइखान अनुग्रह माकेडोनियार मन्‍डलिलार पर हइसेल्‍कि।
47008002	हबार त अम़ा भारि संकटटत आर माहा आकालत छिले ताहारअ पर अम़ा खुल्‍ला हृदय से दिबार ताने बारा खुसि छिले।
47008003	मुइँ तम़ाक साक्‍छि देच्‍कन कि, अम़ा आप्‍नार अकात अनुसार आर अकात से अधिक आप्‍नार राजिखुसि से दिस्‍ले।
47008004	आर यहुदियात रहबार पबित्रजनलार सेबकाइडत हामाउ सहभागि हबा पारि कहए एम़ा हामाक बारा नम्र हए नेहरा करिस्‍ले,
47008005	आर अम़ा अधिक करे दिस्‍ले जेइड कि हामा सँच्‍ब नि करिस्‍न, प्रथमे अम़ा आप्‍नाके प्रभुत समर्पन कर्ले तने परमेस्‍वरेर इच्‍छा अनुसार काम होक कहए आप्‍नाक हामार हातत सँपि दिले।
47008006	ताहाते हामा तितसटक एइड नेहरा करेचि कि, जेइखान काम उहाँए आगेइ सुरु करिस्‍ले उखान अनुग्रहर काम आप उहाँए तम़ारअ बिचत पुरा करोक।
47008007	आप जेसा देखेच्‍कन कि, तम़ा चारह पाके बार्त़े जाचन, आर्थात बिस्‍वास कर्बार पाके, बचनेर पाके, ग्‍यानेर पाके, जोसेर पाके आर हामाक प्रेम कर्बार पाके, सेने आप तम़ा अनुग्रहेर कामखानतअ बार्त़े बार्त़े जाअ।
47008008	इला काथा मुइँ तम़ाक आग्‍यार रुपत नि कहच्‍कन, मातुन आरहला बिस्‍वासिर लाखा तम़ारअ प्रेमखान खाँटि छकन कहए प्रमानित कर्बार ताने हेनङ कहच्‍कन।
47008009	कियाँकि हामार प्रभु इसु ख्रिस्‍टेर अनुग्रहखान तम़ा जान्‍बे करेचन, धनि हलउ तम़ार खातिर उहाँए आप्‍नाक गरिप बेनाले जेसे उहाँर गरिपपुनार कारन तम़ा धनि हबा पारन।
47008010	आर इड काथार बिसयत तम़ाक मोर साल्‍ल़ा एइड कि जेइखान काम तम़ा आऱे साल सुरु करिस्‍लन, बाठे दिबारे सुरु नि करिस्‍लन मातुन उत्‍कट इच्‍छाउ प्रकट करिस्‍लन, ते आप उखान काम पुरा कर्ले बारा आच्‍छा हत्‍कन।
47008011	आर इच्‍छा कर्बार पाके तम़ा जेइड उत्‍सुकता देखाइस्‍लन अइ मुताबिक आप्‍नार अकात अनुसार दिए इखान कामक पुरा कर।
47008012	काहुँ जदि उत्‍सुकता दिबार पर तियारि छे, ते उहाँर सङे जेइला छेक अइला दिलउ परमेस्‍वरट सुइकार कर्तेक। उहाँर सङे नि हबार काथालार आस्रा नि करेचेक।
47008013	मोर कहबार मतलब इड नि कि तम़ाक भार हकन आर भिनला लोकक आर्जाइ हकि।
47008014	मातुन इड बर्तमान समयत तम़ार प्रसस्‍तताड से अम़ार गरजड पुरा हकि आर अम़ार प्रसस्‍तताड से तम़ार गरजडक पुरा करि दिकन आर एइनङ करे दनह पिल्‍ठे बाराबर मउका आर सामान सहजोग मिलित्‍कन।
47008015	जेनङ कि लिखाल छे: “जाहाँए भेलेला जर करिस्‍ले उहाँर बेसि नि हल्‍कि आर जाहाँए चाइरि जर करिस्‍ले उहाँरअ नि खागेल्‍कि!”
47008016	मातुन परमेस्‍वरटक धन्‍यबाद होक, जाहाँए तितसेर मनडत तम़ार ताने अइखान फिकिर राखि दिल्‍कि जेइखान कि महँर मनडत रहए।
47008017	कियाँकि उहाँए बाठे हामारे नेहराडक नि धर्ले, बुरु आप्‍नउ बारा उत्‍साहित हए स्‍वइच्‍छा से तम़ार ठिना जाबार ताने तियारि हले
47008018	उहाँर सङे हामा आरह एक झन भाइक पाठाचि, सुसामाद सुनाबार पाके उहाँए गटे मन्‍डलिलात बारा घाकुर छे
47008019	एइ भरे नि, मातुन प्रभुर महिमार ताने आर हामार सदभाबेर ताने जेइखान अनुग्रहर कामत हामा छि, उखान कामत सङे सङे पइरा कर्बा उहाँक मन्‍डलिलाए नियुक्‍त करिचेक।
47008020	खुल्‍ला मनसे दुवाल इला भेटि चलाबार बिसयत काहुँ हामाक दुसिया दोक कहए हामा नि चाहाचि।
47008021	कियाँकि हामा बाठे प्रभुर नजरत नि मातुन लोकलारअ नजरत जेइला काम आदर योग्‍य छे उला काम कर्बार लक्‍छ राखेचि।
47008022	आर अम़ारे सङे हामा आरह एक झना भिन भाइक तम़ार ठिना पाठाचि, उहाँक हामा भेलेला फेक पर्खिए भेलेला काथात उत्‍साहित पाइचि। आप उहाँर परकार तम़ार बिस्‍वासखान देखिए आल़ा उहाँए तम़ार सेबा कर्बार ताने आरह उत्‍साहित हइचे।
47008023	आप तितसेर काथा कहचन जदि ते, उहाँए मोर सङवारि भाइ आर तम़ार सेबार कामत सहकर्मि हए आर उहाँर सङे आस्‍बार भिनला भाइ मन्‍डलिलार ताने साम्‍दिया आर ख्रिस्‍टेर ताने महिमा हए।
47008024	ताहाते तम़ा आप्‍नार प्रेम देखाए इला लोकक सबुत द कि मन्‍डलिलार आगुति हामा तम़ार बाऱाइ अइनङे नि करिचि।
47009001	यहुदियात रहबार ख्रिस्‍टेर पबित्रजनलाक पाठाल भेटिलार बिसयत लिख्‍बा लागे कहए मोक नि लागेचे।
47009002	तम़ार मनत सहजोग दिबार केनङ इच्‍छा छकन, याहाँर बिसयत मुइँ जानेचु आर माकेडोनियार बिस्‍वासिलाक बाराइर पर सुनाइचु कि, तम़ा अखइयार बिस्‍वासिला आऱे साल से भेटि दिबार ताने केनङ उत्‍सुक छन, आप तम़ार भेटि दिबार काथाड सुनिए अम़ार मइधे भेलेला झना दिबार ताने बारा उत्‍सुक हइचे।
47009003	मातुन याहाँर बिसयत तम़ार ताने कराल हामार बाराइड बिर्फले ना जाओक आर मुइँ तम़ाक आगुते कहबार लाखा तम़ा तियारि हए रहबन कहए मुइँ भाइलाक आगुवारि पाठाइच्‍कन।
47009004	आर निते मोकेडोनिया से काहुँ मोर सङे आस्‍कन आर तम़ाक दिबार ताने तियारि नि देख्‍कन जदि ते, तम़ार पर कराल भार्साडर कारन हामा कम्‍ति लाजत नि गिर्म, सेने तम़ार बिसयत कहबार हामार मुखत आर कोए सब्‍द नि रहबे।
47009005	अइताने मुइँ इड मुनासिब जान्‍नु कि, भाइलाक मोर से आगुते आगाए पाठाले, एम़ा जाए तम़ार कबुल कराल भेटिला तियारि करे राख्‍बे तने जेइला भेटि तम़ा दिबन उला भेटि करकाप से नि दिए ने खुसि मन से दिबार लाखा हबे।
47009006	आर इड काथा मनत राखन कि, जाहाँए चाइरि छिर्याबे उहाँए चाहेरि काटनि कर्बे आर जाहाँए भेलेला छिर्याबे उहाँए भेलेलाए काटनि कर्बे।
47009007	जाहाँक जेतेरि दिबार इच्‍छा जाचेक अतेइरि दोक, चित दुखाए ना दोक नाते काहाँरअ करकापत परिए दोक, कियाँकि खुल्‍ला हृदय से दिबारटक परमेस्‍वरट प्रेम करेचे।
47009008	परमेस्‍वरट तम़ाक हरला आसिस अभल चभल करे दिबा पार्कन जेसे तम़ार सङे हरला काथा प्रसस्‍त करे रहकन आर तम़ा हरेकखान भाला कामेर ताने अभल चभल करे दिबा पारन।
47009009	जेसा कि धर्मसास्‍त्रत लिखाल छे: “जाहाँए छिर्याचे उहाँए गरिपलाक मुठि खुलिए देचे, उहाँर धार्मिकताखान जुग जुग तलिक रहतेक।”
47009010	आर आप छिर्याबार ताने बिहन आर खाबार ताने खराक दिबार परमेस्‍वरटए तम़ाक बिहन दित्‍कन, गाजात्‍कन आर तम़ार धार्मिकतार फलला बाऱाते लेजात्‍कन।
47009011	आर खुल्‍ला हृदय से दिबार कामखानेर खातिर दिबार ताने तम़ाक आरह चारह पाके सामरतबान बेनात्‍कन। सेने तम़ार दुवाल भेटिला हामा भिनला मन्‍डलित बाटि दिम आर अम़ा परमेस्‍वरटक धन्‍यबाद चऱाबे।
47009012	कियाँकि तम़ार भेटि दुवा सेबकाइड से बाठे पबित्रजनलार खागिसला पुर्ताल नि हचे ताहार से अधिक परमेस्‍वरटक धन्‍यवाद दिबार कामखान आरह बार्त़े बार्त़े जाचे।
47009013	आर तम़ार भेटि दुवा सेबकाइडक तम़ार बिस्‍वासेर प्रमान मानिए अम़ा साभाउ परमेस्‍वरटक महिमा दिबे, कारन तम़ा ख्रिस्‍टेर सुसामादडक आग्‍यार रुपत सुइकार करिए, सहभागितार भाबे अम़ार ताने आर बाकिला लोकेर ताने खुल्‍ला हृदय से भेटि देचन।
47009014	तम़ार माध्‍यम से परमेस्‍वरट अम़ार पर माहान अनुग्रह देखाबार कारन अम़ा तम़ार ताने बारा छोट काटेच्‍कन आर तम़ार ताने प्रार्थना करेच्‍कन।
47009015	बाखान करिए ओर नि जाबार हेनङ बरदान दिबार परमेस्‍वरटक धन्‍यबाद होक।
47010001	मुइँ पावलड, ख्रिस्‍टट कर्बार लाखा बारा नम्रता आर भद्रता से नेहरा करेच्‍कन कि, केबा झना कहबार लाखा ‘तम़ार साम्‍नात रहबारखुना मुइँ बारा लुरुम हचु मातुन तम़ार से दुरत रहबारखुना मुइँ बारा कारा हचु।
47010002	आप मुइँ तम़ाक बिन्‍ति करेच्‍कन कि, जेइखुना मुइँ आसिम ते उला लोकेर पर मोक हेनङ कारा मिजास देखाबा नापरोक जेनङ मुइँ सँचेचु, जाहाँए कहचे कि हामा संसारिक जिबन जिएचि।
47010003	इड काथा सत्‍य हए हामा संसारत जिएचि, याहाँर मतलब एइड नि कि हामा सारिरिक स्‍वभाब अनुसार लाऱाइ करेचि।
47010004	कियाँकि जेइला हातहातियार हामा लाऱाइर ताने चलाचि उला हातहातियार सारिरिक नि हए, मातुन उलात परमेस्‍वरेर सक्‍ति छे जेइला दे हामा दुस्‍टर गढलाक नस्‍ट करेचि।
47010005	आर परमेस्‍वरेर ग्‍यानेर बिरुद्धत थार हबार बेमतलबेर हरला साबाललाक हामा नास करेचि आर गुमानेर हरला ओझोटक हामा ख्रिस्‍टेर आग्‍यापालन कर्बा अधिनत करेचि।
47010006	आर जेइखुना तम़ार आग्‍यापालनड पुर्रा हत्‍कन तने हामा आग्‍या उलंघन कर्बार हरेक झनाक दन्‍ड दिबार ताने तमतियार रहम।
47010007	तम़ा ते बाठे बाहिरि काथालाक भान करेचन। काहुँ जदि आप्‍नाक ख्रिस्‍टेर कहए जानेचे ते उहाँए भिन करे इड बिचार करोक कि उहाँए जेनङ ख्रिस्‍टेर हए अइनङ हामाउ ख्रिस्‍टेर हइ।
47010008	कियाँकि हामार अधिकारेर बिसयत मुइँ कोए मने बेसि करे गुमान कर्ब जदि करिचु, ताहुँ मोक लाजत गिर्बा नि पर्बे कारन उखान अधिकार मोक प्रभुड तम़ार खारापि कर्बार ताने नि बुरु तम़ार सुधार कर्बार ताने दिचे।
47010009	मुइँ इड नि चाहाचु कि, मोर चिट्ठिला देखिए तम़ा डरखान।
47010010	कियाँकि अम़ा कहचे, “पावलेर चिट्ठिला बारा कठोर आर घुतालागा, मातुन लोकट मुख हाजिर हले, प्रभाबहिन आर बलिलार कोए लासभासे नि।”
47010011	हेनङ सँच्‍बार लोकला इड काथा जानिए राखोक, दुरत रहते हामा जेइला काथा चिट्ठित लिखेचि मुख हाजिर हए हामा अइला काथा करेचि।
47010012	बास्‍तबात कहले, आप्‍नार बाराइ आप्‍ने कर्बार लोकलार सङे हामा आप्‍नाक एकेडा साँकत राख्‍बार काम नि करेचि आर नाते अम़ार सङे आप्‍नार तुलना करेचि, मातुन जेइखुना अम़ा आप्‍नाक एक आपसत तउलेचे आर तुलना करेचे ते, इड काथा बुझिए पाचे कि, अम़ा केतेखान आबुझ छे।
47010013	अइताने हामा सिम्‍ना नेघिए गुमान नि कर्म, मातुन तम़ार तलिक पुग्‍बार ताने हामा परमेस्‍वरेर पाए तकाल सिम्‍नाडत सिमित रहम।
47010014	तम़ार ठिना नि आस्‍बार लाखा करे हामा अतेक बाऱाए चऱाए नि करेचि, कारन प्रथमे ख्रिस्‍टेर सुसामाद लिए तम़ार ठिना पुग्‍बार हामाए हइ।
47010015	हामा आप्‍नार सिम्‍ना नेघिए काहाँरअ मेहनेतखानेर पर बाराइ नि करेचि बुरु हामा एइड आस्रा करेचि कि, जेनङ जेनङ तम़ार बिस्‍वासखान बार्त़े जाब्‍कन सेनङ सेनङ हामार कामकरा सिम्‍नाड तम़ार बिचत बार्त़े बार्त़े जाबे,
47010016	जेसे हामा पोरेर काम करा सिम्‍नार भित्रत आगुते हुवाल कामखानेर पर गुमान ना करि आर तम़ार कामकरा सिम्‍नाड से बाहार आरहला ठाअँत सुसामाद लिए पुग्‍बा पारि।
47010017	धर्मसास्‍त्रत लिखाल छे: “गुमान कर्बार लोकट प्रभुत गुमान करोक।”
47010018	कियाँकि जाहाँए आप्‍नार बाराइ आप्‍ने करेचे उहाँक सुइकार कराल नि जाचे मातुन जाहाँर बाराइ प्रभुड करेचे उहाँक सुइकार कराल जाचे।
47011001	मुइँ इच्‍छाचु कि, तम़ा मोर मुरुकपुनाखान थोरेक सहए दिले हलेहने, आर बास्‍तवत तम़ा सहबअ करेचन।
47011002	मुइँ तम़ार पर इस्‍वरिय जलनेर चुटे जलेचु कारन मुइँ तम़ार माङनि बाठे एकटा दुल़ा ख्रिस्‍टेर सङे करिचु जाहाँर साम्‍ना मुइँ तम़ाक पबित्र कइनार भाबे अर्पन कर्बा चाहाचु।
47011003	मातुन मोक थोरेक एइड काथात डर छे, जेनङति साँपट छल करिए हाब्‍बाडक बहकाइसेल्‍कि, सेनङति तम़ार बिचारला ख्रिस्‍टेर परकार तम़ार निस्‍कपट आर सुद्ध बिस्‍वासट से बहकात्‍कन ने कि।
47011004	कियाँकि कोए जदि तम़ार ठिना आस्‍कन आर हामा प्रचार नि कराल कुनह भिन इसुर बिसयत प्रचार कर्कन, बाते तम़ा पहिल्‍कार से आरह भिन आत्‍मा पाअन बा तम़ाक कुनह भिन सुसामाद सुनाच्‍कन ते, तम़ा उला काथाक सोझोए सुइकार करेचन।
47011005	आर आप्‍नाक माहा प्रेरित काहालिबालार से महँ आप्‍नाक कोए पाके दब नि गनेचु।
47011006	हबार त मुइँ बल्‍बार पाके अतेक सिपाल नि छु मातुन ग्‍यानेर पाके कोए कम नि छु। मुइँ तम़ाक गटे काथाला हर पाके झलझल करे बुझाए कहिच्‍कन।
47011007	तम़ाक बड बेनाबा मुइँ आप्‍नाक छट बेनानु आर तम़ाक एइनङे परमेस्‍वरेर सुसामाद सुनानु, हेनङ करिए कि मुइँ पाप कर्नु?
47011008	तम़ार सेबा कर्बार ताने मुइँ भिनला मन्‍डलि से सहजोग पानु, हेनङ करिए भिनला मन्‍डलिक मुइँ लुटबार लाखा हनु।
47011009	आर तम़ार सङे रहते जेइखुना मुइँ खागिसत छिनु ताहारअ पर मुइँ कुनह भार नि हनु, कियाँकि माकेडोनियार भाइलाए मोर खागिसला पुर्ताल करे। ताहाते मुइँ तम़ार कुनहला काथात आप्‍नाक भार नि बेनानु नाते केधउ बेनामु।
47011010	ख्रिस्‍टेर सत्‍यताखान मोर सङे रहबार कारन अखइयार मुलुक भरे काहुँ मोक इड गउरब कर्बार से टेक्‍बा नि पार्बे।
47011011	मुइँ तम़ाक हेनङ कियाँ कहच्‍कन? तम़ाक कि मुइँ प्रेम करेच्‍कन नि? तम़ाक मुइँ प्रेम करेच्‍कन कहए परमेस्‍वरटउ जानेचे।
47011012	मुइँ जे करेचु आरह कर्ते जामु जेसे कि उला लोकेर दाबिलाक काटबा पारु, जाहाँए कि गुमान से कराल आप्‍नार कामलाक हामारे कामलार लाखा आदर पाबार लाइक सँचेचे।
47011013	कियाँकि ख्रिस्‍टेर प्रेरितलार लाखा देखाल जाबार आर छलकपट काम कर्बार झुट्टा प्रेरित एम़ाए हए ।
47011014	मातुन इड कुनह छकलागा काथा नि हए, कारन सइतानडउ सर्गदुतेर लाखा ओजोतमय रुप धारन कर्बा पारे।
47011015	ताहाते उहाँर सेबकलाउ आप्‍नाक धार्मिकतार सेबकलार लाखा रुप धारन कराए जदि ते इड कुनह आन्‍ठिया काथा नि हए। अम़ार अन्‍त्‍य अम़ार कामलार अनुसार हतेक।
47011016	मुइँ फेर दहराए कहच्‍कन, काहुँ मोक मुर्ख ना सँचोक। तम़ाउ जदि मोक मुर्ख सँचेचन ते, अह सहि मातुन मोक सुइकार कर, थोरेक हलउ, जेसे महँ गुमान कर्बा पारु।
47011017	मुइँ, जे बलेचु उला काथा मुइँ प्रभुडर अनुसार नि मातुन मुर्खडर लाखा गुमान से बाराइर पर बलेचु।
47011018	आरहला लोक संसारिक काथालात गुमान करेचे ते हचेक ने, अइनङति महँ गुमान करिम।
47011019	आर तम़ा हेनङ बुद्धिमान छन कि, मुर्खलाकअ खुसि मन से सहए जाचन!
47011020	कियाँकि काहुँ जदि तम़ाक गुलाम बेनाकन बा बर्बाद कर्कन, तम़ार से अनुचित लाभ उठाकन बा उहाँए तम़ार बिचत आप्‍नाक बड गन्‍कन बा तम़ार गालडत थाप्‍पर ठुक्‍कन ताहुँ तम़ा उहाँक सहए जाचन।
47011021	हँ मोक इड काथात लाज छे आर मोक कहबाए लागे कि, हामा तम़ार लाखा उला काथा सहए रहबा नि पार्न। मातुन काहुँ जदि कुनह काथात गुमान कर्बार हिम्‍मत करेचे ते, महँ उड काथात गुमान कर्बार हिम्‍मत करेचु, मुर्ख कहबन ते मुर्खे सहि।
47011022	अम़ा कि हिब्रु हए? महँ हउ। अम़ा कि इस्राएलि हए? महँ हउ। अम़ा कि अब्राहामेर सान्‍तान हए? महँ हउ।
47011023	अम़ा कि ख्रिस्‍टेर सेबक हए? (मुइँ पाग्‍लार लाखा बलेचु) मुइँ अम़ारअ से उत्तम सेबक हउ। अम़ार से मुइँ आरह अधिक मेहनेत करिचु, केतेला फेक अधिक करे कइद खेपिचु, केतेला फेक अधिक करे कर्रार मार खाइचु, केतेला फेक मुइँ मिर्तुर मुख से छुटिए आसिचु।
47011024	पाँच फेक त मुइँ उनचालिस उनचालिस करे यहुदिर हातेर कर्रार मार खाइचु।
47011025	तिन फेक तलिक मुइँ रोमिलार हातेर कर्रार मार खाइचु आर एक फेक लोकला मोर पर पाथल बर्साइस्ले। तिन फेक मुइँ चऱाल पानि जाहातखान नाक्‍सान हए भरदिन भररात मोक सुमुन्‍दरटत काटबा परिस्‍ले
47011026	बारम्बारकार पइरार क्रमत मुइँ लदिर खात्रात पर्नु, डाकोर खात्रात पर्नु, आप्‍नार जातियालार खात्रात पर्नु, परजातियालार खात्रात पर्नु, नगरेर खात्रात पर्नु, निधुवा पाथारेर खात्रात पर्नु, सुमुन्‍दरेर खात्रात पर्नु, झुट्टा भाइलार खात्रात पर्नु,
47011027	काठोर मेहनेत आर कस्‍टत पर्नु, बारम्‍बार निद बिसात पर्नु, भोक आर प्‍याँसत पर्नु, बारम्‍बार उपासे रहनु, उद्रे रहनु आर जार खेप्‍नु,
47011028	एइ भरे नि, गटे मन्‍डलिलार फिकिर मोर भित्रत हर दिना लागाले रहए।
47011029	काहाँए उऩ छे आर मुइँ उऩ नि छु? काहाँए पापत गिरिचे आर मुइँ दुखित नि छु?
47011030	मोक गुमान कर्बाए जदि परे ते, मुइँ आप्‍नार उऩपुनाला देखाबार मने गुमान करिम।
47011031	प्रभु इसुर परमेस्‍वर आर पिताड, जाहाँए सदाकार ताने धन्‍य छे, आर जानेचे कि मुइँ बेइमान नि बलेचु।
47011032	जेइखुना मुइँ दमस्‍कस नगरत छिनु, अरिस्‍तस राजार बड हाकिमड मोक धर्बार ताने पाहारा दिबा लोक खटाइस्‍ले।
47011033	मातुन मोक एकटा बड ढाकित राखिए दिबालेर केबारखान दे नाम़ाए दुवाल गेले ताने मुइँ उहाँर हात से बच्‍नु।
47012001	हबार त गुमान करिए मोक कुनह लाभ नि छे, मातुन प्रभुर दुवाल दर्सनलार आर प्रकासलार काथा बलिए मुइँ अबस्‍य गुमान करिम।
47012002	ख्रिस्‍टटत मुइँ एक झना लोकक चिऩेचु, जाहाँक चउद बच्‍छर आगुत तेस्राखान सर्ग तलिक उठाए लुवाल गेइस्‍ले, से त देहात ने देहा बेगर उड काथा मुइँ नि जानु, परमेस्‍वरट जानेचे।
47012003	आर मुइँ इड जानेचु कि, उड लोकक सर्गलोकत उठाए लुवाल गेल, आप ते देहात हए ने देहा बेगर उड काथा मुइँ नि जानु, परमेस्‍वरटए जानेचे।
47012004	आर उहाँए बाता नि जाबार काथाला सुन्‍ले जेइला काथा कि लोकेर पाए उचारन कर्बाए नि।
47012005	इड लोकेर पक्‍छत मुइँ गुमान करिम मातुन आप्‍नार पक्‍छत मुइँ मोर उऩपुनार छुट्टा आर कुछुर गुमान नि करिम।
47012006	मुइँ आप्‍नार बिसयत गुमान कर्बा चाहालउ मुर्ख नि हमु कारन मुइँ सत्‍य काथा बलेचु। मातुन लोकला मोक जे कर्ते देखेचे बा बल्‍ते सुनेचे ताहार से अधिक सँचोक कहए मुइँ नि चाहाचु।
47012007	मुइँ भेलेला प्रकास पाबार कारन गुमाने चर्चर ना हउ कहए मोर देहाडत एकखान सर्का फिन्‍बाइचे आर्थात मोक कस्‍ट दिबार ताने सइतानेर एकटा दुतक दुवाल गेइचे जेसे मुइँ गुमाने चर्चर ना हउ।
47012008	उखान सर्का हटि जाओक कहए मुइँ प्रभुर ठिना तिन फेक नेहरा कर्नु,
47012009	मातुन प्रभुड मोक भार्सा दिए कहले, “मोर अनुग्रहखान तोर ताने प्रसस्‍त छोक, कियाँकि मोर सक्‍तिखान एनङति उऩपुनालात सिद्ध हचे।” अइताने मुइँ आप्‍नार उऩपुनात बारा खुसि से गुमान करिम जेसे ख्रिस्‍टेर सक्‍तिखान मोर पर बासा करोक।
47012010	ताहाते ख्रिस्‍टेर खातिर मुइँ उऩपुनालात, अपमानलात, कस्‍टलात, सास्‍तिलात, संकटलात संतुस्‍ट रहचु कारन जेइखुना मुइँ आप्‍नाक उऩ पाचु अइखुना मुइँ आरह सामरतबान हचु।
47012011	मुइँ मुरुखेर लाखा करेचु आर तम़ाए मोक हुनङ हबार बाध्‍य बेनालन कारन आर कुछु नि हलउ तम़ाक मोर बाऱाइ अबस्‍य कर्बा पर्कन, कियाँकि आप्‍नाक ‘माहा प्रेरित’ काहालिबार आरहला प्रेरित से मुइँ कुनह पाके खाँट नि छु।
47012012	बास्‍तवत एकटा खाँटि प्रेरितेर लक्‍छन अनुसार, पुरा धिरजता से तम़ार बिचत, चिऩला, अचम्भित कामला आर सक्‍तिर कामलार प्रकट कराल गेइस्‍ले।
47012013	आरला मन्‍डलिर तुलनात मुइँ तम़ाक कुनड काथात सामान ब्‍यबहार नि करिल्‍कन? बाठे एइड कि मुइँ तम़ार भार नि हल्‍कन। इड काथात मोक छेमा करन।
47012014	आप देख, तम़ाक भेट कर्बार ताने मुइँ तेस्रा फेक तियारि हइचु। आल़ाउ मुइँ तम़ाक कोए भार नि दिम्‍कन, कियाँकि मुइँ तम़ार धन सम्‍पतिला नि मातुन तम़ाक चाहाचु। जे कहलउ काथा एइड, बेटा बेटिला बाप माअँलार ताने नि जुक्‍ताचे बाप माअँला बुरु बेटा बेटिलार ताने जुक्‍ताचे।
47012015	मुइँ तम़ार ताने सब कुछुला खुसि से खर्चा करिम आर आप्‍नार जिबनड तलिक खर्चा करिम। मुइँ तम़ाक भेलेखान माया कर्ले, तम़ा कि मोक थर्के माया कर्बन?
47012016	इड काथा प्रस्‍ट छे कि, मुइँ तम़ार भार नि हल्‍कन। मातुन तम़ार मइधे काहुँ काहुँ कहबाउ पारन कि, मुइँ तम़ाक चालाकिपुना से फान्‍दात गिराल्‍कन।
47012017	तम़ार ठिना पाठाल लोकलार पाए मुइँ कुनह किसिमेर ना जाएज लाभ त नि उठाकन ने?
47012018	तितसटक मुइँ तम़ार ठिना पाठाइस्‍नु आर उहाँर सङे आरह एक झना भाइक पाठाइस्‍नु, तितसट कि तम़ार ठिना से कुनह ना जाएज लाभ उठाल्‍कन? हामा कि एकेडा आत्‍मार पाए चल्‍न नि? हामा कि एकेलाखा डेगत चल्‍न नि?
47012019	तम़ाक लागेच्‍कन कि आल़ा तलिक इला काथा हामा तम़ाक आप्‍नारे पक्‍छत सुनाचि? बास्‍तवत इला काथा हामा तम़ाक परमेस्‍वरेर आगुति ख्रिस्‍टटत हए कहचि। हे प्रियला, हामा इला तम़ारे भालाइर ताने करेचि।
47012020	कियाँकि मोक एइड काथार डर छे, मुइँ तम़ार ठिना जाए पुगु आर तम़ाक मोर सँचाइ से भिन किसिमेर पाउ आर तम़ाउ मोक तम़ार सँचाइ से भिन किसिमेर पान। आर सायद तम़ार बिचत काचाल, जल़न, गरम रिस, फुट, गालिग्‍लोज, घाटाल पिचाल, अहंकारि काथा आर गान्‍डागोल उठत्‍कन ने कि कहए भाँट लागेचे
47012021	आर इड डर छे कि, भिनखुना तम़ार ठिना आस्‍ले परमेस्‍वरट मोक तम़ार साम्‍ना लाजत गिराबे ने कि, आर फेर आगुए से कर्ते आसाल आप्‍नार आसुद्ध काम, ब्‍यभिचार आर लाजलागा कर्तुतलार पास्‍चताप नि कर्बार भेलेला झनार ताने मोक सोग कर्बा लागे ने कि।
47013001	इफेक लागाए तम़ार ठिना मुइँ तेस्रा फेक आसेच्‍कन। “दुइ बा तिन झनार मुखे साक्‍छि जुटले तने कुनहड काथार दुसि प्रमानित हचे” कहए खुद धर्मसास्‍त्रखान बाताचे।
47013002	दस्रा फेक तम़ार ठिना आस्‍बारखुना मुइँ तम़ा साभाक चेताए दिसेल्‍कन, आर आल़ा तम़ार से दुर रहतउ मुइँ तम़ाक चेताए देच्‍कन, आप इफेक आस्‍ले मुइँ, आगे आगे पाप कर्बार लोकला होक बा पाप कर्बार काहुँ होक मुइँ काहाँकअ छरिम नि।
47013003	कियाँकि तम़ा ख्रिस्‍टट मोर माध्‍यम से बलेचे कहबार प्रमान छाबेचन। उहाँए तम़ार बिचत काम कर्बार ताने उऩ नि मातुन सामरतबान छकन,
47013004	कारन उहाँए उऩपुनात टाङाल गेले, मातुन परमेस्‍वरेर सक्‍ति से जेअँत हए उठले। बास्‍तबत हामाउ उहाँरे लाखा उऩ छि मातुन तम़ार सङे ब्‍यबहार कर्बा ताने हामा परमेस्‍वरेर सक्‍ति से उहाँर सङे जिमअ।
47013005	तम़ा आप्‍नार बिस्‍वासखान पक्रिए राखिचन ने नि आप्‍ने आप्‍नाक जाँच आर पर्खिए देख। इसु ख्रिस्‍टट तम़ार भित्रत छकन कहए कि तम़ा जनेचन नि? हुनङहले त तम़ा जाँचत बेकाम्‍मा ठहरिलन।
47013006	आर मुइँ आसा करेचु कि हामा बेकाम्‍मा नि हइचि कहए तम़ा अबस्‍य जान्‍बन।
47013007	आर हामा परमेस्‍वरटक सदाए प्रार्थना करेचि कि, तम़ा कोए खाराप काम ना करन। हामा हेनङ प्रार्थना कर्बार मतलब इड नि कि, हामा परिक्छात उत्रिचि, बुरु हामा बेकाम्‍मार लाखा देखा जालउ तम़ाक जेइखान काम असल लागेच्‍कन उखान काम कर्ते जाअ।
47013008	कियाँकि हामा सदाए सत्‍यर पक्‍छत काम करेचि मातुन असत्‍यर बिरोध करेचि।
47013009	कियाँकि जेइखुना हामा उऩ आर तम़ा दऱ हचन उखुना हामा आनन्‍दित हचि। आर हामा यहड प्रार्थना करेचि कि, तम़ार सुधार हते जाकन।
47013010	अइताने मुइँ तम़ार से दुरत रहतेइ इखान चिट्ठिर माध्‍यम से चेताए देच्‍कन, जेइखुना मुइँ तम़ार ठिना आसिम प्रभुर दुवाल अधिकारखान मोक कठोर मन से चलाबा ना परोक जेइखान अधिकार कि उहाँए मोक निर्मान कर्बार ताने दिचे बिगार कर्बार ताने नि।
47013011	सान्‍ति दिबार आर प्रेम कर्बार परमेस्‍वरट तम़ार सङे रहत्‍कन। आप अन्‍तिमत, हे भाइला ल मोक बिदा द। सिद्ध हते जाअ, मोर काथालात ध्‍यान द, एक दस्रा झनार काथाला सुन, मेल मिलापत रह सेने सान्‍ति दिबार आर प्रेम कर्बार परमेस्‍वरट तम़ार सङे रहत्‍कन।
47013012	पबित्र चुम्‍मा खाए एक आपसत बन्‍दगि कर। हेताकार गटे बिस्‍वासिला तम़ाक बन्‍दगि पाठाइच्‍कन।
47013013	प्रभु इसु ख्रिस्‍टेर अनुग्रह, परमेस्‍वर पितार प्रेम आर पबित्र आत्‍मार संगति तम़ा साभार सङे हकन।
48001001	मुइँ पावल प्रेरितट, जाहाँक नाते लोकलार तरफ से, नाते कुनहड लोकेर पाए बिछाल गेल मातुन इसु ख्रिस्‍ट आर उहाँक मिर्तु से जेअँत कर्बार परमेस्‍वर पितार पाए पाठाल गेल,
48001002	मुइँ आर मोर सङे रहबार गटे भाइलार तरफ से तम़ा गलातिर मन्‍डलिलाक,
48001003	हामार पिता परमेस्‍वर आर प्रभु इसु ख्रिस्‍टट से अनुग्रह आर सान्‍ति हकन!
48001004	जाहाँए हामाक परमेस्‍वर आर पितार इच्‍छा अनुसार, बर्तमान इड दुस्‍ट संसार से आजाद कराबार ताने हामार पापलार खातिर आप्‍नाके अर्पन करि दिले।
48001005	उहाँर महिमा सदा सर्वदा हतेइ रहोक। आमेन।
48001006	मोक आजाजिल लागि गेइचे कारन जाहाँए तम़ाक ख्रिस्‍टेर अनुग्रहत बलाहाट दिल्‍कन उहाँके त्‍याग करिए तम़ा एतेखान जल्‍दि भिन सुसामादेर बिति बहकि गेइचन।
48001007	बास्‍तबत आर भिन सुसामाद नि छे, मातुन काहुँ काहुँ हेनङ छे, जाहाँए तम़ाक भ्रमत गिराइच्‍कन आर तम़ाक ख्रिस्‍टेर सुसामादड से उल्‍टिबा छाबेच्‍कन,
48001008	मातुन हामार प्रचार कराल सुसामादडर बिपरित काहुँ जदि प्रचार करे ते, उहाँए स्रापित होक, उड लोक हामा हइ बा आर कोए सर्गदुत होक।
48001009	हामा तम़ाक आगुए से कहबार लाखा तम़ाक मुइँ आल़ाउ कहच्‍कन, जेइड सुसामाद तम़ा सुइकार करिचन उड सुसामादेर बिपरित काहुँ जदि तम़ाक भिन सुसामाद प्रचार करे ते, उहाँए स्रापित होक।
48001010	तम़ाक लागेच्‍कन कि आल़ाउ मुइँ लोकलार खुसि छाबेचु? परमेस्‍वरेर खुसि कि नि? आल़ा तलिक मुइँ जदि लोकलाक खुसि बेनाबार कोसिस कर्नुहने ते, ख्रिस्‍टेर गुलाम हबे नि कर्नुहने।
48001011	हे भाइला, तम़ा इड काथा निस्‍चित रुप से जान्‍बा पारन कहए चाहाचु कि, मोर पाए कराल सुसामादेर प्रचारट लोकेर दुवाल सुसामाद नि हए।
48001012	कियाँकि इड सुसामाद मुइँ कुनह लोकेर पाए नि पाउ, नाते याहाँर बिसयत मोक काहुँ सिकाइचे, बुरु मुइँ इसु ख्रिस्‍टेर प्रकासेर माध्‍यम से पाइचु।
48001013	कियाँकि बिताल जिबनत यहुदि धर्मत रहते मुइँ केनङ जिबन जिइस्‍नु, से त तम़ा सुन्‍बे करिचन। परमेस्‍वरेर मन्‍डलिडक मुइँ केनङ बेकदर करे साताइस्‍नु आर नस्‍ट कर्बा छाबिस्‍नु।
48001014	हामार जातिर, महरे जुरिया भेलेला सङक टपिए मुइँ यहुदि धर्मत आगु बाऱिस्‍नु कारन बाप दादोर कालेर परम्‍पराडत मुइँ बाडा कट्टर छिनु।
48001015	मातुन परमेस्‍वरट जाहाँए मोक माएर गर्भत रहतेइ बिछ्ले आर आप्‍नार अनुग्रह दे बलाहाट दिले,
48001016	आर जेइखुना परमेस्‍वरट परजातियालार बिचत आप्‍नार प्रचार कराबार ताने पुत्रडक मोर पर प्रकट कराबार मन गेल्‍कि ते, उखुना मुइँ काहाँरअ से कुनह साल्‍ल़ा नि लिनु,
48001017	आर नाते मोर से आगुत प्रेरित हुवाल लोकलार ठिना साल्ल़ा लिबा यरुसलेम गेनु, मातुन मुइँ तुरुन्‍ते अरब देस गेनु तने फेर घुरिए दमस्‍कस आस्‍नु।
48001018	ताहार तिन बच्छर बाद केफासटक भेट कर्बा मुइँ यरुसलेम गेनु आर उहाँर ठिना पन्‍द्र दिन भरे रहनु।
48001019	मातुन हता मुइँ प्रभुर भाइ याकुबडर बाहिक आर कुनहला प्रेरितक लागाल नि पानु।
48001020	आप देख, मुइँ तम़ाक जे लिखेच्‍कन परमेस्‍वरेर साम्‍नात लिखेच्‍कन मुइँ तम़ाक नि ढाटकन।
48001021	ताहार बाद मुइँ सिरिया आर किलिकिया प्रान्‍तेर माखे चलि गेनु।
48001022	आर ख्रिस्‍टटत हुवाल यहुदियार मन्‍डलिला उखुना तलिक मोक ब्‍यक्‍तिगत रुपसे नि चिऩिस्‍ले।
48001023	अम़ा बाठे एत्‍किना सुनिस्‍ले, “आगुत हामाक साताबट कर्बार लोकट आल़ा खुद आप्‍ने उखान बिस्‍वासेर प्रचार करेचे जेइखान बिस्‍वासक एक बेला उहाँए नस्‍ट कर्बा छाबिस्‍ले।”
48001024	आर मुइँ प्रभुत बदलाब हबार कारन अम़ा परमेस्‍वरटक महिमा दिले।
48002001	तने चउद बच्छर बाद बर्नबासटर सङे मुइँ फेर यरुसलेम गेनु। आर तितसटकअ सङे लिए गेइस्‍नु।
48002002	कियाँकि हता जाबार ताने मुइँ परमेस्‍वरेर प्रकास पाइस्‍नु। आर अम़ार आगुति मुइँ अइड सुसामाद राख्‍नु जेइड सुसामाद मुइँ परजातियालाक प्रचार करु, बाठे आगुवालार बिचत अह एकलरे राख्‍नु, इड निस्‍चित कर्बार ताने कि जेइड दउर मुइँ दउरेचु बा दउरिनु, उड दउर आकारते त नि जाबे!
48002003	मातुन मोर सङे रहबार तितसट ग्रिक हलउपरे खतना हबा लाग्‍कि कहए काहुँ कर नि करेल्‍कि।
48002004	मातुन झुट्टा भाइला जाहाँए हामार दलडत गुप्‍त भाबे ढुकिस्‍ले आर ख्रिस्‍ट इसुत हबार हामार आजादिपुनाखानेर ढेवा दिस्‍ले, जेसे हामाक नियमेर बान्‍धनत कराबा पारोक।
48002005	सुसामादेर सत्‍यताड तम़ार ताने सुरक्‍छित रहकन कहए अम़ार आगुति हामा एकअ रति नि लेब्‍न।
48002006	मातुन नामुद काहालिबार आगुवालार पाए मोर सन्‍देसटत कोए थपघट नि हले। (हबार ते अम़ा जेनङ हलउ परे अम़ार सङे मोर कोए लाकाधाका नि छे। परमेस्‍वरट काहाँर मुख देखिए निसाफ नि करेचे।)
48002007	बुरु याहाँर उल्‍टा अम़ा इड देख्‍ले कि, जेनङति खतना कराल लोकलाक सुसामाद सुनाबार भार पत्रुसटक दुवाल गेइचेक, अइनङति खतना नि कराल लोकलाक सुसामाद सुनाबार भार मोक दुवाल गेइचे।
48002008	कियाँकि जेइड परमेस्‍वर पत्रुसटक प्रेरित बेनाए खतना कराल लोकलार बिचत काम कर्ले, अइड परमेस्‍वर बेखतनार लोकलार बिचत मोक पाठाए काम कर्ले।
48002009	याकुब, केफास आर युहन्‍ना, जाहाँक मन्‍डलिर खाम्‍मा मानाल जाए, मोर पर हुवाल अनुग्रहखानक जान्‍बार बाद बर्नबास आर मुइँ पावलड, परजातियालार ठिना जाबा आर अम़ा खतना कराल लोकलार बिचत जाबा कहए सहमत करिए, एम़ा मोक आर बर्नबासटक सङे सङे काम कर्बार संगतिर दाहिना हात दिले।
48002010	अम़ा हामाक बाठे इड काथार सुधि राख्‍बा कहले कि, “गरिपलाक सहजोग कर्बा ना पिस्रान” आर हेनङ कर्बार ताने महँ उत्‍साहित छिनु।
48002011	मातुन जेइखुना केफासट एन्‍टियोखियात आस्‍ले ते मुइँ साभार साम्‍ना उहाँर बिरोध कर्नु कारन उहाँए सोझोए दुसि छिले।
48002012	कियाँकि याकुबड पाठाल लोकला आस्‍बार से आगुत केफासट परजातियालार सङे एकेठिना बठिए खाए मातुन याकुबड पाठाल लोकला आसिए पुग्‍बार बाद, उहाँए खतना कराल लोकलार डरे पाछु सर्किगेले आर आप्‍नाक परजातियाला से अलग कर्ले।
48002013	आर बाकिलाउ यहुदि बिस्‍वासि इड कपटपुर्न ब्‍यबहारत केफासटक सङ दिले, हेता तलिक कि बर्नबासटउ अम़ारे सङे उल्‍मुलाए गेइस्‍ले।
48002014	मातुन जेइखुना मुइँ अम़ाक सुसामादेर सत्‍यताडर बम्‍जिन चल्‍ते नि देख्‍नु ते, अम़ा साभार साम्‍नात मुइँ केफासटक कहल्‍किन, “तुइँ एकटा यहुदि हतउ यहुदिर लाखा नि हए परजातियार लाखा करेचिस ते, परजातियालाक यहुदिलार लाखा हए केनङ करे जिबा कहचिस?”
48002015	हामा जल्‍मे से यहुदि हइ आर हामा परजातियालार लाखा पापि नि छि।
48002016	आर हामा यहड जानेचि कि, लोकट धर्मि इसु ख्रिस्‍टटत बिस्‍वासेर माध्‍यम से ठहरेचे मोसार पाए दुवाल बिधानेर कामला से नि। आर हामा ख्रिस्‍ट इसुर पर बिस्‍वास करिचि जेसे हामा ख्रिस्‍टटत राखाल बिस्‍वासेर माध्‍यम से धर्मि ठहरिबा पारि, बिधानेर कामलार माध्‍यम से नि कारन मोसार दुवाल बिधानेर कामलार माध्‍यम से काहुँ धर्मि नि ठहरेचे।
48002017	मातुन ख्रिस्‍टटत धर्मि ठहरिबार कोसिस कर्ते जदि हामा आप्‍नाक पापि पाइ ते, ख्रिस्‍टट कि पापखानक छुट देचे ते?” हेनङ त अबस्‍य नि हए!
48002018	मातुन मुइँ जदि आपुन हाते भाङाल चिजडक आरमने बेनाचु ते, इड से मुइँ आप्‍ने आप्‍नाक अपराधि प्रमानित करेचु।
48002019	कियाँकि बिधानखानेर हकत, मुइँ मरि गेइचु जेसे मुइँ परमेस्‍वरेर ताने जिए रहबा पारु। मुइँ ख्रिस्‍टेर सङे क्रुसत टाङाल गेइचु।
48002020	आर आप जिबार मुइँ नि हउ मातुन मोर भित्रत ख्रिस्‍टट जिएचे। आल़ा जेइड जिबन मुइँ देहात जिएचु उड जिबन मुइँ परमेस्‍वरेर पुत्रडर पर बिस्‍वास करिए जिएचु, जाहाँए मोक प्रेम कर्ले आर मोर खातिर आप्‍नाकअ अर्पन करि दिले।
48002021	मुइँ परमेस्‍वरेर अनुग्रहखानक इन्‍कार कर्बा नि पारिम कारन लोकट बिधानखानेर माध्‍यम से धर्मि ठहरिले ख्रिस्‍टटक मर्बार कोए अर्थए नि हल्‍कि।
48003001	ओरे! मुर्ख गलातियाला! तम़ाक काहाँए भ्रमाल्‍कन? तम़ारे नजरेर साम्‍नात त इसु ख्रिस्‍टट क्रुसत टाङाल गेइसेल्‍कन।
48003002	मुइँ तम़ाक बाठे एइड काथा पुछारि कर्बा चाहाच्‍कन, तम़ा कि पबित्र आत्‍माडक बिधानेर कामलार माध्‍यम से पालन, सुनाल बचनडत बिस्‍वास करिए कि नि?
48003003	तम़ा कि एतेखान मुर्ख हइचन ते, आत्‍मात सुरु हए आप तम़ा देहार लाल्‍सालात ओर हबा छाबेचन?
48003004	तम़ा कि एतेखान दुख आकारते काटलन? याहाँर माने कुछु त अबस्‍य हबा लागे।
48003005	हुनङहले, जाहाँए तम़ाक पबित्र आत्‍मा देच्‍कन आर तम़ार बिचत आस्‍चार्य कामला करेच्‍कन, उहाँए उला काम कि तम़ा बिधानखान मान्‍बार कारन करेच्‍कन? सुनाल बचनडत बिस्‍वास कर्बार कारन कि हकन नि?
48003006	अब्राहामडक बिचार करिए देख, “परमेस्‍वरटर पर उहाँए बिस्‍वास करिस्‍ले आर अइखान बिस्‍वासेर माध्‍यम से उहाँए धर्मि ठहरिले।”
48003007	अइताने तम़ा इड काथा बुझ कि, जाहाँए जाहाँए बिस्‍वास करिचे अम़ा अब्राहामेर सान्‍तान हए।
48003008	आर धर्मसास्‍त्रखान पहिलेइ से इड जानिए पाइस्‍ले कि, परमेस्‍वरट परजातियालाक बिस्‍वासेर माध्यम से धर्मि ठहराबे। अइताने अब्राहामडक इड सन्‍देस आगेइ घोसना कराल गेइस्‍ले, “गटे जातेर लोकला तहरे माध्‍यम से आसिस पाबे।”
48003009	अइताने जाहाँए जाहाँए बिस्‍वास करिचे अम़ा साभाउ बिस्‍वासि अब्राहामेर माध्‍यम से आसिस पाइचे।
48003010	कियाँकि बिधानेर कामलार पर भर कर्बार साभाउ स्रापित छे, कारन धर्मसास्‍त्रत हेनङ लिखाल छे: “बिधानेर कितापत लिखाल गटे काथालार निरन्‍तर पालना नि कर्बार लोकट स्रापित हचे।”
48003011	आप इड काथा से बुझा जाचे कि, बिधानेर पालना से परमेस्‍वरेर नजरत काहुँ धर्मि नि ठहरेचे, कारन धर्मसास्‍त्रत हेनङ लिखाल छे: “धर्मि लोकट बिस्‍वासेर माध्‍यम से जिएचे।”
48003012	मोसार बिधानखान बिस्‍वासेर पर आधारित नि छे। ताहारअ पर “कोए जदि बिधानेर काथालार पालना कर्बे ते, उहाँए अइलारे माध्‍यम से जिए रहबे।”
48003013	ख्रिस्‍टट हामार खातिर स्राप बनिए हामाक बिधानखानेर स्राप से दाम तिरिए छुटाले, कियाँकि धर्मसास्‍त्रत हेनङ लिखाल छे, गाछत टाङा जाबार साभाउ स्रापित हचे।”
48003014	अब्राहामडक दुवाल आसिसखान ख्रिस्‍ट इसुर पाए परजातियालार पर जाओक कहए उहाँए हामाक दाम तिरिए छुटाले, जेसे हामा बिस्‍वासेर माध्‍यम से प्रतिग्‍यार आत्‍माड हासिल करि।
48003015	हे भाइला, जिबनेर चाल चलनला से मुइँ एकटा उदाहरन देच्‍कन, लोकट एक फेक इच्‍छा पत्रखान पाक्‍का करि फेकाले उखानत आर काहुँ कुछु नि थपेचे नाते काहुँ उखानक खारिज करेचे।
48003016	प्रतिग्‍याला अब्राहामडक आर उहाँर सान्‍तानडक दुवाल गेइसेल्‍कि। आर उड भेलेला झनाक दिबार लाखा करे “सान्‍तानलाक” कहबार उल्‍लेख नि छे, मातुन “तोर सान्‍तानडक”, कहए उल्‍लेख छे। इड काथा एक झनाक संकेत करेचे आर उड एक झना ख्रिस्‍टट हए।
48003017	मोर कहबार मतलब एइड कि, चार स तिस बच्छर पाछुत आसाल बिधानखान ताहार से आगुते पाक्‍का कराल परमेस्‍वरेर कारालडक खारिज कर्बा नि पार्बे निते त प्रतिग्‍याड भङ हल्‍किहने।
48003018	कियाँकि उत्तराधिकारखान बिधानेर माध्‍यम से पाबार हले, प्रतिग्‍यार माध्‍यम से आस्‍बार त काथाए नि हलेहने, मातुन उखान उत्तराधिकार अब्राहामडक परमेस्‍वरट प्रतिग्‍यार माध्‍यम से दिचे।
48003019	हुनङहले बिधानखान कियाँ दुवाल गेइस्‍ले ते? कियाँकि कबुल कराल सान्‍तानड नि आस्‍बार तलिक बिधानखानेर माध्‍यम से अपराधला देखा जाओक कहए हेनङ कराल गेइस्‍ले। आर सर्गदुतलार पाए एक झन मध्‍यस्‍थ कर्तार माध्‍यम से याहाँर स्‍थापना हइस्‍ले।
48003020	आप मध्‍यस्‍थ कर्ताडर काथा कहले एकटा से अधिकटा पक्‍छर बिचेर सहभागि हचे, मातुन परमेस्‍वरट त एख्‍लाए।
48003021	हुनङहले कि ते, बिधानखान परमेस्‍वरेर प्रतिग्‍यालार खिलापत छे? हुनङ त अबस्‍य नि हए, कारन बिधानखानेर माध्‍यम से जिबन मिल्‍बार हले से बास्‍तवत बिधानखाने से धार्मिकताउ आस्‍लेहने।
48003022	मातुन प्रतिग्‍याड बिस्‍वासेर माध्‍यम से इसु ख्रिस्‍टेर पर बिस्‍वास कर्बार लोकलाक दुवाल जाओक कहए धर्मसास्‍त्रखान गटे लोकलाक पापेर अधिनत कइद करिए राखिचे।
48003023	आर आप कहले, बिस्‍वासखान आस्‍बार से आगुत आर प्रकट नि हबार तलिक हामा बिधानेर बन्‍दिसालत आर अधिनत छिन।
48003024	अइताने ख्रिस्‍टट नि आस्‍बार तलिक बिधानखान हामाक आगुवानि करिए दामाल देखाए। जेसे हामा बिस्‍वासेर माध्‍यम से धर्मि ठहरिबा पारि।
48003025	मातुन बिस्‍वासखान चलि आस्‍बार कारन आप हामा दामाल देखा अगुवानडर अधिनत नि छि।
48003026	कियाँकि ख्रिस्‍ट इसुत बिस्‍वासेर माध्‍यम से तम़ा साभाउ परमेस्‍वरेर सान्‍तान हइचन।
48003027	कियाँकि तम़ा जाहाँए जाहाँए ख्रिस्‍टटत बप्‍तिस्‍मा लिचन, तम़ा साभाउ ख्रिस्‍टटक धारन करिचन।
48003028	आप नाते हेता कोए यहुदि रहलन, नाते ग्रिक, नाते कोए गुलाम रहलन, नाते आजाद, नाते मर्दना बेर्छानिर आर कोए भेद छकन, कियाँकि ख्रिस्‍ट इसुत तम़ा साभाउ एक हइचन।
48003029	आर तम़ा जदि ख्रिस्‍टेर लोक हन् ते, तम़ा अब्राहामेर सान्‍तान आर प्रतिग्‍यार अनुसार उत्तराधिकारिअ हन्।
48004001	मोर कहबार मतलब एइड कि, जाहाँभर तलिक उत्तराधिकारिड नाबालक रहचे, गटे कुछुलार मालिक हतउ उहाँए गुलामड से कोए फरक नि हचे।
48004002	मातुन बापटर पाए निस्‍ठुकि कराल समयड नि आस्‍बार तलिक उहाँए देखभाल आर संरछन कर्बार लोकटर अधिनत रहचे।
48004003	अइनङतिन हामाउ, जेइखुना तलिक नाबालक छिन उखुना तलिक संसारिक सक्‍तिलार गुलामित छिन।
48004004	मातुन निस्‍ठुकि कराल समयड पुरा हबार बाद परमेस्‍वरट आप्‍नार पुत्रडक पाठाले आर उहाँक बिधानेर अधिनत राखिए बेर्छानिर कोख से जलम दिले,
48004005	जेसे उहाँए बिधानेर अधिनत रहबार लोकलाक छुटाओक आर हामा धरम बेटार पुरापुरि हक पाइ।
48004006	आर हामा पुत्र हबार कारन से “हे अब्‍बा पिता” कहए सुम्रिबार आप्‍नार पुत्रडर आत्‍माडक परमेस्‍वरट हामार हृदयलात पाठाए दिचे।
48004007	अइताने आप तम़ा गुलाम नि हन् मातुन पुत्र हन्, आर पुत्र हन् जदि ते, परमेस्‍वरेर अनुग्रहर पाए उत्तराधिकारिअ हन्।
48004008	आगुत, जेइखुना तम़ा परमेस्‍वरटक नि चिऩिस्‍लन ते, उखुना तम़ा अम़ार गुलाम हए छिलन जेइला कि बास्‍तबत देपता नि हए।
48004009	मातुन आप त तम़ा परमेस्‍वरटक चिने़चन, मतलब परमेस्‍वरेर पाए चिऩाल गेइचन, सेने तम़ा केनङ करे उऩ आर तुच्‍छ आधारभुत सिद्धान्‍तलार बिति फेर घुरिजाबा छाबेचन? फेर घुरिए तम़ा अइला आत्‍मार गुलाम कियाँ हबा छाबेचन?
48004010	आल़ाउ तम़ा दिन, महिना, रितु आर बच्छरला मानेचन।
48004011	मोक इड काथार डर लागेचे कि, तम़ार ताने कराल मोर मेहनेतखान आकारते त नि गेले।
48004012	हे भाइला! मुइँ तम़ाक बिन्‍ति करेच्‍कन कि, तम़ा मोर लाखा ह कियाँकि महँ तम़ारे लाखा हइचु। तम़ा मोर कोए खारापि नि करिचन।
48004013	आर तम़ा एइड जानेचन कि, पहिला फेक मुइँ तम़ाक मोर देहार कमजोरित सुसामाद सुनाइसेल्‍कन।
48004014	मोर बेमारिखान तम़ाक परिक्छात गिरालउ तम़ा मोक घिन बा इन्कार नि कर्लन, मातुन परमेस्‍वरेर सर्गदुतटक आर ख्रिस्‍ट इसुडक कर्बार लाखा करे सुइकार कर्लन।
48004015	तम़ार उखान सतभाब आल़ा कुऩा हाराल्‍कन? कियाँकि तम़ार बिसयत मुइँ इड साक्‍छि देचु, “सम्‍भब हले से उखुना तम़ा मोर ताने आप्‍नार चखुलाउ निक्‍लाए दिबार पर तियारि छिलन।”
48004016	हुनङहले, सत्‍य काथाड बलिए आल़ा कि मुइँ तम़ार दुस्‍मन हए गेनु?
48004017	तम़ाक आप्‍नार बिति टान्‍बार ताने अम़ा खोब जोस देखाच्‍कन मातुन असल मनसुवा से अह नि। अम़ा तम़ाक हामार से दुर कर्बा छाबेच्‍कन, जेसे तम़ा अम़ार काथालार पाछु धरन।
48004018	असल काथार ताने सदाए जोसिला हबार काथाड असल हकन, मातुन बाठे महरे रबकार जोस देखाबार काथाड ठिक नि हकन।
48004019	हे मोर छुवाला, तम़ा ख्रिस्‍टेर स्‍वभाबत नि बदलिबार तलिक आल़ाउ मुइँ प्रसब बिसेर कस्‍टत छु।
48004020	मुइँ आल़ाए तम़ार सङे हनुहने आर मोर बल्‍बार तरिकाड बदलिबा पार्नुहने ते केनङ आच्‍छा हलेहने, कारन तम़ार बिसयत मुइँ दुबिधात परि गेइचु।
48004021	ले मोक कह, तम़ा जाहाँए बिधानेर अधिनत रहबा ते छाबेचन, बिधानखान कि कहचे, उला काथा कि तम़ा सुन्‍बन नि?
48004022	कियाँकि लिखाल छे, अब्राहामेर दुइ झना बेटा रहकि, एक झना बान्‍धियानिर मठेकार आर एक झना आजाद बेर्छानिर मठेकार।
48004023	बान्‍धियानिर मठेकार बेटाड देहार अभिलासा अनुसार जल्‍मिस्‍ले आर आजाद बेर्छानिर मठेकार बेटाड प्रतिग्‍या अनुसार जल्‍मिस्‍ले।
48004024	आप इड काथाक एकटा खिस्‍सार भाबे लिबा पारि, उ दुइ झना बेर्छानि दुइ किसिमेर कारालला हए। एक झना सिनाइ पाहारखान से गुलामेर ताने सान्‍तान जल्‍मिबार हागारट हए।
48004025	आर उड हागार अरब देसेर सिनाइ पाहारखान हए, जाहाँर तुलना आल़ाकार यरुसलेमखानेर सङे कर्बा पारि कारन उहाँए आप्‍नार छुवालार सङे गुलाम हए छे।
48004026	मातुन भिनड बेर्छानिर तुलना उपरकार यरुसलेमखानेर सङे कर्बा पारि, जाहाँए आजाद छे आर हामार माएर लाखा हए।
48004027	कियाँकि धर्मसास्‍त्रत लिखाल छे: “ओगे छुवा नि जल्‍मिबार बान्‍झि, आनन्‍द माना, प्रसब बिस कि हए कहए नि जान्‍बार ओगे बेर्छानि मन खुलिए हाँसेक, कियाँकि बेहाल्‍दारि बेर्छानिडर तुलनात त्‍यागाल बेर्छानिडर सान्‍तान भेलेला हइचे।”
48004028	आप हे भाइला! इसहाकटरे लाखा हामाउ प्रतिग्‍यार सान्‍तान हइ।
48004029	मातुन जेनङ करे उखुना देहार अभिलासा अनुसार जल्‍मालड आत्‍मार अनुसार जल्‍माडक साताइस्‍ले। आर आल़ाउ अइनङतिन सातातेइ छे।
48004030	मातुन धर्मसास्‍त्रत कि हेनङ लिखाल छे नि? “बान्‍धियानिडक आर उहाँर छुवाडक निक्‍लाए दे, कियाँकि बान्‍धियानिर छुवाड आजाद बेर्छानिर छुवाडर सङे उत्तराधिकारि हबा नि पार्बे।”
48004031	अइताने हे भाइला! हामा बान्‍धियानिर मठेकार नि मातुन आजाद बेर्छानिर मठेकार सान्‍तान हइ।
48005001	कियाँकि ख्रिस्‍टट हामाक एइखान आजादिर ताने आजाद कराइचे, अइताने बरियो करे स्‍थिर हए रहि आर फेर घुरिए गुलामिर जङालखानत जुताल ना जाइ।
48005002	देख, मुइँ पावलड तम़ाक कहच्‍कन, तम़ा जदि आप्‍नाक खतना कराबन ते, ख्रिस्‍टट से तम़ाक कुनह लाभ नि मिल्‍तकन।
48005003	आप्‍नाक खतना कर्बार हरेकटा लोकक मुइँ आरह एकबार चेताए देचु, उहाँक बिधानखानेर पालना सम्‍पुर्न भाबे कर्बाए लाग्‍कि।
48005004	तम़ा जाहाँए आप्‍नाक बिधानखान पालन करिए धर्मि ठहरिबा छाबेचन ते, आप्‍नाक ख्रिस्‍टट से दुर करेचन आर अनुग्रहखान से बंचित कराचन।
48005005	कियाँकि हामा पबित्र आत्‍मार पाए बिस्‍वासेर माध्‍यम से धर्मि ठहरिबार आसपइरा देखेचि,
48005006	कारन ख्रिस्‍ट इसुत खतना करालडर कोए मोल नि छे नाते खतना नि करालडर। मातुन बाठे एकटा काथार मोल छे आर्थात प्रेमेर माध्‍यम से काम कर्बार बिस्‍वासखानेर।
48005007	तम़ा त आच्‍छा से दउरिस्‍लन, फेर काहाँए तम़ाक सत्‍यतार पालन कर्बार से टेकिल्‍कन?
48005008	तम़ाक बलाहाट दिबार परमेस्‍वरट अबस्‍य इखान काम नि करुवाइच्‍कन।
48005009	थर्के खमिर से गटेड डिकाक खमिरा करिदेचे।
48005010	प्रभुत मुइँ तम़ार पर इड भार्सा करिचु कि, तम़ा मोर बाहिक भिन झनार काथालाक सुइकार नि कर्बन मातुन तम़ाक दुबिधात गिराबार जाहुँ हलउ, उहाँए अबस्‍य दन्‍ड पाबे।
48005011	मातुन हे भाइला, मुइँ जदि आल़ाउ खतनार प्रचार करेचु ते, मोर पर साताबट हचे कियाँ? हुनङहले त क्रुसखान से आस्‍बार आर कुनह बाधाए नि देखेचु।
48005012	मातुन जाहाँए तम़ाक दुबिधात गिराइच्‍कन अम़ार बिसयत मुइँ यहड इच्‍छाचु कि, अम़ा आप्‍नाक बाध्‍या करिलोक।
48005013	हे भाइला! तम़ा आजादि पाबार ताने बलाहाट पाइचन, ताहाते इखान आजादिक तम़ा बाठे देहार लाल्‍साला पुरा कर्बार साधनेर रुपत प्रयोग ना कर मातुन प्रेम पुर्बक एक दस्रा झनार सेबा कर।
48005014	कियाँकि बिधानेर गटे सन्‍देसट एइ एकटा आग्‍यात पुर्न हइचे, “तुइँ आप्‍नार पर्सियाडक आप्‍नाक प्रेम कर्बार लाखा प्रेम करेक।”
48005015	तम़ा एक दस्रा झनाक काम्राचन आर गिलेचन जदि ते, हुँस कर एक दस्रा झनार कारन तम़ाक नस्‍ट हबा ना पर्कन।
48005016	मातुन मुइँ तम़ाक कहच्‍कन, आत्‍माडर अनुसार जिअ, तने तम़ाक देहार लाल्‍साड पुरा कर्बा नि परित्‍कन।
48005017	कियाँकि देहाड आत्‍मार खिलापत लाल्‍सा करेचे आर आत्‍माड देहार खिलापत, कारन तम़ा जे जे इच्‍छा करेचन उला पुरा कर्बा ना पाअन कहए एम़ा एक दस्रा झनार खिलापत रहचे।
48005018	मातुन तम़ा जदि आत्‍मार आगुवानित चलेचन ते, तम़ा बिधानेर अधिनत नि छन।
48005019	आप, देहार कामला प्रस्‍ट छे, यउन दुराचार, अपबित्रता, कामुकता,
48005020	मुर्तिपुजा, मन्‍तर तन्‍तर, दुस्‍मनि, झाग्रा, डाहा, क्रोध, आपुनस्‍वार्थि, फुट, गुटबन्‍धि,
48005021	जलन, मधपान, मउज माजालि आर एनङति आरहला काथा। इला काथार बिसयत मुइँ तम़ाक चेताए देच्‍कन जेनङ कि आगुतअ चेताए दिसेल्‍कन, हेनङ काम कर्बार लोकला परमेस्‍वरेर राजेर उत्तराधिकारि हबा नि पार्बे।
48005022	मातुन आत्‍मार फलला, प्रेम, आनन्‍द, सान्‍ति, धिरज, दया, भालाइ, बिस्‍वासयोग्‍यता,
48005023	नम्रता आर आत्‍मा संयम हए। इला काथार खिलापत कुनहखान बिधान नि छे।
48005024	आर जाहाँए जाहाँए ख्रिस्‍ट इसुर हए अम़ा आप्‍नार देहाडक कामुकता आर लाल्‍साला सहित क्रुसत टाङिचे।
48005025	हामा जदि आत्‍माडर अनुसार जिएचि ते, आत्‍मारडरे अनुसार चलि।
48005026	हामा अहंकारि ना हइ, एक दस्रा झनाक रिस ना उठाइ आर एक दस्रा झनार प्रति जलन ना करि।
48006001	हे भाइला, काहुँ जदि कुनह अपराधत धरा परे ते, अम़ाक तम़ा आत्‍मिकलाए नम्रता पुर्बक सुधार कर। आर आप्‍नारअ बिसयत ख्‍याल राखन निते तम़ा परिक्छात गिर्बन।
48006002	एक दस्रा झनार भार उठाअ, आर एइनङ करे ख्रिस्‍टेर बिधानखान पुरा कर।
48006003	कियाँकि जाहाँए आप्‍नाक मुइँ कुछु हउ कहए सँचेचे मातुन कुछु नि करेचे ते, उहाँए आप्‍नाक दागा देचे।
48006004	अइताने हरेकटा लोक आप्‍नार कराल कामखानेर अबस्‍य जाँच करोक, असल छेक जदि ते आप्‍नार कामखानत खुसि मानाक, अह भिन झनार से आच्‍छा करिचु कहए गुमान कर्बार ताने नि।
48006005	कियाँकि हरेकटा लोक आप्‍नार भारला आप्‍ने उठाबा लाग्‍कि।
48006006	बचन सिक्‍बार लोकला आप्‍नार हरला असल काथा सिकाबारटर सङे बाटोक।
48006007	आप्‍ने आप्‍नाक दागाबाजि ना कर। परमेस्‍वरटक माजाकत ना उराअ कियाँकि लोकट जेइला छिर्याचे अइलारे काटनि करेचे।
48006008	कियाँकि जाहाँए आप्‍नार देहाडर ताने छिर्याचे, उहाँए देहाड से बिनासेर ताने काटनि कर्बे मातुन जाहाँए आत्‍मार ताने छिर्याचे, उहाँए आत्‍माड से अनन्‍त जिबनेर ताने काटनि कर्बे।
48006009	ताहाते भालाइ कर्बार पाके हामा ना हद्रि, कारन हिम्‍मत नि हारिए कर्तेइ रहले पाक्‍वारखुना हामा अबस्‍य काटनि कर्म।
48006010	अइताने मउका पाबार मन्‍तेइ साभार भालाइ कर्ते जाइ आरह खास करे बिस्‍वासि दादा भाइलार।
48006011	आर देख, मुइँ तम़ाक आपुन हाते भटभटिया करे लिखेच्‍कन।
48006012	जाहाँए बाहिरि रुपत आप्‍नाक ठिकठाक छु कहए देखाबा छाबेचे, अम़ाए तम़ाक खतना कर कहए जोर देच्‍कन, अह ख्रिस्‍टेर क्रुसखानेर बलिदानडर खातिर जेसे अम़ाक सास्ति ना हकि।
48006013	हबार ते खतना कराल लोकला आप्‍नउ बिधानखानेर पालना नि करेचे, मातुन अम़ा तम़ाक खतना हुवाल देख्‍बा छाबेचे जेसे तम़ार खतनाडत अम़ा गुमान कर्बा पारोक।
48006014	हामार प्रभु इसु ख्रिस्‍टेर क्रुसखानेर बाहिक आर मोक कुनह काथात गुमान कर्बा ना परोक, जाहाँर पाए मुइँ संसारखानेर ताने आर संसारखान मोर ताने क्रुसत टाङाल गेइचे।
48006015	कियाँकि ख्रिस्‍ट इसुत खतना कराल लोकटर कुनह खास महत्‍व नि छे, नाते खतना नि कराल लोकटर कुछु महत्‍व छे मातुन नायाँ सृस्‍टिडए गटे कुछु हए।
48006016	आप जाहाँए जाहाँए इड नियमत चलेचे, अम़ार पर आर परमेस्‍वरेर इस्राएल जातिडर पर सान्‍ति आर कृपा होक।
48006017	आझि से आप मोक काहुँ कस्‍ट ना दोक, कारन मुइँ इसुर देहार चोटला आप्‍नार देहाडत लिए बेराचु।
48006018	हे भाइला, हामार प्रभु इसु ख्रिस्‍टेर अनुग्रहखान तम़ार आत्‍माडर सङे रहकन। आमेन।
49001001	परमेस्‍वरेर इच्‍छा अनुसार ख्रिस्‍ट इसुर प्रेरित पावलेर तरफ से, ख्रिस्‍ट इसुत बिस्‍वास कर्बार एफिससत रहबार पबित्रजनलाक:
49001002	परमेस्‍वर हामार पिता आर प्रभु इसु ख्रिस्‍टेर तरफ से अनुग्रह आर सान्‍ति!
49001003	हामार प्रभु इसु ख्रिस्‍टेर परमेस्‍वर आर पिताडक धन्‍यबाद होक, हामा ख्रिस्‍टटत रहबार कारन परमेस्‍वरट हामाक सर्गिय संसारत हर किसिमेर आत्‍मिक आसिसला दे आसिर्बाद दिचे।
49001004	उहाँर साम्‍ना हामा पबित्र आर निस्‍खोट रहि कहए संसारेर उत्‍पति हबार आगुते उहाँए हामाक प्रेम कर्ले आर ख्रिस्‍टेर पाए बिछ्ले।
49001005	हामाक इसु ख्रिस्‍टेर पाए आप्‍नार सान्‍तान बेनाबार आगुते निर्नय करिस्‍ले। परमेस्‍वरेर आनन्‍द आर उदेस्‍य एइड रहकि।
49001006	उहाँर महिमामय अनुग्रहर प्रसंसा होक, कियाँकि उहाँए हामार ताने उहाँर आप्‍नार प्रिय पुत्रडक मुफ्‍तते अर्पन करि दिले।
49001007	ख्रिस्‍टटत हामा उहाँरे सुर्किर माध्‍यम से उद्धार पाइचि आर उहाँर अपार अनुग्रहर कारन हामार पापलार छेमा हइचे।
49001008	इखान अनुग्रह उहाँए सम्‍पुर्न बुद्धि आर अन्‍तरदृस्‍टि सहित हामार पर प्रसस्‍त भाबे ढालिए दिचे।
49001009	एइनङ करे परमेस्‍वरट आप्‍नार उदेस्‍यड पुरा कर्ले आर ख्रिस्‍टटत पुरा करिम कहए राखाल उहाँर गुप्‍त योजनाड हामाक प्रकट करिचे।
49001010	उहाँर गुप्‍त योजना एइड कि, उचित समयत परमेस्‍वरट सर्ग आर पृथिमिर सब कुछुला एकेठिना करिए ख्रिस्‍टेर अधिनत राखिदिबे।
49001011	सब कुछुला परमेस्‍वरेर योजना आर निर्नय अनुसार हचे। आर आगुते कराल निर्नय अनुसार परमेस्‍वरट हामाक ख्रिस्‍टटत आप्‍नार उत्तराधिकारि हबा बिछिचे।
49001012	ताहाते हामा जाहाँए जाहाँए आगेइ से ख्रिस्‍टटत आसा राखिचि, उहाँर महिमार प्रसांसा करि!
49001013	तम़ा जाहाँए जाहाँए सत्‍यर बचन, उद्धारेर सुसामाद सुनिचन आर उहाँर पर बिस्‍वास करिचन, कबुल कराल पबित्र आत्‍मार छाप तम़ाकअ लागाए दिच्‍कन।
49001014	परमेस्‍वरेर निजि लोकेर भाबे हामा पुरा उद्धार नि पाबार तलिक एइड पबित्र आत्‍मा हामाक प्रतिग्‍या कराल उत्तराधिकारेर बइना हए। उहाँर महिमार प्रसंसा होक।
49001015	ताहाते प्रभु इसुत तम़ार जेइड बिस्‍वास छकन आर गटे पबित्रजनलार ताने तम़ा जेइड प्रेम राखिचन याहाँर बिसयत जेइखुना से सुनिचु,
49001016	प्रार्थना कर्बारखुना मुइँ तम़ाक फम कर्तेइ छु आर तम़ार खातिर परमेस्‍वरटक धन्‍यबाद दिबा नि छरिचु।
49001017	आर प्रार्थना करेचु कि हामार प्रभु इसु ख्रिस्‍टेर परमेस्‍वर, महिमार पिताड तम़ाक उहाँक चिन्भार ग्‍यान आर उहाँर नुकाल काथाला जान्‍बार ताने पबित्र आत्‍मा दिकन।
49001018	आर मुइँ यहड प्रार्थना करेचु कि, तम़ार मनेर चखुला खुलि जाकन जेसे तम़ा जान्‍बा पारन कि, उहाँए कुन आसात तम़ाक डाइच्‍कन आर आप्‍नार लोकलार ताने उहाँए केनङ केनङ महिमामय आसिसलार प्रतिग्‍या करिचे,
49001019	आर हामा बिस्‍वास करालार भित्रत काम कर्बार उहाँर सक्‍तिखान केताखान माहान छे। उहाँर अइखान सक्‍ति हामार भित्रत काम करेचे।
49001020	जेइखान सक्‍ति कि उहाँए ख्रिस्‍टटक मिर्तु से जेअँत करिए सर्गेर संसारत आप्‍नार दाहिना बिति बठाबारखुना प्रयोग करिस्‍ले।
49001021	ख्रिस्‍टट गटे सर्गिय सासन, अधिकार, सक्‍ति आर प्रभुत्‍वलार पर हुकुम चलाचे। आर उहाँए उड नाअँ पाइचे, जेइड नाअँ कि बाठे एइड जुगेर नि मातुन आस्‍बार जुगेर गटे नाअँलारअ से उपर छे।
49001022	परमेस्‍वरट गटे कुछुला ख्रिस्‍टेर पाएर तलत राखि दिले, आर मन्‍डलिडर ताने उहाँक गटे कुछुलार मुथा बेनाले।
49001023	मन्‍डलिडए ख्रिस्‍टेर देहा हए आर ख्रिस्‍टेर पुर्नता हए। उहाँइ सब कुछुलाक सब पाके परिपुर्न करेचे।
49002001	आगुत तम़ा आग्‍या उलंघन कर्बार कारन आर आप्‍नार पापेर कारन मराल छिलन।
49002002	उखुना तम़ा इखान संसारेर दुस्‍ट चलन अनुसार चलिस्‍लन। तम़ा आकासेर सक्‍तिर सासकटर आर्थात उड आत्‍मार आग्‍या अनुसार चलिस्‍लन जाहाँए कि आल़ा परमेस्‍वरेर आग्‍यालाक उलंघन कर्बार लोकलाक भित्रत सक्रिय छे।
49002003	बास्‍तबत हामा साभाउ अम़ारे लाखा छिन, आप्‍नार देहार अभिलासाला अनुसार जिइस्‍न, हामार देहार आर मनेर इच्‍छा अनुसार जे मन से करिस्‍न आर भिनला लोकेर लाखा हामाउ स्‍वभाबे से परमेस्‍वरेर क्रोधत गिरिस्‍न।
49002004	मातुन परमेस्‍वरेर कृपाखान हेनङ प्रसस्‍त आर हामार परकार उहाँर प्रेमखान एतेखान माहान छे कि
49002005	हामा आप्‍नार अपराधलार कारन आत्‍मिक भाबे मरि गेइस्‍न, ताहुँ उहाँए हामाक ख्रिस्‍टेर सङे जेअँत कर्ले। तम़ा परमेस्‍वरेर अनुग्रहरे कारन उद्धार पाइचन।
49002006	हामा ख्रिस्‍ट इसुत छि कहए परमेस्‍वरट हामाक उहाँर सङे जेअँत कर्ले आर सासन कर्बा उहाँरे सङे सर्गिय संसारत बठाले।
49002007	उहाँए इखान काम कर्बार कारन एइड, जेसे परमेस्‍वरट आप्‍नार अनुग्रहर असिम प्रसस्‍तताखान आस्‍बार जुगडतअ देखाबा पारोक। जेइखान अनुग्रह कि परमेस्‍वरट कृपा करिए ख्रिस्‍ट इसुर कराल कामलार पाए हामार पर प्रकट करि दिचे।
49002008	कियाँकि तम़ार उद्धार बिस्‍वासेर पाए अनुग्रह से हइच्‍कन, इखान तम़ा आप्‍नार कोसिस से नि पाइचन, मातुन परमेस्‍वरेर बरदान हकन।
49002009	तम़ार कामलार कारन नि, जेसे याहाँर बिसयत काहुँ गुमान कर्बा ना पारोक।
49002010	कियाँकि हामा उला असल कामेर ताने ख्रिस्‍ट इसुत सृजाल उहाँर हातेर रचना हइ, जेइला काम कि हामा करि कहए परमेस्‍वरट आगुते तियारि करिचे।
49002011	ताहाते फम कर त, आगुत तम़ा केनङ छिलन! परजातिया हए जलम लिस्‍लन आर लोकेर हाते देहाडत खतना कराल लोकला आर्थात आप्‍नाक खतना कराल लोक कहबार यहुदिला, तम़ाक बेखतनार लोक करे कहकन।
49002012	उखुना तम़ा ख्रिस्‍टट से दुर, इस्राएलेर नागरिक हक से बाहार, परमेस्‍वरेर कराल प्रतिग्‍याला से आल्‍गाना, आसा बिहिन आर इखान संसारत परमेस्‍वर बिहिन हए छिलन!
49002013	तम़ा एक समयत ख्रिस्‍ट इसुड से दुर छिलन, मातुन आप ख्रिस्‍टेर सुर्किर माध्‍यम से लगत हइचन।
49002014	कियाँकि ख्रिस्‍टटए यहुदि आर परजातियालार बिचत मिलाप आनिए हामाक एकेडा जातेर बेनाले। उहाँए आप्‍नार देहाडत हामार बिचत फुट आन्‍बार दुस्‍मनिर दिबालखानक भाङि दिले।
49002015	उ दुइडा जातक आप्‍नार भित्रत आनिए एकटा नायाँ जाति बेनाबा आर मिलाप आन्‍बार ताने यहुदि बिधानेर आग्‍या आर नियमलाक खारिज कर्ले।
49002016	क्रुसेर पर मरिए ख्रिस्‍टट दुस्‍मनिखानक ओर कर्ले। अइखान क्रुसेर पाए दनहडा जातक एकेडा देहात आनिए परमेस्‍वरेर सङे मिलाप कराले।
49002017	अइनङ करे ख्रिस्‍टट आसिए परमेस्‍वर से दुर रहबार परजातियालाक आर परमेस्‍वरेर लगत रहबार यहुदिलाक मिलापेर सुसामाद सुनाले।
49002018	कियाँकि उहाँरे पाए हामा यहुदि आर परजातिया साभाउ एकेडा आत्‍मात पितार उपस्‍थितित जाबा पाइचि।
49002019	ताहाते आप तम़ा परजातियाला बिराना आर बिदेसि नि हन्, मातुन पबित्रजनलार सङे सङे तम़ाउ सङि नागरिक आर परमेस्‍वरेर घरानार सदस्‍य हए गेइचन।
49002020	आप तम़ाउ प्रेरितलार आर अगमबक्‍तालार जगडर पर निर्मान हइचन, आर खुद ख्रिस्‍ट इसुडए याहाँर मुल पाथल हए।
49002021	उहाँइ गटे घरट सम़्‍लाए राखेचे आर प्रभुडत समर्पित एकटा पबित्र मुन्‍डिल निर्मान कर्ते जाचे।
49002022	उहाँर सङे रहए तम़ा परजातियालाउ एकखान हेनङ बासस्‍थान हते जाचन जेइठिना कि परमेस्‍वरट आत्‍मार पाए बासा करेचे।
49003001	अइताने मुइँ पावलड, तम़ा परजातियालार खातिर ख्रिस्‍ट इसुर कइदिर भाबे परमेस्‍वरटक प्रार्थना करेचु।
49003002	तम़ा जान्‍बे करेचन कि परमेस्‍वरेर अनुग्रहत मोक तम़ार भालाइर ताने इखान काम कर्बा गछाए दिचे।
49003003	परमेस्‍वरट आप्‍नार गुप्‍त योजनाड मोक प्रकट कर्ले आर जान्‍बा दिले, याहाँर बिसयत मुइँ सन्‍छिपत आगुतअ लिखिदिच्‍कन।
49003004	जेइखुना तम़ा इखान चिट्ठि पर्भन, तने तम़ा बुझ्‍बन कि ख्रिस्‍टेर रहस्‍यर बिसयत मुइँ केताखान जानेचु।
49003005	पुर्ना कालेर लोकलाक इड भेद प्रकट करा नि गेइस्‍ले, मातुन आल़ा परमेस्‍वरट आप्‍नार पबित्र प्रेरित आर अगमक्‍तालाक पबित्र आत्‍मार पाए प्रकट करिचे।
49003006	उड भेद एइड कि सुसामादेर माध्‍यम से यहुदिलार सङे सङे परजातियालाउ परमेस्‍वरेर आसिसलार हिस्‍सा पाचे। अम़ाउ अइड देहार सङि सदस्‍य हए आर ख्रिस्‍ट इसुर पाए परमेस्‍वरेर दुवाल कबुलडर अंसियार हचे।
49003007	परमेस्‍वरेर अनुग्रहर बरदान अनुसार मोक सुसामादेर सेबक बेनाल गेले जेइखान बरदान कि उहाँए मोक सक्‍तिर कामेर पाए दिले।
49003008	मुइँ गटे पबित्रजनलार मइधे साभार से निच हलउ परमेस्‍वरट मोक इड अनुग्रह दिले कि मुइँ ख्रिस्‍टेर अगम्‍य सम्‍पतिर सुसामादड परजातियालार ठिना लेजाउ,
49003009	आर गटे लोकलाक परमेस्‍वरेर गुप्‍त योजनाड केनङ करे पुरा हबे कहए बाताउ। सब कुछुर सृस्‍टिकर्ता परमेस्‍वरटए जुग जुग से आप्‍नार गुप्‍त योजनाड नुकाए राखिस्‍ले,
49003010	जेसे बर्तमान मन्‍डलिर माध्‍यम से सर्गिय संसारेर सासक आर अधिकारिला उहाँर भिन भिन किसिमेर बुद्धिखान जान्‍बा पारोक।
49003011	परमेस्‍वरट इड योजना अनन्‍त उदेस्‍य राखिए करिस्‍ले, आर इड योजना उहाँए हामार प्रभु ख्रिस्‍ट इसुत पुरा करिचे।
49003012	हामा बाठे ख्रिस्‍टटत रहए आर उहाँर पर राखाल हामार बिस्‍वासखानेर कारन बेडर से परमेस्‍वरेर उपस्‍थितित जाबार साहाँस पाइचि।
49003013	ताहाते मुइँ तम़ाक नेहरा करेच्‍कन कि, तम़ा हातास ना हन्, कियाँकि तम़ारे ताने मुइँ कस्‍ट काटेचु आर तम़ारे भालाइर ताने मुइँ हेनङ करेचु।
49003014	एइड कारन से मुइँ पितार आगुति हाँटुवा पारेचु,
49003015	जाहाँर पाए सर्ग आर पृथिमिर हरेकटा घरानार नाअँ राखाल जाचे,
49003016	आर प्रार्थना करेचु कि उहाँए आप्‍नार महिमार सम्‍पति अनुसार तम़ाक हेनङ सक्‍ति दिकन जेसे उहाँर आत्‍मार सहजोग से तम़ार अन्‍तरखान बरियो हकन।
49003017	आर बिस्‍वासेर पाए ख्रिस्‍टट तम़ार मनडत बासा कर्कन। आर मुइँ एइड प्रार्थना करेचु कि तम़ा प्रेमत जँर गाऱन् आर स्‍थापित हन्,
49003018	जेसे गटे पबित्रजनलार सङे सङे तम़ाउ इड बुझ्‍बार सक्‍ति पाअन कि ख्रिस्‍टेर प्रेमखान केताखान असार, केताखान उँच्च आर केताखान गहिर छेक।
49003019	जान्‍बार ते ख्रिस्‍टेर प्रेमखानक पुरापुरि जानाल नि जाचे ताहुँ उहाँर प्रेमखान अबस्‍य जानन आर परमेस्‍वरेर स्‍वभाबत परिपुरन हते जाअन।
49003020	आप हामार भित्रत काम कर्बार उहाँर सक्‍तिखानेर माध्‍यम से हामार माङबार बा सँच्‍बार से आरह अधिक प्रसस्‍त करे पुरा कर्बार परमेस्‍वरटर महिमा होक।
49003021	मन्‍डलिडत आर इसु ख्रिस्‍टटत पुस्‍ता पुस्‍ता तलिक उहाँरे सदा सर्वदा महिमा होक। आमेन।
49004001	ताहाते प्रभुर एकटा कइदिर भाबे मुइँ तम़ाक बिन्‍ति करेच्‍कन कि जेनङ चरित्रत जिबन जिबा बलाहाट कराल गेइच्‍कन अइनङ योग्‍यर जिबन बिताअ।
49004002	पुरा नम्र, भद्र आर धिरजबान ह। प्रेमत एक दस्रा झनाक सह।
49004003	जेइखान सान्‍ति हामाक एकेठिना करिचे अइखान सान्‍तिर माध्‍यम से पबित्र आत्‍मार दुवाल एकताडक कायम राख्‍बार भरसक कोसिस कर।
49004004	जेनङति हामार एकेडा देहा छे आर एकेडा पबित्र आत्‍मा छे, अइनङति परमेस्‍वरट हामाक एकेडा आसात डाकाइचे।
49004005	हामार एकेडा प्रभु छे, एकेडा बिस्‍वास छे, एकेडा बप्‍तिस्‍मा छे,
49004006	आर साभार परमेस्‍वर आर पिता एकेडा छे। उहाँइ साभार उप्रत छे, साभार पाए काम करेचे आर साभार भित्रत छे।
49004007	मातुन ख्रिस्‍टेर दुवाल नापटर अनुसार हामा हरेक झना अनुग्रह पाइचि।
49004008	कियाँकि धर्मसास्‍त्रखान हेनङ कहचे: “जेइखुना उहाँए उपर उठले, बन्‍दिलाक बन्‍दि करिए सङे सङे लेगेले आर लोकलाक बरदान दिले।”
49004009	उपर उठले कहबार माने कि? याहाँर माने एइड कि उहाँए आगुत पृथिमिर तलिखानत नाम़ले।
49004010	जाहाँए तलत नाम़ले उहाँइ सब कुछुलाक आप्‍नार उपस्‍थिति से भरपुर कर्बार ताने फेर गटे सर्गला से भेले दुर उपर उठले।
49004011	लोकलाक बरदान दिबार उहाँइ हए, उहाँइ काहाँकअ प्रेरित ते, काहाँकअ अगमबक्‍ता, काहाँकअ प्रचारक, काहाँकअ पास्‍टर आर सिक्‍छक नियुक्‍त कर्ले,
49004012	जेसे ख्रिस्‍टेर देहाड निर्मान हबार ताने गटे पबित्रजनला ख्रिस्‍टेर सेबात सुसज्‍जित होक।
49004013	याहाँर उदेस्‍य एइड कि, हामा बिस्‍वासत आर परमेस्‍वरेर पुत्रडर ग्‍यानेर एकतात पुग्‍वा पारि आर ख्रिस्‍टट जेनङ सब गुनेर पाके परिपुर्न छे सेनङ हामाउ सब गुनेर पाके परिपुर्न हए एकटा पक्‍कत लोक हबा पारि।
49004014	ताहाते पानिर छालखानत आगुपाछु धाक्‍ला धाक्‍लि कर्बार, धार्मिक सिद्धान्‍तेर बदलितेइ रहबार नान्‍हा किसिमेर बायाँरखानत आर लोकलार धुर्ततापुर्न आर छलपुर्न काथालात हिदर से हुदर उराल छुवालार लाखा ना हइ।
49004015	बुरु प्रेमत सत्‍य बल्‍ते हामाक हर पाके बार्त़े ख्रिस्‍टेर लाखा हते जाइ जाहाँए कि मुथा हए।
49004016	उहाँर सहजोग से गटेड सरिल मिलिए ठिक ठिक करे जरा लागिए रहचे। जेइखुना हरेकला अंग गिऱलार माध्‍यम से संगठित हए ठिक ठिक भाबे काम करेचे ते, याहाँर से आरहला अंग बार्त़े जाबार सहजोग पाचे। इड से गटेड सरिल आप से आप बार्त़े आर प्रेमत बार्त़े जाचे।
49004017	ताहाते प्रभुर नाअँत मुइँ तम़ाक चेताए दिच्‍कन कि आप तम़ा परमेस्‍वरटक नि चिन्‍भार लोकलार लाखा ना चल, जाहाँर सँच बिचारला कोए कामेर नि रहचे।
49004018	आर अम़ार समझखान आन्‍धार हए गेइचेक। परमेस्‍वरट जेइड जिबन देचे उडत अम़ार कोए हिस्‍सा नि छेक कियाँकि अम़ा पुरा आबुझ आर कठोर मनेर रहचे।
49004019	अम़ा लाज सरम खाए गेइचे आर आसुद्ध कामत आप्‍नाक सँपि दिचे आर खुल्‍लम खुल्‍ला नान्‍हा किसिमेर अनेइतिक कामला करेचे।
49004020	मातुन तम़ा त ख्रिस्‍टेर बिसयत हुनङ सिक्‍छा नि पाइस्‍लन।
49004021	अबस्‍य ख्रिस्‍टेर बिसयत तम़ा सुन्‍बे करिचन आर तम़ा अइड सत्‍यता सिकिचन जेइड कि इसुत छे।
49004022	ताहाते तम़ा आप्‍नार पुर्ना स्‍वभाबड त्‍याग कर जेइड स्‍वभाबत तम़ार आगुकार जिबनड चलिसिल्‍कन। उड पुर्ना स्‍वभाब छलि लाल्‍सालार कारन नस्‍ट हते गेइसेल्‍कन।
49004023	तम़ा मन आर समझत पुर्न रुप से नायाँ हते जाअ।
49004024	आर नायाँ स्‍वभाबड धारन कर जेइड स्‍वभाब कि परमेस्‍वरेर स्‍वरुपत खाँटि धार्मिकता आर पबित्रतात सृस्‍टि हचे।
49004025	ताहाते आप तम़ा बेइमान बल्‍बा छरि द। सब कोए आप्‍नार सङि बिस्‍वासिलार सङे सत्‍य सत्‍य बल, कियाँकि हामा साभाउ ख्रिस्‍टेर एकेडा देहार सदस्‍य हइ।
49004026	तम़ा गस्‍सा कर मातुन पाप ना कर। बेलाड डुब्‍बार से आगुते तम़ार गस्‍साखान ठान्‍डा हए जाकन।
49004027	आर दियाबलसटक मउका ना द।
49004028	जाहाँए आगुत चुरि करे आप चुरि ना करोक बुरु आपुन हाते काम कर्बा धरोक जेसे उहाँए इमानेर कामाइ करोक आर खागिसत पराल लोकलाक सहजोग दिबा पारोक।
49004029	तम़ार मुखखान से कुबचन ना निक्‍लिकन मातुन आबस्‍यकता अनुसार पोरक सुधार कर्बार बलिड निक्‍लिकन जेसे सुन्‍बार लोकट अनुग्रह पाओक।
49004030	परमेस्‍वरेर पबित्र आत्‍माडक दुखित ना बेनाअ, उद्धारेर दिनडर ताने जाहाँर तम़ा छाप माराल गेइचन।
49004031	सब किसिमेर मनेर तितपुना, क्रोध आर रिस रागला त्‍याग कर। गिर्जागिर्जि कर्बा बा पोरेर घाटाल बल्‍बा आर गटे दुस्‍टताला कर्बा छरिद।
49004032	बुरु दयाबान हए एक दस्रा झनाक कृपा दे खाअ, जेनङ करे परमेस्‍वरट तम़ाक ख्रिस्‍टटत छेमा दिच्‍कन तम़ाउ एक दस्रा झनाक छेमा द।
49005001	तम़ा परमेस्‍वरेर प्रिय छुवा हबार कारन उहाँरे लाखा हबार कोसिस कर।
49005002	जेनङति ख्रिस्‍टट हामाक प्रेम कर्ले, मलमलिया धुप धुम्‍ना आर परमेस्‍वरेर पसिनेर बलिदान हए हामार ताने आप्‍नाक अर्पन कर्ले सेनङति तम़ाउ प्रेमत चल।
49005003	तम़ा परमेस्‍वरेर लोक हबार कारन तम़ार बिचत ब्‍यभिचार, कोए किसिमेर असुद्धता आर लोभेर नाअँड तलिक उच्‍चारन ना हकन।
49005004	अइनङतिन तम़ार मुखला से अस्‍लिल काथा, मुर्ख काथा बा गान्‍दा बलि निक्‍लाबा तम़ाक छब नि धरेच्‍कन। ताहार से बुरु परमेस्‍वरटक धन्‍यबाद द।
49005005	तम़ा इड काथा अबस्‍य जान कि, ब्‍यभिचारि, असुद्ध बा लालचिया (आर्थात मुर्ति पुजा कराला) लोकला केधउ ख्रिस्‍ट आर परमेस्‍वरेर राजेर हकदार नि हबे।
49005006	मुर्ख काथाला सुनाए काहुँ तम़ाक ना बहकाकन। एइनङ काथालार कारन परमेस्‍वरटक नाटेर कर्बार लोकलार पर उहाँर क्रोध बर्सेचे।
49005007	ताहाते हेनङ काम कर्बार लोकलार सङे कुनह सम्‍बन्‍ध ना राख।
49005008	तम़ा आगुत आन्‍धारत छिलन, मातुन आप प्रभुर लोक हबार कारन तम़ा ओजोतत आसिचन। ताहाते तम़ा ओजोतेर सान्‍तानलार लाखा जिबन जिअ।
49005009	कियाँकि अइखान ओजोते सब किसिमेर भालाइ, धार्मिकता आर सत्‍यतार फल फुलाचे।
49005010	आर प्रभुडक पसिन पर्बार काथा किड हए सेइड जान्‍बार कोसिस कर।
49005011	आन्‍धारत कर्बार बेमतलबेर कामलात तम़ा सहभागि ना ह। बुरु हुनङ कामलाक ओजोतत आनिए प्रकट करिद।
49005012	कियाँकि जेइला काम अम़ा नुकाए करेचे, उला कामेर चार्चाउ कर्बार लाज लागा काथा हए।
49005013	मातुन जेइखुना गटे कुछुलाक ओजोतत आना जाचे उखुना ताहार बास्‍तबिक काथाला झलझल करे देखाल जाचे।
49005014	कियाँकि ओजोतखान सब कुछुलाक फटफट करे देखाए देचे। ताहाते कहचे, “ए निद भुस्रा जागिल हो! मिर्तु से उठेक आर ख्रिस्‍टट तोर पर प्रकासमान हतोक।”
49005015	ताहाते केनङ करे चलेचन हुँस कर। बेदिसा मुर्ख लोकेर लाखा नि मातुन बुद्धिमान लोकेर लाखा चल।
49005016	हरेकटा मउकार पुरा पुरा सदुपयोग कर कियाँकि दिनला आल़ा खाराप छे।
49005017	ताहाते तम़ा मुर्ख ना ह बुरु इड पाता लागाबार कोसिस कर कि परमेस्‍वरट तम़ार पर कि इच्‍छा राखिच्‍कन।
49005018	दाखमध खाए माताङ ना ह, कियाँकि उखानत कामुकपुना हचे। बुरु पबित्रआत्‍मात भरपुर ह।
49005019	आपसत भजन, स्‍तुति गान, आत्‍मिक गितत बल। गित गिदाते आर मधुर धुन निक्‍लाते पुरा मन से प्रभुर प्रसंसा कर।
49005020	हरखुना आर हरला काथार ताने हामार प्रभु इसु ख्रिस्‍टेर नाअँत परमेस्‍वर पिताडक धन्‍यबाद द।
49005021	ख्रिस्‍टेर भय राख्‍बार कारन तम़ा एक दस्रा झनार अधिनत रह।
49005022	ए बेहाल्‍दारि बेर्छानिला, जेनङ तम़ा प्रभुर अधिनत रहचन सेनङ आप्‍ना आप्‍नि मर्दनालार अधिनत रह।
49005023	कियाँकि जेनङ ख्रिस्‍टट आप्‍नार देहाडर आर्थात मन्‍डलिर मुथा आर मुक्‍तिदाता हए सेनङ मर्दनाडउ आप्‍नार बेर्छानिडर मुथा हए।
49005024	ताहाते जेनङ मन्‍डलिड ख्रिस्‍टेर अधिनत रहचे, सेनङ बेहाल्‍दारि बेर्छानिडउ हरला काथात आप्‍नार मर्दनाडर अधिनत रोहोक।
49005025	ए मर्दनाला! आप्‍नार बेर्छानिलाक हेनङ माया कर, जेनङ कि ख्रिस्‍टट मन्‍डलिडक प्रेम कर्ले आर मन्‍डलिर ताने आप्‍नार प्रानड देदिले।
49005026	पानि आर बचन दे धए धाए मन्‍डलिडक सुद्ध करिए पबित्र कर्ले,
49005027	जेसे उहाँए मन्‍डलिडक आप्‍नार ताने हेनङ सुन्‍दरि कइनार लाखा दाखिल कर्बा पारोक जाहाँए कि सुद्ध आर निस्‍खोट रहकि, जाहाँर कोए दागपाच बा चम्‍कटा चम्‍कटि बा कोए किसिमेर ठेब ना रहकि।
49005028	अइनङ करे मर्दनालाउ आप्‍ना आप्‍नि बेर्छानिलाक आप्‍नारे देहाडक माया कर्बार लाखा माया कर। जाहाँए आप्‍नार बेर्छानिडक माया करेचे उहाँए आप्‍नाक माया करेचे।
49005029	काहुँ आप्‍नार देहाडक घिन नि करेचे बुरु उहाँर पालन पुसन करेचे जेनङ कि ख्रिस्‍टट मन्‍डलिडक करेचे।
49005030	कियाँकि हामा उहाँर देहार अंगला हइ।
49005031	जेनङ कि धर्मसास्‍त्रखान कहचे: “ताहाते लोकट आप्‍नार माअँ बापलाक छरि देचे आर आप्‍नार बेर्छानिडर सङे मिलिए रहचे, आर अम़ा दनह झना एकटा देहा हचे।”
49005032	इड बचनत एकटा बार्का रहस्‍यर काथा प्रकट हचे आर उडक मुइँ ख्रिस्‍ट आर मन्‍डलिर सम्‍बन्‍ध छे कहए बुझेचु।
49005033	जे हलउ हरेकटा मर्दना आप्‍नार बेर्छानिडक अइनङ माया करोक जेनङ उहाँए आप्‍नाक करेचे आर बेर्छानिडउ आप्‍नार मर्दनाडर आदर करोक।
49006001	ए छुवाला! प्रभुत रहबार कारन तम़ार इड कर्तुप हकन कि, तम़ा आप्‍नार बाप माअँलार आग्‍या पालन कर कियाँकि हेनङ कर्बार एकखान उचित काम हए।
49006002	“आप्‍नार माअँ बापलार आदर कर।”परमेस्‍वरेर प्रतिग्‍या सहितेर इड प्रथम आग्‍या हए।
49006003	“जेसे तम़ार कल्‍यान हकन आर पृथिमित तम़ा दिर्घायु हन्।”
49006004	ए छुवार बापला! आप्‍नार छुवालार सङे हेनङ ब्‍यबहार ना कर कि अम़ाक झँक उठोक बुरु प्रभुर अनुसासन आर सिक्‍छात अम़ार पालन पुसन कर।
49006005	ए गुलामला! आप्‍नार साच्‍चा मन से भय आर आदरपुर्वक आप्‍नार संसारिक मालिकलार आग्‍या पालन कर, बाजा कि तम़ा ख्रिस्‍टेर सेबा करेचन।
49006006	लोकलार से चाबासि पाबार ताने बाठे अम़ार नजरत हेनङ ना कर, मातुन ख्रिस्‍टेर गुलामेर लाखा साँच्‍चा मन से परमेस्‍वरेर इच्‍छाडक पुरा कर।
49006007	लोकेर नि, मातुन प्रभुर सेबा करेचु कहए पुरा मन से आप्‍नार मालिकेर सेबा कर।
49006008	इड जानिए कि, गुलाम होक बा छुट्टा जाहाँए भाला काम कर्बे उहाँए प्रभुर ठिना से अइ अनुसारेर फल पाबे।
49006009	ए मालिकला! तम़ाउ आप्‍नार गुलामलार सङे अइनङ ब्‍यबहार कर, जेनङ अम़ा तम़ार सङे करेच्‍कन। अम़ाक धम्‍किबा छरिद इड जानिए कि, तम़ा दनह झनार मालिकट सर्गत छकन आर उहाँए काहाँकअ कला आर काहाँकअ पिठित नि करेचे।
49006010	अन्‍तिमत, प्रभुर सङे रहए उहाँर आपार सक्‍तित तम़ा बरियो ह।
49006011	परमेस्‍वरेर दुवाल गटे हात हतियारला धारन कर जेसे दियाबलसेर दुस्‍ट योजनालार खिलापत थार रहबा पारन।
49006012	कियाँकि हामा हेनङ लडनत छि, जेइड कि, लोकलार खिलापत नि मातुन सर्गिय संसारेर अत्‍मिक सेनालार, सासकलार, अधिकारिलार आर इड अन्‍धकार आकासेर सक्‍तिलार खिलापत छे।
49006013	ताहाते परमेस्‍वरेर गटे हातहातियारला धारन कर जेसे तम़ा खाराब दिनला आस्‍ले, ताहार सामना कर्बा पारन आर अन्‍तिम लऱन तलिक ठाहार रहबा पारन।
49006014	ताहाते तम़ा आप्‍नार कम्‍मरत सत्‍यतार पेटि, बुकत धार्मिकतार बुकपाट्टा,
49006015	आर ठेङत मिलापेर सुसामादेर जुता पिऩिए साजिए रह।
49006016	याहाँर सङे सङे बिस्‍वासेर ढालखान हातत उठाअ जेसे दुस्‍टडर हरेकटा अगिनबानक घेमाबा पारन।
49006017	अइनङ करे मुक्‍तिर टोप पिऩ, आर पबित्र आत्‍मार तेरुवालखान लिए रह जेइखान कि परमेस्‍वरेर बचन हए।
49006018	हर समय आर हर परिस्‍थितित पबित्र आत्‍मार सक्‍तित प्रार्थना आर अन्‍तरबिन्‍ति कर। आर सचेत हए गटे पबित्रजनलार ताने सदाए प्रार्थना कर्ते रह।
49006019	महर ताने प्रार्थना करिद, जेसे मुइँ बल्‍बार ताने जेइखुना मुखखान खलु ते, परमेस्‍वरट मोक बचन दोक आर मुइँ बेडर से सुसामादेर रहस्‍यडक घोसना कर्बा पारु,
49006020	एइड सुसामादेर खातिर नियुक्‍त कराल मुइँ राजदुत हउ, मातुन आल़ा झिन्‍ज्रित बाऩाल छु। प्रार्थना करि द कि, जेनङ बेडर से मोक सुसामाद सुनाबा परे सेनङ करे मुइँ सुनाबा पारु।
49006021	हामार प्रिय भाइ आर प्रभुत बिस्‍वासयोग्‍य सेबक तुखिकसट तम़ाक मोर बिसयत गटे काथाला बातए दित्‍कन, जेसे तम़ा जान्‍बा पारन कि मुइँ केनङ छु आर कि करेचु।
49006022	मुइँ उहाँक एइड उदेस्‍य राखिए तम़ार ठिना पाठाइचु कि, तम़ा हामार हेसिनेसिड जान्‍बा पारन आर उहाँए तम़ाक हुब भार्सा दिकन।
49006023	परमेस्‍वर पिता आर प्रभु इसु ख्रिस्‍टेर तरफ से गटे बिस्‍वासि भाइला सान्‍ति आर बिस्‍वास सहितेर प्रेम पाओक।
49006024	हामार प्रभु इसु ख्रिस्‍टटक अटल प्रेम कर्बार साभार पर परमेस्‍वरेर अनुग्रह होक।
50001001	ख्रिस्‍ट इसुर सेबक पावल आर तिमोथिर तरफ से, फिलिप्‍पित रहबार ख्रिस्‍ट इसुर बिसपलाक, डिकनलाक आर गटे पबित्रजनलाक,
50001002	परमेस्‍वर हामार पिता आर प्रभु इसु ख्रिस्‍टेर तरफ से तम़ाक अनुग्रह आर सान्‍ति हकन!
50001003	जेइखुना जेइखुना मुइँ तम़ार फम पाचु, मुइँ मोर परमेस्‍वरटक तम़ार कारन धन्‍यबाद देचु।
50001004	आर मोर हरला प्रार्थनात तम़ा साभार ताने मुइँ आनन्‍द से सदाए प्रार्थना करेचु,
50001005	कियाँकि बिस्‍वास कर्बार दिन से आझि तलिक सुसामादत मोर सङे तम़ा सहभागि हते आसिचन।
50001006	मुइँ इड काथात निस्‍चित छु कि, जाहाँए तम़ार बिचत एकखान भाला काम सुरु करिल्‍कन, उहाँइ ख्रिस्‍ट इसुर दिनत उखान काम पुरा कर्तकन।
50001007	तम़ा साभार बिसयत मोक हेनङ सँच्‍बार उचित लाग्‍ले, कारन तम़ाक मोर हृदयडत राखिचु, कियाँकि मुइँ कइदत रहु बा छुट्टा रहु, सुसामादेर रक्‍छा आर प्रचार, इ दनहखान काम करिए तम़ा मोर सङे परमेस्‍वरेर अनुग्रहत सहभागि हते आसिचन।
50001008	कियाँकि मोर साक्‍छि परमेस्‍वरटए छे कि, ख्रिस्‍ट इसुर प्रेमेर खातिर मुइँ तम़ा साभाक केनङ चाहाच्‍कन।
50001009	मोर प्रार्थना एइड छे कि, तम़ार प्रेमखान, ग्‍यान आर आच्‍छा खाराप छिटकिबार समझेर सङे सङे आरह प्रसस्‍त भाबे बार्त़े जाकन,
50001010	जेसे उत्तम काथा कुनड हए, उडक तम़ा फार्चिबा पारन आर ख्रिस्‍टेर दिनडर ताने तम़ा आप्‍नाक सुद्ध आर निर्दोस राख्‍बा पारन,
50001011	आर इसु ख्रिस्‍ट तम़ाक भालाइर कामला कर्बार पाके फलवन्‍त बेनाकन। जेइला से परमेस्‍वरेर महिमा आर प्रसांसा हचे।
50001012	हे भाइला, तम़ा इड काथा जानन कहए चाहाचु कि, मोर पर बिताल काथाला से सुसामादड आरह फइलिते जाचे,
50001013	जाहाँर कारन रोमि राजमहलेर गटे सिपाहिला आर बाकिलाउ लोक इड काथा जानेचे कि, ख्रिस्‍टेर सेवा कर्बार कारन मुइँ कइदत छु।
50001014	मोर कइदेर कारन अधिकला भाइ प्रभुर बिस्‍वासत बरियो हइचे आर परमेस्‍वरेर बचन बेडर से प्रचार कर्बार ताने आरह साहासि हइचे।
50001015	इड सत्‍य हए कि, काहुँ काहुँ डाहार कारन से ख्रिस्‍टेर प्रचार करेचे, काहुँ काहुँ जिद्धबादेर पर ख्रिस्‍टेर प्रचार करेचे आर काहुँ से ख्रिस्‍टेर प्रचार सदभाब से करेचे,
50001016	आर मुइँ सुसामादेर रक्‍छार ताने बिछाल गेइचु कहए जान्‍बारला सुसामादेर प्रचार प्रेम से करेचे,
50001017	मातुन मोर डाहा कर्बार लोकला आच्‍छा नेति से नि, बुरु आप्‍नार स्‍वार्थि अभिलासा से ख्रिस्‍टेर प्रचार करेचे। इड सँचिए कि हेनङ कर्ले मोक कइदत आरह सास्‍ति काटबा पर्बे।
50001018	इड से कि फरक परेचे? मुल काथा एइड कि, कुनह किसिम से होक माने ख्रिस्‍टेर प्रचार हचे, चाहे कुनह बाहाना से होक बा सदभाब से। मुइँ त इड काथात आनन्‍दत मानाचु आर आनन्‍द मानाते रहमु।
50001019	कियाँकि मुइँ जानेचु कि, तम़ार प्रार्थनार कारन आर इसु ख्रिस्‍टेर आत्‍मार पाए दुवाल सहयोग से इड कइदखाना से मुइँ छुटकारा पाम।
50001020	मोर उत्‍कट इच्‍छा आर आसा एइड छे कि, परिस्‍थितिड जेनङ हलउ मुइँ लाजत नि गिरिम, बुरु मोर सङे पुरा साहाँस हबे, आल़ा आर सदाकार ख्रिस्‍टट मोर देहाडत सम्‍मानित हबे, चाहे मुइँ जिए रहु बा मरि जाउ।
50001021	मोर ताने जिए रहबार काथाड ख्रिस्‍टटक आदर दिबार ताने हए आर मर्बार काथाड आरह लाभेर हए।
50001022	आर मोक जदि एइड देहात जिए रहबा पर्ले ते उड मोर ताने आरह फलबान मेहनेत हबे। मातुन मुइँ कहबा नि पारेचु कि मुइँ कुनडक बिछु।
50001023	मुइँ दुबिधात परि गेइचु, इखान संसार से बिदा हए मोक ख्रिस्‍टेर सङे रहबार इच्‍छा छे, कियाँकि इड काथा आरह उत्तम हए,
50001024	मातुन तम़ार खातिर मोक जिए रहबार काथाड बेसि आबस्‍यक छे।
50001025	इड काथात मुइँ निस्‍चित छु आर मुइँ जानेचु कि, मोक तम़ार सङे जिए रहबा लागे आर तम़ाक सहजोक कर्बार ताने सदाए तम़ार सङे सङे रहबा लागे जेसे तम़ार बिस्‍वासखान आरह बरियो हकन आर तम़ार आनन्‍दखान बार्त़े जाकन।
50001026	अइताने जेइखुना मुइँ तम़ार ठिना फेर आसिम्‍कन, मोर कारन तम़ाक ख्रिस्‍ट इसुत गर्ब कर्बार आरह प्रसस्‍त ठाअँ रहकन।
50001027	आप, मुल काथा एइड कि, तम़ार जिबनेर चालचनला ख्रिस्‍टेर सुसामादेर योग्‍य हकन, जेसे मुइँ आसिए तम़ाक देख्‍लउ बा नि देख्‍लउ तम़ार बिसयत इड सुन्‍बा पारु कि तम़ा सब कोए एकटा साझा उदेस्‍यत स्थिर हए छन आर एक मन एक चित हए सुसामादेर बिस्‍वासटर खातिर लागिए परिचन,
50001028	आर आप्‍नार बिरोधिलार सङे कुनह काथात डर नि खाचन। इला काथा से इड प्रमानित हचे कि, तम़ार बिरोधिला नास हब्‍कन मातुन तम़ा बचा जाबन कारन तम़ाक बिजय दिबार परमेस्‍वरटए हकन।
50001029	कियाँकि तम़ा ख्रिस्‍टेर पर बाठे बिस्‍वास कर्बार नि, उहाँर खातिर कस्‍टउ सहबार मउका पाइचन।
50001030	आर तम़ा अइखान संघर्स करेचन जेइखान संघर्स तम़ा मोक कर्बा देखिस्‍लन आर सुन्‍बे करेचन कि आल़ाउ उखान संघर्स कर्तेइ छु।
50002001	ख्रिस्‍टटत तम़ा उत्‍साह पाचन, उहाँर प्रेमखान तसोबरि देच्‍कन, आत्‍मार सङे तम़ार संगति छकन आर पोरक तम़ा माया करेचन, कृपा देखाचन,
50002002	ताहाते तम़ाक मुइँ नेहरा करेच्‍कन कि तम़ा एके किसिमेर मन राख, आपसत प्रेम राख, आत्‍मात एक हए एकेडा उदेस्‍य राख। हेनङकर्ले मोर आनन्‍दखान पुर्न हबे।
50002003	जे कुछु कर्लउ, तम़ा स्‍वार्थि भाबना से बा गुमान करिए कुनह काम ना कर मातुन नम्र हए भिन झनार से बेहतर जान।
50002004	तम़ा बाठे आप्‍नारे भालाइ ना छाब भिन झनारअ भालाइर ख्‍याल कर।
50002005	तम़ार सङे अइनङ मन रहकन जेनङ मन ख्रिस्‍टेर सङे छिले।
50002006	ख्रिस्‍टट परमेस्‍वरेर स्‍वरुपत रहतउ, परमेस्‍वरेर सामान छु कहबार काथाडक कटकट करे धरिए नि राख्‍ले,
50002007	मातुन आप्‍नाक कुनह मोलेर नि गनिए गुलामेर रुप धारन करिए मान्‍सि हए जलम लिले।
50002008	मान्‍सिर रुपधारन करिए उहाँए आप्‍नाक नम्र कर्ले आर मिर्तु तलिक आर्थात क्रुसत मरुवार तलिक आग्‍याकारि हले।
50002009	अइताने परमेस्‍वरटउ उहाँक साभार से बड बेनाले आर उहाँक उड नाअँ दिले, जेइड नाअँ कि गटे नाअँला से माहान छे,
50002010	ताहाते सर्गत, पृथिमित आर पातालत रहबार हरेकटा प्रानि इसुर आगुति हाँटुवा पार्बे,
50002011	आर अम़ा साभाउ इसु ख्रिस्‍टटक प्रभु कहए सुइकार कर्बे आर इड से परमेस्‍वर पितार महिमा हबे।
50002012	मोर प्रिय सङला, तम़ार सङे रहबारखुना तम़ा सदाए मोर काथाला धर्ते आसिस्‍लन। आप ते आरह बेसि करे जरुरि हए गेल्‍कन कि मोर गेइर हाजिरतअ डर आर भय राखिए तम़ा आप्‍नार उद्धारेर उदेस्‍यड पुरा कर्ते जाअ।
50002013	कियाँकि खुद परमेस्‍वरटए तम़ार भित्रत काम करेच्‍कन, आर उहाँइ आप्‍नार सद इच्‍छाड पुरा कर्बार ताने तम़ाक इच्‍छा देच्‍कन आर काम कर्बार ताने सक्‍छमअ बेनाच्‍कन।
50002014	कुनह किचकिच बा बिबाद नि करिए गटे कामला कर्ते जाअ,
50002015	जेसे तम़ा निर्दोस आर सिधा हन् आर छलि आर भ्रस्‍ट पुस्‍तार लोकलार बिचत परमेस्‍वरेर निस्‍कलंक सान्‍तान हए संसारत तम़ा तारोलार लाखा चिक्‍मिकान।
50002016	आर जिबन दुवा बचनडक प्रचार कर्तेइ रह, जेसे ख्रिस्‍टेर दिनत मुइँ गउरब कर्बा पारु कि, मुइँ बेकारत नि दउरिनु आर बेकारत मेहनेत नि कर्नु।
50002017	तम़ार बिस्‍वासट परमेस्‍वरेर प्रति एकटा बलिदानेर लाखा हए, आर जदि तम़ार बिस्‍वासेर बलिदानेर पर मोक अर्घबलिर भाबे अर्पन हबा पर्लउ मुइँ खुसि छु आर तम़ा साभार सङे खुसिए मानाचु,
50002018	आर तम़ाउ महरे लाखा आनन्‍दित ह आर खुसि मानाअ।
50002019	प्रभु इसुत मुइँ इड आसा करिए तिमोथिडक तम़ार ठिना जल्‍दि करे पाठाबा चाहाचु कि, तम़ार हेसिनेसिड सुनिए मोर मनड फरफर हबा पारोक।
50002020	उहाँर लाखा भित्रि मन से तम़ार हित चिताबार लोक मोर सङे आर काहुँ नि छे।
50002021	आरला लोक बाठे आप्‍नारे लाभ छाबेचे, अम़ा इसु ख्रिस्‍टेर इच्‍छाडर कोए मतलब नि राखेचे।
50002022	मातुन तम़ा त जान्‍बे करेचन, तिमोथिड केनङ बिस्‍वासयोग्‍य लोक हए, कियाँकि जेनङ बाप बेटा मिलिए काम करेचे सेनङ सुसामादेर कामत उहाँए मोर सङे सङे रहए सेबा कर्ले।
50002023	ताहाते देखु मोर पर कि कि हचे धिना, इड काथा जानिल मन्‍तेइ मुइँ तिमोथिडक तुरुन्‍ते तम़ार ठिना पाठाबार आसा करिचु,
50002024	आर प्रभुत मुइँ निस्‍चित छु कि, महँ तम़ार ठिना धम्‍करे आसिए पुगिम्‍कन।
50002025	मातुन तम़ार पाठाल साम्‍दिया इपाफ्रोडिटसटक मुइँ तम़ारे ठिना फिर्ता पाठाबार आबस्‍यक देखेचु, जाहाँक तम़ा मोर खागिस बारिसलात देखभाल कर्बा पाठाइस्‍लन। उहाँए मोर एकटा हेनङ भाइ हए जाहाँए सुसामादेर कामत सहजोग कर्ले आर सुसामादेर रक्‍छार खातिर मोर पक्‍छ से लर्ल़े।
50002026	कियाँकि याहाँए तम़ा साभाक भेट कर्बार ताने बारा छोट काटेचे आर बेकल छे कारन याहाँए बेमारि परिस्‍ले कहबार काथाड तम़ाउ सुनिस्‍लन।
50002027	हँ उहाँए बेमारि छिले आर मरनहाल हए गेइस्‍ले, मातुन परमेस्‍वरट उहाँर पर कृपा करेल्‍कि। बास्‍तबत कहले, बाठे उहाँरे पर नि, महँर पर कृपा कर्ले जेसे मोर पर सोगेर पर सोग ना परोक।
50002028	ताहाते उहाँक पाठाबार ताने मुइँ आरह बेसि से उत्‍सुक छु, जेसे उहाँक फेर देखिए तम़ा आनन्‍दित हन् आर मोर फिकिरट कनेक कम होक।
50002029	प्रभुर लोक हबार कारन याहाँक तम़ा धुमधाम से स्‍वागत कर, कियाँकि हेनङ लोकलाक आदर दिबाए लागे।
50002030	कियाँकि ख्रिस्‍टेर कामेर खातिर उहाँए मिर्तुर मुखत परि गेइस्‍ले। आर उहाँए आप्‍नाक खात्रात गिराए मोक उखान सहजोग कर्ले जेइखान सहजोग कि तम़ा मोक कर्बा नि पारिस्‍लन।
50003001	अन्‍तिमत, हे भाइला, प्रभुत आनन्‍दित ह। तम़ाक घुरिए घुरिए एकेला काथा लिख्‍बार मोक कोए आस्‍कत नि लागेचे, कियाँकि इला काथा तम़ार आत्‍मिक सुरक्‍छार ताने हकन।
50003002	जाहाँए कुकुरलार लाखा ब्‍यबहार करेचे, दुस्‍ट काम करेचे आर मुक्‍ति पाबार ताने खतना कर्बाए लागे कहए जिद करेचे हेनङ लोकलार से हुँसियार रह।
50003003	कियाँकि परमेस्‍वररेर आत्‍मार सहजोग से आराधना कर्बार, ख्रिस्‍ट इसुत गर्ब कर्बार आर देहार खतनात भार्सा नि राख्‍बार बास्‍तबिक खतना कराल लोक हामाए हइ।
50003004	हबार त संसारिक काथालात भार्सा राख्‍बार मोर भेलेला आधार छे, ताहारअ पर काहुँ जदि आप्‍नार संसारिक काथालार पर भार्सा राख्‍बार आधार छे कहए सँचेचे ते, उहाँए इड जानोक कि उहाँरअ से अधिक बरियो आधार मोर छे।
50003005	आठमा दिनत मोर खतना हइस्‍ले आर मुइँ इस्राएल जातेर, बेन्‍यामिन कुलेर लोक हउ। मुइँ एकटा हिब्रु हउ आर मोर बाप दादोलाउ हिब्रुए रहए। आर मोसार बिधानेर पालनार हिसापे मुइँ एकट फरिसि हउ।
50003006	जोसेर बिसयत कहले से, मुइँ मन्‍डलिडक साताए बेराउ आर धार्मिकतार बिसयत कहले मोक काहुँ दोस देखाबा नि पार्ले कारन मुइँ मोसार बिधानेर गटेला नियम पालन कर्नु,
50003007	मातुन जे जेतेला काथा मुइँ हासिल करिस्‍नु, ख्रिस्‍टेर खातिर उला गटेला काथाक मुइँ बेकाम्‍मा जानेचु।
50003008	एइ भरे नि, ख्रिस्‍ट इसु मोर प्रभुडक चिन्‍भा पाबार बहुमुल्‍य काथाडर तुलनात गटे काथालाक मुइँ तुच्‍छ जानेचु। आर उहाँर खातिर गटे कुछुला त्‍यागि दिचु आर उलाक घुस्‍टार लाखा गनेचु जेसे मुइँ ख्रिस्‍टटक आरह बेसि करे चिन्‍भा पारु,
50003009	आर ख्रिस्‍टेर सङे मुइँ पुर्न रुप से एक हबा पारु। आप मोर सङे उ किसिमेर आप्‍नार धार्मिकता नि छे, जेइखान कि, बिधानेर पालना से आसेचे, मातुन आप मोर सङे उ किसिमेर धार्मिकताखान छे जेइखान कि ख्रिस्‍टेर पर कर्बार बिस्‍वासेर माध्‍यम से, परमेस्‍वरेर ठिना से आसेचे।
50003010	मुइँ ख्रिस्‍टटक चिन्‍भा चाहाचु आर्थात उहाँर पुनरुत्‍थानेर बादकार उहाँर सक्‍तिखानक जान्‍बा चाहाचु, उहाँर दुख कस्‍टलात सहभागि हबा चाहाचु आर उहाँरे लाखा मिर्तु मर्बा चाहाचु,
50003011	जेसे कुनह हाले होक महँ मिर्तु से जेअँत हए उठबा पारु।
50003012	मुइँ इड नि कहचु कि गटे काथाला मुइँ हासिल करिफेकाइचु आर सिद्ध हए गेइचु, मातुन जेइड उदेस्‍यर ताने ख्रिस्‍टट मोक आप्‍नार लोक बेनाले, उड उदेस्‍यक हासिल कर्बा पारु कहए मुइँ लागिए परिचु।
50003013	हे भाइला, मुइँ उड काथाक हासिल करि फेकाइचु कहए नि सँचेचु, मातुन मुइँ एकखान काम करेचु, कि पाछुतिकार काथाला बिस्राए आगुतिकार लक्‍छयडर माखे जान जिउ खाए आगाते जाचु,
50003014	आर परमेस्‍वरट ख्रिस्‍ट इसुर कारन सर्गत रहबार ताने डाकाल लोकलाक दिबार इनामड पाबार ताने मुइँ लक्‍छर माखे लागिए परिचु।
50003015	आर हामा जाहाँए जाहाँए आत्‍मिक रुप से पक्‍कत छि, हामा साभार इला काथार बिसयत एकेडा बुझाइ रोहोक। मातुन तम़ार मइधे काहुँ फरक किसिम से बुझेचन ते, परमेस्‍वरटए तम़ाक बुझाए दित्‍कन।
50003016	मातुन हामा जेइड स्‍तर हासिल करिचि उड स्तरत स्थिर हए रहि।
50003017	हे भाइला, मोर देखासिकि कर आर जेइड उदाहरन हामा तम़ाक देखाइचि अइ अनुसार चल्‍बार लोकलार अनुसरन कर।
50003018	कियाँकि भेलेला लोक हेनङ छे जाहाँए कि ख्रिस्‍टेर क्रुसखानेर दुस्‍मनेर लाखा जिबन जिएचे। आर हेनङ लोकलार बिसयत त मुइँ तम़ाक प्राय कहतेइ आसिच्‍कन आर आल़ाउ कानिए कानिए कहच्‍कन।
50003019	हेनङ लोकलार अन्‍तिमत पुग्‍वार ठाअँ नरकखान हकि, कियाँकि सारिरिक इच्‍छालाए अम़ार इस्‍वर हकि। आप्‍नार लाजलागा कामलात अम़ा गउरब करेचे आर संसारिक काथालाते अम़ार मनड टाङाल रहचेक।
50003020	मातुन हामा त सर्गेर नागरिक हइ। आर हता से आस्‍बार मुक्‍तिदाताडर आर्थात प्रभु इसु ख्रिस्‍टेर हामा उत्‍सुकता पुर्बक आसपइरा देखेचि,
50003021	जेइखान सक्‍ति दे उहाँए गटे कुछुलाक आप्‍नार अधिनत राखेचे, अइखान सक्‍ति दे उहाँए हामार नासबान देहालाक परिबर्तन करिए आप्‍नार महिमित देहार लाखा बेनाबे।
50004001	अइताने हे प्रिय भाइला, तम़ाक भेट कर्बार ताने मुइँ छोट काटेचु। तम़ाए मोर आनन्‍द आर मुकुट हन्। हे प्रियला, प्रभुत तम़ा एइ किसिम से स्थिर हए रह।
50004002	इयोदियाडक आर सन्‍तुखेडक मुइँ एइड बिन्‍ति करेचु कि, प्रभुत रहबार कारन तम़ा मिट मिलान से रह।
50004003	छेच्‍कारे ओरे मोर बिस्‍वासयोग्‍य सहकर्मि मुइँ तोक इला बेर्छानिक सहजोग कर्बार नेहरा करेच्‍कुन कारन एम़ा दनह झना मोर लेगेत क्‍लेमेस आर आरहला सहकर्मिर सङे सुसामाद प्रचार कर्बार कामत खोब मेहनेत करिस्‍ले। अम़ा साभार नाअँला जिबनेर कितापखानत लिखाल छेक।
50004004	प्रभुत सदाए आनन्‍द मानाअ। आर मुइँ फेर कहच्‍कन कि तम़ा आनन्‍द मानाअ।
50004005	तम़ार धिरजताखान गटे लोकला जान्‍कन, कियाँकि प्रभुर आगमनड लगते छे।
50004006	कुनह काथार फिकिर ना कर, मातुन हरेकटा काथात प्रार्थना आर निबेदनेर माध्‍यम से, धन्‍यबाद सहित तम़ार माङड परमेस्‍वरटक जाहिर कर।
50004007	आर अकिलडक गुम करि दिबार परमेस्‍वरेर सान्‍तिखान तम़ार हृदय आर बिचारलाक ख्रिस्‍ट इसुत रक्‍छा करित्‍कन।
50004008	अन्‍तिमत हे भाइला, जेइला काथा सत्‍य छे, आदरयोग्‍य छे, उचित छे, पाप रहित छे, साभार पसिनेर छे, बाराइ कर्बार लाइक छे उला काथात मन द आर्थात साभार से उत्तम बा प्रसंसा कर्बार लाइक कुनह काथा छे जदि ते, हेनङ काथालात ध्‍यान द।
50004009	जेइ जेइला काथा तम़ा मोर ठिना से सिकिचन बा पाइचन, सुनिचन बा मोक कर्ते देखिचन, उलाक ब्‍यबाहारत उत्राअ आर सान्‍ति दिबार परमेस्‍वरट तम़ार सङे रहत्कन।
50004010	प्रभुत मुइँ खोब आनन्‍द मानाचु, कि देरि करे हलउ तम़ा मोर फिकिर फेर कर्बा धरिचन। बास्‍तबत मोर फिकिर तम़ाक आगेइ से करिस्‍लन मातुन तम़ा वास्‍ता देखाबार मउका नि पारिस्‍लन।
50004011	तम़ा इड ना सँच कि गरजत पर्बार कारन मुइँ तम़ाक हेनङ कहच्‍कन, कियाँकि मुइँ हरेकटा परिस्‍थितित संतुस्‍ट रहबा सिकि फेकाइचु।
50004012	खागिसत रहबारखुना केनङ हचे आर प्रसस्‍तात रहबारखुना केनङ हचे, उड मुइँ जानु। पेट भराए खाउ बा भोके रहु, अभल चभलत रहु बा खागिसत रहु, हरेकटा परिस्‍थितित संतुस्‍ट रहबार भेदड मुइँ सिकि फेकाइचु।
50004013	जाहाँए मोक बल देचे, उहाँर सहजोग से मुइँ गटे कर्बा पारु।
50004014	ताहारअ पर मोर दुखत सङ दिए तम़ा जे कर्लन भालाए कर्लन।
50004015	ओरे फिलिपियाला, तम़ा त आप्‍नउ जानेचन कि, नायाँ नायाँ जेइखुना मुइँ तम़ाक सुसामाद प्रचार करिए माकेडोनिया से घुरिस्‍नु, उखुना मोक सहजोग दिबार तम़ार छुट्टा आर कुनहला मन्‍डलि नि छिले।
50004016	कियाँकि मुइँ जेइखुना थेस्सलोनिकित छिनु, अहखुना तम़ा मोर खागिस बारिसलार ताने एक बारसे बेसिए सहयोग पाठाइस्‍लन।
50004017	याहाँर मतलब इड नि कि, मुइँ तम़ार ठिना से भेटि पाबारे ताने मुइँ इड काथा तम़ाक कहचु, मुइँ त इड चाहाचु कि तम़ा एइ किसिमेर फलला फुलाते जाअ, जेइला कि तम़ारे हिसापत जर हते जाकन।
50004018	मोक जेतेला लागे मुइँ ताहार से बेसिए पाइचु। इपाफ्रोडिटसेर हाते पाठाल तम़ार भेटिला पाए मोर आल़ा अभल चभल हए गेइचे। इला भेटि परमेस्‍वरटक पसिन पर्बार मलमलिया धुम्‍ना आर सुइकारयोग्‍य बलिदान हइचे।
50004019	आर ख्रिस्‍ट इसुत मोर परमेस्‍वरट तम़ार गटे खागिसला आप्‍नार महिमित धन सम्‍पतिला से पुरा करि दित्‍कन।
50004020	आप, हामार परमेस्‍वर पिताडर सदा सर्बदा महिमा होक। आमेन।
50004021	ख्रिस्‍ट इसुत रहबार गटे पबित्रजनलाक बन्‍दगि कहिदन। आर हेताकार मोर भाइलाउ तम़ाक बन्‍दगि पाठाइच्‍कन।
50004022	गटे पबित्रजनला तम़ाक बन्‍दगि पाठाइच्‍कन, खास करे कइसरेर राज दरबारेर लोकला।
50004023	प्रभु इसु ख्रिस्‍टट तम़ा साभार अनुग्रह कर्कन।
51001001	परमेस्‍वरेर इच्‍छात बिछाल, ख्रिस्‍ट इसुर प्रेरित मुइँ पावलेर तरफ से आर हामार भाइ तिमोथिर तरफ से,
51001002	कलस्सित रहबार पबित्रजनलाक आर ख्रिस्‍ट इसुत बिस्‍वास कर्बार भाइलाक: परमेस्‍वर हामार पितार तरफ से तम़ाक अनुग्रह आर सान्‍ति मिल्‍कन।
51001003	तम़ार ताने प्रार्थना कर्बारखुना हामा, हामार प्रभु इसु ख्रिस्‍टेर पिता परमेस्‍वरटक सदाए धन्‍यबाद देचि,
51001004	कियाँकि ख्रिस्‍ट इसुर परकार तम़ार बिस्‍वासेर बिसयत आर गटे पबित्रजनलार परकार तम़ार प्रेमेर बिसयत हामा सुनिचि,
51001005	कारन तम़ा सर्गत राखाल अइड आसार ताने हेनङ करेचन जेइड आसार बिसयत तम़ा सत्‍यर बचनत आर्थात सुसामादत आगुते सुनि फेकाइचन,
51001006	आर एइड सुसामाद तम़ार ठिना आसिच्‍कन। जेनङ करे सुसामादड गटेखान संसारत फल फुलाते आर बार्त़े जाचे, अइनङ करे तम़ार बिचत अइदिन से काम कर्ते आसिचे, जेइदिन से तम़ा सत्‍यतात परमेस्‍वरेर अनुग्रहखान सुनिचन आर बुझिचन।
51001007	एइड काथा तम़ा हामार प्रिय सङवारि सेबक इपाफ्रासट से सिक्‍लन। उहाँए हामार तरफ से ख्रिस्‍टेर बिस्‍वासयोग्‍य सेवक हए।
51001008	पबित्रआत्‍मार दुवाल तम़ार प्रेमखानेर बिसयत हामाक उहाँइ सुनाले।
51001009	ताहाते जेइदिना से हामा इड काथा सुनिचि, अइदिना से सारा आत्‍मिक बुद्धि आर समझत परमेस्‍वरेर इच्‍छार ग्‍यान से तम़ा परिपुर्न हन् कहए तम़ार ताने प्रार्थना कर्बा हामा नि छरिचि,
51001010	जेसे तम़ार चाल चलनला प्रभुडक पसिन पर्बार हकन आर हर पाके उहाँक खुसि कराबा पारन आर गटे भाला कामत फल फुलाते परमेस्‍वरेर ग्‍यानत बार्त़े जान्,
51001011	उहाँर महिमामय सक्‍तिर अनुसार तम़ा सब किसिमेर सामरत से हेनङ बरियो हन् जेसे तम़ा आनन्‍द पुर्बक, धिरज से सब कुछुला सहए जाबा पारन।
51001012	पिताडक धन्‍यबाद द जाहाँए तम़ाक ओजोतत पबित्रजनलार सङे उत्तराधिकारखानत सहभागि हबा योग्‍यर बेनाल्‍कन।
51001013	उहाँइ हामाक आन्‍धारेर सक्‍तिखान से छुटाइचे आर सर्काए आप्‍नार प्रिय पुत्रडर राजेर भित्रत आनिचे,
51001014	जाहाँर पाए हामार उद्धार हइचे आर्थात पापेर छेमा पाइचि।
51001015	ख्रिस्‍टट आदेखा परमेस्‍वरेर प्रतिरुप आर गटेड सृस्‍टिर पहिल्‍ठिया हए।
51001016	कियाँकि उहाँर माध्‍यम से सब कुछुलार सृस्‍टि हइचे, बा उला सर्गेर होक वा पृथिमिर, देखाल जाबार होक बा देखाल नि जाबार, सिंहासनला होक बा राज्‍य सक्‍तिला, सासकला होक बा अधिकारला, गटे कुछुला उहाँरे माध्‍यम से आर उहाँरे ताने सृस्‍टि हइचे।
51001017	उहाँए सृस्‍टिर आगुए से छे आर गटे कुछुला उहाँरे भित्रत बाऩाल छे।
51001018	आर उहाँए धरटर आर्थात मन्‍डलिडर मुन्‍ढ हए, जाहाँए धरटक जेअँत राखेचे। आर याहाँए सुरु आर्थात मरालला से जेअँत हए उठबार पहिल्‍ठिया हए, जेसे याहाँए गटे कुछुलात सिरह स्‍थान पाए।
51001019	कियाँकि आप्‍नार गटे गुनला पुत्रडत बासा कर्बार काथाड परमेस्‍वरटक पसिन परिल्‍कि।
51001020	सर्गेर होक वा पृथिमिर होक, सब कुछुलाक परमेस्‍वरट आप्‍नार पुत्रडर माध्‍यम से मिलापत आन्‍ले, आर क्रुसत बहाल आप्‍नार पुत्रडर सुर्किखानेर माध्‍यम से सान्‍ति स्‍थापित कर्ले।
51001021	अतेदिना तम़ा आप्‍नार दुस्‍ट काम आर सँच बिचारलार कारन परमेस्‍वरटक नि चिऩन आर उहाँर दुस्‍मन हइस्‍लन।
51001022	मातुन आप पुत्रडर सारिरिक मिर्तुर माध्‍यम से परमेस्‍वरट तम़ाक आप्‍नार सङे मिलापत आनिच्‍कन, उहाँर आगुति जेसे तम़ा पबित्र, निस्‍खोट आर निर्दोस दाखिल हबा पारन।
51001023	याहाँर ताने तम़ाक आप्‍नार बिस्‍वासखान कटकट करे धरिए स्थिर हए रहबा लाग्‍कन आर प्रतिग्‍या कराल आसाड से पाछु हटबा नि हत्‍कन जेइड आसा तम़ा सुसामाद सुन्‍बारखुना पाइस्‍लन। इड सुसामादेर बिसयत सर्गेर हेंटत रहबार गटे प्रानिलाक प्रचार कराल गेइचे। आर मुइँ पावलड एइड सुसामादेर धर्मसेबक हइचु।
51001024	आल़ा मुइँ सास्‍ति खेप्‍लउ तम़ार खातिर मुइँ खुसि छु, कारन ख्रिस्‍टेर देहाडर आर्थात मन्‍डलिडर खातिर आप्‍नार देहाडत कस्‍ट खेपिए मुइँ ख्रिस्‍टेर बाकिखान कस्‍ट पुरा करेचु।
51001025	आर तम़ार भालाइर खातिर मोक दुवाल परमेस्‍वरेर जुम्‍माबारि अनुसार मुइँ परमेस्‍वरेर बचनला सम्‍पुर्न भाबे प्रचार करु कहए मन्‍डलिर ताने धर्मसेबक बेनाल गेनु।
51001026	जुग जुगसे आर पुस्‍तार पुस्‍तासे इड भेदेर काथा नुकाल छिले, मातुन आल़ा आप उहाँर पबित्रजनलार ताने प्रकट कराल गेइचे।
51001027	गटे लोकलार नजर से नुकाल भेदेर काथाड आर्थात महिमार सम्‍पतिखान आप्‍नार पबित्रजनलाक प्रकट करि दिबार परमेस्‍वरेर योजना रहकि। आर आप भेदेर काथा एइड कि ख्रिस्‍टट तम़ार भित्रत छकन, याहाँर मतलब तम़ा परमेस्‍वरेर महिमार हिस्‍सा पाबन।
51001028	ताहाते हामा हरेकटा लोकक ख्रिस्‍टेर बिसयत प्रचार करेचि आर सब किसिमेर बुद्धि से हरेक झनाक चेतावनि आर सिक्‍छा देचि, जेसे हामा ख्रिस्‍टटत हरेक झनाक पक्‍कत बेनाए परमेस्‍वरेर साम्‍ना दाखिल कराबा पारि।
51001029	अइताने मुइँ इखान काम ख्रिस्‍टेर दुवाल माहान सक्‍तिखानेर माध्‍यम से जानजिउ खाए करेचु।
51002001	तम़ा इड काथा जानन कहए मुइँ चाहाचु कि, तम़ार ताने मुइँ केनङ संघर्स करेचु, बाठे तम़ारे ताने नि मातुन लाओडिकियात रहबार लोकलारअ ताने आर अम़ा साभार ताने जाहाँए मोर मुखखान आल़ा तलिक नि देखिचे।
51002002	मुइँ चाहाचु कि, अम़ार हृदयलात उत्‍साह मिल्‍कि, आर अम़ा प्रेमेर बान्‍धनत एक होक जेसे सत्‍यर समझत गटे ग्‍यान गुनला पाए अम़ा परमेस्‍वरेर भेदेर ग्‍यानडक आर्थात ख्रिस्‍टटक हासिल करोक,
51002003	जाहाँर भित्रत परमेस्‍वरेर बुद्धि आर ग्‍यानेर गटेड भान्‍डार नुकाल छे।
51002004	मुइँ तम़ाक इला काथा कहबार कारन एइड कि, काहुँ तम़ाक तर्क पुर्न काथाला दे ना बहकाकन।
51002005	कियाँकि तम़ार सङे मुइँ देहिक भाबे नि रहलउ आत्‍मिक भाबे मुइँ तम़ारे सङे छु। तम़ार अनुसासित जिबनड आर ख्रिस्‍टटत तम़ार बिस्‍वासेर स्‍थिरताखान देखिए मुइँ बारा आनन्‍दित छु।
51002006	अइताने, जेनङ तम़ा ख्रिस्‍ट इसुडक प्रभु कहए सुइकार करिचन, सेनङ आप तम़ा उहाँरे अनुसार जिबन जिअ,
51002007	आर ख्रिस्‍टटत तम़ा गहिर करे जँरियाते, निर्मान हते आर बिस्‍वासत दऱ हते जाअ, जेनङ तम़ाक प्रसस्‍त भाबे धन्‍यबादि हबा सिकाल गेइच्‍कन।
51002008	हुँसियार रहन जेसे काहुँ तम़ाक दर्सनसास्‍त्र आर फाकि काथालात ना फासाकन जेइला काथा कि ख्रिस्‍टेर अनुसार नि मातुन लोकेर परम्‍परा आर जगतेर सुरुकार सँच बिचारला से उब्‍जिचे।
51002009	कियाँकि इस्‍वरत्‍वेर सम्‍पुर्न गुनला ख्रिस्‍टटत सारिरिक भाबे बासा करेचे,
51002010	आर तम़ा पुर्नता बाठे ख्रिस्‍टटत पाइचन, जाहाँए कि समस्‍त सासन आर अधिकारेर मुन्‍ढ हए।
51002011	ख्रिस्‍टटत तम़ार खतना आत्‍मिक भाबे हल्‍कन अह लोकेर पाए नि, ख्रिस्‍टेर कराल खतनार पाए पापमय देहार सक्‍तिखान से मुक्‍त कर्बार ताने,
51002012	तम़ा बप्‍तिस्‍मात ख्रिस्‍टेर सङे गाऱाल गेइस्‍लन आर उहाँक मिर्तु से जेअँत कर्बार परमेस्‍वरेर सक्‍तिखानेर पर बिस्‍वास कर्लन आर अइड बप्‍तिस्‍मात ख्रिस्‍टेर सङे सङे तम़ाउ जेअँत कराल गेलन।
51002013	आर जेइखुना तम़ा आप्‍नार अपराध आर देहार बेखतनार कारन आत्‍मिक रुप से मराल छिलन ते, परमेस्‍वरटए तम़ाक ख्रिस्‍टेर सङे सङे जेअँत करिल्‍कन आर अइखुना उहाँए साभार अपराधला छेमा कर्ले,
51002014	ते हामार खिलापत रहाल तमसुकखान आर ताहार गटे कानुनि मुद्दालाक क्रुसत काँटि ठुकिए खारिज कर्ले।
51002015	आर उहाँए गटे सासक आर अधिकारिलाक अस्‍त्र बिहिन कराले तने साभार आगुति अम़ाक ताम्‍सा बेनाले आर अइखान क्रुसत अम़ार पर बिजय हासिल कर्ले।
51002016	अइताने काहुँ तम़ार खाबार आर पिबार काथात, पाब्‍नि पोलेर काथात, चान उठानिर काथात बा बिस्रामेर दिन मान्‍बार काथात निसाफ ना कर्कन।
51002017	कियाँकि इला काथा भबिस्‍यत हबार काथालार बाठे छियाँ हए मातुन बास्‍तबिक काथा ख्रिस्‍टट हए।
51002018	झुट्टा नम्रतार काथालात जिद फानिए सर्गदुतलाक पुजुवा लागाए आप्‍नार दर्सनडत स्‍थिर रहबार आर आप्‍नार अभिलासि मनडत बिनाकारने गुमान से फुल्‍बार काहुँ तम़ाक इनाम हाराबार ना बेनाकन।
51002019	कियाँकि एम़ा ख्रिस्‍टटक धरिए नि रहचे जाहाँए कि मुथा हए आर जाहाँर अधिनत गटेड देहा, रग आर गिऱलार माध्‍यम से पुस्‍टाइ पाचे, जरा लागिए रहचे आर परमेस्‍वरेर अनुसार बार्त़े जाचे।
51002020	संसारिक आधारभुत सिद्धान्‍तलार प्रति ख्रिस्‍टेर सङे जदि तम़ा मारा गेइचन ते, फेर घुरिए इखान संसारेर लोकलार लाखा हए जिएचन कियाँ?
51002021	“हात्‍यान ना, चाखन ना, लारन ना।”
51002022	इला नियम चलते चलते नस्‍ट हते जाचे कारन इला त बाठे लोकेर बेनाल चलन आर सिक्‍छा हए।
51002023	बास्‍तवत कहले, कठोर साधना कर्बार, आप्‍नाक हिन बेनाबार आर देहाडक सास्‍ति दिबार कामखान बाहारि रुप से बुद्धिमानि देखा जालउ देहार लालसालाक काबुत कर्बार ताने इला कोए मोलेर नि छे।
51003001	ताहाते तम़ा जदि ख्रिस्‍टेर सङे जेअँत हए उठिचन ते, उपरकार काथालार खुजि कर, जेइठिना ख्रिस्‍टट परमेस्‍वरेर दाहिना बगल बठिए छे।
51003002	उला काथात मन द जेइला काथा कि उपरकार हए, पृथिमिर काथालार बात छर।
51003003	कियाँकि तम़ा मरिगेइचन आर तम़ार जिबनड ख्रिस्‍टेर सङे परमेस्‍वरत नुकाल छकन।
51003004	तम़ार बास्‍तबिक जिबन ख्रिस्‍टट हकन, आर जेइखुना उहाँए प्रकट हत्‍कन उहाँर सङे सङे तम़ाउ उहाँर महिमात प्रकट हबन।
51003005	अइताने तम़ार भित्तरकार संसाररिक काथालाक मार: यउन दुराचार, असुद्धता, काम बासना, कुइच्‍छा आर लाल्‍सा जेइड कि मुर्तिपुजा हए।
51003006	एनङति काथालार खिलापत परमेस्‍वरेर क्रोधखान आग्‍या उलंघन करा लोकलार पर परेचे।
51003007	एक समयत तम़ाउ एनङति इच्‍छालात चलिस्‍लन आर तम़ार जिबनड एइनङ छिल्‍कन।
51003008	मातुन तम़ाक इ गटेला काथा से छुटकारा पाबाए लाग्‍कन आर्थात आप तम़ा रिस, क्रोध, दुस्‍मनि, परनिन्‍दा आर मुख से निक्‍लिबार घिनलागा गालि ग्‍लोजला त्‍याग कर।
51003009	एक दस्रा झनाक ना ढाट, कियाँकि तम़ा पुर्ना स्‍वभाब आर ताहार खाराब आदतलाक तलिक त्‍याग करिचन।
51003010	आप तम़ा नायाँ स्‍वभाब धारन करिचन, तम़ार एइड स्‍वभाबक सृस्‍टिकर्ताड लागातार आप्‍नार स्‍वरुपत नायाँ कर्ते लेजाकन, जेसे तम़ा उहाँर गटेड ग्‍यान हासिल करन।
51003011	अइताने आप कि ग्रिक, कि यहुदि, कि खतनिया, कि बेखतनिया, कि असभ्‍य, कि असिक्‍छित, कि गुलाम, कि आजाद कुनह भेद नि छे मातुन मुल काथा ख्रिस्‍टट हए आर उहाँए हामा साभार सङे छे।
51003012	ताहाते परमेस्‍वरेर बिछाल, हे पबित्र आर प्रियजनला! तम़ा करुना, दया, नम्रता, भालाइ आर धिरज धारन कर,
51003013	एक दस्रा झनाक सहए जाअ आर काहाँरअ खिलापत मनत कुनह गिऱ छकन जदि ते, एक आपसत छेमा कर जेनङति ख्रिस्‍टट तम़ाक छेमा करिच्‍कन।
51003014	आर इ गटेला काथा से अधिक प्रेम धारन कर जेइखान प्रेमे हरेकटा काथाक सिद्ध एकतात बाऩिए राखेचे।
51003015	ख्रिस्‍टेर सान्‍तिखान तम़ार मनडत राज कर्कन आर बास्‍तवत एइखान सान्‍तिर ताने तम़ाक एकेडा देहात बलाहाट हइसेल्‍कन। आप तम़ा सदाए धन्‍यबादि ह।
51003016	ख्रिस्‍टेर बचनड तम़ार भित्रत अभल चभल करे बासा कर्कन। सम्‍पुर्न बुद्धि दे एक दस्रा झनाक सिकाव आर बुझाअ आर तम़ा आप्‍नार हृदयलात धन्‍यबाद सहित परमेस्‍वरेर ताने भजन, स्‍तुतिगान आर आत्‍मिक गान कर।
51003017	बचनत बा ब्‍यबहारत जे कुछु कर्बन, गटे कुछुला प्रभु इसुर नाअँत कर आर परमेस्‍वर पिताडक उहाँर माध्‍यम से धन्‍यबाद चऱाअ।
51003018	ओगे बेहाल्‍दारि बेर्छानिला! प्रभुर नजरत सभाङ हबार मने तम़ा आप्‍ना आप्‍नि मर्दनालार अधिनत रह।
51003019	ओरे बेहाल्‍दारा मर्दनाला! तम़ा आप्‍ना आप्‍नि बेर्छानिलाक माया कर, अम़ार पर बेकदर ना हन्।
51003020	ए छुवाला! हरेकटा काथात माअँ बापेर आग्‍यापालन कर कारन प्रभुड इड काथाक पसिन करेचे।
51003021	माअँ बापला! तम़ा आप्‍नार छुवालाक गस्‍सा ना उठाअ निते अम़ा उदास हए जात्‍कन।
51003022	ए गुलामला! तम़ा आप्‍नार संसारिक मालिकलार हरेकटा काथार पालना कर, अह मालिकटक खुसि बेन्‍बार मने बाठे उहाँरे नजरत नि मातुन प्रभुर भय गनिए हृदय से इमान्‍दारि पुर्बक कर।
51003023	जे कुछु काम कर्लउ तम़ा लोकलार ताने नि, प्रभुर ताने करेचु कहए मनचित लागाए कर,
51003024	इड जानिए कि, प्रभुड तम़ाक इनामेर भाबे उला सम्‍पति दित्‍कन जेइला उहाँए आप्‍नार लोकलार ताने जुक्‍ताए राखिचे, कियाँकि प्रभु ख्रिस्‍टटए तम़ार बास्‍तबिक मालिक हकन जाहाँर तम़ा सेबा करेचन।
51003025	कियाँकि हरेकटा लोक आप्‍ना आप्‍नि कुकर्मेर फल भुङबे कारन परमेस्‍वरट काहाँरअ पक्‍छपात नि करेचे।
51004001	ए मालिकला! सर्गत तम़ारअ मालिक छकन कहबार जानिए आप्‍नार गुलामलार सङे न्‍यायपुर्न आर निस्‍पक्‍छ ब्‍यबहार कर।
51004002	प्रार्थनात लागाल रह आर हुँसियार हए धन्‍यबाद सहित प्रार्थना कर।
51004003	आर हामारअ ताने प्रार्थना करन जेसे ख्रिस्‍टेर रहस्‍यड घोसना कर्बा परमेस्‍वरट हामाक बचनेर केबारखान खुलिदोक, जाहाँर कारन मुइँ कइदत छु,
51004004	आर प्रार्थना करिदन कि, मुइँ प्रस्‍ट करे बचन बल्‍बा पारु जेनङ करे मोक बल्‍बा परे।
51004005	हरेकटा मउकार पुरा पुरा उपभोग कर्ते बाहारि लोकलार सङे बुद्धिमानिपुर्वक चल।
51004006	तम़ार बलिबचनला सदाए अनुग्रहपुर्न आर नुन दे माजादार बेनाबार लाखा मिठासपुर्न हकन, जेसे हरेकटा लोकक केनङ उत्रा दिबा लाग्‍कन कहए तम़ा जानन।
51004007	मोर गटे हालखबरला तम़ाक तुखिकसटए सुनात्‍कन, प्रभुत उहाँए मोर एकटा प्रिय भाइ, बिस्‍वासयोग्‍य धर्मसेबक आर सङि गुलाम हए।
51004008	उहाँक तम़ार ठिना पाठाबार मोर उदेस्‍य एइड कि, उहाँए तम़ाक हामार हेसिनेसिड बाताकन आर तम़ार मनलाक हुब भार्सा दिकन।
51004009	तुखिकरटर सङे सङे आरह एक झन बिस्‍वासयोग्‍य आर प्रिय भाइ ओनेसिमसटकअ पाठाइच्‍कन, उहाँए तम़ारे बिचकार लोक हकन। आर हेताकार गटे हालाकातट एम़ाए तम़ाक बातात्‍कन।
51004010	मोर कइदि सङ अरिस्‍तार्खसट आर बर्नबासेर भागिना मर्कुसटउ तम़ाक बन्‍दगि कहए पाठाइच्‍कन। याहाँर बिसयत मुइँ तम़ाक आगुते बाताइच्‍कन, याहाँए जदि आस्‍कन ते उहाँक स्‍वागत करन।
51004011	आर युस्‍तस काहालिबार इसुडउ तम़ाक बन्‍दगि पाठाइच्‍कन। यहुदि बिस्‍वासिलार मइधे से परमेस्‍वरेर राजेर ताने मोर सङे काम कर्बार सहकर्मि बाठे एम़ाए आर एम़ार से मुइँ खोब सहजोग पाइचु।
51004012	तम़ारे बिचकार ख्रिस्‍टट इसुर आरह एक झन गुलाम, इपाफ्रासटउ तम़ाक बन्‍दगि कहए पाठाइच्‍कन। उहाँए तम़ार ताने तम़ार पक्‍छत खोब जोस से कठोर प्रार्थना करेच्‍कन, जेसे तम़ा पक्‍कत हते जाअन आर बिस्‍वासत अटल हए परमेस्‍वरेर इच्‍छाला सम्‍पुर्न भाबे पालन कर्बार निस्‍चयता हासिल करन।
51004013	उहाँए तम़ार ताने आर लाओडिकियार, हिरापोलिसेर लोकलार ताने केनङ कारा मेहनेत करिचे ताहार गबाहि मुइँ आप्‍ने छु।
51004014	हामार प्रिय बइध लुकाड आर डेमासटउ तम़ाक बन्‍दगि पाठाइच्‍कन।
51004015	लाओडिकियार भाइबन्‍धुलाक, माइ नुम्‍फासटक आर उहाँर घरेर मन्‍डलिडक मोर ‘बन्‍दगि’ सुनाए दन।
51004016	तम़ार बिचत इखान चिट्ठि पऱाल हइ जाबार बाद लाओडिकियार मन्‍डलिडतअ पऱान आर जेइखान चिट्ठि तम़ा लाओडिकियार मन्‍डलिड से पाबन उखान चिट्ठि तम़ाउ पऱन।
51004017	आर अर्खिप्‍पसटक कहन कि जेइखान सेबार काम उहाँक प्रभुड तरफ से पाइचे उखान काम अबस्‍य पुरा करोक।
51004018	मुइँ पावलड आप्‍नारे हाते बन्‍दगि लिखिचु। मोर झिन्‍ज्रिलाक ना बिस्रान! तम़ार पर परमेस्‍वरेर अनुग्रह हकन।
52001001	हामा पावल, सिल्‍भानस आर तिमोथिर तरफ से परमेस्‍वर पिता आर प्रभु इसु ख्रिस्‍टटत रहबार तम़ा थेस्सलोनिकिर मन्‍डलिडक इखान चिट्ठि लिखेचि, तम़ा साभाउ अनुग्रह आर सान्‍ति पाअन।
52001002	हामा तम़ा साभार ताने परमेस्‍वरटक हरखुना धन्‍यबाद दितेइ रहचि आर प्रार्थना कर्बारखुना सब दिना तम़ाक फम करेचि।
52001003	कियाँकि हामार परमेस्‍वर आर पितार आगुति इड काथार फम पाचि कि तम़ा बिस्‍वासखानक अभ्‍यास करेचन, प्रेमेर कारन तम़ा कारा मेहनेत करेचन आर हामार प्रभु इसुर परकार तम़ार बिस्‍वासखानक कटकट करे धरिए राखिचन।
52001004	हे भाइला, हामा जानेचि कि तम़ा परमेस्‍वरेर प्रेम पाइचन आर उहाँए तम़ाक आप्‍नार लोक जानिए बिछिच्‍कन।
52001005	कियाँकि हामा तम़ार ठिना सुधाए बलिर भरत नि, मातुन सक्‍ति आर पबित्र आत्‍मा आर पुरा निस्‍चयता सहित सुसामादड आनिस्न। तम़ार भालाइर खातिर हामा तम़ार सङे रहबारखुना कुन किसिमेर जिबन जिइस्‍न, सेइड काथा त तम़ा जान्‍बे करेचन।
52001006	तम़ा हामार आर प्रभुडर देखासिकि कर्लन। भारि सास्‍तित रहतउ तम़ा सुसामादडक खुसि मन से सुइकार कर्लन, जेइखान खुसि कि पबित्र आत्‍माड तम़ाक दिसेल्‍कन।
52001007	ताहाते माकेडोनियार आर अखइयार गटे बिस्‍वासिलार नजरत तम़ा नमुना हलन।
52001008	कियाँकि तम़ार ठिना से प्रभुर बचनेर प्रचारट बाठे माकेडोनिया आर अखइयाते नि फइलिचे, मातुन परमेस्‍वरेर पर तम़ा बिस्वास कर्बार काथाडउ चारह बिति छिर्याए गेइचे। ताहाते याहाँर बिसयत आर हामाक कुछु कहबार जरुलत नि छे।
52001009	कियाँकि खुद अम़ाए हामाक सुनाचे कि, हामा तम़ार बिचत गेन ते केनङ मानभाब पान, आर केनङ करे मुर्तिलाक छरिए तम़ा जेअँत आर सत्‍य परमेस्‍वरेर सेबा कर्बार ताने परमेस्‍वरेर बिति घुर्लन,
52001010	आर सर्ग से आस्‍बार उहाँर पुत्र इसुडर आसपइरा देखेचन जाहाँक परमेस्‍वरट मिर्तु से जेअँत कर्ले। उहाँइ हामाक आस्‍बार क्रोधखान से बचाचे।
52002001	ए भाइला, तम़ा खुद जानेचन कि, तम़ार ठिना आस्‍बार हामार कामखान आकारते नि गेले।
52002002	तम़ा त जान्बे करेचन कि, तम़ार ठिना आस्‍बार से आगुते फिलिप्पित हामाक केनङ अपमान करिस्‍ले आर हामा केनङ सास्‍ति खेपिस्‍न। घोर बिरोध हतउ तम़ाक परमेस्‍वरेर सुसामादड सुनाबार ताने हामा परमेस्‍वरेर ठिना से हुब पाबे करिस्‍न।
52002003	कियाँकि हामार दुवाल ग्‍यानड खाराप बा आसुद्ध नियत से नि उब्‍जेचे नाते याहाँत कोए छल रहचे।
52002004	बुरु परमेस्‍वरट जेनङ इच्‍छा करेचे हामा अइनङ बलेचि कियाँकि परमेस्वरट आप्नार सुसामादड हामाक सँप्‍बार योग्य जान्ले। ताहाते हामा लोकलाक खुसि कर्बार ताने नि बुरु हामार मनेर जाँच्‍ना कर्बार परमेस्‍वरटक खुसि बेनाबार ताने प्रचार करेचि।
52002005	कियाँकि तम़ा जानेचन आर परमेस्‍वरटउ गबाहा छे कि हामा तम़ार ठिना नाते केधउ फुस्‍लानिर काथा बल्‍न, नाते तम़ार ठिना से कुछु पाबार लालच कर्न।
52002006	हबार ते हामा ख्रिस्‍टेर प्रेरित हबार कारन तम़ार ठिना हामाक माङ कर्बार अधिकार छिले मातुन हामा लोकेर मान नि छाब्‍न, नाते तम़ार ठिना से, नाते आर काहाँरअ से।
52002007	बुरु आप्‍नार छुवालाक जतन से पालन पुसन कर्बार माअँडर लाखा तम़ार बिचत हामा सान्तानि हए रहन।
52002008	तम़ार ताने हामार हेनङ माया छिले कि तम़ार ताने बाठे परमेस्‍वरेर सुसामादे नि मातुन आप्‍नार जानलाउ थापि दिबार तियारि छिन कियाँकि हामार ताने तम़ा बारा माया लागा हए गेइस्लन।
52002009	हे भाइला, तम़ाक त फम रहबा पाकन कि हामा केनङ जान जिउ खाए काम करिस्‍न आर केनङ कारा मेहनेत करिस्‍न। तम़ार मइधे काहाँरअ पर भार ना हइ कहए हामा रात दिन काम करिए तम़ाक परमेस्‍वरेर सुसामाद प्रचार कर्न।
52002010	तम़ाउ गबाहा छन आर परमेस्‍वरटउ गबाहा छे कि तम़ा बिस्‍वास करालार आगुति हामार चाल चलनला केनङ पबित्र, धार्मिक आर निर्दोस रहए।
52002011	कियाँकि तम़ा जान्‍बे करेचन कि तम़ा साभार सङे अइनङ ब्‍यबहार कर्न जेनङ एकटा बाप आप्‍नार छुवालार सङे करेचे।
52002012	तम़ाक हामा सरसाल्ल़ा दिन, हुबभार्सा दिन आर तम़ा परमेस्‍वरेर, जाहाँए तम़ाक आप्‍नार राजत महिमार हिस्‍सा दिबार ताने बलाहाट दिच्‍कन उहाँर पसिनेर जिबन जिअ कहए तम़ाक कहतेइ रहन।
52002013	याहाँर ताने हामा परमेस्‍वरटक सदाए धन्‍यबाद देचि कि तम़ा जेइखुना हामार मुखे परमेस्‍वरेर बचनला सुन्‍लन, उलाक तम़ा लोकेर बचन कहए नि मातुन परमेस्‍वरेर बचन कहए सुइकार कर्लन आर बास्तबत उला परमेस्‍वरेरे बचन हए। आर आल़ा इला बचन तम़ा बिस्‍वास करालार भित्रत काम करेचे।
52002014	हे भाइला, जेइला घटना तम़ार पर घटिल्‍कन अइला घटना ख्रिस्‍ट इसुत बिस्‍वास कर्बार यहुदियार परमेस्‍वरेर मन्‍डलिलारअ पर घटिस्ले। जेनङ तम़ा आप्‍नारे जातभाइला से सास्‍ति खेप्लन, अइनङ अम़ाउ यहुदिला से सास्‍ति खेपिस्‍ले।
52002015	अइला यहुदि प्रभु इसु आर अगमबक्‍तालार हात्‍या कर्ले आर हामाकअ रेग्‍दिले। अम़ा परमेस्‍वरटक बेखुसि बेनाइचे आर गटे लोकलार बिरोधि हइचे!
52002016	हते हते आल़ाउ हामाक मुक्‍ति दिबार बचनड परजातियालाक प्रचार कर्बा माना करेचे। एइनङ करे अम़ा आप्‍नार पापेर नापट बाऱाते जाचे। आर आखिरत परमेस्‍वरेर क्रोधखान अम़ारे पर बर्सिचे।
52002017	हे भाइला, कुछु समयकार ताने हामा तम़ार से दुर हइस्न, मन से त नि खालि नजर से। मातुन तम़ाक मुखामुखि भेट कर्बार जुलुम मन छिले!
52002018	ताहाते हामा तम़ार ठिना आस्‍बा चाहिस्‍न, खास करे मुइँ पावलड भेलेला फेक आस्‍बा छाब्‍नु मातुन सइतानड हामाक आस्‍बा नि दिले।
52002019	प्रभु इसुर आगमनत उहाँर आगुति प्रस्‍तुत कर्बार हामार आसा, हामार आनन्‍द खुसि आर हामार बिजयर निर्सान, हामा बिजय पान कहए बाराइ बल्‍बार, गर्ब कर्बार कारन काहाँए? तम़ाए ने?
52002020	बास्तबत, तम़ाए हामार गउरब आर आनन्‍द हन्!
52003001	अइताने तम़ार से दुर हए रहबार उचित नि लागिए हामा आखिरत एथेन्‍सते रहबार निर्नय कर्न।
52003002	बुरु याहाँर बदला तम़ाक बिस्‍वासत दऱ बेनाबार ताने आर हुब भार्सा दिबार ताने ख्रिस्‍टेर सुसामाद प्रचार करा परमेस्‍वरेर सेबक, हामार भाइ तिमोथिडक हामा तम़ार ठिना पाठान,
52003003	जेसे सास्‍तिर कारन तम़ार मइधे काहुँ ना टलमलान। तम़ा आप्‍नउ जानेचन कि इला सास्‍ति हामार ताने बेनाल परमेस्‍वरेर योजनार हिस्सा हए।
52003004	कियाँकि तम़ार सङे रहतेइ हामा तम़ाक कहि दिस्न कि हामार पर कस्‍ट आसिए पर्बे आर छेच्‍कारे जेनङ कहिस्न अइनङ हबउ कर्ले, इड काथा त तम़ा जान्‍बे करेचन।
52003005	ताहाते दुर हए रहबार उचित नि लागिए हामा तम़ार बिस्‍वासेर हेसिनेसि लिबार ताने मुइँ तिमोथिडक तम़ार ठिना पाठाइस्नु, कारन परिक्छा लुवाड तम़ाक कुनह किसिम से परिक्छात गिराल्‍कन ने कि, हामार मेहनेतखान आकारते गेले ने कि कहए मोक डर लागिस्‍ले।
52003006	तम़ार ठिना से तिमोथिड भरखरे आसिए पुगिचे। उहाँए तम़ार बिस्‍वास आर प्रेमेर बिसयत सुखद खबर सुनाले। आर उहाँइ सुनाले कि तम़ा सदाए हामार हित सँचेचन आर जेनङ हामा तम़ाक भेट कर्बार ताने छोट काटेचि सेनङ तम़ाउ हामाक भेट कर्बार ताने बारा छोट काटेचन।
52003007	ताहाते हे भाइला, हामा भारि संकट आर सास्‍तित रहलउ तम़ार बिस्‍वासखानेर बिसयत सुनिए हामा आरह हुब भार्सा पाइचि।
52003008	कियाँकि तम़ा प्रभुत दऱ हए बिस्‍वासत स्‍थिर हए छन कहबार काथाड सुनिए आप जिउड हातत आसिचे।
52003009	तम़ार कारन परमेस्‍वरेर आगुति हामा जेइड आनन्‍द पाइचि, याहाँर बदलि परमेस्‍वरटक हामा कतउखान धन्‍यबाद दिलउ कमे हबे।
52003010	हामा रात दिन मनचित लागाए जोस से प्रार्थना करेचि कि हामा तम़ाक आम्‍ना साम्‍नि भेट कर्बा पारि आर तम़ार बिस्‍वासत जे कुछु घटि कमि छे उला पुरा कर्बा पारि।
52003011	आप हामार परमेस्‍वर आर खुद पिताड आर हामार प्रभु इसुड तम़ार ठिना जाए पुग्‍बार हामार दामालड खुलिदोक।
52003012	प्रभुड तम़ार प्रेमखान तम़ार आप्‍नारे लोकलार बिचत आर गटे लोकलार बादे आरह बाऱाए दिकन। आर हामा तम़ाक जेनङ प्रेम करेचि अइनङ तम़ारअ प्रेमखान प्रसस्‍त हते जाकन,
52003013	अइनङ करे उहाँए तम़ार हृदयलाक बरिओ बेनाकन जेसे प्रभु इसुड आप्‍नार पबित्रजनलार सङे आस्‍बारखुना हामार परमेस्‍वर आर पितार आगुति तम़ा पबित्र आर निस्‍कलंक रहन।
52004001	अन्‍तिमत, ए भाइला! केनङ करे जिबन जिबा लागे आर परमेस्‍वरटक केनङ करे खुसि कर्बा लागे, हामार जिबनड से सिकिचन आर कर्बउ करेचन, आप हामा तम़ाक प्रभु इसुर नाअँत नेहरा करेच्‍कन आर आरह कहच्‍कन कि, अइ अनुसार आरह कर्ते जाअ।
52004002	कियाँकि प्रभु इसुर तरफ से हामा तम़ाक कि कि आदेस दिस्न, तम़ा जान्‍बे करेचन।
52004003	परमेस्‍वरट एइड चाहाचे कि तम़ा पबित्र रह आर्थात सब किसिमेर यउन पापला से तम़ा दुरे रह।
52004004	तम़ार मइधे साभाउ जानोक कि पबित्रतात आर आदरनिय भाबे रहबार ताने केनङ करे देहाडक साधिए राख्‍बा लागे।
52004005	परमेस्‍वरटक नि चिन्‍भार परजातियालार लाखा कामुकतार लाल्‍सात नि।
52004006	इड माम्‍लात, काहुँ आप्‍नार सङि बिस्‍वासिडक ना लुटोक बा उहाँर से कुनह ना जायज फाइदा ना उठाक। इला काथा मुइँ आगुतअ झालाए दिच्‍कन आर आप गम्‍भिर भाबे चेताए देच्‍कन, जाहाँए हेनङ कर्बे प्रभुड उहाँक अबस्‍य दन्‍ड दितेक।
52004007	परमेस्‍वरट हामाक आसुद्ध जिबन जिबार ताने नि मातुन पबित्र जिबन जिबार ताने डाकाइचे।
52004008	ताहाते जाहाँए इड सिक्‍छाक इन्‍कार करेचे, उहाँए लोकेर नि मातुन तम़ाक पबित्र आत्‍मा दिबार परमेस्‍वरटक इन्‍कार करेचे।
52004009	बिस्‍वासिलार बिच हबार भायारि प्रेमेर बिसयत तम़ाक कुछु लिख्‍बार गरज मुइँ नि देखेचु, कारन परमेस्‍वरट खुद तम़ाक आपसत प्रेम कर्बा सिकाइच्‍कन।
52004010	छेच्‍कारे, तम़ा माकेडोनियार गटे भाइलाक माया करेचन ताहुँ हे भाइला, हामा तम़ाक बिसेस नेहरा करेच्‍कन कि तम़ार इखान माया आरह बेसि करे बार्त़े जाकन।
52004011	आगुते आग्‍या दिबार लाखा हामा तम़ाक फेर आग्‍या देच्‍कन कि, तम़ा सान्‍तित जिबन जिअ, आप्‍नार कामत लागिए रह आर आपुन हाते कामाए खाबार लक्छय राख,
52004012	जेसे तम़ा बाहारि लोकलार से आदर पाअन आर तम़ाक काहाँरअ पर भर कर्बा ना पर्कन।
52004013	मातुन हे भाइला, जाहाँए सुति गेइचे, अम़ार कि हतेक इड बिसयत हामा नि चाहाचि कि तम़ा आन्जान रहन, जेसे तम़ा उला लोकेर लाखा सोग ना करन जाहाँर कुनह आसा नि रहचे।
52004014	जेनङ हामा बिस्‍वास करेचि, इसुड मर्ले आर फेर जेअँत हए उठले, सेनङ हामा यहड बिस्‍वास करेचि कि जाहाँए जाहाँए इसुर पर बिस्‍वास करिए मरिचे परमेस्‍वरट अम़ाकअ इसुर सङे उठाए लेजातेक।
52004015	कियाँकि इड काथा हामा तम़ाक प्रभुर बचन से लिए घोसना करेचि कि, हामा जाहाँए जाहाँए आल़ा जेअँत छि आर प्रभुर आगमनेर दिन तलिक जिए रहम, बिस्‍वास करिए हामार से आगुत मराल लोकलाक हामा कोए हाले टप्‍बा नि पार्म।
52004016	कियाँकि हुकुमेर बड गिर्जन, मुल सर्गदुतेर डाक आर परमेस्‍वरेर साहानार टान सहित प्रभुड सर्ग से नाम़्‍बे। तने सब से प्रथमे ख्रिस्‍टटत बिस्‍वास करिए मराल लोकला जेअँत हए उठबे।
52004017	ताहार बाद हामा जाहाँए जाहाँए उखुना जेअँत रहम आर बाकिला लोक, आर्थात हामाकअ आकासत प्रभुडक भेट कर्बार ताने अम़ारे सङे सङे बदलिलात उठाए लेजाबे आर तने हामा सदाकाल प्रभुरे सङे रहम।
52004018	अइताने इला बचन सुनाए एक दस्रा झनाक तम़ा हुब भार्सा द।
52005001	हे भाइला, कुनखुना आर केनङ समयत इला घटना घटबे याहाँर बिसयत तम़ाक कुछु लिख्‍बार जरुरि नि देखेचु,
52005002	कारन तम़ा आप्‍नउ जानेचन कि चोरट रात करे जेनङ करे आसेचे सेनङ प्रभुर दिनडउ आच्‍काए आस्‍बे।
52005003	जेइखुना लोकला कहबे, “सब कुछु ठिकठाक चलेचे, डर कर्बार कुनह काथा नि छे” ठिक अइखुना प्रसब बिस उठबार लाखा अम़ार पर आच्‍काए बिनास आसिए पर्बे आर अम़ा बच्‍बार ताने भाग्‍बार कुनह उपाय नि पाबे।
52005004	मातुन हे भाइला, तम़ा आप आन्‍धारत नि छन कारन उड दिन चोरटर लाखा करे आस्‍लउ तम़ा छक नि खाबन।
52005005	कियाँकि तम़ा साभाउ ओजोतेर सान्‍तान आर दिनेर सान्‍तान हन्। हामा रात बा आन्‍धारेर सान्‍तान नि हइ।
52005006	ताहाते आरला लोकेर लाखा हामा ना निदाइ मातुन जागिले रहि आर आप्‍नाक सम़्‍लाए राखि।
52005007	कियाँकि जाहाँए निदाचे राते करे निदाचे आर जाहाँए मातेचे राते करे मातेचे।
52005008	मातुन हामा दिनेर लोक हबार कारन से सम़्लिए रहि, बिस्‍वास आर प्रेमेर बुकपाट्टा आर मुक्‍तिर आस्राडक टोपेर लाखा पिऩि।
52005009	कियाँकि परमेस्‍वरट हामाक उहाँर क्रोध खेप्‍बार ताने नि मातुन हामार प्रभु इसु ख्रिस्‍टेर माध्‍यम से मुक्‍ति पाइ कहए आगुते नियुक्‍त करिचे,
52005010	जेसे जेअँते रहलउ बा मरि जालउ हामा केबल उहाँरे सङे रहबा पारि कहए उहाँए हामार ताने मर्ले ।
52005011	अइताने तम़ा एक दस्रा झनाक चित भार्सा द आर बरियो बेनाते जाअ जेनङ कि तम़ा आगेइ से कर्ते आसिचन।
52005012	मातुन हे भाइला, हामा तम़ाक नेहरा करेचि कि, तम़ार बिचत जाहाँए जानजिउ खाए मेहनेत करेचे, तम़ाक ख्रिस्‍टियन जिबनेर दामाल देखाचे आर तम़ाक चेतावनि दिचे, अम़ाक उचित सम्‍मान द।
52005013	आर अम़ार कामलार खातिर अम़ाक प्रेमेर उँच्‍च सम्‍मान द। आर तम़ा एक आपसत मिलिए रह।
52005014	हे भाइला, हामा तम़ाक एइड सिक्‍छा देचि कि नाटेर करालाक चेतावनि द, हतास हुवाललाक हुब द आर उऩलाक सहजोग कर आर साभार प्रति धिरज दे खाअ।
52005015	इड काथार फम राख कि तम़ार मइधे काहुँ खारापिर बदला खारापि ना करोक बुरु हर समयत एक दस्रा झनार भालाइ कर्बार चेस्‍टा करोक आरह हए ते साभार भाला कर्बार चेस्‍टा करोक।
52005016	सदाए आनन्‍दित रह।
52005017	प्रार्थनात लागाल रह।
52005018	हरेकटा परिस्‍थितित धन्‍यबादि ह कियाँकि ख्रिस्‍ट इसुत तम़ार ताने परमेस्‍वरेर इच्‍छा एइड हए।
52005019	पबित्र आत्‍माडक ना घेमाघ।
52005020	अगमबानिलाक तुच्‍छ ना सँच।
52005021	बुरु हरेकटा काथाक पर्खिए देख आर जेइला काथा असल पाबन उलाक धरिए राख।
52005022	हर किसिमेर खारापिला से दुरे रह।
52005023	हामाक सान्‍ति दिबार परमेस्‍वरट तम़ाक सम्‍पुर्न भाबे पबित्र कर्कन आर हामार प्रभु इसु ख्रिस्‍टट आस्‍बारखुना तम़ार सम्‍पुर्न आत्‍मा, प्रान आर सरिलडक निस्कलंक राख्‍कन।
52005024	तम़ाक बलाहाट दिबारट बिस्‍वासयोग्‍य छे आर उहाँए इला काम अबस्‍य कर्तकन।
52005025	हे भाइला! हामारअ ताने प्रार्थना कर।
52005026	गटे भाइलाक पबित्र मन से चुम्‍मा खाए बन्‍दिग कर।
52005027	मुइँ तम़ाक प्रभुर नाअँत नेहरा करेचु कि इखान चिट्ठि गटे भाइलाक पऱिए सुनाअ।
52005028	हामार प्रभु इसु ख्रिस्‍टेर अनुग्रहखान तम़ार सङे रहकन।
53001001	हामा पावल, सिल्‍भानस आर तिमोथिर तरफ से परमेस्‍वर हामार पिता आर प्रभु इस ख्रिस्‍टटत रहबार तम़ा थेस्सलोनिकिर मन्‍डलिडक इखान चिट्ठि लिखेचि,
53001002	तम़ाक हामार पिता आर प्रभु इसु ख्रिस्‍टेर अनुग्रह आर सान्‍ति!
53001003	हे भाइला! तम़ार ताने हामा परमेस्‍वरटक सदाए धन्‍यबाद देचि हेनङ कर्बार उचितअ छे, कियाँकि तम़ार बिस्‍वासखान प्रसस्‍त भाबे बार्त़े जाच्‍कन आर तम़ार आपसि प्रेमखान आरह बेसि करे बार्त़े जाकन।
53001004	ताहाते परमेस्‍वरेर मन्‍डलिलात हामाउ तम़ार पर गुमान करेचि कारन हेनङ अत्‍याचार आर कस्‍ट भुङते भुङतउ तम़ा धिरजता आर बिस्‍वासखानक टिकाए राखिचन।
53001005	इ गटेला काथा परमेस्‍वरेर निसाफट न्‍यायपुर्न छे कहए प्रमान देचे। आर याहाँर उदेस्‍य एइड कि तम़ा परमेस्वरेर राजेर लाइकेर लोक हन् जाहाँर ताने तम़ा एतेखान सास्‍ति खेपेचन।
53001006	परमेस्‍वरेर न्‍याय एइड कि जाहाँए तम़ाक सास्‍ति दिच्‍कन अम़ाकअ उहाँए सास्‍ति दितेक,
53001007	आर तम़ा जाहाँए कस्‍ट खेपेचन उहाँइ तम़ाकअ आर हामाकअ कल दिबे। हेनङतिन अइखुना हबे जेइखुना प्रभु इसु ख्रिस्‍टट आप्‍नार सक्‍तिसालि सर्गदुतलार सङे दन्‍दनिया अगिन सहित सर्ग से फेर आस्‍बे।
53001008	आर परमेस्‍वरटक जाहाँए सुइकार नि करेचे आर हामार प्रभु इसुर सुसामादडक पालना नि करेचे अम़ाक उहाँए दन्‍ड दिबे।
53001009	प्रभुड जेइखुना आस्‍बे उखुना अम़ा हेनङ दन्‍ड पाबे जाहाँर कारन अम़ा प्रभुर उपस्‍थिति से बाहार आर उहाँर सक्‍तिखानेर महिमार बाहार अनन्‍त बिनासेर दन्‍ड भुङते रहबे।
53001010	इला काथा उ दिना हबे जेइदिना प्रभु इसुड आप्‍नार पबित्रजनलार से जयजयकार लिबा आस्‍बे आर आप्‍नार कराल कामलार पाए गटे बिस्‍वासिला जयजयकार कर्तेक। उला लोकेर मइधे तम़ाउ हन् कियाँकि हामार दुवाल गबाहिला तम़ा बिस्‍वास करिस्‍लन।
53001011	ताहाते हामा तम़ार ताने सदाए एइड प्रार्थना करेचि कि हामार परमेस्‍वरट तम़ाक, उहाँर बलाहाटेर योग्‍य जिबन जिबार लोक बेनाकन आर उहाँर सक्‍तिर सहजोग से भाला कर्बार तम़ार गटे उदेस्‍यला आर बिस्‍वासत कर्बार तम़ार गटे कामला पुरा हकन,
53001012	हुनङहले हामार परमेस्‍वर आर प्रभु इसु ख्रिस्‍टेर अनुग्रहेर माध्‍यम से हामार प्रभु इसुर नाअँड तम़ार पर महिमित हकन आर तम़ा उहाँर नाअँत महिमित हन्।
53002001	हे भाइला! जाहाँ भर तलिक हामार प्रभु इसु ख्रिस्‍टेर आगमन हबार आर उहाँर ठिना हामा सब कोए जर हबार काथा छे, हामा इड बिसयत तम़ाक नेहरा करेचि कि,
53002002	प्रभुर दिनड चलि आसिचे कहबार काथाड सोल्‍कोत करे बिस्‍वास करिए मनड चन्चल ना करन बा उदास ना हन्। हए ते तम़ा इड सँच्‍बन, अगमबानि बल्‍बारखुना बा प्रचार कर्बारखुना हामाए इड काथा बलिचि बा हामाए कोएखान चिट्ठित इड काथा लिखिचि ने कि।
53002003	तम़ाक काहुँ कुनह पाके इड बिसयत छल ना कर्कन, कियाँकि परमेस्‍वरेर खिलापत अन्‍तिम बिद्रोह नि हबार तलिक आर पाप पुरुसट जाहाँक कि सर्बनास कर्बार काथा छे, उहाँए प्रकट नि हबार तलिक उड दिन नि आस्‍बे।
53002004	उहाँए गटे नामधारि देपतालार आर पुजा कराल जाबार गटे कुछुलार खिलापत थार हबे आर उला सब कुछुलार से आप्‍नाक बड बेनाबे, हेता तलिक कि उहाँए जाए परमेस्‍वरेर मुन्‍डिलडत बठबे आर आप्‍नाक परमेस्‍वर कहए दाबि कर्बे।
53002005	फम कि छकन नि, इला काथा ते मुइँ तम़ाक सङे रहबारेखुना कहिदिसेल्‍कन?
53002006	आर तम़ा जान्‍बे करेचन कि, किबाड आल़ा उहाँक एँराए राखिचे जेसे उहाँए आप्‍नार समयत प्रकट होक
53002007	गुप्‍त भाबे पाप पुरुसेर दुस्‍टताखान आगुए से काम कर्तेइ छे मातुन जाहाँए उहाँक आल़ा एँराए राखिचे, उहाँए आप्‍नार दामालड से नि हटबार तलिक जेइड घटना हबार पर छे उड घटना नि हबे।
53002008	ताहार बाद पाप पुरुसट प्रकट हबे, आर प्रभु इसुड आसिए आप्‍नार मुखेर निकासट दे उहाँक संहार कर्बे आर आप्‍नार आगमनेर तेज दे उहाँक जलाए आङारि कर्बे।
53002009	पाप पुरुसट जेइखुना आस्‍बे ते सइतानेर योजना अनुसार गटे सक्‍तिलाक सङे लिए आस्‍बे आर नान्‍हा किसिमेर छकलागा कामला आर चिऩर कामला कर्बे,
53002010	आर बिनासत जाबार लोकलाक भ्रमत गिराबार ताने उहाँए अम़ार पर हर किसिमेर छलि कामला कर्बे, जाहाँर कारन अम़ा बिनास हबे कियाँकि उद्धार पाबार ताने अम़ा सत्‍यताडक सुइकार कर्बार पसिन नि कर्ले।
53002011	अइताने परमेस्‍वरट अम़ार ठिना भ्रमिबार सक्‍ति पाठाबे आर अम़ा झुट्टा काथालात बिस्‍वास कर्बे,
53002012	जेसे सत्‍यतात बिस्‍वास नि कर्बार मातुन अधर्मत आनन्‍द मानाबार साभाउ दन्‍डेर भागिदार ठहरोक।
53002013	मातुन प्रभुर प्रिय हे भाइला! हामा तम़ार ताने परमेस्‍वरटक सदाए धन्‍यबाद देचि कियाँकि पबित्र आत्‍मार सक्‍ति से तम़ा उहाँर ताने आप्‍नाक अलग करन आर सत्‍यतार पर बिस्‍वास करिए तम़ा उद्धार पाअन कहए परमेस्‍वरट तम़ाक सुरुसे बिछिच्‍कन।
53002014	हामार पाए कराल सुसामादेर माध्‍यम से परमेस्‍वरट तम़ाक बलाहाट दिल्‍कन जेसे तम़ा हामार प्रभु इसु ख्रिस्‍टेर महिमार भागिदार हन्।
53002015	ताहाते हे भाइला! स्‍थिर हए रह। प्रचारेर माध्‍यम से होक बा चिट्ठिर माध्‍यम से, जेइला सिक्‍छा तम़ा हामार ठिना से पाइचन उलाक धरिए राख।
53002016	हामार प्रार्थना एइड छे कि, खुद हामार प्रभु इसु ख्रिस्‍टट आर हामार पिता परमेस्‍वरट, जाहाँए हामाक प्रेम कर्ले आर आप्‍नार अनुग्रहत हामाक अनन्‍त तसोबरि आर उत्तम आसा दिले,
53002017	उहाँइ तम़ार हृदयडत तसोबरि दिकन आर बिस्‍वासत पक्‍कत बेनाकन जेसे तम़ा सदाए भाला काम करन आर असल काथा बलन।
53003001	अन्‍तिमत हे भाइला! हामार ताने प्रार्थना करिदन कि, प्रभुर बचनला धामाधुम करे छिर्याते जाओक आर सम्‍मानित भाबे लोकला सुइकार कर्तेइ रोहोक जेनङ कि तम़ार बिचत हइस्‍ले।
53003002	आर यहड प्रार्थना करिदन कि, परमेस्‍वरट हामाक बेसमझ आर दुस्‍ट लोकला से रक्‍छा करोक, कियाँकि साभार सङे बिस्‍वास नि रहचे।
53003003	मातुन प्रभुड बिस्‍वासयोग्‍य छे आर उहाँइ तम़ाक स्‍थिर कराकन आर दुस्‍टड से बचाए राख्कन।
53003004	तम़ा प्रभुत रहबार कारन तम़ार पर हामार भार्सा करेचि कि, हामा तम़ाक जेनङ जेनङ हुकुम दिसेन्‍कन अइ अनुसार तम़ा करेचन आर कर्तेइ रहबन।
53003005	प्रभुड तम़ार मनलाक परमेस्‍वरेर प्रेमखान बुझ्‍बार बिति लेजाकन आर ख्रिस्‍टट तम़ाक स्‍थिर कराकन।
53003006	आप हे भाइला! हामार प्रभु इसु ख्रिस्‍टेर नाअँत हामा तम़ाक हुकुम देच्‍कन कि जाहाँए आल्‍सिया हए जिएचे आर जेइड सिक्‍छा अम़ाक दिस्‍न, अइ अनुसार नि चलेचे हुनङ भाइलार से दुरे रहन।
53003007	तम़ाक हामार देखासिकि केनङ करे कर्बा लाग्‍कन कहबार काथाड तम़ा आच्‍छा से जानेचन। तम़ार सङे रहते हामा आल्‍सिया हए नि छिन।
53003008	बिना दाम दिए हामा काहाँरअ कुछु नि खानअ। बुरु तम़ा काहाँरअ पर जाब्रान ना हइ कहए हामा रात दिन खटन आर मेहनेत कर्तेइ रहन।
53003009	तम़ार ठिना से सहजोग पाबार हक नि छिले कहए नि मातुन हामार ब्‍यबहारट तम़ार ताने एकटा नमुना हकन आर तम़ा हामार देखासिकि करन कहए हामा हुनङ करिस्‍न।
53003010	कियाँकि तम़ार सङे रहतेइ, हामा तम़ाक इड हुकुम दिसेन्‍कन कि, काहुँ जदि काम कर्बा नि छाबे ते उहाँए खराकअ ना खाक।
53003011	हामा इड काथा सुनिचि कि, तम़ार मइधे काहुँ काहुँ आल्‍सिया हए जिएचन। आप्‍ने कोए काम नि करेचन आर पोरेर कामलात उपरटोलो करेचन।
53003012	हुनङ लोकलाक प्रभु इसु ख्रिस्‍टेर नाअँत हामा इड हुकुम आर सिक्‍छा देचि कि, अम़ा कलेमचे आप्‍नार काम करोक आर आप्‍नारे हाते कामाए खाओक।
53003013	हे भाइला! भाला काम कर्बा ना छरन।
53003014	हामार इखान चिट्ठित कहाल काथाला काहुँ नि धरे जदि ते उड लोकक चिऩिए राख आर उहाँर सङे संगत ना कर जेसे उहाँए लाजत परोक।
53003015	मातुन उहाँर सङे दुस्‍मनेर लाखा ब्‍यबहार ना कर बुरु आप्‍नार भाइर लाखा उहाँक चेतावनि द।
53003016	आप सान्‍तिदाता प्रभुड तम़ाक हरखुना आर हरला परिस्‍थितित सान्‍ति दिकन। आर तम़ा साभार सङे प्रभुड रहकन।
53003017	मुइँ पावलड आपुन हाते इड बन्‍दगि लिखेच्‍कन। मोर गटे चिट्ठिलार चिऩ एइड, एइनङ करे मुइँ लिख्‍ते आसिचु।
53003018	हामार प्रभु इसु ख्रिस्‍टेर अनुग्रहखान तम़ा साभार सङे रहकन।
54001001	हामार मुक्‍तिदाता परमेस्‍वर आर हामार आसा ख्रिस्‍ट इसुर आग्‍या अनुसार, ख्रिस्‍ट इसुर प्रेरित पावलेर तरफ से,
54001002	बिस्‍वासत मोर साच्‍चा बेटा तिमोथिडक: परमेस्‍वर पिता आर हामार प्रभु इसु ख्रिस्‍टेर तरफ से अनुग्रह, कृपा आर सान्‍ति होक!
54001003	मुइँ मासेडोनिया जाबारखुना तोक नेहरा करिए जेइड काथा कहिसेन्‍कुन, अइ अनुसार तुइँ एफिससते रोहो, जेसे झुट्टा सिक्‍छा सिकाबार लोकलाक तुइँ इड आग्‍या दिबा पारिस कि अम़ा हेनङ सिक्‍छा ना सिकाक,
54001004	बनाबटि खिस्‍सालात आर ओर नि हबार बंसाबलिलात लागिए ना रोहोक। इला काथा बाठे बाद बिबाद बाऱाचे, बिस्‍वास से जानाल जाबार परमेस्‍वरेर इच्‍छाडक पालना कर्बार ताने इला काथा कोए सहजोग नि देचे।
54001005	हामार आग्‍यालार लक्‍छ प्रेम जागाबार हए, जेइखान प्रेम कि सुद्ध मन, सादा बिबेक आर निस्‍कपट बिस्‍वास से आसेचे।
54001006	कोए कोएला लोक इला काथा से बहकिए आउँचकाउँचत फाँसिगेइचे,
54001007	आर बिधानेर गुरु हबार मनसुवा करेचे, मातुन अम़ा नाते आप्‍नारे बलाल काथाला बुझेचे आर नाते जेइड काथात अम़ा जोर देचे अइड बुझेचे।
54001008	हामा जानेचि कि बिधानखान असल हए, काहुँ जदि बिधानखान आच्‍छा से प्रयोग करे ते।
54001009	आर हामा यहड जानेचि कि बिधानखान धर्मि लोकलार ताने नि मातुन बिधान भङ करा आर अपराधिलार ताने, भक्‍तिहिन आर पापिलार ताने, नास्‍तिक आर अधर्मिलार ताने, माअँ बापेर हात्‍या करालार ताने, जान मारालार ताने,
54001010	यउन दुराचारिलार, पुरुसगामिलार, अपहरनकारिलार, बेइमान बलालार, झुट्टा गबाहि दुवालार आर उड सत्‍य सिक्‍छार बिरोधिलार ताने हए,
54001011	जेइड सिक्‍छा कि परमधन्‍य परमेस्‍वरेर महिमामय सुसामादेर अनुसार छे आर याहाँर घोसना कर्बा मोक सँपाल गेइचे।
54001012	ख्रिस्‍ट इसु हामार प्रभुडक मुइँ धन्‍यबाद देचु जाहाँए कि मोक इखान काम कर्बार सक्‍ति दिले। आर मोक बिस्‍वासयोग्‍य जानिए आप्‍नार सेबार कामत नियुक्‍त कर्ले,
54001013	से त मुइँ आगुत उहाँर निन्‍दा करु, उहाँक साताउ आर उहाँर अपमान करु, ताहुँ मुइँ कृपा पानु कियाँकि उखुना मुइँ नि जानिए आर अबिस्‍वासत हेनङ करिस्‍नु।
54001014	आर हामार प्रभुड आप्‍नार अनुग्रहखान मोर पर प्रसस्‍त भाबे ढालिए दिले आर मोक बिस्‍वास आर प्रेम दिले, जेइला कि हामा ख्रिस्‍ट इसुर सङे एक हए रहले पाचि।
54001015	इड काथा चारह पाके बिस्‍वासयोग्‍य आर सुइकारयोग्‍य हए, कि ख्रिस्‍ट इसुड इखान संसारत पापिलाक बचाबा आस्‍ले। आर मुइँ पापिलार मइधे साभार से अधम हउ।
54001016	मातुन मुइँ एइड कारने कृपा पानु कि पापिलार मइधे मुइँ साभार से अधम हलउ, मोर पाए इसु ख्रिस्‍टट आप्‍नार सिद्ध धिरजताखान प्रकट कर्बा पारोक, जेसे उहाँर पर बिस्‍वास करिए अनन्‍त जिबन पाबार लोकलार ताने मुइँ एकटा नमुना हबा पारु।
54001017	आप, जुग जुगान्‍तेर राजा, अबिनासि, अदृस्‍य, एकमात्र परमेस्‍वरेर सदाकाल आदर आर महिमा होक। आमेन।
54001018	बेटा तिमोथि! तोर बिसयत जेइड अगमबानि हइसेल्‍कु अइ अनुसार मुइँ तोक आग्‍या देच्‍कुन, जेसे अगमबानिर उला काथा से तुइँ हुब भार्सा पाए उत्तम लऱन लऱबा पारिस।
54001019	बिस्‍वासखान आर सुद्ध बिबेकखान धरिए राखेक। मातुन काहुँ काहुँ बिबेकेर काथाला इन्‍कार करिए आप्‍नार बिस्‍वासेर जाहातखान डुबाए दिचे।
54001020	अम़ार मइधे हुमेनियसट आर अलेकजेन्‍डरट हए। अम़ाक मुइँ सइतानेर हातत सँपि दिच्‍किन, जेसे इस्‍वर निन्‍दा कर्बा नि हए कहए अम़ा चेतोक।
54002001	सब से प्रथमे मुइँ एइड अनुरोध करेचु कि गटे लोकलार ताने नम्र निबेदन, प्रार्थना, मध्‍यस्‍त बिन्‍ति कराल जाओक आर धन्‍यबाद दुवाल जाओक,
54002002	अइनङ करे राजालार ताने आर उँच्‍च पदत रहबार लोकलार ताने, जेसे हामा हर किसिमसे धार्मिक आर आदरनिय भाबे सान्‍तिपुर्न आर मिट मिलानेर जिबन जिबा पारि।
54002003	कियाँकि इखान असल काम हए आर हामार मुक्‍तिदाता परमेस्‍वरेर नजरत सुइकारयोग्‍य छे।
54002004	उहाँए एइड इच्‍छा करेचे कि गटे लोकला उद्धार पाओक आर सत्‍यतार ग्‍यानत आसोक।
54002005	कियाँकि परमेस्‍वर एकेझन छे। परमेस्‍वर आर लोकलार बिचत मध्‍यस्‍तकरा एकेझन छे आर्थात ख्रिस्‍ट इसुड, जाहाँए कि लोक हए।
54002006	आर उहाँए गटे लोकलाक छुटाबार ताने उद्धारेर दामेर रुपत खुद आप्‍नाक अर्पन करिए दिले। परमेस्‍वरट एइड सन्‍देस संसारखानक उचित समयत दिले।
54002007	याहाँरे ताने मुइँ प्रचारक आर प्रेरित हनु, अइनङ करे बिस्‍वास आर सत्‍यतार घोसना कर्बार ताने परजातियालार एकटा सिक्‍छक नियुक्‍त हनु। इड काथात मुइँ बेइमान नि बलेचु सत्‍य सत्‍य कहचु।
54002008	मुइँ चाहाचु कि मन्‍डलिलात मर्दनाला कोए क्रोध बा काचाल नि करिए आप्‍नार पबित्र हातला उठाए प्रार्थना करोक।
54002009	अइनङ करे बेर्छानिलाउ सरल आर भद्र हए स्‍वभाबि बस्‍त्र पिऩोक, चुलिलार सकिनदार लासलटन करिए नि, सनार गाहाना गुऱिया बा मोति बा माहाङा माहाङा नुआँपाटा पिऩिए नि,
54002010	मातुन भाला काम करिए आप्‍नार सिङार करोक। परमेस्‍वरेर भक्‍त बेर्छानिलार सभाङ एइला।
54002011	बेर्छानिला सम्‍पुर्न भाबे अधिनत रहए झित मारिए सिकोक।
54002012	मुइँ इड अनुमति नि देचु कि बेर्छानिला मर्दनालाक सिकाक बा मर्दलार पर हुकुम चलाक। बुरु अम़ा झित मारिए रोहोक।
54002013	कियाँकि प्रथमे आदमेर सृस्‍टि हइस्‍ले तने हब्‍बार।
54002014	आर आदमड छलत नि परिस्‍ले मातुन बेर्छानिडए छलत परिए पाप करिस्‍ले।
54002015	बेर्छानिला भद्र हए बिस्‍वास, प्रेम आर पबित्रतात स्‍थिर हए रहए जदि ते, छुवा जल्‍मिबारखुना बेर्छानिड बचाल जाबे।
54003001	इड काथा सत्‍य हए कि काहुँ जदि बिसप हबा चाहाचे ते, उहाँए आच्‍छाए कामेर इच्‍छा करेचे।
54003002	बिसपट हेनङ लोक होक जाहाँक कोए दुसिया दिबा ना पार्कि, उहाँर एकेडा मगि रहकि, उहाँए संयमि, ठान्‍डा मिजासेर, आदरनिय, मेजुवानलार मानभाब करा, सक्‍छम सिक्‍छक होक।
54003003	उहाँए मतुवाल बा मारपिटकरा नि मातुन लरम आर मिलनसार होक आर टाका पेइसार लाल्‍चिया ना होक।
54003004	उहाँए आप्‍नार घरट आच्‍छा से देखभाल कर्बार सक्‍छम होक आर आप्‍नार छुवालाक हेनङ बेनाक कि अम़ा आदरपुर्वक उहाँर आग्‍या पालन कर्कि।
54003005	काहुँ जदि आप्‍नार घरटर देखभाल कर्बा नि पारेचे ते, केनङ करे उहाँए परमेस्‍वरेर मन्‍डलिडर देखभाल कर्बे?
54003006	बिसपट नायाँ बिस्‍वासि ना होक निते उहाँए गुमानेर चुटे फुलिए सइतानेर लाखा पतन हबा पारे।
54003007	अथेइकिना नि उहाँए बाहिरि लोकलार नजरत भाला नाम कामाल होक जेसे लोकला उहाँर निन्‍दा ना कर्कि आर उहाँए दियाबलसेर फान्‍दात ना परोक।
54003008	अइनङ करे डिकनलाउ गम्‍भिर होक, दोमुहा, मतुवाल आर धनेर लाल्‍चिया ना होक।
54003009	अम़ा बिस्‍वासेर गहिरा सत्‍यताखानक सुद्ध बिबेक से धरिए राखोक।
54003010	अम़ाक प्रथमे पर्खाल जाओक आर अम़ा जदि आप्‍नाक निर्दोस साबित करे ते, डिकनेर भाबे सेबा करोक।
54003011	अइनङ करे अम़ार मगिलाउ गम्‍भिर होक, अम़ा पोरेर उख्‍याति बलिए बेर्बार ना होक, मातुन संयमि आर सब कुछुत बिस्‍वासयोग्‍य होक।
54003012	डिकनलार एकेडा मगि रहकि, आर अम़ा आप्‍नार छुवालार आर आप्‍नार घरटर आच्‍छा से देखभाल कर्बार सक्‍छम रोहोक।
54003013	कियाँकि जेइला डिकन आप्नार कामखान आच्छा से करेचे, अम़ा आच्छा इज्जत कामाचे आर ख्रिस्ट इसुर पर राखाल बिस्वासखानत अम़ा आरह दऱ हते जाचे।
54003014	मुइँ तोर ठिना धम्‍करे आस्‍बार आसा राखिचु, ताहुँ मुइँ तोर ताने इखान चिट्ठि लिखेच्‍कुन,
54003015	जेसे मोर आस्‍बार देरि हलउ परमेस्‍वरेर परिवारट केनङ करे चल्‍बा लागे कहए तुइँ जान्‍बा पारिस। जेइड परिवार कि जेअँत परमेस्‍वरेर मन्‍डलि, सत्‍यर खाम्‍मा आर भिट्टा हए।
54003016	इड काथा कोए इन्‍कार कर्बा नि पार्बे कि, हामार बिस्‍वासेर रहस्‍यड माहान छे: उहाँए मान्‍सिर रुपत प्रकट हले, पबित्र आत्‍मार पाए धर्मि ठहरिले, सर्गदुतला उहाँक देख्‍ले, परजातियालार बिचत उहाँर प्रचार करा गेल, संसार भरकार लोकला उहाँर पर बिस्‍वास कर्ले आर उहाँक सर्गत उठाल गेले।
54004001	पबित्र आत्‍माड प्रस्‍टभाबे कहचे कि पाछु काले काहुँ काहुँ छलि आत्‍मालार आर भुतप्रेतलार सिद्धान्‍तलात मन दिए बिस्‍वास से बहकिए जाबे,
54004002	हेनङ सिद्धन्‍तला अइला बेइमान लोकेर छल से आस्‍बे, जाहाँर बिबेकखान कि गरम लुहा दे दागाल गेइचेक।
54004003	अम़ा लोकलाक बेहा कर्बा माना करेचे आर कोए कोएला खाबार जिऩिसक अम़ा बर्जित करेचे, जेइला जिऩिसक कि परमेस्‍वरट बिस्‍वासकरा आर सत्‍य चिऩाल लोकला धन्‍यबाद दिए खाबा पारोक कहए बेनाइचे।
54004004	कियाँकि परमेस्‍वरेर सृस्‍टि कराल सब कुछुला असल छे आर धन्‍यबाद सहित सुइकार कर्ले कुछुला इन्‍कार कर्बार लाइक नि छे,
54004005	कियाँकि परमेस्‍वरेर बचन आर प्रार्थनार कारन उला सुद्ध हइजाचे।
54004006	तुइँ जदि इला काथा बिस्‍वासि भाइ बन्‍धुलाक सिकाइस ते, बिस्‍वासेर बचनत आर जेइड सिद्धान्‍त तुइँ मान्‍ते आसिचिस उड सिद्धान्‍तत तुइँ बाऱते जाबो आर ख्रिस्‍ट इसुर साच्‍चा सेबक हबो।
54004007	भक्‍तिहिन आर बनाबटि खिस्‍सालार से कोए मतलब ना राखेक। बुरु भक्‍तिपुर्न जिबन जिबार ताने आप्‍नाक तालिम दे।
54004008	सारिरिक साधना से कुछु लाभ त हचे, मातुन आत्‍मिक साधना से हर किसिमेर लाभ हचे, कियाँकि आत्‍मिक साधनाडत आल़ाकार आर आस्‍बार दनहडा जिबनेर प्रतिग्‍या छे।
54004009	इड काथा सत्‍य हए आर चारह पाके सुइकारयोग्‍य छे।
54004010	हामा जानजिउ खाए मेहनेत करेचि कारन हामा जेअँत परमेस्‍वरेर पर आसा राखिचि, जाहाँए कि गटे लोकलार मुक्‍तिदाता हए, खास करे बिस्‍वासिलार।
54004011	तुइँ लोकलाक इला काथार आग्‍या दे आर सिका।
54004012	तोक जामान देखिए कोए तुच्‍छ ना गन्‍कु बुरु बिस्‍वासिलार नजरत तुइँ बलिबचनत, चाल चलनत, प्रेमत, बिस्‍वासत आर पबित्रतात एकटा नमुना हो।
54004013	मुइँ नि आस्‍बार तलिक, तुइँ लोकलाक धर्मसास्‍त्रखान पऱिए सुनाते रोहो, प्रचार कर्ते रोहो आर सिक्‍छा दिते रोहो।
54004014	तोर सङे रहाल बरदानडक तुइँ हेला ना करेक, जेइड बरदान कि तुइँ धर्मगुरुला तोर पर हात राख्‍बारखुना अगमबानिर माध्‍यम से पाइस्‍लो।
54004015	इला काथार तुइँ अभ्‍यास करेक, आर एइला काथात लागिए परेक जेसे गटे लोकला तोर उन्‍नतिड देख्‍बा पार्कु।
54004016	आप्‍नार बिसयत आर आप्‍नार सिक्‍छार बिसयत हुँसियार हए रोहो। इला काथा धरिए राखेक, कियाँकि हेनङ कर्ले तुइँ आप्‍नाकअ बचाबो आर सुन्‍बार लोकलाकअ बचाबो
54005001	बुऱालाक ना धम्‍का, मातुन अम़ाक बाप जानिए सम्‍झा। आप्‍नार से छटलार सङे भाइर लाखा ब्‍यबहार करेक।
54005002	बुऱिलाक माएर लाखा जानेक आर आप्‍नार से छट बेर्छानिलार सङे पुरा पबित्र भाबे बहिनेर लाखा ब्‍यबहार करेक।
54005003	जाहाँर कि देखभाल कर्बार छेच्‍कारे काहुँ नि छेक उला रान्‍डियानिक आदर दे।
54005004	कुनहड रान्‍डियानिर बेटा बेटि बा पता पति रहकि जदि ते, प्रथमे, अम़ा आप्‍नार परिवारेर प्रति धार्मिक कर्तुपट पालना कर्बा सिकोक आर आप्‍नार माअँ बापेर आर दादो दादिलार भार उत्राक कियाँकि हेनङ कर्ले परमेस्‍वरट खुसि हचे।
54005005	जेइड रान्‍डियानि छेच्‍कारे बेसाहारा छे आर उहाँर देखभाल करा काहुँ नि छेक ते, उहाँए गटेखान भार्सा परमेस्‍वरेर पर राखिए रातदिन प्रार्थनात लागाल रहचे आर उहाँर सहजोग माङतेइ रहचे।
54005006	मातुन जेइड रान्‍डियानि भोग बिलासत दिन काटेचे, उहाँए जेअँत रहतउ मरि जाबार सामान हए।
54005007	अम़ाक इड बिसयत बाताए दे जेसे काहुँ अम़ाक आङुल देखाबा ना पार्कि।
54005008	काहुँ जदि आप्‍नाति लोकलार आर खास करे आप्‍नार परिबालेर देखभाल नि करेचे ते, उहाँए आप्‍नार बिस्‍वासखानक इन्‍कार करेचे आर उहाँए अबिस्‍वासिलारअ से अधम हए।
54005009	अइड रान्‍डियानिर नाअँड स्रेस्‍तात लिख, जाहाँए कि साठि बच्छर से उपर छे आर जाहाँए एक झनार मगि हए छिले,
54005010	अइनङ करे उहाँए भाला काम कर्बार पाके नाअँ कामाल, आप्‍नार छुवालार देखभाल कराल, परदेसिलार मानभाब कराल, नम्र हए बिस्‍वासिलार सेबा कराल, दिन दुखिलार सहजोग कराल आर असल कामत आप्‍नाक समर्पित कराल होक।
54005011	मातुन गाभुर बयसेर रान्‍डियानिलार नाअँला स्रेस्‍तात ना लिख, कियाँकि हेनङ रान्‍डियानिला काम भोगेर तिर्सनार कारन ख्रिस्‍टेर भक्‍ति कर्बा छरिए बेहा कर्बा छाबेचे।
54005012	आर अम़ा आगुत कराल प्रतिग्‍यर भङ कर्बार दुसियात परेचे।
54005013	याहाँर बाहिक अम़ा इखान एङना उखान एङना बेराए दिन काटबा सिकेचे। ताहार से बेसि, अम़ा पोरेर घाटाल बल्‍बा, भिन झनार कामखानत उपरटल कर्बा आर नि बल्‍बार काथाला बलेचे।
54005014	ताहाते मुइँ एइड साल्‍ल़ा दिचु कि, गाभुर बयसेर रान्‍डियानिला भिन बेहा करोक, छुवा फुटाक आर घर दुवार सम़्लाक, जेसे दुस्‍मनला बदनाम कर्बार मउका ना पाओक।
54005015	कियाँकि कुनह कुनहला रान्‍डियानि आगुतेइ बहकिए सइतानेर पाछु धरिफेकाइचे।
54005016	जदि कुनहड बिस्‍वासि बेर्छानिर परिबारत रान्‍डियानिला रहकि जदि ते, अम़ार देखभाल उहाँइ करोक, मन्‍डलिडक भार ना दोक।जेसे जेइला रान्‍डियानि छेच्‍कारे बेसाहारा छे, मन्‍डलिड अम़ाक देखभाल कर्बा पारोक।
54005017	मन्‍डलिडर आच्‍छा से देखभाल कर्बार एल्‍डरला दोतर्फि आदरेर योग्‍य माना जाओक, खास करे अम़ाक जाहाँए प्रचार कर्बार आर सिक्‍छा दिबार कामत मेहनेत करेचे।
54005018	कियाँकि धर्मसास्‍त्ररखान कहचे: “दाउनि दिबारखुना गोरुलार मुखत जाबि ना पिऩाअ।” आर “मजदुरला आप्‍नार मजदुरिर योग्‍य हचे।”
54005019	दुइ बा तिन झनार साक्‍छिर बेगर कुनहड एल्‍डरेर खिलापत लागाल दुसियाडक ना सुनेक।
54005020	आर जाहाँए घने घने पाप कर्ते रहचे उहाँक साभार साम्‍नात डाँटेक जेसे बाकि लोकला पाप कर्बार से भय खाओक।
54005021	मुइँ तोक परमेस्‍वरेर, ख्रिस्‍ट इसुर आर बिछाल पबित्र सर्गदुतलार रबकार आग्‍या देच्‍कुन कि, काहाँरअ कुनह मुख नि देखिए बा पक्‍छपात नि करिए इला काथार पालना करेक।
54005022	प्रभुर सेबात नियुक्‍त कर्बार ताने काहाँरअ पर चट करे हात ना राखेक। पोरेर पापत आप्‍नाक ना सानेक। आप्‍नाक पबित्र राखेक।
54005023	आझि से आप तुइँ सुधाए पानिखाने ना खाइस मातुन तोर पेटेर समस्‍या आर घनेघने बेमारि गिर्बार कारन कनेक करे दाखमध प्रयोग करिस।
54005024	कुनह कुनहला लोकेर पापला दन्‍डेर योग्‍य कहए आमाने देखा जाचे मातुन कहाँरअ काहाँरअ पापला पाछुत देखा जाचे।
54005025	अइनङ करे भाला कामलाउ आमाने देखा जाचे आर जेइला देखा नि जाचे अहला काम छिपिए रहबा नि पारेचे।
54006001	जाहाँए जाहाँए गुलाम हए छे अम़ा सब कोए आप्‍नार मालिकलाक आदरेर योग्‍य जानोक जेसे परमेस्‍वरेर नाअँड आर हामार सिक्‍छाड बदनाम ना होक।
54006002	आर जाहाँर जाहाँर मालिकला बिस्‍वासि छेक, बिस्‍वासि भाइबन्‍धु सँचिए अम़ा मालिकलार अनादर ना करोक बुरु अम़ा मालिकलार सेबा आरह मनचित लागाए करोक कियाँकि अम़ार कामला से बिस्‍वासि आर अम़ाक माया कर्बार मालिकलारे फाइदा हतेक। लोकलाक इला काथा अबस्‍य सिका आर अम़ाक इला काथा पालना कर्बार उत्‍साहा दे।
54006003	काहुँ जदि भिन किसिमेर सिक्‍छा सिकाचे, जेइला सिक्‍छा कि, हामार प्रभु इसु ख्रिस्‍टेर खाँटि बचन आर इस्‍वर भक्‍तिर सिक्‍छालार सङे मेट नि खाचेक ते,
54006004	उहाँए गुमान करेचे आर उहाँए कुछु नि जानेचे। उहाँक सब्‍दलार पर बाद बिबाद कर्बार आर बकझक लागाबार बाबद धरिचेक, जेइला से कि हिन्‍सा, झाग्रा, बदनामि, खाराप सांका उब्जेचे।
54006005	आर अम़ा मति भ्रस्‍ट आर सत्‍यता से दुर भागाल लोकलार बिचत काचाल उठाचे, आर अम़ा इस्‍वर भक्‍तिखानक कामाइर पाहि कहए सँचेचे।
54006006	मातुन सन्‍तोस सहितेर इस्‍वर भक्‍तिखाने बास्‍तबत बार्का कामाइ हए।
54006007	कियाँकि इखान संसारत नाते हामा कुछु आनिचि नाते इखान संसार से कुछु लिए जाम।
54006008	मातुन हामार सङे खाबार आर पिऩ्‍बार छे जदि ते, अइडत सभुर करि।
54006009	मातुन जाहाँए जाहाँए धनि हबार मनसुवा राखेचे अम़ा परिक्छात, फान्‍दात आर बेमतलबेर कस्‍टर लाल्‍सात परेचे, एइला लाल्‍साए लोकलाक पतन आर बिनासत डुबाए देचे।
54006010	कियाँकि टाका पेइसार मोहखाने सब किसिमेर खारापिर जँर हए। कुछुला लोक एइनङ लाल्‍सार कारन बिस्‍वास से बहकिए गेइचे आर अनेक कस्‍ट पाए अम़ार मनला जार बिजार हए गेइचेक।
54006011	मातुन तुइँ परमेस्‍वरेर लोक हबार कारन इला काथा से दुरे रोहो आर धार्मिकता, भक्‍ति, बिस्‍वास, प्रेम, धिरजता आर नम्रतार पाछु धर।
54006012	बिस्‍वासेर उत्तम लऱन लऱ। अनन्‍त जिबनडक धरिए राख, जेइड जिबनेर ताने कि तुइँ उखुना बलाहाट पाइस्‍लो, जेइखुना तुइँ भेलेला साक्‍छिर साम्‍ना डटिए आप्‍नार बिस्‍वासखाक सुइकार करिस्‍लो।
54006013	सब कुछुलाक जिबन दिबार परमेस्‍वरेर आर पन्‍तियस पिलातसेर आगुति बेडर से गबाहि दिबार ख्रिस्‍ट इसुर रबकार मुइँ तोक हुकुम देच्‍कुन कि
54006014	प्रभु इसु ख्रिस्‍टट प्रकट नि हबार तलिक तुइँ इला आग्‍याक हुँसियार से पालन करेक जेसे काहुँ तोर पर आङुल ना देखाकु।
54006015	कियाँकि परमधन्‍य परमेस्‍वर आर्थात एकमात्र अधिपति राजालार राजा, आर प्रभुलार प्रभुड उचित समयत ख्रिस्‍टटक प्रकट कराबे।
54006016	अमरतार एकमात्र अधिकारि उहाँइ हए, उहाँइ उखान ओजोतत बासा करेचे, जेइखान ओजोतेर बग्‍लत कि काहुँ जाबा नि पारेचे। उहाँक काहुँ नि देखे नाते केधउ देख्‍बाए पार्बे। आदर आर पराक्रम सदाकाल उहाँरे होक। आमेन।
54006017	इखान संसारेर धनिलाक आग्‍या दे कि अम़ा गुमान ना करोक बुरु उराए जाबार सम्‍पतिलार पर नि मातुन हामाक अभल चभल करे सब कुछु भोग कर्बा दिबार परमेस्‍वरेर पर भार्सा राखोक।
54006018	अम़ा भाला काम करोक। भाला काम कर्बार पाके धनि, खुल्‍ला मनेर, आर दानि होक।
54006019	अम़ा आप्‍नार ताने हेनङ धन थिताक, जेइला कि भबिस्‍यर ताने अम़ार सक्‍कत भिट्टा हकि, जेसे अम़ा उड जिबनक धरिए राख्‍बा पारोक, जेइड कि बास्‍तबिक जिबन हए।
54006020	तिमोथि, जेइड भार तोक सँपाल गेइचोक, उडर तुइँ आच्‍छा से हिफाजत करेक। भक्‍तिहिन गपला आर बेमतलबेर बिबादपुर्न काथाला से दुरे रोहो, जेइला काथाक कि लोकला नि बुझिए ग्‍यानेर काथा कहए कहचे।
54006021	कोए कोएला लोक एइला काथार पाछु धरिए बिस्‍वास से बहकिगेइचे। तोर पर प्रभुर अनुग्रह रहकु!
55001001	ख्रिस्‍टट इसुत रहाल जिबनेर प्रतिग्‍याडक घोसना कर्बार, परमेस्‍वरेर इच्‍छा अनुसार ख्रिस्‍ट इसुर प्रेरित, मुइँ पावलेर तरफ से,
55001002	मोर प्रिय बेटा तिमोथिडक: परमेस्‍वर पिता आर हामार प्रभु ख्रिस्‍ट इसुर तरफ से अनुग्रह, कृपा आर सान्‍ति होक।
55001003	जेइखुना मुइँ दिन रात आप्‍नार प्रार्थनालात निरन्‍तर तोर फम करेचु, ते परमेस्‍वरटक धन्‍यबाद देचु, जाहाँर सेबा मुइँ आप्‍नार बाप दादोलार लाखा सुद्ध बिबेक से करेचु।
55001004	जेइखुना मुइँ तोर लोएलार फम पाचु, तोक भेट कर्बार ताने मोर मनड बारा छोट काटेचे जेसे तोक भेट करिए मुइँ आनन्‍दित हबा पारु।
55001005	मुइँ तोर निस्‍कपट बिस्‍वासखानेर फम पाचु। जेइखान बिस्‍वास तोर नानि लोइस आर तोर आइ युनिकेर सङे छिल्‍कि आर अइखान बिस्‍वास तहरअ सङे छोक कहए मुइँ पुरा बिस्‍वास करेचु।
55001006	ताहाते मुइँ तोक फम कराच्‍कुन कि परमेस्‍वरेर उखान बरदानक तुइँ चलातेइ रोहो, जेइखान बरदान तुइँ मुइँ तोर पर हात राख्‍बारखुना पाइस्‍लो।
55001007	कियाँकि परमेस्‍वरट हामाक डरुक हबार आत्मा नि मातुन सक्‍तिर, प्रेमेर आर संयमेर आत्‍मा दिचे।
55001008	हामार प्रभुर गबाहि दिबार लाज मानेक। अइनङ मुइँ उहाँर खतिर कइदत छु कहए मोर कारन लाज ना गनेक। बुरु सुसामादेर खातिर परमेस्‍वरेर सक्‍तित महरे लाखा कस्‍ट उठा।
55001009	उहाँइ हामार उद्धार कर्ले आर हामाक उहाँर पबित्र लोक हबा डाकाले। उहाँए हामाक हेनङ हामार कामलार कारन नि मातुन आप्‍नार उदेस्‍य आर अनुग्रहर कारन कर्ले। इखान अनुग्रह परमेस्‍वरट हामाक ख्रिस्‍ट इसुर पाए सृस्‍टिर आगुते दिस्‍ले,
55001010	आर आल़ा हामार मुक्‍तिदाता ख्रिस्‍ट इसुर आगमनेर सहजोग से हामार ठिना प्रकट हइचे, अइड इसु मिर्तुडक नस्‍ट करिए सुसामादेर माध्‍यम से जिबन आर अमरता प्रकट कर्ले।
55001011	आर एइखान सुसामादेर ताने मोक प्रचारक, प्रेरित आर एकटा सिक्‍छक नियुक्‍त करागेले।
55001012	ताहाते मुइँ इला सास्‍ति काटेचु। मातुन मुइँ लाज नि गनेचु कियाँकि जाहाँर पर मुइँ बिस्‍वास करिचु, उहाँक मुइँ जानेचु आर मुइँ निस्‍चित छु कि आखिरि दिनेर ताने जे मुइँ उहाँक सँपिचु उडक रक्‍छा कर्बार उहाँए सामरथबान छे।
55001013	जेइला सत्‍य सिक्‍छा तुइँ मोर मुखे सुनिस्‍लो, उलाक नमुना मानिए चलेक आर ख्रिस्‍ट इसुत रहाल बिस्‍वास आर प्रेमत रोहो।
55001014	आर हामार अन्‍तरखानत बासा कर्बार पबित्र आत्‍मार सक्‍ति से जेइड सत्‍यता तोक गछाए दुवाल गेइच्‍कु उडर रक्‍छा करेक।
55001015	तुइँ त जान्‍बे करेचिस कि एसियात रहबार गटे लोकला मोक त्‍याग करिचे, अम़ार मइधे फुगेलस आर हर्मोगेनसटउ हए।
55001016	ओन्‍सिफरसेर घरानाडर पर प्रभुर कृपा रहकि कियाँकि उहाँए मोक भेलेला फेक हुब भार्सा दिस्‍ले आर मोक कइदत पर्बा देखिए लाज नि गन्‍ले।
55001017	बुरु उहाँए रोमत आसिए पुग्‍बार बाद मोक लागाल नि पाबार तलिक खिदबिद करे छाब्‍ले।
55001018	प्रभुड आप्‍नार आखिरि दिनत उहाँर पर कृपा कर्कि, आर तुइँ त आप्‍नउ आच्‍छा से जानेचिस एफिससत उहाँए मोर सेबा केनङ करिस्‍ले।
55002001	बेटा मोर, मातुन तुइँ ख्रिस्‍ट इसुत पाबार अनुग्रहत बरियो हते जा।
55002002	आर जेइला काथा तुइँ भेलेला गबाहिर आगुति मोर मुखे सुनिस्‍लो, उला काथा हेनङ भार्सादार लोकलाक सँपि दे जाहाँए कि आरला लोकक सिकाबार पाके सक्‍छम छे।
55002003	ख्रिस्‍ट इसुर एकटा असल सिपाहिर भाबे हामार सङे कस्‍ट उठा।
55002004	कुनहड लोक सेनात भर्ति हए आप्‍नार घर ब्‍यबहारेर झन्‍झोटलात लागिए नि रहचे बुरु आप्‍नाक सेनात भर्ति कर्बार हाकिमडक खुसि कराबार तने मने रहचे।
55002005	दउरेर जिदबादत दउरिबार लोकट नियम अनुसार नि दउरिले इनाम नि पाचे।
55002006	जेइड हालुवा मेहनेत करेचे फसलेर प्रथमकार हिस्‍साड उहाँइ पाबा लागे।
55002007	मुइँ जेइला काथा तोक कहच्‍कुन, उलार पर बिचार करेक, कियाँकि इला काथा बुझ्‍बार ताने प्रभुड तोक बुझ्‍बार समझ दित्‍कु।
55002008	इसु ख्रिस्‍टटक फम करेक जाहाँए दाउदेर सान्‍तान रहए आर मिर्तु से जेअँत हइस्‍ले। सुसामादत मुइँ एइड काथार प्रचार करेचु।
55002009	एइड सुसामादेर कारन मुइँ कस्‍ट काटेचु आर एकटा अपराधिर लाखा झिन्‍ज्रि दे बाऩाल छु। मातुन परमेस्‍वरेर बचनड झिन्‍ज्रिला दे बाऩाल नि छे।
55002010	ताहाते परमेस्‍वरेर बिछाल लोकलार खातिर मुइँ सब कुछु सहचु, जेसे अम़ाउ उद्धार पाओक, जेइड उद्धार कि ख्रिस्‍ट इसुर पाए आसेचे आर अनन्‍तर महिमा आनेचे।
55002011	इड काथा सत्‍य हए: “हामा जदि उहाँर सङे मरिचि ते, उहाँरे सङे सङे अबस्‍य जेअँतअ हम।
55002012	हामा जदि उहाँर सङे सास्‍ति काटिचि ते, उहाँरे सङे सङे हामा अबस्‍य राजअ कर्म। हामा जदि उहाँक इन्‍कार करिचि ते, उहाँए हामाक अबस्‍य इन्‍कार कर्बे।
55002013	हामा बिस्‍वासयोग्‍य नि रहलउ, उहाँए बिस्‍वासयोग्‍य रहचे कियाँकि उहाँए आप्‍ने आप्‍नाक इन्‍कार कर्बा नि पारेचे।”
55002014	इड काथा अम़ाक फम करा आर प्रभुर आगुति अम़ाक आग्या दे कि अम़ा सब्‍दलार पर बाद बिबाद ना करोक, हेनङ बाद बिबादला से कुनह लाभ नि हचे उल्‍टाए सुन्‍बार लोकलाक नास करेचे।
55002015	तुइँ आप्‍नाक परमेस्‍वरेर नजरत सुइकारयोग्‍य बेनाबार भरपुर कोसिस करेक आर एकटा हेनङ कामदार हो, जाहाँए कि आप्‍नार कामखानत लाज नि गनेचे आर परमेस्‍वरेर बचनडक ठिक से चलाचे।
55002016	भक्‍तिहिन आर बेमतलबेर काथाला से दुरे रोहो, कियाँकि हेनङ काथाला लोकेर मनलाक आरह भक्‍तिहिनतार बिति लेजाचे।
55002017	आर हेनङ सिक्‍छाला सरा घाएर लाखा बार्त़े जाचे। हेनङ सिक्‍छा सिकाबार लोकलार मइधे हाइमेनियसट आर फिलेतसटउ हए।
55002018	पुनरुत्‍थान हए गेइचे कहए अम़ा सत्‍य सिक्‍छाड से बहकि गेइचे। आर अम़ा बहुत झनार बिस्‍वासखानक भ्रस्‍ट करि दिचे।
55002019	मातुन परमेस्‍वरेर पक्‍कि जगडक काहुँ हिलाबा नि पार्बे, जेइड जगत इड काथार छाप माराल छे: “प्रभुड आप्‍नार लोकलाक चिऩेचे। आर जाहाँए आप्‍नाक प्रभुर लोक कहचे, अम़ा पाप से दुरे रोहोक।”
55002020	एकटा बड घरत बाठे सना आर रुपारे भान्‍डाला नि रहचे, खुट्टा आर माटिरअ भान्‍डाला रहचे। उलार मइधे कुनहलाक बिसेस कामेर ताने आर कुनहलाक साधारन कामेर ताने चलाचे।
55002021	ताहाते काहुँ जदि आप्‍नाक हर किसिमेर अधर्मला से दुर राख्‍बे ते, उहाँए कामत चलाबार लाइक, सुद्ध कराल, मालिकटर ताने उपयोगि आर हरेकला भाला कामत चलाबार ताने तियारि कराल भान्‍डा हबे।
55002022	जामानि बइसेर लाल्‍साला से दुरे रोहो आर सुद्ध मन से प्रभुर नाअँड लिबार लोकलार सङे मिलिए धार्मिकता, बिस्‍वास, प्रेम आर सान्‍तिर पाछु धरेक।
55002023	मातुन मुर्ख आर बेमतलबेर बाद बिबादला से दुरे रोहो। आर तुइँ जानेचिस कि उला बाद बिबादला से झाग्रा उठेचे।
55002024	प्रभुर सेबकला झाग्रिया हबा नि हए मातुन साभार पर दयाबान, सुयोग्‍य सिक्‍छक, सहतुक,
55002025	ठान्‍डा मिजास से आप्‍नार दुस्‍मनलाक सुध्राबार हबालागे। हए ते परमेस्‍वरट अम़ाक पास्‍ताप कर्बार आर सत्‍यता जान्‍बार मनअ दिबा पारे,
55002026	आर हुँस पाबार बाद अम़ा दियाबलसेर फान्‍दा से भाग्‍बाउ पारे, जाहाँए कि अम़ाक उहाँर इच्‍छा अनुसार चलाबार ताने कइद करिए राखिच्‍कि।
55003001	मातुन इड जानेक कि अन्‍तिम दिनलार बिति डरलागा डरलागा समयला आस्‍बे।
55003002	कियाँकि लोकला आपुनसुहाति कर्बार, धनेर लाल्‍चिया, गुमानि, पोरक हेला कर्बार, पोरक दमन कर्बार, माअँ बापेर आग्‍यापालन नि कर्बार, बेगुनि, भक्‍तिहिन,
55003003	स्‍वभाबिक प्रेम नि हबार, छेमा नि दिबार, उख्‍याति बल्‍बार, अधिरजि, निर्दइ, असल काथालाक घिन कर्बार,
55003004	दागाबाजि कर्बार, हुर्दुङिया, गुमानेर चुटे फुल्‍बार, परमेस्‍वरट से बेसि भोग बिलास पसिन कर्बार हबे।
55003005	हेनङ लोकला भक्‍तिर भेस धर्बार त धर्बे मातुन याहाँर सक्‍तिखानक अम़ा इन्‍कार कर्बे। हेनङ लोकला से दुरे रोहो।
55003006	एइला लोकेर मइधे काहुँ काहुँ पापत चापाल आर अनेक किसिमेर लाल्‍सालात फाँसाल उऩ बेर्छानिलाक अम़ार घर घर जाए आप्‍नार मुठ्ठित लेचे,
55003007	उला बेर्छानि सिक्‍बार ते खोब कोसिस करेचे मातुन सत्‍यताडक केधउ चिन्‍भा नि पारेचे।
55003008	यान्‍नेस आर याम्‍ब्रेसट मोसार बिरोध कर्बार लाखा, हेनङ लोकला सत्‍यतार बिरोध करचे। हेनङ लोकेर दिमाकला भ्रस्‍ट आर बिस्‍वासट बेकाम्‍मा रहच्‍कि।
55003009	मातुन आप अम़ा आर टिक्‍बा नि पार्बे कियाँकि जेनङति उ दुइ झनार हइसेल्‍कि सेनङति एम़ारअ मुरुखपुनाखान लोकलार साम्‍ना उघार हए जात्‍कि।
55003010	मातुन तुइँ त मोर सिक्‍छा, मोर चाल चलन, मोर जिबनेर उदेस्‍यडक अनुसरन कर्ते आसिचिस। मोर बिस्‍वासखान, मोर धिरजताड, मोर मायाखान, मोर सहतुकपुनाखान,
55003011	मोर साताबटला आर मोर कस्‍टला तुइँ देखेचिस। तुइँ त जान्‍बे करेचिस कि एन्‍टिओखियात, आइकोनियमत आर लुस्‍त्रात मोर पर केनङ केनङ हइस्‍ले केनङ केनङ सास्‍तिलाक मुइँ सहनु! ताहारअ पर उ गटेला घटना से प्रभुड मोक बचाले।
55003012	बास्‍तबत, ख्रिस्‍ट इसुत रहए भक्‍तिपुर्न जिबन जिबा छाब्‍बार हरेक झना सास्‍तित पर्बे।
55003013	मातुन दुस्‍ट आर छाङाल लोकला पोरक ठग्‍ते आर आप्‍नउ ठग्‍नात पर्ते आरह बिग्रिते जाबे।
55003014	मातुन तुइँ जेइला काथा सिकिचिस आर कटकट करे बिस्‍वास करेचिस उलाक धरिए रोहो, आर तुइँ जानेचिस कि इला काथा तुइँ काहाँर ठिना से सिकिस्‍लो।
55003015	छटए से ते तुइँ पबित्र धर्मसास्‍त्रखान जान्‍बे करेचिस, अइखान तोक इड ग्‍यान दित्‍कु कि, ख्रिस्‍ट इसुत बिस्‍वास कर्ले मुक्‍ति छे।
55003016	गटेखान धर्मसास्‍त्र परमेस्‍वरेर प्रेरना से आसिचे, आर उखान सिक्‍छा दिबार ताने, डाँटनि दिबार ताने, सुध्राबार ताने आर धार्मिकतात चल्‍बा तालिम दिबार ताने लाभदायक छे,
55003017	जेसे परमेस्‍वरेर लोकट हर किसिमेर भाला काम कर्बार ताने सम्‍पुर्न भाबे साधाल आर सुसज्‍जित हए रोहोक।
55004001	परमेस्‍वरेर साम्‍ना आर जेअँत आर मराललार निसाफ कर्बा आस्‍वार ख्रिस्‍ट इसुर साम्‍नात, उहाँर आगमन आर राजखानक ध्‍यानत राखिए मुइँ तोक गम्‍भिर आग्‍या देच्‍कुन,
55004002	तुइँ बचन प्रचार करेक, समय कुसमयत तियारि रोहो, सम्‍झा, डाँटेक, हुब दे, धिरजबान हए सिक्‍छा दे।
55004003	कियाँकि यहनङ समयड आसेचे, उखुना लोकला सत्‍य सिद्धान्‍तडक नि सहबे बुरु कानेर सिकसिकिड मार्बार ताने आप्‍नार पसिनेर सिक्‍छकलार ढेरि लागाबे।
55004004	आर सत्‍य काथाला सुन्‍बा छरिए बनाबटि खिस्‍सालात मन दिबे।
55004005	मातुन तुइँ आप्‍नाक हरेकटा काथात सम़्लाए राखेक, कस्‍ट उठा, प्रचारकेर काम करेक, आर तोर आप्नार सेबार कामखान पुरा करेक।
55004006	कियाँकि मुइँ त बलिदानेर रुपत अर्पन हबार पर छु, आप मोर बिदा हबार दिनड भिर्ते चलि आसेचे।
55004007	मुइँ उत्तम लऱन लऱिचु, मुइँ मोर दउरट पुरा करिचु, मुइँ बिस्‍वासखानक बचाए राखिचु।
55004008	आप मोर ताने धार्मिकतार मुकुटट राखाल छे, जेइड मुकुट कि, धार्मिक न्‍यायधिस प्रभुड आप्‍ने राज कर्बार दिना मोक दिबे, बाठे महके नि मातुन प्रेम पुर्वक उत्‍कट इच्‍छा राखिए उहाँर आगमनेर आस्रा जुरिए रहबार साभाकअ दिबे।
55004009	मोर ठिना धम्‍करे आस्‍बार कोसिस करेक।
55004010	कियाँकि डेमासट इखान बर्तमान संसारेर माया मोहत फासिए मोक छरिए थेस्‍लोनिकि चलि गेले। क्रेसेन्‍सट गलातिया, आर तितसट दलमातिया गेइचे।
55004011	मोर सङे बाठे लुकाडए छे। मर्कुसटक छाबिए उहाँक तुइँ सङे लिए आसिस् कियाँकि उहाँए सेबार कामत मोर ताने उपयोगि छे।
55004012	टाइकिकसटक मुइँ एफिसस पाठाइचु।
55004013	जेइखुना तुइँ आस्‍बो ते, त्रोआसत कार्पसेर ठिना छराल मोर लेब्‍दा जामाखान, कितापला आर खास करे चर्मपत्रला अबस्‍य लिए आसिस्।
55004014	तामार काम करा अलेकजेन्‍डरट मोर बार्का खति करिचे। प्रभुड उहाँक उहाँर कामेर दन्‍ड दित्‍कि।
55004015	उहाँर से तहँ हुँसियार रहिस, कियाँकि उहाँए हामार प्रचारलार बेताल बिरोध करेचे।
55004016	पहिला फेक प्रतिबाद कर्बारखुना मोर पक्‍छत काहुँ थार नि हले, साभाउ मोक छरिए चलि गेले। इड काथार दुसिया अम़ाक ना लाग्‍कि।
55004017	मातुन प्रभुड मोर सङे थार रहले आर मोक खोब सक्‍ति दिले जाहाँर कारन मुइँ सम्‍पुर्न भाबे सुसामाद प्रचार कर्बा पानु आर गटे परजातियाला सुन्‍बा पाले। परमेस्‍वरट मोक सिंह बाघेर मुखखान से बचाले।
55004018	प्रभुड मोक गटे खारापिला से छुटाबे आर मोक सुरक्‍छित साथ आप्‍नार सर्गेर राजत लेजाबे। उहाँर महिमा सदाकाल होक। आमेन।
55004019	प्रिस्‍का आर अक्‍विलाडक, आर ओन्‍सिफरसेर घरानाडक बन्‍दगि कहएदिस।
55004020	इरास्‍तसट कोरिन्‍थिते रहए गेले। त्रोफिमसट बेमारि पर्बार कारन मुइँ उहाँक मिलेतसते छरिदिसेन्‍किन।
55004021	भरसक तुइँ जारेर दिनला सुरु हबार से आगुते आस्‍बार कोसिस करिस। युबुलस, पुन्‍डेस, लिनस आर क्‍लाउडियाड तोक बन्‍दगि पाठाइच्‍कु आर एइनङ करे गटे बिस्‍वासिला तोक बन्‍दगि कहिच्‍कु।
55004022	प्रभुड तोर आत्‍माडर सङे रहकु। परमेस्‍वरेर अनुग्रहखान तम़ा साभार पर रहकन!
56001001	परमेस्‍वरेर सेबक आर इसु ख्रिस्टेर प्रेरित पावलेर तरफ से। परमेस्वरेर बिछाल लोकलार बिस्‍वासखानक बाऱाबा आर हामार धर्मड जेइड सत्यता सिकाइचे उड सत्यतार बिति अम़ाक लेजाबार ताने मोक बिछाल गेइचे आर पाठाल गेइचे।
56001002	इड सत्यता अनन्‍त जिबनेर आसात आधारित छे। आर एइड अनन्‍त जिबनेर बिसयत केधउ बेइमान नि बल्‍बार परमेस्वरट जुगड सुरु हबार आगुते प्रतिग्या करिस्‍ले।
56001003	आर उचित समयत इड प्रतिग्या आप्‍नार बचनेर माध्‍यम से प्रकट कर्ले। एइड बचनेर घोसना कर्बार जुम्‍मा परमेस्वरट हामार मुक्‍तिदातार आग्या अनुसार मोक दुवाल गेले।
56001004	जेइड बिस्‍वासत मुइँ छु अइड बिस्‍वासत रहबार मोर साँच्‍चा बेटा तितसटक इखान चिट्ठि मुइँ लिखेचु। तोर पर परमेस्वर पिता आर हामार मुक्‍तिदाता ख्रिस्ट इसुर अनुग्रह आर सान्‍ति रहकु।
56001005	मुइँ तोक क्रेटत छर्बार कारन एइड कि, तुइँ हताकार आध्रा कामला साँक लागाइस आर तोक कहाल अनुसार हरेकखान नगरत मन्डलिर एल्‍डरला नियुक्‍त करिस,
56001006	एल्‍डरट निर्दोस रोहोक, उहाँर एकेडा मगि रहकि, उहाँर छुवाला बिस्‍वासि रहकि, चरित्रहिन आर अनाग्याकारि ना रहकि।
56001007	कियाँकि परमेस्वरेर भान्‍डारि हबार कारन बिसपट निर्दोस होक आर उहाँए आपुन टेर बा झन्‍का बा निसाखुवा बा हुर्दुङिया बा धनेर लाल्‍चिया ना होक।
56001008	बुरु उहाँए मेजुवानेर मानभाब करा, भाला कामेर प्रेमि, आत्‍मा संयमि, धर्मि, पबित्र आर अनुसासित होक।
56001009	उहाँक सिकाल खाँटि सिद्धान्‍तडत स्‍थिर हए रोहोक जेसे उहाँए खाँटि सिद्धान्‍त अनुसार सिक्‍छा दिबा पारोक आर उहाँर सिक्‍छालार बिरोधकरालार काथालाक झुट्टा साबित कर्बा पारोक।
56001010	हेनङ भेलेला लोक छे जाहाँए बिद्रोह करेचे, फाँकि काथा बलेचे आर लोकलाक भ्रमत गिराचे। खास करे यहुदि मत से आसाल लोकला हेनङ हचे।
56001011	अम़ार मुखलात जिप्‍ठा दिबाए लागे कियाँकि अम़ा निच किसिमेर लाभेर ताने जेइला काथा सिकाबा नि हए सेइला काथा सिकाए परिबारत फुट आनेचे।
56001012	अम़ार मइधेकार एक झना आर्थात अम़ार आप्‍नारे एकटा अगबक्‍ता हेनङ कहिचे, “क्रेटेर लोकला सदाए झुट्टा, दुस्‍ट पसु, आल्‍सिया पेटु हचे।”
56001013	इड गबाहि छेच्‍कारे हए। ताहाते अम़ाक खोब काडा से धम्‍का जेसे अम़ा बिस्‍वासत बरियो होक,
56001014	आर यहुदि काल्‍पनिक खिस्‍सालात आर सत्यताडक इन्‍कार कर्बार लोकलार आग्यालात ध्यान ना दोक।
56001015	सुद्ध लोकलार ताने सब कुछुला सुद्धए हचे। मातुन आसुद्ध आर अबिस्‍वासिलार ताने कुछुला सुद्ध नि हचे कियाँकि अम़ार मन आर बिबेकलाउ भ्रस्‍ट रहचेक।
56001016	अम़ा परमेस्वरटक चिऩेचु कहए दाबि त करेचे, मातुन अम़ार कामला परमेस्वरटक इन्‍कार करेच्क। अम़ा घिन लागा हचे, अनाग्याकारि हचे आर कुनह भाला काम कर्बार लाइक नि हचे।
56002001	मातुन तुइँ सत्य सिद्धान्‍तडर सङे मेट खाबार काथाला सिका।
56002002	बुऱा लोकलाक ठान्‍डा मिजासेर, गम्‍भिर, आत्‍म संयमि हबा आर बिस्‍वास, प्रेम आर सहनसिलतात सक्‍कत हबा कोहो।
56002003	अइनङ करे बुऱालाक कोहो कि अम़ार चाल चलनला पबित्र हकि, अम़ा पोरेर निन्‍दाकरि, निसाखुइ ना होक बुरु अम़ा लोकलाक भाला काथा सिकाक।
56002004	आर अम़ा गाभुर बेर्छानिलाक आप्‍नार घरेर लोकटक आर छुवालाक माया कर्बा,
56002005	आत्‍म संयमि, सुद्ध चरित्रर, घर ब्‍यबहार देखि, दयाबति हबा आर आप्‍नार घरेर लोकटर अधिनत रहबा सिकाक जेसे परमेस्वरेर बचनडर काहुँ निन्‍दा कर्बा ना पाओक।
56002006	अइनङ करे जामान लोकलाक उत्‍साह दे कि अम़ा आत्‍म संयमि होक।
56002007	गटे कामलात तुइँ खुद असल नमुना हए देखा, आर सिक्‍छा दिबार कामत तुइँ इमान्‍दार, गम्‍भिर हो,
56002008	आर हेनङ खाँटि बचन बलेक कि काहुँ तोक ठेब्‍बा ना पार्कु जाहाँर कारन हामार बिसयत सिकात बल्‍बार कुनह काथा नि पाए हामार बिरोधिला लाजत परोक।
56002009	गुलामलाक कोहो कि अम़ा आप्‍नार मालिकलार अधिनत रोहोक गटे कामलात मालिकटर चित्त बुझाक आर अम़ार सङे मुखतउजि ना करोक,
56002010	बा अम़ार कुछु चुरि ना करोक मातुन सम्‍पुर्न भाबे भार्सादार होक, जेसे गटे कामलात अम़ा हामार मुक्‍तिदाता परमेस्वरेर सिद्धान्‍तडर सभाङ बाऱाक।
56002011	कियाँकि परमेस्वरेर अनुग्रहखान गटे लोकला मुक्‍ति पाओक कहए प्रकट हइचे।
56002012	इखान अनुग्रह हामाक भक्‍तिहिन, संसारिक लाल्‍साला त्‍याग कर्बा आर इखान संसारत संयमपुर्न, धार्मिक आर भक्‍तिपुर्न जिबन जिबार तालिम देचे।
56002013	आर हामा आनन्‍दपुर्न आसार आर्थात हामार माहान परमेस्वर आर मुक्‍तिदाता इसु ख्रिस्टेर आगमनेर आस्रा जुरिए छि।
56002014	उहाँइ हामार ताने आप्‍नाक अर्पन करिए दिले आर जेसे उहाँए हामाक सब किसिमेर अधर्मला से छुटाओक आर हामाक सुद्ध करिए एकटा हेनङ जाति बेनाओक जेसे हामा खोब जोस से भाला काम कर्बा पारि।
56002015	इला काथा तुइँ पुरा अधिकार से बलेक, उपदेस दे आर डाँटेक। काहुँ तोक हेला ना कर्कु।
56003001	लोकलाक इड फम कराए दे कि अम़ा सासक आर अधिकारिलार अधिनत रोहोक, अम़ार आग्यापालन करोक आर हर किसिमेर भाला कामेर ताने तियारि हए रोहोक।
56003002	अम़ा काहाँरअ बादनाम ना बलोक, झाग्रादन ना करोक बुरु अम़ा ठान्‍डा मिजासेर होक, आर गटे लोकलार सङे भद्र ब्‍यबहार करोक।
56003003	आगुत हामाउ मुर्ख, अनाग्याकारि, बहकाल छिन, सब किसिमेर अभिलासा आर भोग बिलासेर गुलाम हए छिन। डाइसा डाइसित आर हिन्‍सा हिन्‍सित दिन काटिस्‍न, लोकला हामाक छिछि दुरदुर करे आर हामा लोकलाक छिछि दुरदुर करि।
56003004	मातुन जेइखुना हामार मुक्‍तिदाता परमेस्वरेर भालाइ आर प्रेम प्रकट हले,
56003005	परमेस्वरट हामाक उद्धार कर्ले, हामार कराल धार्मिक कामलार कारन नि मातुन उहाँर आप्‍नार कृपार कारन उहाँए हेनङ कर्ले। उहाँए हामार पापला धए धाए पबित्र आत्‍मार पाए हामाक नायाँ जिबन दिले।
56003006	अइड पबित्र आत्‍माक परमेस्वरट हामार मुक्‍तिदाता इसु ख्रिस्टेर पाए अभल चभल करे हामार पर ढालि दिले,
56003007	जेसे हामा उहाँर अनुग्रहर सहजोग से धर्मि ठहरिबा पारि आर जेइड अनन्‍त जिबनेर हामा आसात छि उड जिबनेर हकदार हबा पारि।
56003008	इड काथा सत्य हए, आर मुइँ चाहाचु कि, तुइँ इला काथात खोब जोर दे, जेसे परमेस्वरेर पर बिस्‍वास राखा लोकला भाला काम कर्तेइ रहबार ताने आप्‍नाक समर्पित करोक कियाँकि इला लोकेर ताने असल आर उपयोगि काथा हए।
56003009	मातुन मुर्ख बाद बिबाद, बंसावलि, काचाल, आर बिधानेर बिबादला से दुरे रोहो। कियाँकि इला काथा से कुछु लाभ नि हचे आर इलार कोए मोल नि हचे।
56003010	जाहाँए फुट आनेचे उड लोकक कम से कम एक दुइ फेक चेताए दे, ताहार बाद उहाँर सङे आर कोए लाकाधाका ना राखेक।
56003011	इड काथा त तुइँ जान्‍बे करेचिस कि हेनङ लोकला भ्रस्‍ट आर पापि हचे। आर आप्‍नेइ आप्‍नाक दुसि प्रमानित करेचे।
56003012	जेइखुना मुइँ आर्तिमासटक बा तुखिकसटक तोर ठिना पाठाम्‍कुन, तुइँ निकोपोलिसत मोर ठिना आस्‍बार भरसक कोसिस करिस। कियाँकि अइठिना मुइँ जारेर दिनला काटबार निर्नय करिचु।
56003013	वकिल जेनसट आर अपोल्‍लोसेर पइरात अम़ाक सहजोग दिबार भरसक कोसिस करिस, जेसे दामालत अम़ाक कुछुर खागिस ना हकि।
56003014	हामार लोकला असल कामत लागिए रहबा सिकोक जेसे बास्‍तबिक लाघरखुना अम़ा सहजोग दिबा पारोक आर अम़ार जिबनड बिरफले ना जाकि।
56003015	तम़ा साभार सङे अनुग्रह रोहोक। मोर सङे रहबार साभाउ तोक बन्‍दगि पाठाइचोक। बिस्‍वासत हामाक प्रेम कर्बार गटे बिस्‍वासिलाक हामार बन्‍दगिड सुनाए दिस। तम़ा साभार सङे परमेस्वरेर अनुग्रह रहकन।
57001001	ख्रिस्‍ट इसुर कइदि मुइँ पावल आर हामार भाइ तिमोथिर तरफ से, प्रिय मित्र आर सहकर्मि फिलेमोन तोक,
57001002	अइनङ करे हामार बहिन अप्‍पिया आर हामार सिपाहि सङ अर्खिप्‍पासटक आर तोर घरेर मन्‍डलिडक:
57001003	परमेस्‍वर हामार पिता आर प्रभु इसु ख्रिस्‍टेर तरफ से तम़ाक अनुग्रह आर सान्‍ति मिल्कन।
57001004	जेइ जेइ बेला मुइँ प्रार्थना करेचु हरखुना तोर फम करेचु आर परमेस्‍वरटक धन्‍यबाद देचु।
57001005	कियाँकि प्रभु इसुर पर तोर जेइड बिस्‍वास छोक आर गटे पबित्रजनलार प्रति जेइखान तोर प्रेम छोक ताहार बिसयत मुइँ सुनिच्‍कुन।
57001006	मुइँ एइड प्रार्थना करेचु कि, ख्रिस्‍टटत रहए हामा जेइला आसिस पाचि, उला हरेकटा आसिसेर बिसयत तुइँ पुरा ग्‍यान पाए आप्‍नार बिस्‍वासट बाँटबार पाके आरह बार्त़े जाइस।
57001007	भाइ, तोर प्रेमेर कारन मुइँ बाडा आनन्‍द आर हुब पाइचु कियाँकि तोर कारन पबित्रजनला मनत नायाँ बल पाइचे।
57001008	ताहाते ख्रिस्‍टटत तोर बड भाइर भाबे तोक कि कर्बा लाग्‍कु कहए आग्‍या दिबार मोक पुरा हक छे।
57001009	मातुन प्रेमेर कारन हुनङ नि करिए बुरु मुइँ बुऱा पावलड, जाहाँए आल़ा ख्रिस्‍ट इसुर खातिर एकटा कइदि हए छु, तोक नेहरा करेच्‍कुन,
57001010	मोर आत्‍मिकि बेटा ओनेसिमसेर तरफ से मुइँ लेबिए कहच्‍कुन, जाहाँर मुइँ कइदि अबस्‍थात बाप हइचु।
57001011	आगुत उहाँए तोर ताने कोए कामेर नि रहकु मातुन आल़ा तहरअ ताने आर महरअ ताने खोब कामेर लोक हइचे।
57001012	मुइँ उहाँके, आर्थात मोर मनेर टुक्राडके तोर ठिना घुराए पाठाच्‍कुन।
57001013	उहाँक त मुइँ महरे सङे राख्‍बा चाहिस्‍नु कियाँकि सुसामादेर कारन बन्‍दि हुवाल मोर इड हालतत तोर बदलि याहिँ मोर सेबा कर्लेहने।
57001014	मातुन तोर मन्‍जुरि बेगर मुइँ हेनङ कर्बा नि चाहानु जेसे तुइँ इखान उपकार मोर ताने जबरजस्‍ति नि, मातुन राजिखुसि से करिस।
57001015	धरिले, याहाँए केबा दिनकार ताने तोर ठिना से भेराए गेइसेल्‍कु जेसे याहाँए सदाए तहरे सङे रहकु।
57001016	आप उहाँए सुधाए एकटा गुलामे नि, मातुन ताहार से बेसि ख्रिस्‍टटत एकटा प्रिय भाइ हकु। महरअ ताने आर तहरअ ताने इड केत्र बड काथा कि, उहाँए तोर ताने गुलामअ आर बिस्‍वासि भाइ दनह हकु।
57001017	ताहाते तुइँ जदि मोक सङ जानेचिस ते, मोक स्‍वागत कर्बार लाखा याहाँकअ स्‍वागत करिस।
57001018	याहाँए जदि तोर कुछु खारापि करिचोक बा कुछु डाँर तिर्बार छेक ते, उला गटेला मोर हिसापत लिखिए राखिस।
57001019	मुइँ पावलड, आपुन हाते इखान चिट्ठि लिखेच्‍कुन, उला डाँर मुइँ आपुन थारे तिरि दिम्‍कुन। तोक त कहबा नि लागे केजान, कि तुइँ खुद मोर रिनि छिस।
57001020	हँ भाइ, प्रभुत मुइँ तोर ठिना से एकखान काम लिबा छाबेच्‍कुन। ख्रिस्‍टियन भाइर भाबे मोर मनेर बझाड हल्‍का बेनाए दे।
57001021	तुइँ मोर काथाड राख्‍बो कहए मोक तोर पर पुरा भार्सा छे, आर मुइँ एइड जानिए तोक इखान चिट्ठि लिखेच्‍कुन कि तुइँ मोर कहाल से आरह बेसि कर्बो।
57001022	आर मोर ताने एकटा कठा तियारि करिए राखिस, कियाँकि तोर प्रार्थनार सहजोग से महँ तोर ठिना आस्‍बा पारिम कहए आसा राखिचु।
57001023	ख्रिस्‍ट इसुर खातिर मोर सङे कइदत पर्बार इपाफ्रासट,
57001024	अइनङ करे मोर सङे काम कर्बार मर्कुस, अरिस्‍तार्खस, डेमास आर लुकाडउ तोक बन्‍दगि पाठाइचोक।
57001025	प्रभु इसु ख्रिस्‍टेर अनुग्रहखान तम़ा साभार सङे रहकन।
58001001	अतेदिना परमेस्‍वरट हामार बाप दादोलार सङे अगमबक्‍तालार पाए भिन भिन समयत भेलेला किसिम से बलिस्‍ले,
58001002	मातुन इला अन्‍तिम दिनत, आल़ा हामार सङे उहाँए आप्‍नार पुत्रडर पाए बलिचे, जाहाँक उहाँए गटे कुछुलार अधिकारि नियुक्‍त कर्ले आर जाहाँर पाए उहाँए गटेड ब्रम़ान्‍डेर सृस्‍टि कर्ले।
58001003	उहाँइ परमेस्‍वरेर महिमार चमक आर उहाँर स्‍वभाबेर बास्‍तबिक प्रतिनिधि हए आर उहाँइ गटे कुछुलाक आप्‍नार सक्‍तिसालि बचन दे सम़्‍लाचे। आर जेइखुना उहाँए पाप छेमार सुद्धिकरनड हासिल कर्ले ते, महिमित परमेस्‍वरेर दाहिना बिति उँच्‍च आसनत बिराजमान हले,
58001004	आर जेनङ उहाँए उत्तराधिकारेर भाबे सर्गदुतलार से स्रेस्‍ट नाअँ पाइस्‍ले, सेनङ उहाँए अम़ार से आरह अधिक सर्बोतम ठहरिले।
58001005	परमेस्‍वरट कुनहड सर्गदुतक कि केधउ हेनङ कहिचे: “तुइँ मोर पुत्र हइस, आझि तोक मुहें जलम दिच्‍कुन?” कि ते उहाँए केधउ हेनङ कहिचे, “मुइँ उहाँर पिता हम्‍किन आर उहाँए मोर पुत्र हबे?”
58001006	फेर उहाँए पहिल्ठिया पुत्रडक संसारत पाठाबारखुना हेनङ कहले, “परमेस्‍वरेर गटेला सर्गदुत उहाँके पुजोक।”
58001007	आर सर्गदुतलार बिसयत उहाँए हेनङ कहचे, “उहाँए आप्‍नार सर्गदुतलाक बायाँर आर आप्‍नार सेबकलाक अगिनेर लपक बेनाचे।
58001008	मातुन पुत्रडर बिसयत उहाँए हेनङ कहचे, “हे परमेस्‍वर, तोर सिंहासनड सदाकार ताने रहतोक आर धार्मिकताखान तोर राजेर राजदन्‍ड होक।
58001009	धार्मिकताखानक तुइँ प्रेम करेचिस आर दुस्‍टताखानक घिन करेचिस। अइताने हे परमेस्‍वर, तोर परमेस्‍वरट तोक तोर सङलार से आरह बेसि करे खुसिर तेल दे अभिसेक करिल्‍कु।”
58001010	आर उहाँए फेर कहचे, “हे प्रभु आदिकालत तुइँ पृथिमिर जगड बठालो आर आकासला तोर हातेर सिर्जना होक,
58001011	उ गटे कुछुला नस्‍ट हए जाबे, मातुन तुइँ सदाए रहबो। उला गटे कुछुला नुआँर लाखा पुर्ना हए जाबे।
58001012	गिलापटर लाखा तुइँ उलाक लल्‍पटाए लिबो, नुआँर लाखा उलाक फेराल जाबे, मातुन तुइँ सदाए एक सामान छिस आर तोर बच्‍छरलार केधउ ओर नि जातोक।”
58001013	कि ते कुनहड सर्गदुतक उहाँए हेनङ कहिस्‍ले, “मुइँ तोर दुस्‍मनलाक तोर ठेङराखा नि बेनाबार तलिक तुइँ मोर दाहिना बिति बठेक?”
58001014	मातुन उला सर्गदुत मुक्‍ति पाआल लोकलार खातिर सेबा कर्बार ताने पाठाल सेबा करा आत्‍मा कि हए नि?
58002001	अइताने हामा जे सुनिचि उलार पर आरह बेसि करे ध्‍यान दि, जेसे हामा उला से बहकिए ना जाइ।
58002002	सर्गदुतलार पाए घोसना कराल सन्‍देसट सत्‍य ठहरिले, आर हरेकखान अपराध बा आग्‍या उलंघनेर उचित दन्‍ड दुवाल गेले जदि ते,
58002003	हेनङ माहान मुक्‍तिडक बेवास्‍ता करिए हामा बच्‍म केनङ करे? प्रथमे इड मुक्‍तिर घोसना प्रभुडए करिस्‍ले आर जाहाँए जाहाँए इड सुनिस्‍ले अम़ार पाए हामार ताने पाक्‍का प्रमानित कराल गेले।
58002004	आर परमेस्‍वरट चिऩलार पाए, चमत्‍कारेर कामलार पाए, हर किसिमेर छकलागा कामलार पाए आर उहाँर इच्‍छा अनुसार बाटाल पबित्र आत्‍मार बरदानलार पाए इड काथार गबाहि दिले।
58002005	आप आस्‍बार जेइखान संसारेर काथा हामा बल्‍ते आसिचि, उखान संसारक परमेस्‍वरट सर्गदुतलार अधिनत नि दिले।
58002006	मातुन जेनङ धर्मसास्‍त्रत कुनह एक ठिना काहुँ परमेस्‍वरटक हेनङ कहए गबाहि दिचे: “लोकट कि हए ते तुइँ उहाँर फम राखेचिस बा मान्‍सिर पुत्रड कि हए ते, तुइँ उहाँर सुधि लेचिस?
58002007	तुइँ उहाँक एक छिनकार ताने सर्गदुतलारअ से हेंट कर्लो, तुइँ उहाँक महिमा आर आदरेर मुकुट पिऩालो,
58002008	आर गटे कुछुला तुइँ उहाँर ठेङेर तलत राखि दिलो।” उहाँर अधिनत गटे कुछुला राख्‍बारखुना, उहाँर अधिन से बाहार कुनहला चिजक रहबा नि दिलो। मातुन आल़ा गटे कुछुला उहाँर अधिनत रहते नि देखेचु।
58002009	आर हामा इसुडक देखेचि, जाहाँक एक छिनकार ताने सर्गदुतलार से हेंट कराल गेइस्‍ले, मातुन मिर्तुर सास्‍ति खेप्‍बार कारन उहाँक महिमा आर आदरेर मुकुट पिऩाल गेले, जेसे परमेस्‍वरेर अनुग्रह पाए हरेकटा लोकेर ताने उहाँए मिर्तुर माजा चाखोक।
58002010	इड काथा मुनासिब रहए कि परमेस्‍वरट, जाहाँर ताने आर जाहाँर पाए गटे कुछुर अस्‍तित्‍व छे, उहाँए आप्‍नार अधिकला सान्‍तानक महिमात आन्‍बारखुना अम़ार मुक्‍तिर कर्ता इसुडक सास्‍तिर माध्‍यम से सिद्ध ठहरिबार उचित जान्‍ले,
58002011	कियाँकि पबित्र बेनाबारट आर पबित्र बेनालला साभाउ एकेडा परिबारेर हए। एइड कारन से अम़ाक भाइ करे कहबा इसुड कोए लाज नि गनेचे।
58002012	उहाँए कहचे, “मुइँ मोर भाइलार बिचत तोर नाअँड घोसना करिम्‍कुन, बिच सभाडत मुइँ तोर प्रसांसा करिम्‍कुन।”
58002013	फेर उहाँए कहचे, “मुइँ उहाँर पर भार्सा करिचु,” आरह उहाँए कहिचे, “देख, मोक आर परमेस्‍वरेर पाए दुवाल मोर सान्‍तानलाक।”
58002014	आर आप जेनङ करे सान्‍तानला देहा आर सुर्किर सहभागि हइचे, अइनङ करे उहाँउ अइड स्‍वभाब धारन कर्ले, जेसे उहाँए मिर्तुर सक्‍तिबालाडक आर्थात दियाबलासटक मिर्तुर माध्‍यम से नस्‍ट करोक,
58002015	आर मिर्तुर डर से जिबन भर गुलामित रहबार गटे लोकलाक उहाँए आजाद कराक,
58002016	कियाँकि इड काथा प्रस्‍ट छे कि उहाँए सर्गदुतलार नि मातुन अब्राहामेर सान्‍तानलार सुधि लिबा आस्‍ले।
58002017	अइताने उहाँक हरला काथात आप्‍नार भाइलार लाखा हबा परिसेल्‍कि, जेसे उहाँए परमेस्‍वरेर सेबात दयाबान आर बिस्‍वासयोग्‍य माहा पुजारुक बनोक आर लोकलार पापला छेमा कर्बा पाप छेमार बलि होक।
58002018	कियाँकि उहाँए आप्‍ने जाँच्‍नात रहबारखुना सास्‍ति खेप्‍बार कारन जाँच्‍नात गिर्बार लोकलाक सहजोग कर्बार सक्‍छम छे।
58003001	अइताने सर्गेर बलाहाटत सहभागि हुवाल पबित्र भाइला रे! इसुडक बिचार करि, जाहाँक हामा प्रेरित आर माहा पुजारुक कहए सुइकार करिचि,
58003002	उहाँक नियुक्‍त कर्बारटर प्रति इसुड बिस्‍वासयोग्‍य हए रहले, जेनङति कि मोसाड परमेस्‍वरेर गटेड घरानात बिस्‍वासयोग्‍य छिले।
58003003	जेनङ करे घरट से घर बेनाडर बेसि आदर हचे, अइनङ करे इसुड मोसाड से आरह बेसि आदर पाले,
58003004	कियाँकि हरेकटा घर काहाँरअ नि काहाँरअ पाए बेनाल जाचे, मातुन गटे कुछुला बेनाबार त परमेस्‍वरटए हए।
58003005	परमेस्‍वरेर गटेड घरानात मोसाड एकटा सेबकेर भाबे बिस्‍वासयोग्‍य हए छिले, जेसे उहाँए भबिस्‍यत हबार काथालार गबाहि हबा पारोक।
58003006	मातुन ख्रिस्‍टट परमेस्‍वरेर गटेड घरानात पुत्रडर भाबे बिस्‍वासयोग्‍य हए छिले। आप हामा जदि भबिस्‍यर आस्रात आप्‍नार भार्सा आर गउरबखानक आखिरि दिन तलिक धरिए रहम ते, हामाउ उहाँर परिबारेर हम।
58003007	अइताने जेनङ कि पबित्र आत्‍माड कहचे: “आझि तम़ा उहाँर गालाड सुनिचन जदि ते,
58003008	निधुवा पाथारखानत परिक्छार दिनडत बिरोध कर्बार लाखा तम़ार मनला कठोर ना कर,
58003009	जेइठिना कि तम़ार बाप दादोला चालिस बच्‍छर भरे मोर कामला देख्‍ते देख्‍तउ जाँच्‍ना कर्ले।
58003010	अइताने उड पुस्‍तार लोकलार सङे मुइँ क्रोधित हनु आर कहनु, ‘अम़ार मनला सदाए चन्‍चल छेक आर अम़ा मोर दामालड नि चिऩिचे।’
58003011	ताहाते मुइँ गसार ताए हेनङ कहए सतखानु, ‘एम़ा मोर बिस्रामत केधउ ढुक्‍बा नि पार्बे’।”
58003012	हे भाइला, हुँसियार रह, तम़ार काहाँरअ सङे दुस्‍ट बिचार आर अबिस्‍वासि मन ना हकन, निते त तम़ाक जेअँत परमेस्‍वरट से दुर लेजात्‍कन।
58003013	मातुन जाहाँभर तलिक “आझिकार दिन” कहबार काथाड छे, ताहाँभर तलिक एक दस्रा झनाक सिक्‍छा द, जेसे पापेर छलत परिए तम़ा काहुँ कठोर ना हन्,
58003014	कियाँकि हामा जदि आप्‍नार सुरुकार बिस्‍वासखानक अन्‍तिम तलिक धरिए राखि ते, हामा ख्रिस्टेर सङे साझियार हइ।
58003015	जेनङ कि धर्मसास्‍त्रत कहिचे: “आझि तम़ा उहाँर गालाड सुनिचन जदि ते, बिरोधेर दिनडत कर्बार लाखा तम़ार मनला कठोर ना हकन।”
58003016	आप सुन्‍बार लोकला काहाँए छिले ते, सुन्‍ते सुन्‍तउ बिरोध करिस्‍ले?अम़ा साभाउ कि हए नि, जाहाँए ते मोसार आगुवानित मिस्र देस से निक्‍लिए आसिस्‍ले?
58003017	मातुन उहाँए चालिस बच्‍छर भरे काहाँर सङे क्रोधित हले ते? अम़ारे सङे कि नि जाहाँए ते पाप करिस्‍ले आर जाहाँर लासला निधुवा पाथारखानत परिए छिल्‍कि?
58003018	आर उहाँर आग्‍या नि मान्‍बार लोकला उहाँर बिस्रामत ढुक्‍बा नि पार्बे कहए कि उहाँए सत खाइस्‍ले नि?
58003019	आप हामा इड से बुझेचि कि अम़ा अबिस्‍वासेर कारन बिस्रामत ढुक्‍बा नि पाले।
58004001	अइताने परमेस्‍वरेर बिस्रामत प्रबेस कर्बार प्रतिग्‍याड पालउ हामा भय गनि निते त तम़ार मइधे से काहुँ काहुँ प्रतिग्‍याडत प्रबेस कर्बा नि पार्बन,
58004002	कियाँकि अम़ारे लाखा हामाकअ सुसामाद सुनाइचे। मातुन सुनाल बचनड से अम़ार कुनह लाभ नि हल्‍कि कारन सुन्‍बार लोकला इड बचनडक बिस्‍वास पुर्बक सुइकार नि कर्ले।
58004003	आर हामा जाहाँए जाहाँए बिस्‍वास करिचि उड बिस्रामत प्रबेस पाम, जेनङ कि उहाँए कहिचे, “मुइँ गसार ताए हेनङ कहए सत खानु, ‘अम़ा मोर बिस्रामत केधउ प्रबेस नि पाबे’।” हबार त उहाँर कामला संसारेर उत्‍पतिते पुरा हए गेइसेल्‍कि,
58004004	कियाँकि उहाँए आरह कुनह ठिना सातमा दिनेर बिसयत हेनङ कहिचे: “परमेस्‍वरट आप्‍नार गटे कामला से सातमा दिनत बिस्राम लिले।”
58004005	आर अइखान खन्‍डत उहाँए फेर हेनङ कहिचे, “मोर बिस्रामत अम़ा केधउ प्रबेस नि पाबे।”
58004006	अइताने केतेला झना प्रबेस पाबार बाकिए रहबार कारन प्रतिग्‍याड आल़ाउ खुलाए छे आर जाहाँक आगुते सुसामाद सुनाल गेइस्‍ले नाटेर कर्बार कारन अम़ा प्रबेस लिबा नि पाइस्‍ले।
58004007	आरह एक फेक उहाँए “आझि” कहए एकटा दिनेर किटान भेले दिन पाछु दाउदेर मुखे करिचे, जेइड काथा कि भेले दिन आगुत कहाँल गेइस्‍ले, “आझि तम़ा उहाँर गालाड सुनिचन जदि ते, तम़ार मनला कठोर ना कर।”
58004008	कियाँकि यहोसुड अम़ाक बिस्राम दिसेल्‍कि जदि ते पाछु करे परमेस्‍वरट अम़ाक भिन बिस्राम दिनेर बिसयत कहबे नि करेल्‍किहने।
58004009	अइताने परमेस्‍वरेर जनलार ताने बिस्राम दिनेर आरामड आल़ाउ बाकिए छे।
58004010	कियाँकि परमेस्‍वरेर बिस्रामत प्रबेस लिबार हरेक झन आप्‍नार कामला से बिस्राम लेचे जेसा कि परमेस्‍वरटउ आप्‍नार कामला से बिस्राम लिस्‍ले।
58004011	अइताने उड बिस्रामत प्रबेस लिबार ताने हामा भरसक कोसिस करि, आर जेसे हामा नाटेर कर्बार लोकलार लाखा काहुँ ना लाइक ना हइ।
58004012	बास्‍तवत परमेस्‍वरेर बचनड जेअँत आर सक्‍तिसालि छे, आर दो धारिया तेरुवालखान से आरह बेसि चख हचे। उखान दे प्रानडक आर आत्‍माडक ताहार गिऱलाक आर हडिर मास्रालाक तलिक भिना भिनि करिए अरापार छेदबार आर मनेर बिचारलाक आर इच्‍छालाक जाँच्‍बार तलिक सक्‍छम हचे।
58004013	परमेस्‍वरेर नजरत सृस्‍टिर कुनहला काथा झापाल नि रहचे बुरु उहाँर नजरत गटे कुछुला खुलम खुल्‍ला छे आर फटफट करे देखा जाचे, जाहाँक हामा अबस्‍य हिसाप बुझाबा लागे।
58004014	आप सर्ग तलिक उठिए जाबार परमेस्‍वरेर पुत्र इसु ख्रिस्‍टट हामार सब से बड माहा पुजारुक हबार कारन सुइकार कराल बिस्‍वासट हामा आरह करकर करे धरिए राखि,
58004015	कियाँकि हामार माहा पुजारुकट हेनङ असक्‍छम नि छे कि हामार कमजोरिलात दया देखाबा नि पारे। मातुन उहाँए हामारे लाखा गटे काथालात जाँचाल जालउ कुनह पाप नि कर्ले।
58004016	अइताने हामा साहास करे अनुग्रहेर सिंहासनडर बग्‍लत जाइ आर जेइखुना गरज हबे उखुना सहजोग पाबार ताने दया आर अनुग्रह पाइ।
58005001	हरेकटा माहा पुजारुकक लोकलार बिच से बिछाल जाचे आर लोकलार पक्‍छत अम़ार पापलार खातिर परमेस्‍वरटक भेटि आर बलिदानला चऱाबा उहाँक नियुक्‍त कराल जाचे।
58005002	आजान आर कुदामालत लागाल लोकलार सङे उहाँए नम्रता पुर्बक ब्‍यबहार कर्बार सक्‍छम छे कारन उहाँउ त एकटा दुर्बल लोक हए।
58005003	आर उहाँक बाठे लोकलार पापलार खातिर नि मातुन आप्‍नारअ पापलार ताने बलिदान चऱाबार कर लागेचेक।
58005004	काहुँ इखान सम्‍मान आप्‍ने लिबा नि पार्बे, मातुन हारुनडक डाकाबार लाखा उहाँक परमेस्‍वरटए बलाहाट देचेक,
58005005	अइनङ करे, ख्रिस्‍टटउ माहा पुजारुक हबार ताने आप्‍ने आप्‍नाक उँच्‍च नि कर्ले मातुन “तुइँ मोर पुत्र हइस आझि तोक मुहें जल्‍माइच्‍कुन” कहबारटर पाए उहाँर नियुक्‍ति हले,
58005006	जेनङ कि परमेस्‍वरट आरह भिन ठिना कहिचे, “मल्‍किसेदेकेर दर्जा बमोजिम तुइँ सदाकार ताने पुजारुक हइस।”
58005007	इसुड सरिलत रहते उहाँक मिर्तु से बचाबारटक उहाँए बाडा इनाए बिनाए कान्‍ते लोए गिराए प्रार्थना कर्ले आर उहाँर भक्‍तिपुर्न समर्पनेर कारन उहाँर प्रार्थना आर नेहराला सुनाल गेल्‍कि।
58005008	हबार त, उहाँए परमेस्‍वरेर पुत्र रहए ताहुँ उहाँए सास्‍ति खेपिए आग्‍यापालन कर्बा सिक्‍ले,
58005009	आर उहाँए सिद्ध ठहरिबार बाद उहाँर आग्‍यापालन कर्बार साभार ताने उहाँए अनन्‍त मुक्‍तिर आधार बन्‍ले।
58005010	मल्‍किसेदेकेर दर्जा बमोजिम परमेस्‍वरेर पाए उहाँए माहा पुजारुकेर पदत नियुक्‍त हले।
58005011	इड बिसयत कहबार त हामार भेलेला काथा छे, मातुन बुझाबार कठिन छे, कियाँकि तम़ार बुझ्‍बार सक्‍तिखान मन्‍द हए गेइच्‍कन,
58005012	कियाँकि आल़ा तलिक त तम़ाक सिक्‍छक हए जाबा परे, मातुन परमेस्‍वरेर बचनेर आधारभुत सिक्‍छाला आल़ाउ तम़ाक भिन झनाए सिकाच्‍कन। तम़ा सकत खराक नि बुरु छुवार खराक खाचन,
58005013	कियाँकि बाठे दुधे खाए बच्‍वार लोकट धार्मिकतार बचनत पकत नि हचे, कारन उहाँए छुवाए रहचे।
58005014	मातुन सकत खराकला पकत लोकलार ताने हए। एम़ार सँच्‍बार सक्‍तिखान लागातार अभ्‍यासेर कारन असल आर खाराप छिटकिबार पाके सक्‍छम हचेक।
58006001	अइताने हामा ख्रिस्‍टेर बिसयर सुरुकार सिक्‍छालाक छरिए सिद्धतार माखे आगु बार्त़े जाइ। मिर्तुर माखे लेजाबार कामला से घुरिए, पास्‍चातापेर आर परमेस्‍वरेर पर बिस्‍वास कर्बार कामलार आधार फेर घुरिए ना बठाइ।
58006002	अइनङ करे भिन भिन किसिमेर बप्‍तिस्‍मालार बिसयर सिक्‍छा, हात राखा काम, मराल लोकलार पुनरुत्‍थान आर अनन्‍त दन्‍डेर काथालार आधार घुरिए ना बठाइ।
58006003	आर परमेस्‍वरट अनुमति दे जदि ते उला काम हामा कर्बाउ पारि,
58006004	कियाँकि अम़ा जाहाँए एक फेक परमेस्‍वरेर प्रकास पाए सर्गेर बरदानला चाखिचे आर पबित्र आत्‍मार सहभागि हइचे,
58006005	परमेस्‍वरेर उत्तम बचनेर आर आस्‍वार जुगडर सक्‍तिखानेर स्‍वाद चाखिचे,
58006006	ताहार बाद अम़ा बिस्‍वास त्‍याग करिए पतित हए जदि ते अम़ाक घुराए पस्‍चातापेर अबस्‍थात आन्‍बार असम्‍भब छे, कियाँकि अम़ा आप्‍नारे खातिर परमेस्‍वरेर पुत्रडक आरमने क्रुसत टाङेचे आर डाङपाछार उहाँर अपमान करेचे।
58006007	जेइखान भुइँ बारम्‍बार बर्साल पानिखानक खाचे आर लोकलार ताने जुताल जाचे आर लोकलार ताने मन पसिनेर अन उप्‍तनि देचे, उखान भुइँ परमेस्‍वरट से आसिस पाचे।
58006008	मातुन काँटा आर काँटाबाला लति उब्‍जिबार भुइँखान बेकाम्‍मा हचे आर उखानत परमेस्‍वरेर स्राप आसेचे। आखितर उखान भुइँक जलाए भस्‍म कराल जाचे।
58006009	हे प्रियला, तम़ाक हामा हेनङ काथाला कहलउ तम़ार भालाइर बिसयत हामा निस्‍चित छि, खास करे तम़ार मुक्‍तिर बिसयर काथालात,
58006010	कियाँकि परमेस्‍वरट हेनङ अन्‍याइ नि छे कि तम़ार कराल कामखानेर आर परमेस्‍वरेर प्रति पबित्रजनलार सेबात कराल तम़ार प्रेमखानक उहाँए बिस्राए जात्‍कन, जेइखान सेबा तम़ा आल़ाउ कर्तेइ छन।
58006011	हामार मनसुवा एइड कि तम़ा हरेक झन आप्‍नार पुर्न आसाड हासिल कर्बार ताने अन्‍तिम तलिक एइनङ कारा मेहनेत कर्बन,
58006012	जेसे तम़ा आल्‍सिया ना हन्, बुरु बिस्‍वास आर धिरजतार माध्‍यम से प्रतिग्‍यार हकदार हबार लोकलार देखासिकि कर्बार ह।
58006013	परमेस्‍वरट अब्राहमडर सङे कबुल कर्बारखुना आप्‍नार से माहान आर कोए नि रहबार कारन उहाँए आप्‍नारे नाअँत हेनङ कहए सत खाले,
58006014	“अबस्‍य मुइँ तोक आसिस दिम्‍कुन आर तोर सन्‍तानलार बृद्धि करिम्‍कुन।”
58006015	सेने अब्राहमड धिरज धारन करिए प्रतिग्‍याड हासिल कर्ले,
58006016	कियाँकि लोकला आप्‍नार से बड लोकेर नाअँत सत खाचे आर अम़ार हरेकला बाद बिबाद सत खाए निस्‍ठुकि करेचे।
58006017	आर जेइखुना परमेस्‍वरट केधउ नि बदलिबार उहाँर प्रतिग्‍याला आप्‍नार हकदारलाक प्रस्‍ट भाबे बुझाबार इच्‍छा प्रकट कर्ले ते, उड इच्‍छाक निस्‍ठुकि कर्बा उहाँए सत खाले।
58006018	ताहाते परिबर्तन नि हबार दुइरा काथा छे आर्थात कबुल कर्बार आर सत खाबार काथाड, जेइला काथार माध्‍यम से परमेस्‍वरट सदाए सत्‍य ठहरेचे, जेसे हामा सरन लिबार लोकला हामार आगुति राखाल आसाड हासिल कर्बा आरह उत्‍साह प्राप्‍त करि।
58006019	आर इड आसा हामार प्रानडर ताने सुरक्‍छित आर स्‍थिर एकखान झामर लाखा हए जेइड आसाए हामाक पार्दार भित्रेर बेदिड तलिक लेजाचे।
58006020	हता इसुड मल्‍किसेदेकेर दर्जा बमोजिम हामार पक्‍छ से आगु आगु जाबार आगुवान हए सदाकार ताने माहा पुजारुकेर रुपत प्रबेस करिचे।
58007001	एइड मल्‍किसेदेक सालेमेर राजा आर सर्बोच्‍च परमेस्‍वरेर पुजारुक रहए। जाहाँए राजालाक जितिए आस्‍बार अब्राहामडक भेट करिस्‍ले आर उहाँक आसिर्बाद दिस्‍ले।
58007002	आर अब्राहामड जितिए आनाल आप्‍नार गटे कुछुलार दसांस एइड मल्‍किसेदेकक दिस्‍ले। मल्‍किसेदेक नाअँडर अर्थ धार्मिकतार राजा हए, याहाँए सालेमेर राजा हबार कारन याहाँक सान्‍तिर राजा कहाल जाचे।
58007003	याहाँर कुनह बाप बा माअँ बा कुनह बंसाबलि नि छेक आर नाते याहाँर जिबनडर सुरु छेकनाते अन्‍त्‍य, मातुन याहाँए परमेस्‍वरेर पुत्रर रुपत सदाकाल पुजारिए रहबे।
58007004	ल आप बिचार कर त, याहाँए केनङ माहान पुरुस रहए ते कुल पति अब्राहामडउ याहाँक लऱनत जिताल जिऩिसलार दसांस दिस्‍ले!
58007005	आर पुजारुक पदत नियुक्‍त हबार लेबि कुलेर सान्‍तानला, अब्राहामेर सान्‍तान हलउ बिधान अनुसार आप्‍नारे दादा भाइलार ठिना से दसांस लिबार आग्‍या पाइस्‍ले।
58007006	मातुन लेबिर कुलत नि पर्बार एइड मल्‍किसेदेक अब्राहामेर ठिना से दसांस लिले आर प्रतिग्‍या पाबार अब्राहामडक आसिर्बाद दिले।
58007007	इड काथात बिबाद कर्बार कोए बाते नि छे, कि छट लोकट बड लोकट से आसिर्बाद पाचे।
58007008	एकति मरनसिल लोकला दसांस लेचे, आर दस्राति अइ एकटा लोके उला लेचे जाहाँक सदाए जेअँत रहबार कहए घोसना कराल गेइचे।
58007009	काहुँ यहनङ कहबा पारे कि दसांस पाबार लेबिडउ अब्राहामेर माध्‍यम से दसांस दिले,
58007010	कियाँकि मल्‍किसेदेकट अब्राहामडक लागा पाबारखुना लेबिड आप्‍नार कुल पितार सरिलते छिले।
58007011	आप लेबिड आप्‍नार पुजारुक पदखानेर माध्‍यम से सिद्धता पाबार हले, (कारन उहाँरे आधारत लोकला बिधानखान पाइस्‍ले) हारुनेर दर्जा बमोजिम नि हए ने, मल्‍किसेदेकेर दर्जा बमोजिम भिन पुजारुक थार कर्बार कि कुनह जरुरि रहए?
58007012	कियाँकि पुजारुक पदखान बदलि हले से बिधानखानअ बदलि हबार आबस्‍यक हचे।
58007013	आप इला काथा जाहाँर बिसयत कहागेइचे, उहाँए त भिन कुलेर रहए, जेइड कुल से काहुँ केधउ बेदिर सेबा कर्बे नि करे,
58007014	कियाँकि इड काथा प्रस्‍ट छे कि हामार प्रभुड यहुदार कुलेर छिले आर इड कुलेर बिसयत पुजारुकेर काथा मोसाड कुनह ठिना उल्‍लेख नि करे।
58007015	तने मल्‍किसेदेकेर लाखा भिन पुजारुक थार हए जदि ते हामार बलाल काथाड आरह बेसि करे प्रस्‍ट हचे,
58007016	कि मल्‍किसेदेकट बिधानेर नियम अनुसार सारिरिक भाबे त नि, मातुन अबिनासि जिबनेर सक्‍तिर आधारत पुजारुक हइस्‍ले,
58007017	कियाँकि उहाँर बिसयत हेनङ कहए गबाहि दुवाल गेइस्‍ले, “मल्‍किसेदेकेर दर्जा बमोजिम तुइँ सदाकार ताने पुजारुक हइस।”
58007018	कियाँकि पहिल्‍कार आग्‍याड कमजोर आर बेकाम्‍मा हबार कारन खारिज करा गेइचे,
58007019	कियाँकि बिधानखान कुनहला काथाक सिद्ध नि बेनाइचे बुरु उहाँर से उत्तम आरह एकटा आसा दुवाल गेइचे, जाहाँर माध्‍यम से हामा परमेस्‍वरेर ठिना पुग्‍बा पाचि।
58007020	आर इड काथार निस्‍ठुकि बेगर सत खाए नि हइस्‍ले, बुरु आगुकार आरला पुजारुक बेगर सत खाए नियुक्‍त हइस्‍ले।
58007021	मातुन उहाँए सत करिए पुजारुक हइस्‍ले, कियाँकि उहाँर बिसयत परमेस्‍वरट हेनङ कहिचे: “प्रभुड सत करिचे आर उहाँए आप्‍नार मनड केधउ नि बदलिबे, ‘तुइँ सदाकार ताने पुजारुक हइस’।”
58007022	अइड सतेर कारन इसुड आरह उत्तम कारालेर जामानि हले।
58007023	आगुत पुजारुकला गेन्‍तित भेलेला रहए, कियाँकि मिर्तुड अम़ाक पुजारुकेर कामत टिकिए रहबा नि दिकि।
58007024	मातुन इसुड सदाकार ताने जिए रहबार कारन उहाँर पुजारुक पदखान अटल रहबे।
58007025	अइताने उहाँर माध्‍यम से परमेस्‍वरेर ठिना आस्‍बार हरेक झनाक उहाँए सदाकार ताने पुरापुरि मुक्‍ति दिबार पर सक्‍छम छे, कारन उहाँए अम़ार ताने मध्‍यस्‍त प्रार्थना करि दिबा सदाए जेअँत छे,
58007026	कियाँकि हेनङ हबार उचित रहए, जेसे हामार ताने एक झना माहा पुजारुक होक, जाहाँए कि पबित्र, निर्दोस, निस्‍खोट, पापिलार से अलग छे आर सर्गला से आरह उँच्‍चत कराल गेइचे।
58007027	उहाँक आरहला माहा पुजारुकेर लाखा हरेक दिना, प्रथमे आप्‍नारे पापलार ताने, तने भिनला लोकेर पापलार ताने सब दिना बलिदान चऱाबा नि लाग्‍कि, कारन उहाँए इखान काम आप्‍नाक अर्पन करिए एकेबार्सि सदाकार ताने पुरा करि दिले,
58007028	कियाँकि बिधानखान माहा पुजारुकेर रुपत उऩ लोकलाक नियुक्‍ति करेचे, मातुन बिधानखान से पाछुत आसाल सतेर बचनड सिद्ध ठहराल पुत्रडक सदाकार ताने नियुक्‍ति करेचे।
58008001	आप, आल़ा तलिक हामा जे जेतेला काथा कहल्‍कन उलार मइधे से मुल काथा एइड कि हामार एकटा हेनङ माहा पुजारुक छे, जाहाँए सर्गेर राज सिंहासनत बिराजमान रहबार माहा महिम परमेस्‍वरेर दाहिना बिति बठिचे,
58008002	आर उहाँए पबित्रस्‍थानेर, उड सत्‍य तम्‍बुर सेबक हए जेइडर स्‍थापना लोकेर पाए नि मातुन प्रभुर पाए कराल गेइचे।
58008003	कियाँकि हरेकटा माहा पुजारुक भेटि आर बलिदान चऱाबार ताने नियुक्‍त हचे, अइताने यहड माहा पुजारुकेर सङे अर्पन कर्बार अबस्‍य कुछु रहबा परे।
58008004	आप, उहाँए जदि इखान पृथिमित रहए गेलहने ते, पुजारुक हबे नि कर्लेहने, कियाँकि बिधान अनुसार भेटि चऱाबार पुजारुकला त छेबे करेचे।
58008005	अम़ा सर्गेर पबित्र बासस्‍थानेर प्रतिरुपखानेर आर उहाँर छियाँखानेर सेबा करेचे कारन पबित्रस्‍थानखान बेनाबारखुना मोसाड परमेस्‍वरट से हेनङ आदेस पाइस्‍ले, “पाहारखानत देखाए दुवाल जाबार नमुनाडर लाखा तुइँ गटे कुछुला बेनाइस।”
58008006	मातुन इसुड आप आरह उत्तम सेबाड हासिल करिचे, जेनङ कि उहाँर मध्‍यस्‍थतार कारालड पुर्ना कारालड से अधिक उत्तम छे आर उत्तम प्रतिग्‍यालार पर स्‍थापित कराल गेइचे।
58008007	कियाँकि पहिल्‍कार कारालड निस्‍खोट रहलेहने जदि ते, दस्राड कारालेर काथाए नि आस्‍लेहने।
58008008	कियाँकि उला लोकेर दुसिया देखाते परमेस्‍वट हेनङ कहचे: “देख, उला दिन चलि आसेचे, सेने उखुना मुइँ इस्राएल आर यहुदार घरानार सङे एकटा नायाँ काराल स्‍थापित करिम, कहए प्रभुड कहचे।
58008009	मोर उड काराल अम़ार बाप दादोलार सङे बाऩाल कारालडर लाखा नि हबे, जाहाँक मुइँ अम़ार हात धरिए मिस्र देस से बाहार आन्‍बार आगुवानि कर्नु मातुन अम़ा मोर कारालडत स्‍थिर हए नि रहले, ताहाते मोक अम़ार वास्‍ता नि छे, कहए प्रभुड आरह कहचे।
58008010	आस्‍बार दिनलात मुइँ इस्राएलेर घरानाडर सङे हेनङ करे काराल बाऩिम, अम़ार मनलात मुइँ बिधानखान धरिदिम आर बिधानेर काथाला अम़ार अन्‍तरलात लिखिदिम, सेने मुइँ अम़ार परमेस्‍वर हमु आर अम़ा मोर प्रजा हबे, प्रभुड कहचे
58008011	आर अम़ा कुनहड लोकक बा आप्‍नार दादा भाइलाक ‘प्रभुडक चिऩेक’ कहए नि सिकाबे कारन छुवा से लेगेत भुर्या तलिक साभाउ मोक चिन्भे।
58008012	कियाँकि अम़ार अपराधला मुइँ छेमा करि दिम्‍किन आर अम़ार पापला मुइँ फेर केधउ फम नि करिम्‍किन।”
58008013	इड कारालक उहाँए “नायाँ काराल” कहबार कारन आगुकार कारालडक उहाँए पुर्ना ठहराले, जेइड काराल कि पुर्ना आर बेकाम्‍मा हते हते हाराए जाबे।
58009001	इड से बुझेचि कि, पहिलकार कारालडतअ आराधनार नियमला आर एकटा संसारिक पबित्रस्‍थान रहए।
58009002	हता एकटा तम्‍बु बेनाल रहए, याहाँर पहिल्‍कार कठाडर भित्रत चेराकदानि, टेबुल आर भेटिर रुटिला रहए। आर याहाँक पबित्रस्‍थान कहाल जाए।
58009003	ताहार से भित्तरकार कठाडक माहा पबित्रस्‍थान कहाल जाए।
58009004	अइड कठात सनार धुपदानि आर चारह पाके सना दे गर्छाल एकटा सन्‍दुक रहए। सन्‍दुकटर भित्रत मन्‍न राखाल एकटा सनार बाटि, मउल धराल हारुनेर लाठिखान आर कारालेर पाथलिया पाटिला रहए।
58009005	सन्‍दुकटर उप्रत कृपा आसनडत छियाँ करिए राख्‍बार महिमित करुबला रहए। मातुन इला काथार बिसयत आल़ा हामा प्रस्‍ट से फुटाए कहबा नि पार्म।
58009006	आप इला काथार तियारि हए जाबार बाद, पुजारुकला आप्‍नार धार्मिक नियमलार पालन कर्ते नियमित रुप से बाहिर बितिकार पहिला कठार पबित्रस्‍थानत जाचे।
58009007	मातुन भित्रि कठार माहा पबित्रस्‍थानत बाठे माहा पुजारुकट अह बच्‍छरटत एक फेक जाचे, अह सुर्कि नि लिए नि! उखान सुर्कि उहाँए खुद आप्‍नार ताने आर लोकलार पापलार ताने चऱाचे।
58009008	इड से पबित्र आत्‍माड बुझाचे कि, बाहिर बितिकार पहिला कठार पबित्रस्‍थानखान रहबार तलिक माहा पबित्रस्‍थानखानत जाबार दामालड नि खुलेचे।
58009009	इड काथा त आल़ाकार समयडर ताने एकटा खिस्‍सार लाखा हए, आर एइड बुझा जाचे कि, अर्पन कराल भेटि आर बलिदानला से आराधना कर्बार लोकटर बिबेकखान सुद्ध नि हचे,
58009010	इला भेटि आर बलिदान बाठे खाबार, पिबार काथा आर सुध्रिबार समयड नि आस्‍बार तलिक राखाल भिन भिन किसिमेर सिनानलार सारिरिक बिधि हए।
58009011	मातुन जेइखुना ख्रिस्‍टट आगुए से हए आसाल असल काथालार माहा पुजारुक हए आस्‍ले, ते उहाँए आरह माहान आर सिद्ध पबित्र बासस्‍थानेर पाके ढुक्‍ले जेइड कि हातेर बेनाल आर्थात इखान संसारेर नि रहए,
58009012	आर उहाँए माहा पबित्रस्‍थानत सदाकार ताने एकेबार्सि प्रबेस कर्ले, अह पाठार बा बाछार सुर्कि लिए नि मातुन आप्‍नारे सुर्कि लिए प्रबेस कर्ले आर अनन्‍तेर ताने उद्धार हासिल कर्ले।
58009013	पाठार बा धाकरेर सुर्किखान आर जलाल बाछिर मुसिला लोकलार पर छिर्याले अम़ार आसुद्ध देहाला सुद्ध हकि जदि ते,
58009014	अनन्‍त आत्‍मार माध्‍यम से परमेस्‍वरेर साम्‍ना आप्‍नाक निस्‍खोट अर्पन कर्बार ख्रिस्‍टेर सुर्किखान तम़ार बिबेकखानक जेअँत परमेस्‍वरेर सेबा कर्बा मराल कामला से आरह केनङ बेसि करे सुद्ध कर्तकन!
58009015	एइड कारन से उहाँए नायाँ कारालेर मध्‍यस्‍त कर्ता हए, जेसे कि पहिल्‍कार कारालेर अपराधलार छुटकारार ताने हुवाल उहाँर मिर्तुर पाए बलाहाट पाआल लोकला अनन्‍त उत्तराधिकारेर प्रतिग्‍या पाओक।
58009016	कियाँकि जाहाँ तलिक इच्‍छा पत्रर साबाल छे, उखान इच्‍छा पत्र लिख्‍बार लोकटर मिर्तुर सबुत देचे।
58009017	कारन इच्‍छा पत्र दिबार लोकट जिए रहबार तलिक उखान इच्‍छा पत्र पुरा नि हचे मातुन मर्ले तने पाक्‍का हचे।
58009018	ताहाते पहिल्‍कार कारालडउ बिना सुर्किए पाक्‍का हबा नि पाले।
58009019	जेइखुना मोसाड बिधानेर हरेकटा आग्‍या लोकलाक सुनाए ओर कर्ले तने उहाँए बाछा आर पाठार सुर्कि, पानि, लाल उनि आर हिसपेर पातबाला ठालला लिए बिधानेर कितापखानत आर गटे लोकलाक छिटा दिले,
58009020	“इखान परमेस्‍वरेर कारालेर उखान सुर्कि हए जेइखानेर काराल उहाँए तम़ाक करिसेल्‍कन।”
58009021	अइनङ करे उहाँए पबित्र बासस्‍थानेर पर आर आराधनात चलाबार गटेला भान्‍डार पर सुर्किर छिटा दिले।
58009022	बिधान अनुसार सुर्कि दे प्राय गटे कुछुलाक सुद्ध करेचे, सुर्कि नि बहाए पापेर छेमा हबार काथाड असम्‍भब छे।
58009023	अइताने सर्गेर नक्‍कल करा काथालाक सुद्ध कर्बार ताने जदि उला बिधिर गरज हल्‍कि ते, सर्गेर काथालाक सुद्ध कर्बार ताने त आरह उत्तम बलिदानेर गरज हतेक।
58009024	कियाँकि ख्रिस्‍टट, हातेर बेनाल पबित्रस्‍थानेर भित्रत प्रबेस नि कर्ले, जेइड कि खाँटि पबित्रस्‍थानेर बाठे नक्‍कल रहए, बुरु उहाँए सिधाए सर्गत प्रबेस कर्ले आर आल़ा उहाँए हामार तरफ से परमेस्‍वरेर उपस्‍थितित हाजिर छे।
58009025	आर नाते इसुड आप्‍नाक बारम्‍बार बलि चऱाबा प्रबेस कर्ले, जेनङ कि माहा पुजारुकट बच्‍छरे बच्‍छरे माहा पबित्रस्‍थानत ढुके, अह आप्‍नार सुर्कि लिए ने नि।
58009026	निते त उहाँक संसारेर उत्‍पति से आल़ा तलिक बारम्‍बार कस्‍ट उठाबा परेल्‍किहने। मातुन आप जुगेर अन्‍तिमत उहाँए एकेबार्सि प्रकट हले आर आप्‍नाके बलिदान करिए पापखानक सदाकार ताने हटाले।
58009027	जेनङ कि लोकटर ताने एक फेक मिर्तु निस्‍चित छे ताहार बाद निसाफ,
58009028	अइनङ करे ख्रिस्‍टटउ भेलेला झनार पापलाक उठाबा एकेबार्सि बलिदान हले, आप उहाँए दस्रा फेक देखारत हबे मातुन पाप उठाबा नि बुरु उत्‍साह पुर्बक उहाँर आसपइरा देख्‍बार लोकलार उद्धार कर्बा।
58010001	बिधानखान आप आस्‍बार उत्तम काथालार सत्‍य रुप नि हए, मातुन बाठे छियाँ हए। ताहाते बच्‍छरेर बच्‍छर लागातार चऱाबार बलिदानलार पाए लगत आस्‍बार लोकलाक इला बलिदाने सिद्ध कर्बा नि पार्बे।
58010002	निते त बलिचऱा कामखान रुका गेलेहने कारन पुजारुकट एकेबार्सि सुद्ध हबार हले, ताहार पाछे पापेर चेतना त हबा नि परे ने?
58010003	मातुन उला बलिदाने त आरह बच्‍छरे बच्‍छरे पापलार फम कराचे।
58010004	कियाँकि धाकरेर आर पाठार सुर्कि दे पाप हरन हबार असम्‍भब छे।
58010005	अइताने जेइखुना ख्रिस्‍टट संसारत आस्‍ले, ते उखुना उहाँए कहले, “बलिदान आर भेटिलार चाहाना तुइँ नि कर्लो बुरु मोर ताने एकटा देहा तियारि कर्लो।
58010006	होमबलि आर पाप बलिलात तुइँ खुसि नि हलो।
58010007	सेने मुइँ कहनु, ‘हे परमेस्‍वर, ले देखेक, कितापेर मठाडत जेनङ मोर बिसयत लिखाल छे, सेनङ मुइँ तोर इच्‍छाड पुरा कर्बा आस्‍नु ’।”
58010008	आगुतअ कहाल गेइचे कि, “बलिदानलार आर भेटिलार, होम बलिलार आर पाप बलिलार ताने तुइँ चाहाना नि कर्लो नाते तुइँ उलात खुसि हलो।” हबारते इला काम बिधानखानत कहाल अनुसारे कराल जाचे।
58010009	आरह उहाँए कहले, “ले देखेक! मुइँ तहरे इच्‍छाडक पुरा कर्बा आसिच्‍कुन।” दस्राडक स्‍थापित कर्बार ताने उहाँए पहिल्‍कारटक खारिज कर्ले।
58010010	आर हेनङ परमेस्‍वरेर अइड इच्‍छार पाए हइचे कि, इसु ख्रिस्‍टट आप्‍नार देहाड सदाकार ताने चऱाबार कारन हामा साभाउ पबित्र बेनाल गेइचि।
58010011	हरेकटा पुजारुक हर दिन आप्‍नार सेबार कामखान बारम्‍बार एक लाखा बलिदान चऱाए पुरा करेचे, मातुन उला बलिदाने पापलाक केधउ हरन कर्बा नि पारेचे।
58010012	मातुन ख्रिस्‍टट पापलार खातिर सदाकार ताने एकटा बलिदान चऱाले आर उहाँए परमेस्‍वरेर दाहिना बिति बिराजमान हले।
58010013	आर उहाँर दुस्‍मनला उहाँर पाअँदानि नि हबार तलिक उहाँए थामिए रहबे।
58010014	कियाँकि उहाँए पबित्र कराल गटे लोकलाक एकेडा बलिदानेर माध्‍यम से सदाकार ताने सिद्ध कर्ले।
58010015	आर पबित्र आत्‍माडउ हामाक हेनङ कहए सबुत देचे,
58010016	“प्रभुड कहचे: उला दिनत अम़ार सङे मुइँ एइड काराल करिम, अम़ार हृदयलात मुइँ मोर बिधानखान धरि दिम, आर उलाक मुइँ अम़ार मनलात लिखिदिम।”
58010017	फेर उहाँए हेनङ कहचे, “अम़ार पापलार आर अम़ार अधर्मलार मुइँ आर घुरिए फम नि करिम।”
58010018	आप जेइठिना इलार छेमा छे, हता पापेर ताने आर कुनह बलिदान बाकि नि रहचे।
58010019	अइताने हे भाइला, इसुर सुर्किखानेर माध्‍यम से जेनङ हामा माहा पबित्रस्‍थानत प्रबेस कर्बार निस्‍चयता पाइचि,
58010020	जाहाँए हामार ताने पार्दाखानेर माध्‍यम से आर्थात उहाँर आप्‍नारे देहाड दे एकटा नायाँ आर जेअँत दामाल फुटाइचे,
58010021	आर जेसा परमेस्‍वरेर घरानाडत हामार ताने एक झन माहान पुजारुक छे,
58010022	ल, आप हामा साँच्‍चा मन आर पुर्न बिस्‍वास सहित बिबेकखानेर दुसियाखानक दुर कर्बार ताने हृदयडत छिटा लिए देहाडक सुद्ध पानि दे धए परमेस्‍वरेर बग्‍लत जाइ।
58010023	आप, हामाक प्रतिग्‍या दिबारट बिस्‍वासयोग्‍य हबार कारन बिस्‍वासेर पहिला सुइकारटक कटकट करे धरिए राखि।
58010024	आर हामा एक दस्रा झनाक प्रेम आर असल कामेर ताने केनङ करे उत्‍साहित करामअ उड काथा बिचार करि।
58010025	काहाँरअ काहाँरअ संगति नि जाबार आदत रहचे, मातुन हामा एक ठिना जर हबा ना छरि, प्रभुर आगमनेर दिनड लक्‍चाते आस्‍बा देखिए हामा एक दस्रा झनाक आरह बेसि करे हुब भार्सा दि।
58010026	कियाँकि सत्‍यतार ग्‍यान पातउ जदि हामा जनिए जानिए पाप करि ते, हुनङ पापलार ताने आर कुनह बलिदान नि छे,
58010027	मातुन निसाफेर डरलागा प्रतिक्‍छाड आर बिरोधिलाक भस्‍म कर्बार क्रोधेर अगिनखान बाठे बाकि रहबे।
58010028	मोसार बिधानखान उलंघन कर्बार काहुँ होक, उहाँक दुइ बा तिन झना गबाहार साक्छिर आधारत निर्दया करे मर्बा पर्कि जदि ते,
58010029	आप तम़ा आप्‍ने बिचार कर: परमेस्‍वरेर पुत्रडक ठेङ दे खेच्‍बार, आप्‍नाक सुद्ध कर्बार कारालेर सुर्किखानक अपबित्र कर्बार, आर अनुग्रहर आत्‍माडक घोर अपमान कर्बार लोकट आरह केनङ कारा दन्‍ड पाबार लाइक ठहरिबे?
58010030	कियाँकि हामा उहाँक जानेचि जाहाँए हेनङ कहिचे, “बदला लिबार काम मोर हए, मुइँ उलार प्रतिफल दिमु” फेर उहाँए यहनङ कहिचे, “प्रभुड आप्‍नार लोकलार निसाफ कर्बे।”
58010031	जेअँत परमेस्‍वरेर हातत पर्बार काथाड बारा डरलागा।
58010032	पहिल्कार उला दिनक फम कर त, जेइखुना तम़ा परमेस्‍वरेर प्रकास पाबार बाद कस्‍ट खाए कठोर संघर्सत स्‍थिर हए छिलन,
58010033	कोए कोएखुना तम़ा निन्‍दा आर कस्‍ट सहित लोकलार आगुति तामासा बेनाल गेइस्‍लन, आर कोए कोएखुना तम़ा सास्‍ति खाबार लोकलार सङे सहभागि हइस्‍लन।
58010034	कियाँकि कइदिलार पर तम़ा दया देखालन, आप्‍नार सम्‍पतिला लुटिए लेजातउ तम़ा खुसि मने सहलन, कारन तम़ा जानिस्‍लन कि, तम़ार सङे उलार से आरह उत्तम ओर नि जाबार सम्‍पति छकन।
58010035	अइताने तम़ा उड भार्साक ना हारान, जेइडत तम़ार बड इनाम छकन।
58010036	परमेस्‍वरेर इच्‍छाडक पुरा कर्बा आर प्रतिग्‍या कराल प्रतिफलड हासिल कर्बार ताने तम़ाक स्‍थिर रहबार आबस्‍यक छकन।
58010037	कियाँकि धर्मसास्‍त्रखान कहचे: “आर थोर्के समयत जाहाँए आस्‍बार पर छे उहाँए आस्‍बे आर देरि नि कर्बे।
58010038	मातुन मोर धर्मिजनड बिस्‍वासेर माध्‍यम से जिबे, आर जदि उहाँए पाछु सर्कि जाए ते, उहाँर सङे मुइँ खुसि नि हमिन।”
58010039	मातुन हामा पाछु सर्किए जाबार आर नास हबार मइधेकार लोक नि हइ। बुरु आत्‍माडर मुक्‍तिर खातिर बिस्‍वास कर्बार आर बचाल जाबार मइधेकार लोक हइ।
58011001	आप बिस्‍वासखान आसा कराल काथालार निस्‍चयता आर बेदेखाल काथालार पुर्न भार्सा हए।
58011002	बास्‍तवत कहले, एइखान बिस्‍वासेर माध्‍यम से प्राचिन कालेर लोकलाक सुइकार कराल गेइसेल्‍कि।
58011003	बिस्‍वासेर माध्‍यम से हामा बुझेचि कि, गटेखान संसार परमेस्‍वरेर बचने दे सृस्‍टि हले, आर देखाल जाबार काथालाक देखा नि जाबार काथाला दे बेनाल गेले।
58011004	बिस्‍वासेर माध्‍यम से हाबिलड परमेस्‍वरटक कइनड से आरह सुइकारयोग्‍य बलि चऱाले, आर अइलारे माध्‍यम से हाबिलड धर्मि ठहरिले। उहाँर बलिदानडक सुइकार करिए खुद परमेस्‍वरट आप्‍नार सहमति जानाले। मारा पर्लउ उहाँए बिस्‍वासेर माध्‍यम से आझि तलिक बल्‍तेइ छे।
58011005	बिस्‍वासेर माध्‍यम से, मिर्तु नि चाखिए हनोकटक सर्गत उठाए लुवाल गेले, आर उहाँक कुनह ठिना काहुँ लागाल नि पाले, कारन उहाँक परमेस्‍वरटए उठाए लेगेइस्‍ले। कियाँकि उहाँक उठाए लिबार आगे उहाँए परमेस्‍वरटक खुसि बेनाइस्‍ले कहबार काथाड पुस्‍टि हचे।
58011006	बिस्‍वास बेगर परमेस्‍वरटक खुसि बेनाबार असम्‍भब छे, कारन जाहाँए परमेस्‍वरेर लगत जाचे उहाँर ताने परमेस्‍वरेर अस्‍तित्‍व छे, आर परमेस्‍वरटक छाब्‍बार लोकलाक उहाँए प्रतिफल देचे कहए पाक्‍का बिस्‍वास कर्बा लागे।
58011007	बिस्‍वासेर माध्‍यम से नोआड, उखुना तलिक आदेखा रहाल घटनाडर बिसयत दुवाल परमेस्‍वरेर चेतावनिडक सुइकार करिए आप्‍नार परिबारटक बचाबा एकखान पानिजाहाँत बेनाले। आर इड घटनार पाए उहाँए संसारखानक दुसि ठहराले मातुन बिस्‍वासेर माध्‍यम से आस्‍वार धार्मिकताखानेर उत्तराधिकारि ठहरिले।
58011008	बिस्‍वासेर माध्‍यम से अब्राहामड आग्‍यापालन कर्ले आर ‘जा’ कहबार ठाअँखानेर माखे गेले, जेइखान ठाअँक उहाँए पाछे उत्तराधिकारेर रुपत पाबार छिले, हबार त उहाँए इड नि जानिस्‍ले कि, उहाँए कुऩा गेइस्‍ले।
58011009	बिस्‍वासेर माध्‍यम से उहाँए एकटा बिदेसिर लाखा प्रतिग्‍यार देसखानत तम्‍बुत बासा कर्ले जेनङ कि इसाहाक आर याकुबडउ तम्‍बुत बासा करिस्‍ले आर एम़ाउ उहाँरे सङे सङे एकेडा प्रतिग्‍यार उत्तराधिकारि छिले।
58011010	कियाँकि अब्राहामड भिट्टा बठाल एकखान हेनङ नगरेर आस्रा करिस्‍ले, जाहाँर योजनाकार आर कारिगर परमेस्‍वरट हए।
58011011	बिस्‍वासेर माध्‍यम से बान्‍झि साराड आप्‍नार बुऱालि बयसत गर्भ धारन कर्बार सक्‍ति पाले कारन प्रतिग्‍या कर्बारटक उहाँए बिस्‍वासयोग्‍य मानिस्‍ले।
58011012	अइताने मर्ऩा हलउ अइ एकटा लोक से आकासेर तारोलार लाखा आगेन्‍ति आर सुमुन्‍दरेर बालुलार लाखा आमाझाइ सान्‍तान उत्‍पन हले।
58011013	प्रतिग्‍या कराल काथाला हासिल नि हतेइ, अम़ा साभाउ बिस्‍वासते मर्ले, आर अम़ा उलाक दुरे से देखिए स्‍वागत कर्ते, मानिए लिले कि अम़ा इखान पृथिमित परदेसि आर बिराना रहए।
58011014	इला काथा कहबार लोकला आप्‍नार ताने एकखान देसेर खुजित रहए कहबार काथाड प्रस्‍ट करेचे।
58011015	आप, जेइखान देस से अम़ा निक्‍लिए आसिस्‍ले फेर घुरिए अइखान देसत जाबार काथा सँचिस्‍ले जदि ते, अम़ाक घुरिए जाबार मउका अबस्‍य मिलेल्‍किहने।
58011016	मातुन अम़ा ताहार से आरह उत्तम देसेर आर्थात एकखान सर्ग सामान देसेर आस्रा करिस्‍ले। अइताने परमेस्‍वरट आप्‍नाक अम़ार परमेस्‍वर कहए काहालिबार छन नि गऩेचे, कारन परमेस्‍वरट अम़ार ताने एकखान नगर तियारि करिचे।
58011017	बिस्‍वासेर माध्‍यम से अब्राहामड जाँच्‍ना हबारखुना इसाहाकटक बलिदान कर्बा तियारि हइस्‍ले आर प्रतिग्‍याला पातउ उहाँए आप्‍नार एकटिया बेटाडक बलिदान कर्बार पर राजि हइस्‍ले।
58011018	याहाँरे बिसयत परमेस्‍वरट हेनङ कहिस्‍ले, “इसाहाकटरे पाए तोर सान्‍तानलार नाअँड कायम रहतोक।”
58011019	परमेस्‍वरट लोकलाक मिर्तु से फेर जेअँत कर्बा पारे कहबार काथाडत अब्राहामड निस्‍चित छिले। आर एक हिसाप से कहले चिऩर रुपत उहाँए इसाहाकटक मिर्तु से घुराए पाले।
58011020	बिस्‍वासेर माध्‍यम से इसाहाकट याकुब आर एसाबटक भबिस्‍यत हबार काथालार ताने अम़ाक आसिर्बाद दिस्‍ले।
58011021	बिस्‍वासेर माध्‍यम से, याकुबड मर्बारखुना आप्‍नार लाठिखानेर टुप्‍पाडत ढेसा लागाए परमेस्‍वरेर आराधना करिस्‍ले, आर योसेफेर बेटालाक आसिर्बाद दिस्‍ले।
58011022	बिस्‍वासेर माधयम से योसेफट, इस्राएलिलार प्रस्‍थानेर बिसयत आप्‍नार जिबनेर आखिरि समयत चर्चा करिस्‍ले आर अम़ाक आप्‍नार सोदघाटेर बिसयत हुकुम दिस्‍ले।
58011023	बिस्‍वासेर माध्‍यम से मोसार बाप माअँला उहाँक तिन तिन महिना भरे नुकाए राखिस्‍ले कारन अम़ा उहाँक सुन्‍दर देखिस्‍ले आर अम़ा राजार हुकुमडर कोए डर नि गन्‍ले।
58011024	बिस्‍वासेर माध्‍यम से मोसाड जामान हबार बाद फारोर बेटिर बेटा काहालिबा इन्‍कार कर्ले।
58011025	आर उहाँए पापेर छिन भरिया सुख बिलास भोग कर्बार से बुरु परमेस्‍वरेर लोकलार सङे सास्‍ति खेप्‍बार काथाडक बिछ्ले।
58011026	मिस्र देसेर धन दउलतला से बुरु उहाँए ख्रिस्‍टेर ताने निन्‍दित हबार काथाडक मुल्‍यबान सँच्‍ले कारन उहाँए आप्‍नार नजरट भबिस्‍यत मिल्‍बार इनामडत लागाइस्‍ले।
58011027	बिस्‍वासेर माध्‍यम से उहाँए राजार क्रोधखानेर कुनह डर नि गनिए मिस्र देसखान छरिए निक्‍लि गेले कारन उहाँए बेदेखा परमेस्‍वरटक देखाल जाबार लाखा करे स्‍थिर हए रहले।
58011028	बिस्‍वासेर माध्‍यम से उहाँए निस्‍तार पाब्‍निर बिधिडर पालना कर्ले आर सुर्किर छिटा दिले, जेसे पहिल्‍ठियालाक नास कर्बारट इस्राएलेर घरानार पहिल्‍ठियालाक खति कर्बा ना पाओक।
58011029	बिस्‍वासेर माध्‍यम से अम़ा लाल सुमुन्‍दरट डाङाखानत बेराबार लाखा करे पार हले, एइखान काम मिस्र देसेर लोकला कर्बा छाब्‍ले ते, अम़ा डुबिए मर्ले।
58011030	बिस्‍वासेर माध्‍यम से सात दिन तलिक यरिहोर देबालखानक चक्‍कर मारिस्‍ले ते उखान देबाल भाङिए परिसेल्‍कि।
58011031	बिस्‍वासेर माध्‍यम से राहाब छिन्‍दारिड भेद बुझा जासुसलाक स्‍वागत कर्ले आर आग्‍या उलंघन करा लोकलार सङे नास नि हले।
58011032	याहाँर से अधिक आर कि कहि? गिदोन, बाराक, सिमसोन, इप्‍त, दाउद, सामुएल आर अगमबक्‍तालार बिसयत बाताबार ताने मोर सङे अतेक समय नि छे,
58011033	जाहाँए कि बिस्‍वासेर माध्‍यम से राजलाक जित्‍ले, निसाफ खारा करर्ले, प्रतिग्‍यालाक हासिल कर्ले, सिंह बाघेर मुखला बन कर्ले,
58011034	अगिनेर धित्‍कनलाक घेमाले, तेरुवालेर धार से बच्‍ले, उऩ से बरियो हले, लऱनत बिर हले, बिदेसिर फउजलाक भागाले।
58011035	बेर्छानिला आप्‍ना आप्‍नि मराल लोकलाक पुनरुत्‍थानेर पाए फेर घुराए जेअँत लागाल पाले। आरला लोक मिर्तुर बाद उत्तम पुनरुत्‍थान हासिल करोक कहए छुटकारा पाबार काथाडक इन्‍कार करिए बुरु सास्‍ति भुङले।
58011036	आरह केतेला झनाक अपमान सहबा आर करार मार खाबा परेल्‍कि, हेता तलिक कि, झिन्‍झ्रिर बान्‍धन रहए कइद खेप्‍बा परेल्‍कि।
58011037	आर अम़ाक पाथल झाटा करे मारा गेले, आँरि दे चिरिए दुइखन्‍ड कराल गेले, तेरुवाल दे माराल गेले। अम़ा भेरार आर छागलेर चेम्राला पिऩिए काङाल हए क्‍लेस आर अपमान सहते हिदर से हुदर भागिए बेराले,
58011038	आर अम़ार ताने संसारखान योग्‍यर नि रहकि। निधुवा पाथारलात, पाहारलात, सुन्‍ढिलात आर पृथिमिर धादङिलात अम़ाक नुकाए बेर्बा परेल्‍कि।
58011039	इला गटे काथा हलउ अम़ा आप्‍नार बिस्‍वासखानेर खातिर बाडा प्रसंसा पाले मातुन प्रतिग्‍या कराल काथाला नि पाले,
58011040	कियाँकि परमेस्‍वरट हामार ताने आरह एकटा उत्तम काथा जुक्‍ताए राखिस्‍ले, जेसे अम़ा हामार बेगर सिद्ध ना होक।
58012001	अइताने एतेला गबाहिर बदलि दे चारह बिति से हामाक घेरिए राख्‍बार कारन हामा हर किसिमेर बझा आर फुस काथार पाए पापत गिराबार परिक्छालाक एकलरे करिए हामार आगुति राखि दुवाल दउरटक धिरज से दउरिए पुरा करि।
58012002	हामार बिस्‍वासखानक सुरु कर्बार आर पुरा कर्बार इसुडक बिचार करि जाहाँए आप्‍नार आगुति राखाल आनन्‍दखानेर खातिर अपमानखानक बड काथा नि गनिए क्रुसेर कस्‍टखान उठाले, आर परमेस्‍वरेर सिंहासनेर दाहिना बिति बिराजमान हले।
58012003	अइताने आप्‍नार खिलापत पापिलार पाए हुवाल हेनङ बिबादलाक सहए जाबार इसुडक बिचार कर जेसे तम़ा हदियाए ना जान आर हातास ना हन्,
58012004	कारन पापेर खिलापत लाऱाइ कर्बा पर्लउ तम़ा आल़ा तलिक सुर्कि बहबार स्‍थितित नि पुगिचन।
58012005	ने तम़ाक दुवाल उपदेसेर काथाड बिस्राए गेइचन, जेइड काथा उहाँए तम़ाक पुत्र जानिए हेनङ कहिसेल्‍कन? “हे मोर पुत्र! प्रभुर डाँटनडक हल्‍का ना सँचिस नाते उहाँर दन्‍डर से हातास हइस,
58012006	कारन प्रभुड जाहाँक प्रेम करेचे उहाँक डाँटनअ देचे, आर सुइकार कराल हरेकटा छुवाक उहाँए दन्‍डउ देचे।”
58012007	डाँटनिरे खातिर तम़ा कस्‍ट सहचन। परमेस्‍वरट तम़ार सङे सान्‍तानेर लाखा ब्‍यबहार करेच्‍कन, कारन हेनङ कुनड छुवा छे जाहाँर बापट उहाँक डाँटनि नि देचे?
58012008	आर तम़ा जदि साभाउ भुङाल डाँटनिडक नि भुङिचन ते, तम़ा बापेर साँच्‍चा सान्‍तान नि हन्, मातुन ब्‍यभिचारत जनम लुवाल सान्‍तान हन्।
58012009	ताहार से अधिक, हामाक डाँटनि दिबार आप्‍ना आप्‍नि सारिरिक बाप रहए आर हामा अम़ार आदर कर्न। हुनङहले, आत्‍मिक पिताडर अधिनत हामाक आरह बेसि करे रहबा लागे नि जेसे कि हामा जिए रहि?
58012010	कियाँकि हामार सारिरिक बापला अम़ाक जेनङ असल लागेचेक सेनङ एक छिनकार ताने डाँटनि देचे, मातुन परमेस्‍वरट हामाक हामारे भालाइर ताने डाँटनि देचे जेसे हामा उहाँर पबित्रतात सहभागि हबा पारि।
58012011	आप कहले से, आनन्‍देर तुलनात डाँटनिला सुरुत सदाए कस्‍टकर हचे, मातुन डाँटनिर पाए तालिम लुवाल लोकला पाछुत जाए उड से धार्मिकतार सान्‍तिपुर्न फल फुलाचे।
58012012	अइताने तम़ार कमजोर हातला उठाअ आर तम़ार उऩ हाटोला बरियो बेनाअ,
58012013	आर तम़ार ठेङलार ताने दामालला सझिया कर, जेसे लेङरार गिऱड ना सर्किकि, बुरु संअ हकि।
58012014	गटे लोकलार सङे मिलापत रह आर पबित्र रहबार कोसिस कर, कारन पबित्रतार बेगर काहुँ प्रभुडक देख्‍बा नि पार्बे।
58012015	ध्‍यान द कि, परमेस्‍वरेर अनुग्रहखान पाबार से काहुँ ना छुटोक जेसे तित जँरखान बाऱिए बेमेल ना आनोक आर भेलेला झनाक आसुद्ध ना करोक।
58012016	हुँस कर कि दुराचारि आर अधर्मि एसाबडर लाखा काहुँ ना होक, जाहाँए एक छाक खराकेर ताने आप्‍नार जल्‍माति पहिल्‍ठिया अधिकारखानक बेचिए खाइस्‍ले।
58012017	तम़ा त जान्‍बे करेचन कि, पाछु करे जेइखुना उहाँए उत्तराधिकारेर आसिर्बाद माङले ते इन्‍कार कराल गेले कियाँकि उहाँए पास्‍चाताप कर्बार मउका नि पाले, से त उहाँए कानिए कानिए आसिर्बाद माङिस्‍ले ताहारअ पर नि पाले।
58012018	कियाँकि तम़ा लाराल जाबार पाहारत नि आसिचन, नाते तम़ा प्रचनड अगिनत, घिटघिट आन्‍धारत, काल बदलित आर दुन बायाँरत आसिए पुगिचन,
58012019	आर नाते तम़ा साहाना आर गिर्जनेर उड आबाजेर लगत आसिए पुगिचन, जाहाँर आबाजड सुन्‍बार लोकला बल्‍बारटक नेहरा करिस्‍ले कि, अम़ार ताने याहाँर से बेसि आर एकडा सब्‍द बलाल ना जाकि।
58012020	कियाँकि अम़ाक एकटा हुकुम दुवाल गेइसेल्‍कि, “कुनह जानाबर जदि उखान पाहारक लारे ते उड जानाबरक तम़ा पाथल झाटा करन।” इड हुकुम अम़ा सहबा नि पार्ले।
58012021	बास्‍तवत, उड दृस्‍यड हेनङ भयंकर छिले कि, मोसाडउ कहिस्‍ले, “मुइँ डरे थर्थराचु।”
58012022	मातुन तम़ा त, सियोन पाहारत आसिए पुगिचन, जेअँत परमेस्‍वरेर नगर सर्गेर यरुसलेमत, आगेन्‍ति सर्गदुतलार बिच आनन्‍देर उत्‍सबत आसिचन।
58012023	आर तम़ा सर्गत नाअँ दार्ता कराल पहिले जलम लुवाललार सभाडत आसिचन। तम़ार सभार निसाफ कर्बार परमेस्‍वरेर आगुति, सिद्ध कराल धार्मिक लोकलार आत्‍मालार बिचत आसिचन।
58012024	आर तम़ा नायाँ कारालेर मध्‍यस्‍तकर्ता इसुर साम्‍ना आर्थात छिटा दुवाल उखान सुर्किर साम्‍ना आसिचन जेइखान सुर्कि कि हाबिलेर सुर्किखान से आरह उत्तम बचन बलेचे।
58012025	हुँस कर, जाहाँए तम़ार सङे बलेच्‍कन उहाँक तम़ा इन्‍कार ना कर, कियाँकि संसारखानत चेतावनि दिबारटक इन्‍कार कर्बारला छुट नि पाले ते, सर्ग से चेतावनि दिबारटक इन्‍कार कर्ले हामा केनङ करे बच्‍म!
58012026	उहाँर आबाजड सुनिए उखुना पृथिमिखान कापिए उठिस्‍ले, मातुन आप उहाँए हेनङ कहए प्रतिग्‍या करिचे, “आरह एक फेक मुइँ पृथिमिखानक हिलाम मातुन सर्गखानक सुधा हिलाम।”
58012027	“आरह एक फेक” कहबार बचनड से इड काथा बुझा जाचे कि, हिलाल जाबार काथालाक हटाल जाबे मतलब सृस्‍टि कराल काथालाक हटाल जाबे जेसे हिला नि जाबार काथाला स्‍थिर रोहोक।
58012028	अइताने हिलाल नि जाबार राजखानक पाबार कारन हामा धन्‍यबादि हए, भक्‍ति आर भय सहित परमेस्‍वरटक सुइकारयोग्‍य हबार आराधना चऱाइ,
58012029	कियाँकि हामार परमेस्‍वरट जलाए खाक कर्बार अगिन हए।
58013001	भायारि प्रेमखान लागाल रहकन।
58013002	परदेसिलार मानभाब कर्बा ना बिस्रान, कारन नि जान्‍तउ केबा झना लोक हेनङ करिए सर्गदुतलार मानभाब करिस्‍ले।
58013003	कइदिलार सङे आप्‍नउ कइदत पर्बार लाखा करे अम़ार फम राख आर सास्तित पर्बारलार सङे आप्‍नउ सास्तित पर्बार लाखा करे फम राख, कारन तम़ाउ सरिलत जिएचन।
58013004	बेहाडक साभार बिचत आदरनिय मानाल जाओक। बेहार सेजाखान आसुद्ध ना होक कारन परमेस्‍वरट योउन दुराचारिलार आर ब्‍यभिचारिलार निसाफ कर्बे।
58013005	तम़ार जिबनडक टाका पेइसार लालच से अलग राख। तम़ार सङे जे जेतेला छकन अइलात सन्‍तुस्‍ट रह, कारन परमेस्‍वरट कहिचे, “मुइँ तम़ाक कुनह हाले नि छरिम्‍कन, मुइँ तम़ाक नि त्‍यागिम्‍कन।”
58013006	ताहाते हामा बेडर से कहि कि, “प्रभुड मोर मदतकार हए आर मुइँ काहाँरअ से डर नि खामु। लोकट मोक कि कर्बा पारे!”
58013007	आप्‍नार आगुवालार फम राख, जाहाँए तम़ाक परमेस्‍वरेर बचन सुनाल्‍कन। अम़ार जिबन चरित्रेर प्रतिफलडक ध्‍यान द आर अम़ार बिस्‍वासखानेर देखासिकि कर।
58013008	इसु ख्रिस्‍टट काल़ि आझि आर सदाए एक सामान छे।
58013009	भिन भिन किसिमेर आर आन्‍ठिया सिक्‍छालार भ्रमत ना पर। हृदयखान परमेस्‍वरेर अनुग्रह से बरियो हबार उचित छे, खानपिन सम्‍बन्‍धि बिधि बिधानलार माध्‍यम से नि, कारन हेनङ बिधि बिधानला पालन कर्बार लोकलाक कुनह लाभ नि हइचेक।
58013010	हामार एकटा बेदि छे, उड बेदि से पबित्र बासस्‍थानत सेबा कर्बार पुजारुकलाक खाबार कुनह अधिकार नि छे।
58013011	माहा पुजारुकट पाप बलिर ताने जानाबरलार सुर्किखान माहा पबित्रस्‍थानत आने मातुन जानाबरेर धरट छाइनिखानेर बाहार बिति लेजाए जलाए।
58013012	अइताने इसुडउ आप्‍नारे सुर्कि दे लोकलाक पबित्र बेनाबा नगरेर दुवारखानेर बाहार बिति कस्‍ट खेप्‍ले।
58013013	आप चल हामाउ उहाँर आगुति छाइनिखानेर बाहार बिति जाइ आर उहाँर भुङाल कस्‍टखानत हामाउ सहभागि हइ।
58013014	कियाँकि हामार हेता सदाए रहबार नगर नि छे, मातुन हामा आस्‍बार नगरखानेर पइरा देखेचि।
58013015	अइताने हामा साभाउ उहाँर माध्‍यम से परमेस्‍वरटक लागातार प्रसंसार बलिदान चऱाइ जेइड बलिदान कि, उहाँर नाअँड भजबार लोकलार मुख से निक्‍लिबार फल हए।
58013016	भाला काम कर्बा आर आप्‍नार सङे रहाल काथाला बाटबा ना भुल, कारन परमेस्‍वरट एइनङ बलिदानलात खुसि हचे।
58013017	तम़ार अगुवालार आग्‍यापालन कर आर अम़ार अधिनत रह, कियाँकि अम़ाक तम़ार प्रानडर लेखा दिबा लाग्‍कि कहबार जानिए अम़ा तम़ार देखभाल करेच्‍कन। इखान काम अम़ा खुसि मनसे करोक गनगन कर्ते नि, निते तम़ाक कुनह लाभ नि मिल्तकन।
58013018	हामारअ ताने प्रार्थना कर। हामा निस्‍चित छि, हामार बिबेकखान सुद्ध छे आर गटे काथाला इमान्‍दारि पुर्बक कर्बार मनसुवा छे।
58013019	तम़ाक मोर बिसेस नेहरा एइड छे कि, तम़ा मोर ताने प्रार्थना कर, जेसे मुइँ धम्करे तम़ार ठिना आस्‍बा पारु।
58013020	आप, सान्‍तिर परमेस्‍वरट जाहाँए भेरार माहान लखुवाल हामार प्रभु इसु ख्रिस्‍टटक अनन्‍त कारालेर सुर्कि दे मिर्तु से घुराए आन्‍ले,
58013021	उहाँए तम़ा साभाक हरेकखान असल गुन दे सिद्ध बेनाकन आर तम़ा उहाँर मनसुवाड पुरा कर्बा पारन। उहाँक तम़ार पर जेनङ कर्बार मन गेइच्‍कि, इसु ख्रिस्‍टेर माध्‍यम से उहाँए तम़ार पर अइनङ कर्कन। उहाँर महिमा जुग जुग तलिक हतेइ रोहोक। आमेन।
58013022	हे भाइला, मुइँ तम़ाक नेहरा करेच्‍कन कि, मोर उपदेसेर काथाला मान कियाँकि मुइँ तम़ाक इला काथा संछिपत लेखिच्‍कन।
58013023	मुइँ तम़ाक इड काथा बाताबा चाहाच्‍कन कि, हामार भाइ तिमोथिड कइदखाना से छुटिचे, आर उहाँए जदि मोर ठिना धम्करे आसे ते, मोर सङे उहाँउ तम़ार ठिना आस्तकन।
58013024	तम़ार गटेला आगुवाक आर गटेला पबित्रजनक हामार तरफ से ‘बन्‍दगि’ सुनाए दन। इटालियार बिस्‍वासिलाउ तम़ाक ‘बन्‍दगि’ कहए पाठाइच्‍कन।
58013025	परमेस्‍वरेर अनुग्रहखान तम़ा साभार सङे रहकन। आमेन।
59001001	परमेस्‍वर आर प्रभु इसु ख्रिस्‍टेर गुलाम याकुबेर तरफ से: चारह बिति छिर्याल बारडाए कुलक बन्‍दगि!
59001002	हे मोर भाइला, जेइखुना तम़ार पर अनेक किसिमेर दुख संकट आसिए पर्तकन, उलाक तम़ा पुरा आनन्‍देर काथा जानन,
59001003	इड जानिए कि, बिस्‍वासेर जाँच्‍नाड से तम़ार भित्रत धिरजता उत्‍पन कराच्‍कन।
59001004	धिरजाताखानक पुरापुरि भाबे काम कर्बा द, जेसे पक्‍कत आर पुर्न हबार ताने तम़ाक कुनह काथार लाघ ना हकन।
59001005	तम़ार मइधे काहाँकअ जदि बुद्धिर लाघ छकन ते, परमेस्‍वरेर ठिना माङोक, माङवार हरेक झनाक उहाँए खुल्‍ला मन से आर बिना रोकटोक देचे।
59001006	मातुन माङवार लोकट कुनह सांका नि करिए बिस्‍वास सहित माङोक कारन सांका करिए माङवार लोकट बायाँरखान दे उछलिबार आर ढाइ मार्बार सुमुन्‍दरेर गचियाडर लाखा हए।
59001007	हुनङ लोकट प्रभुर ठिना से कुछु पाबे कहए नि चितालउ हतेक।
59001008	कियाँकि हेनङ लोकटत, दोमन हबार कारन गटे चाल चलनलात उहाँए चन्‍चल हचे।
59001009	गिर्ता दिनेर बिस्‍वासि भाइड उठति दिनत गर्ब करोक।
59001010	आर मातिबर लोकट आप्‍नार गिर्ता दिनडत गर्ब करोक कारन उहाँर धन सम्‍पतिला घासेर फुललार लाखा झम्रिए पर्तेक।
59001011	कियाँकि जेइखुना सुरुजड चिटिङ फिटिङ धुपेर सङे उठेचे ते, घासेर फुललाक झम्राए देचे आर फुलला झरिए याहाँर रुपरंगड हाराए जाचे। सेनङति धनि लोकटउ काम काजेर चउधान्‍दात परिए मझ्रिजाचे।
59001012	धन्‍य हए उड लोक जाहाँए पर्खाल जाबारखुना स्‍थिर हए रहचे। जाँच्‍नाड पार कर्बार बाद उहाँए जिबनेर उड मुकुट पाबे जेइडर प्रतिग्‍या परमेस्‍वरट उहाँक प्रेम कर्बार हरेक झनाक दिबार ताने करिचे।
59001013	पर्खाल जाबारखुना कोए हेनङ ना कोहोक कि, “मुइँ परमेस्‍वरेर पाए पर्खाल जाचु,” कारन कुनह दुस्‍ट काथार पाए परमेस्‍वरटक पर्खाल नि जाचे आर नाते उहाँए काहाँकअ पर्खेचे।
59001014	बुरु हरेक झन आप्‍नारे खाराप इच्‍छा से उल्‍मुलाए जाँच्‍नात परेचे आर पर्खाल जाचे।
59001015	तने खाराप इच्‍छाड गर्भधारन कर्बार बाद पाप जल्‍मेचे, आर उखान पाप बार्त़े जाए मिर्तु आनेचे।
59001016	हे मोर प्रिय भाइला, धकात ना पर!
59001017	हरेकखान असल आर सिद्ध बरदान उपर से आर्थात ओजोतलार पिताडर तरफ से आसेचे जाहाँए केधउ नि बदलेचे नाते कुम़ारटर लाखा बदलाब हचे।
59001018	उहाँए हामाक आप्‍नारे स्‍वइच्‍छा से, सत्‍य बचनेर माध्‍यम से जलम दिले, जेसे हामा सृस्‍टिर पहिल्‍ठिया फल हबापारि।
59001019	मोर प्रिय भाइला! इड काथा बुझिए राख कि हरेकटा लोक सुन्‍बार ताने तत्‍पर, बल्‍बार पाके ढिला आर गस्सा कर्बार पाके धेम होक।
59001020	लोकेर गस्‍साखान परमेस्‍वरेर धार्मिकताखानक काम कर्बा नि देचे।
59001021	अइताने हर किसिमेर घिनलागा आर खाराप आदतला से दुर ह। हृदयलात बुनाल परमेस्‍वरेर बचनलाक तम़ा नम्र हए सुइकार कर कारन अइला बचने तम़ार प्रानलाक बचात्‍कन।
59001022	बुरु तम़ा बचन पालन कर्बार लोक ह, बाठे सुन्‍बार लोक नि जाहाँए आप्‍ने आप्‍नाक दागा देचे।
59001023	बचन सुनिए पालना नि कर्बार लोकट अनकखानत आप्‍नार मुखखान देख्‍बार लोकटर लाखा हए।
59001024	कियाँकि उहाँए अनकखानत देख्‍बार तलिक आप्‍नाक देखेचे मातुन देख्‍बा छरि दिले आपुन केनङ छिले अइसाथ बिस्राए जाचे।
59001025	मातुन जेइला लोक आजाद कराबार सिद्ध बिधानखानक देखेचे आर करकर करे धरिए रहचे ते, अम़ा सुनिए नि बिस्राचे बुरु काम करचे आर उखान कामत आसिस पाचे।
59001026	काहुँ जदि आप्‍नाक धार्मिक जानेचे मातुन आप्‍नार जिभाडक लागाम नि देचे बुरु आप्‍नार मनडक दागा देचे ते, उहाँर धर्म कर्मला बेकार छेक।
59001027	परमेस्‍वर पिताडर नजरत सुद्ध आर पबित्र धरम एइड हए कि, माउरिया आर रान्‍डियानिलार देखभाल करि आर आप्‍नाक संसारखानत निस्‍कलंक राखि।
59002001	हे भाइला, महिमार प्रभु आर्थात हामार प्रभु इसु ख्रिस्‍टटत बिस्‍वास कर्बार कारन तम़ा काहाँरअ भेदभाब ना कर।
59002002	तम़ार सभाघरटत कोए सनार आङठि आर आच्‍छा आच्‍छा नुआँ पिऩा लोक आस्‍कन आर कोए चिराफाटा नुआँ पिऩा गरिप लोक आस्‍कन,
59002003	आर उखुना तम़ा जदि आच्‍छा नुआँ पिऩाडक कहन, “आस तुइँ इखान आच्‍छा बठनात बठ” आर गरिपटक कहन, “तुइँ एइठा थार मारिए रोहो बाते हेनङ कहन, “तुइँ मोर ठेङलार साम्‍ना बठेक”,
59002004	ते तम़ा आप्‍नारे बिचत भेदभाब देखालन ने? कि तम़ा गलत नियत से निसाफ कर्लन नि?
59002005	हे मोर प्रिय भाइला सुन, परमेस्‍वरट इड संसारेर गरिपलाक बिस्‍वासत धनि बेनाबा आर काराल कराल राजड उहाँक प्रेम कर्बारलाक दिबा कहए कि बिछ्ले नि?
59002006	मातुन तम़ा गरिप लोकलाक अनादर करिचन। तम़ार पर आत्‍याचार कर्बार धनिलाए ने? तम़ाक घिस्‍टाते लेजाए अदालतत दाखिल कर्बार धनिला कि हकन नि?
59002007	तम़ाक बलाहाट दुवाल उँच्‍च आदरेर नाअँडर निन्दा कर्बार एम़ाए कि हकन नि?
59002008	धर्मसास्‍त्रेर अनुसार “आप्‍नार पर्सियाडक आप्‍नाक प्रेम कर्बार लाखा प्रेम कर।” कहबार परमेस्‍वरेर राजेर बिधानखानक पुरा करेचन जदि ते तम़ा असले करेचन।
59002009	मातुन तम़ा जदि भेदभाब करेचन ते, पाप करेचन आर बिधानखाने तम़ाक अपराधि ठहराच्‍कन।
59002010	कियाँकि गटेखान बिधान पुरा कर्बा एकटा बुँदात जदि काहुँ चुकि जाचे ते, उहाँए गटेखान बिधानेर दुसि ठहरेचे।
59002011	कियाँकि जाहाँए ‘ब्‍यभिचार कर्बा नि हए’ कहिचे उहाँइ ‘जान हात्‍या कर्बा नि हए’ कहिचे। सायद तुइँ ब्‍यभिचार नि करिचिस मातुन जान हात्‍या करिचिस जदि ते, तुइँ बिधानेर अपराधि ठहरिचिस।
59002012	ताहाते तम़ार बलिबचन आर ब्‍यबहारला उला लोकेर लाखा हकन जाहाँर निसाफ आजादिर बिधान अनुसार हतेक।
59002013	कियाँकि कृपा नि देखाबार लोकटर निसाफ कृपा बिनाए हबे आर कृपाखान निसाफेर पर बिजय हबे।
59002014	मोर भाइला रे, काहुँ जदि कहए ‘मोर सङे बिस्‍वास छे’ मातुन काम जदि नि करे ते, उहाँक उहाँर बिस्‍वासखान से कुन लाभ हल्‍कि? उहाँर बिस्‍वासखान कि उहाँक बचाबा पार्तेक?
59002015	कुनहड भाइ बा बहिनेर उर्भार नुआँ नि छेक आर दिन दिनकार खाबार खराक नि छेक,
59002016	आर तम़ार मइधे काहुँ उहाँक कहन कि, “सान्‍ति से जा, देहाड गरम बान्‍भार नुआँ उऱिस आर भरपेट खाइस,” मातुन उहाँर खागिसला जदि तम़ा पुरा नि करेचन ते, तम़ार बलिबचनला से उहाँक कुन लाभ मिलेल्‍कि?
59002017	अइनङ करे बिस्‍वासखान जदि कामत प्रकट नि हए ते, उखान बिस्‍वास मरा हचे।
59002018	मातुन कोए कोए यहनङ कहबा पारे, “तोर सङे बिस्‍वास छोक मातुन मोर सङे कामला छे” ले आप मोक काम बेगरेर तोर बिस्‍वासखान देखा आर मुइँ से तोक आप्‍नार बिस्‍वासखान काम करिए देखाम्‍कुन।
59002019	परमेस्‍वर बाठे एकटा छे कहए तम़ा बिस्‍वास करेचन, इड आच्‍छा काथा हए। मातुन इड काथात भुतलाउ बिस्‍वास करेचे आर डरे थर्थराचे।
59002020	ए मुर्खला! काम बेगरेर बिस्‍वासखान बेकाम्‍मा हचे कहए कि तम़ा सबुत छाबेचन?
59002021	जेइखुना हामार पुर्खा अब्राहामड आप्‍नार बेटा इसहाकटक बलिदान कर्बार ताने बेदिडत चऱाइस्‍ले ते उखुना उहाँए कामेर माध्‍यम से कि धर्मि ठहरिस्‍ले नि?
59002022	तम़ा इड देख्‍लन कि, उहाँर कामखानेर सङे सङे उहाँर बिस्‍वासखानअ सक्रिय छिल्‍कि आर उहाँर बिस्‍वासखान कामखानेर माध्‍यम से पुरा हल्‍कि।
59002023	आर एइनङ करे धर्मसास्‍त्रेर इड बचन पुरा हले, “अब्राहामड परमेस्‍वरेर पर बिस्‍वास कर्ले आर अइखान बिस्‍वास से उहाँए परमेस्‍वरेर आगुति धर्मि ठहरिले।” सेने उहाँक परमेस्‍वरेर सङ मानाल गेले।
59002024	आप तम़ा देखेचन कि, कमखानअ दे लोकट धर्मि ठहरेचे बाठे बिस्‍वासखानेर माध्‍यम से नि।
59002025	अइनङ करे राहाब छिन्‍दारिडर बिसयत बिचार कर त, जाहाँए भेद लुवा साम्‍दियालाक स्वागत करिए नुकाए राख्‍ले आर दस्रा दामाल धराए बचाले। परमेस्‍वरेर नजरत उहाँए आप्‍नार कामखानेर माध्‍यम से कि धर्मि ठहरिस्‍ले नि?
59002026	कियाँकि जेनङति आत्‍मार बेगर सरिलड मरा हचे सेनङति कामेर बेगर बिस्‍वासखान मरा हचे।
59003001	हे भाइला, तम़ार मइधे अधिकला लोक सिक्‍छक हबा ना छाबन, इड जानिए कि हामा सिक्‍छकलार निसाफ आऱला लोक से अधिक कठोर हबे।
59003002	कियाँकि हामा साभाउ केतेला काथात चुकि जाचि। जेइड लोक आप्‍नार काथालात नि चुकेचे, सिद्ध लोक उहाँइ हए आर उहाँए आप्‍नार गटेड देहाक लागाम लागाए काबुत राखेचे।
59003003	घँरालार मुखलात जदि हामा लागाम लागाइ ते, अम़ार गटेड धरक काबुत राख्‍बा पारि।
59003004	पानिजाहातलाक बिचार कर त, हबार ते इला बिसाल हचे आर कारा बायाँरेर जोरे चलेचे ताहारअ पर जाहात चलाड एकखान पतुवालेर भरे जाहातखानक जेइधर मन सेइधर लेजाचे।
59003005	अइनङति जिभाड आरहला अंगेर तुलनात छट हलउ बड बड काथार गुमान करेचे। झारबारिखान जेतेउखान बिसाल हले, एक रति अगिनेर फुर्ङा दे जलिए खाक हचे।
59003006	सेने लाखाति जिभाडउ एक किसिम से एकखान अगिन हए आर हामार देहार आरहला अंगेर तुलनात दुस्‍टतार संसार हए, जाहाँए कि गटेड देहाक आसुद्ध बेनाचे आर आखिरत जिबनेर हरला काथात अगिन धराए नरकेर अगिनत आप्‍नाउ जलेचे।
59003007	कियाँकि हर किसिमेर पसु आर पखि, घेस्‍लिए बेर्बार जतु आर सुमुन्‍दरेर जिबलाक समेत काबु कराल जाचे आर लोकला उलाक काबुत कर्बउ करिचे।
59003008	मातुन चन्‍चल दुस्‍ट, घातक बिस से भराल जिभाडक काहुँ काबुत राख्‍बा नि पारिचे।
59003009	एइड जिभार पाए हामा हामार प्रभु आर पितार प्रसांसा करेचि आर अइड जिभा दे हामा परमेस्‍वरेर स्‍वरुपत सृस्‍टि कराल लोकलाक स्राप देचि।
59003010	अइ एकखान मुख दे आसिर्बाद आर स्राप दनह निक्‍लेचे। मोर भाइला रे, हेनङति त हबा नि परे!
59003011	एकेडा मुलेर मुख दे मिठ आर तित पानि नाकुन निक्‍लिबा पारे!
59003012	हे मोर भाइला, कि डुमरेर गेछत जेइतुन बा दाखेर गेछत डुमर फलेचे? अइनङ करे नुन्‍छा पानिर मुलड से ताजा पानि नि निक्‍लेचे।
59003013	तम़ार मइधे काहाँए बुद्धिमान आर समझदार छन? उहाँए आप्‍नार असल जिबनेर माध्‍यम से बुद्धिमानि पुर्बक, भद्र भाबे काम करिए देखाक।
59003014	मातुन तम़ार हृदयलात तित डाहा, स्‍वार्थि अभिलासा छकन जदि ते, बुद्धिखानेर पर गुमान करिए सत्‍यतार खिलाप झुट ना बल।
59003015	हेनङ बुद्धिखान उपर से आसाल बुद्धि नि हए, मातुन संसारिक, अनात्‍मिक आर सइतानिक बुद्धि हए।
59003016	कियाँकि जेइठिना डाहा आर स्‍वार्थि अभिलासा हचे, हता काचाल आर नान्‍हा किसिमेर दुस्‍ट काम हचे।
59003017	मातुन जेइखान बुद्धि उपर से आसेचे उखान बुद्धि पहिला सुद्ध हचे, सेने मेल मिलाप कराबार, दयाबान, बिचारसिल आर करुनामय आर भालाइर फल फुलाबार भेदभाब नि कर्बार आर खुल्‍ला मनेर हचे।
59003018	आर सान्‍ति आन्‍बार लोकला सान्‍तित बुनेचे आर धार्मिकतार फल फुलाचे।
59004001	तम़ार बिचत लाऱाइ आर झाग्रा कुऩा से आसेच्‍कन? तम़ारे भित्रत टानाटानि कर्बार अंगलार अभिलासालार कारन कि हकन नि?
59004002	तम़ा इच्‍छा त करेचन मातुन नि पाचन, ताहाते तम़ा जान हात्‍या करेचन। तम़ा लाल्‍सा करेचन मातुन हासिल कर्बा नि पारेचन, ताहाते तम़ा लाऱाइ आर झाग्रा करेचन। तम़ा नि पाचन कियाँकि तम़ा नि माङेचन।
59004003	तम़ा माङेचन मातुन नि पाचन कारन तम़ा आप्‍नार इच्‍छाला पुरा कर्बार ताने बेठिक से माङेचन।
59004004	ए ब्‍यभिचारिला, तम़ा कि जानेचन नि संसारखानेर सङे संगत कर्बार लोकट परमेस्‍वरेर दुस्‍मन हए? अइताने जाहाँए आप्‍नार संगत संसारखानेर सङे राख्‍बे उहाँए आप्‍नाक परमेस्‍वरेर दुस्‍मन बेनाबे।
59004005	“हामार भित्रत राखाल आत्‍माडर ताने परमेस्‍वरट बारा जलन करेचे,” कहबार धर्मसास्‍त्रेर काथाड कि तम़ाक बेकार लागेच्‍कन?
59004006	मातुन उहाँए आरह बेसि अनुग्रह देचे। अइताने हेनङ कहाल गेइचे, “परमेस्‍वरट गुमानि लोकलार बिरोध करेचे मातुन नम्र लोकलार पर अनुग्रह करेचे।”
59004007	अइताने तम़ा आप्‍नाक परमेस्‍वरेर अधिनत सँप। सइतानडर बिरोध कर आर उहाँए तम़ाक छरिए पालाए जात्‍कन।
59004008	तम़ा परमेस्‍वरेर लगत आस आर परमेस्‍वरटउ तम़ार लगत आस्तकन। ए पापिला तम़ार हातला धए साफ कर आर दुबिधात रहबार लोकला तम़ा आप्‍नार हृदयलाक सुद्ध कर।
59004009	बिलाप कर, सोग कर आर कान। तम़ार हाँसिखान सोगत आर तम़ार खुसिखान उदासत बदलिकन।
59004010	प्रभुर आगुति आप्‍नाक नम्र बेनाअ आर उहाँए तम़ाक उँच्च कर्तकन।
59004011	हे भाइला, एक दस्रा झनार खिलापत ना बल। जाहाँए आप्‍नार भाइर खिलापत बलेचे बा आप्‍नार भाइडर निसाफ करेचे, उहाँए बिधानेर खिलापत बलेचे आर बिधानखानेर निसाफ करेचे। आप तुइँ जदि बिधानखानेर निसाफ करेचिस ते, बिधानखान अनुसार नि चलेचिस मातुन बिधानखानेर न्‍यायकर्ता ठहरेचिस।
59004012	बिधानखान दिबार आर निसाफ कर्बार बाठे एक झन छे, उहाँए हामाक बचाबाउ पारे आर नास कर्बाउ पारे। ताहाते आप्‍नार पर्सियाडर निसाफ कर्बार तुइँ काहाँए हइस?
59004013	आप, “आझि बा काल़ि फाल्‍ना नगरत जामु, हता एक बच्‍छर भरे रहमु आर ब्‍यापार करिए नाफा कामामु,” कहबार लोकला तम़ा सुन:
59004014	काल़ि कि हत्‍कन आल़ा तलिक तम़ा कुछु नि जानेचन। तम़ार जिबनड कि हकन? तम़ार जिबनडत भापेर लाखा हकन जेइड कि एक छिनकार ताने देखारत हचकन आर हाराए जाचे।
59004015	से बुरु हेनङ कहबा पर्कन, “परमेस्‍वरेर इच्‍छा हए जदि ते, हामा जिए रहम आर हेनङ बा हुनङ कर्म।”
59004016	मातुन तम़ा गुमान करेचन आर सेखि देखाचन। हेनङ गुमान कर्बार काथाड खाराप हए।
59004017	ताहाते जाहाँए भालाइ कर्बा जान्‍ते जान्‍तउ भालाइ नि करेचे ते, उहाँए पाप करेचे।
59005001	ए धनि लोकला आप तम़ा सुन, तम़ार पर आसिए पर्बार दुर्गतिलार खातिर कानारुवा कर आर आउदाअ।
59005002	तम़ार धनला सरि गेइच्‍कन आर तम़ार नुआँपाटाला घुने खाए गेइच्‍कन।
59005003	तम़ार सना आर रुपालात कार्खि धरि फेकाइच्‍कन। अइला कार्खि तम़ार खिलापत गबाहि दित्‍कन आर तम़ार देहाडक अगिनेर लाखा खात्‍कन। आर तम़ा से आप्‍नार धन सम्‍पतिला अन्‍तिम दिनलार ताने थिताए राखिचन।
59005004	आर देख, जेइला काटनियारे तम़ार खेतलार काटनि करिल्‍कन आर जाहाँर दिनिलाक तम़ा कलछपन करे राखिचन अम़ार दिनिलाए तम़ार खिलापत गघाट देच्‍कन आर अम़ार काननला सेनालार प्रभुर कानड तलिक पुगि फेकाइच्‍कि।
59005005	इखान पृथिमित तम़ा भोग बिलास आर खोब मउज करेचन। तम़ा आप्‍नाक भोग दिबार दिनडर ताने पुस्‍टाए राखिचन।
59005006	तम़ार बिरोध नि कर्बार धर्मि लोकटक तम़ा दुसि ठहरालन आर उहाँर जान हात्‍या कर्लन।
59005007	अइताने हे भाइला, प्रभुर आगमन तलिक धिरज धारन कर, जेनङति एकटा हालुवा चासि लोक भुइँर अन्‍मोल उप्‍तनिर ताने आस्रा करिए आगिला आर पाछिला झर नि हबार तलिक धिरज धारन करेचे।
59005008	अइनङति तम़ाउ धिरज धारन कर। आप्‍नार मनलाक स्‍थिर कराअ कियाँकि प्रभुर आगमनड लगते छे।
59005009	हे भाइला, एक दस्रा झनार खिलापत गनगन ना कर, निते त तम़ा निसाफत गिर्बन। आर देख, निसाफ कराड दुवारखानते छकन।
59005010	हे भाइला, कस्‍ट आर धिरज धारन कर्बार उदाहरन केनङ हबा लागे कहए प्रभुर नाअँत बल्‍बार अगमबक्‍तालाक बिचार कर त।
59005011	बास्‍तबत, धिरज धारन कर्बार लोकलाक हामा आसिर्बादि कहचि। तम़ा त अय्युबेर धिरजतार बिसयत सुन्‍बापान आर प्रभुर उदेस्‍यड देख्‍बाए पाअन कि प्रभुड केनङ करुनामय आर दयाबान छे।
59005012	हे मोर भाइला, सब से बड काथा एइड कि, सत ना खाअन नाते सर्गेर नाअँत, नाते पृथिमिर नाअँत आर नाते कुनह भिन सत खाअन, बुरु तम़ार काथाला ‘हकन’ ते हँ भरन ‘नि हकन’ ते नि, जेसे तम़ा दुसि ना ठहरन।
59005013	तम़ार मइधे काहुँ जदि कस्‍टत छन ते, उहाँए प्रार्थना करोक। आर तम़ार मइधे काहुँ जदि आनन्‍दित छे ते, उहाँए प्रसंसार भजन गिदाक।
59005014	आर तम़ार मइधे काहुँ जदि बेमारि छन ते, उहाँए मन्‍डलिर एल्‍डरलाक डाकाक सेने अम़ा उहाँक तेल दे अभिसेक करिए प्रभुर नाअँत प्रार्थना करिदोक।
59005015	तने बिस्‍वास से कराल प्रार्थनार माध्‍यम से बेमारिड छुटकारा पाबे आर प्रभुड उहाँक संअ कर्तेक। आर काहुँ जदि पाप कर्ब करिचे ते, उहाँक छेमा मिल्तेक।
59005016	अइताने तम़ा एक आपसत पापलार सुइकार कर आर आर एक दस्रा झनार ताने प्रार्थना कर जेसे तम़ा संअ हन्। धार्मिक लोकटर प्रार्थनाड सक्‍तिसालि आर प्रभाबकारि हचे।
59005017	एलिया अगमबक्‍ताडउ हामारे लाखा मान्‍सि रहए, आर उहाँए ‘बर्सा ना होक’ कहए भक्‍ति पुर्बक प्रार्थना कर्ले ते, तिन बच्छर छ महिना भरे पृथिमिखानत पानि नि परेल्‍कि।
59005018	आर जेइखुना एलियाड फेर प्रार्थना कर्ले ते, मेघड से बर्सा हल्‍कि आर भुइँखान उप्‍तनि दिल्‍कि।
59005019	हे मोर भाइला, तम़ार मइधे कोए एक झन जदि सत्‍य से बहकिए जाअन आर कोए भिन झना उहाँक घुराए आने ते,
59005020	उहाँए इड जानोक, जाहाँए एक झन पापिक उहाँर कुमार्ग से घुराए आन्‍बे, उहाँए उड पापिर प्रानडक मिर्तु से बचाबे आर आगेन्‍ति पापलाक झापाबे।
60001001	इसु ख्रिस्‍टेर पाए बिछाल प्रेरित पत्रुसेर तरफ से पोन्‍टस, गलातिया, कापाडोकिया, एसिया आर बेथानियार प्रान्‍त भरे छिर्याछिट हुवाल प्रबासिलाक,
60001002	परमेस्‍वर पितार पहिलकार योजना अनुसार आत्‍मार सुद्धिकरनेर पाए इसु ख्रिस्‍टेर आग्‍यापालन कर्बा आर उहाँर सुर्किर छिटा पाबा बिछाल, तम़ाक अनुग्रह मिल्‍कन आर सान्‍तित प्रसस्‍त हते जाअन।
60001003	हामार प्रभु इसु ख्रिस्‍टेर परमेस्‍वर आर पिताडक धन्‍यबाद होक, जाहाँए आप्‍नार माहान कृपा अनुसार मरालला से इसु ख्रिस्‍टेर पुनरुत्‍थानेर माध्‍यम से जेअँत आसार ताने हामाक नायाँ जलम दिचे,
60001004	आर सर्गत तम़ार ताने नास नि हबार, सुद्ध आर केधउ नि झम्रिबार उत्तराधिकारखान थिताए राखिचे।
60001005	आर अन्‍तिम समयत प्रकट हबार मुक्‍तिखानेर ताने तम़ा बिस्‍वासेर माध्‍यम से परमेस्‍वरेर सक्‍ति दे सुरक्‍छित राखाल गेइचन।
60001006	एइड काथार खातिर तम़ाक आल़ा कुछु समयकार ताने नान्हा किसिमेर कस्‍टर फान्‍दात पर्बा पर्लउ तम़ा बाडा खुसि छन।
60001007	तम़ार बिस्‍वासखान अगिन दे गलाए नस्‍ट हबार सनाखानअ से आरह असलि छकन। आप जेइखुना इसु ख्रिस्‍टट प्रकट हबे उखुना प्रसांसा, महिमा आर सम्‍मान पाबार लाइक बन्‍कन।
60001008	उहाँक तम़ा नि देख्‍लउ प्रेम करेचन, तम़ा उहाँक आल़ाउ नि देखिचन ताहुँ उहाँर पर बिस्‍वास करेचन आर बर्नन करा नि जाबार गउरब आर आनन्‍द से खुसि मानाचन।
60001009	तम़ार बिस्‍वासखानेर इनामेर भाबे तम़ा आप्‍नार आत्‍माडर मुक्‍ति पाचन।
60001010	एइखान मुक्‍तिक अगमबक्‍तालाउ छाबिस्‍ले आर खुजिनिति करिस्‍ले आर तम़ार पर आस्‍बार अनुग्रहखानेर बिसयत आगेइ बाताइस्‍ले।
60001011	आर जेइखुना अम़ार भित्रत रहबार ख्रिस्‍टेर आत्‍माड, ख्रिस्‍टेर पर आस्‍बार कस्‍टला आर ताहार बाद आस्‍वार उहाँर महिमाखानेर बिसयत अगमबानिर पाए आगेइ बाताइसेल्‍कि ते, उला काथा कुन बेला आर काहाँर पर हबे कहए अम़ा खोज तालास करिस्‍ले।
60001012	अगमबक्‍तालाक इड काथा प्रकट कराल गेइसेल्‍कि कि, अम़ा आप्‍नार ताने नि मातुन तम़ार ताने सेबा करिस्‍ले। आर इला काथा आल़ा तम़ाक सर्ग से पाठाल पबित्र आत्‍मार पाए सुसामाद सुनाबार लोकलार माध्‍यम से घोसना कराल गेइच्‍कन। सर्गदुतलाउ इला काथा देख्‍बार ताने उत्‍साहित छे।
60001013	अइताने मनडक सक्‍कत कर आर तियारि ह, संयमित ह आर उखान अनुग्रहर पर सम्‍पुर्न आसा राख, जेइखान अनुग्रहक इसु ख्रिस्‍टट प्रकट हबारखुना तम़ाक उहाँर ठिना आनाल जात्‍कन।
60001014	आग्‍याकारि छुवालार लाखा हए आप तम़ा आगुकार आन्‍जान अबस्‍थार कुइच्‍छालार पाछु ना धर,
60001015	मातुन तम़ाक डाकाबारट जेनङति पबित्र छकन, अइनङति तम़ाउ जिबनेर गटे रहन सहनलात पबित्र ह।
60001016	कियाँकि धर्मसास्‍त्रत हेनङ लिखाल छे: “तम़ा पबित्र ह, कियाँकि मुइँ पबित्र छु।”
60001017	पक्‍छपात नि करिए हरेक झनाक उहाँर काम अनुसार निसाफ कर्बार परमेस्‍वरटक पिता कहए सुम्रेचन जदि ते, प्रबासेर समयड डर डर करे काट।
60001018	तम़ा जान्‍बा पारन कि, तम़ाक तम़ार बाप दादोला से चलिए आसाल बेमतलबेर काथालार पाए बाते सना आर रुपार लाखा नास हबार जिऩिसला दे दाम तिरिए छुटाल नि गेइचन,
60001019	मातुन पाठाभेराडर लाखा निस्‍खोट आर निस्‍कलंक ख्रिस्‍टेर अन्‍मोल सुर्किखान दे छुटाल गेइचन।
60001020	संसारखान उत्‍पति हबार आगुए से उहाँक नियुक्‍त कराल गेइस्‍ले, मातुन तम़ार खातिर समयर अन्‍तिमत प्रकट हले।
60001021	तम़ा उहाँरे पाए परमेस्‍वरेर पर बिस्‍वास करेचन, जाहाँए उहाँक मिर्तु से जेअँत करिए उठाल्‍कि आर उहाँक महिमा दिल्‍कि, जेसे तम़ार बिस्‍वासखान आर आसाड परमेस्‍वरेर पर लागाले रहकन।
60001022	सत्‍यतार पालना करिए तम़ा आप्‍नार मनलाक सुद्ध बेनाबार कारन आप्‍नार दादा भाइलाक खाँटि प्रेम कर्बा पारन आर आप तम़ा आप्‍नार भित्रि हृदय से एक दस्रा झनाक खोब प्रेम कर।
60001023	कियाँकि तम़ा बिनासि नि मातुन अबिनासि बिहन दे, जेअँत आर सदाए स्‍थिर रहबार परमेस्‍वरेर बचनेर माध्‍यम से आरमने जलम पाइचन।
60001024	जेनङ कि धर्मसास्‍त्रत लिखाल छे: “हरेकटा मान्‍सि घाँसेर फुलेर लाखा हए आर उहाँर हरेकखान गउरब घाँसेर फुलेर लाखा! घाँसला झम्रि जाचे आर फुलला झरिए परेचे।
60001025	मातुन प्रभुर बचनड सदा सर्बदा रहचे।” आर तम़ाक प्रचार कराल सुसामादेर बचन एइड रहए।
60002001	अइताने हर किसिमेर दुस्‍टता, हर किसिमेर कलछपन, मुर्खता, जलन आर हर किसिमेर निन्‍दालाक त्‍याग कर।
60002002	पेदगा छुवार लाखा खाँटि आत्‍मिक दुहुनिर इच्‍छा कर, हेनङ कर्ले तम़ा मुक्‍तिर बिति बार्त़े बार्त़े जाबन।
60002003	प्रभुड असल छे कहबार काथाडर माजा तम़ा पाइचन जदि ते,
60002004	तम़ा उहाँर ठिना जाअ, जाहाँए जेअँत पाथल हए आर लोकलार पाए इन्‍कार हलउ परमेस्‍वरेर पाए बिछाल गेइचे आर मुल्‍यबान छे।
60002005	तम़ाउ इसु ख्रिस्‍टेर पाए परमेस्‍वरेर नजरत सुइकार योग्‍य आत्‍मिक बलिदान चऱाबार पबित्र माहा पुजारुकेर कामत जेअँत पाथललार लाखा आत्‍मिक घर बन्बार ताने बार्त़े बार्त़े जाअ।
60002006	कियाँकि धर्मसास्‍त्रखान हेनङ कहिचे: “देख, सियोन पाहारखानत मुइँ बिछाल आर मुल्‍यबान कनेर मुल पाथलडक स्‍थापित करिम, उहाँर पर बिस्‍वार कर्बार लोकट कोए हाले लाजत नि पर्बे।”
60002007	अइताने, तम़ा जाहाँए जाहाँए उहाँर पर बिस्‍वास करेचन तम़ार ताने उहाँए मुल्‍यबान छकन, मातुन बिस्‍वास नि कर्बार लोकलार ताने उहाँए, “जेइड पाथलक राजमिस्‍त्रिला इन्‍कार कर्ले, अइड पाथल घरेर मुल पाथल हले।”
60002008	आर, “एकटा हेनङ पाथल, जेइड पाथलेर कारन अम़ा ओझोट खाचे, आर एकखान चाट्टान जेइखान चाट्टानेर कारन अम़ा उल्‍टिए परेचे,” कियाँकि अम़ा आग्‍या उलंघन करिए बचनडर पर ओझोट खाचे, आर अम़ार ताने एइनङ तकाल गेइसेल्‍कि।
60002009	मातुन तम़ा बिछाल बंस, राज पुजारुकेर घराना, पबित्र जाति आर परमेस्‍वरेर निजि प्रजा हन्। उहाँइ तम़ाक आन्‍धारखान से आप्‍नार छकलागा ओजोतखानत आनेल्‍कन, जेसे तम़ा उहाँर अचम्‍भित कामलार घोसना कर्बा पारन।
60002010	एक समयत तम़ा प्रजा नि छिलन मातुन आप तम़ा परमेस्‍वरेर निजि प्रजा हइचन। एक समयत तम़ा कृपा नि पाइस्‍लन मातुन आप तम़ा कृपा पाइचन।
60002011	हे प्रियला, मुइँ तम़ाक उत्‍साह देच्‍कन, तम़ा आप्‍नाक परदेसि आर प्रबासि जानिए आत्‍मार खिलापत लाऱाइ कर्बार देहार अभिलासाला से दुरे रह।
60002012	परजातियालार बिचत तम़ार चाल चलनला असल हकन जेसे काहुँ तम़ाक कुकर्मि करे कहए तम़ार खिलापत घाटाल बललउ, अम़ा तम़ार भाला कामला देखिए निसाफेर दिना परमेस्‍वरेर महिमा करोक।
60002013	प्रभुर खातिर मान्‍सिर बेनाल हरेकटा सासकेर अधिनत रह, चाहे उहाँए माहा राजा कियाँ ना होक,
60002014	बा ते बड हाकिमलार अधिनत कियाँ ना होक, कारन कुकर्मिलाक दन्‍ड दिबा आर भाला काम करालाक प्रसांसा कर्बार ताने अम़ाक खटाल गेइचेक।
60002015	कियाँकि परमेस्‍वरटर इच्‍छा एइड कि, असल काम करिए तम़ा मुर्ख लोकलार आबुझपुनार काथालाक चुप कराअ।
60002016	आजाद लोकेर लाखा जिबन बिताअ। आजादिखानक कुकर्म झापाबार साधन ना बेनाअ, मातुन परमेस्‍वरेर सेबकलार लाखा चल।
60002017	गटे लोकलाक आदर कर, बिस्‍वासि दादा भाइलार पर प्रेम राख, परमेस्‍वरेर भय मान, राजाडर आदर कर।
60002018	हे नकरला, पुरा आदर से आप्‍नार मालिकलार अधिनत हर किसिमेर भय मानिए रह। बाठे दयाल आर समझदार मालिकलार अधिनते नि, मातुन कठोर मालिकलारअ अधिनत रह।
60002019	कियाँकि काहुँ जदि परमेस्‍वरेर खातिर सुद्ध बिबेकेर कारन अन्‍यायपुर्न कस्‍टखान धिरज से सहचे ते, उहाँए प्रसंसार पात्र हए।
60002020	कियाँकि तम़ा पाप करिए मार खाचन आर धिरज से सहचन ते, तम़ाक कुन लाभ हल्‍कन? मातुन भाला कर्तउ कस्‍ट भुङेचन आर धिरज से सहचन जदि ते, परमेस्‍वरेर नजरत प्रसंसार योग्‍य हबन।
60002021	कियाँकि एइखान कामेर ताने तम़ार बलाहाट हइसेल्‍कन कारन ख्रिस्‍टटउ तम़ार खातिर कस्‍ट भुङेल्‍कन आर तम़ार ताने एकटा नमुना छरिए गेल्‍कन अइताने आप तम़ाकअ उहाँर भरिलार पर बेर्बा लाग्‍कन।
60002022	“उहाँए नाते कुनह पाप करिस्‍ले नाते उहाँर मुखत कुनह छल छिल्‍कि।”
60002023	आप्‍नार अपमान हलउ उहाँए बदला नि लिले, नाते कस्‍ट भुङबारखुना अम़ाक धम्‍काले, मातुन उचित निसाफ कराडर पर पुर्नरुप से भार्सा कर्ले।
60002024	हामा पापेर खातिर मरिए धार्मिकतार खातिर जिए रहि कहए ख्रिस्‍टट आप्‍नार देहाडत हामार पापला लिए क्रुसत चर्ल़े आर उहाँरे चोटलार कारन तम़ा संअ हइचन।
60002025	कियाँकि तम़ा भेरालार लाखा छिर्याछिट हए छिलन मातुन आप तम़ा आप्‍नार आत्‍मालार लखुवाल आर संरक्‍छरटर ठिना घुरिए आसिचन।
60003001	अइनङ करे आप, ओगे घर्निला, तम़ा आप्‍ना आप्‍नि घरेर लोकलार अघिनत रह, कियाँकि तम़ार मइधे काहाँरअ घरेर लोकट परमेस्‍वरेर बचडत बिस्‍वास नि कर्लउ, तम़ार चाल चलनलार कारन उहाँर मनड बिना सब्‍दए बदलिबा पारोक।
60003002	आर जेइखुना तम़ार घरेर लोकला तम़ार जिबनेर स्रद्धापुर्न सुद्ध चालि बानिला देख्तकन ते, अम़ा आप्‍ने से परिवर्तन हबे।
60003003	चुलिर लासलटन, सनार गाहाना गुऱिया आर नान्हा बरनेर नुआँला पिन्भार बाहारि लासलटन तम़ार ना हकन,
60003004	मातुन तम़ार भित्रि मनड भद्र स्‍वभाबेर आर सान्‍त आत्‍मार अबिनासि गाहानाला दे साजाल हकन कारन परमेस्‍वरेर नजरत याहाँर बड मोल छे।
60003005	कियाँकि परमेस्‍वरेर पर बिस्‍वास राख्‍बार आगुकार पबित्र बेर्छानिलाउ अइ किसिम से लासलटन करे आर आप्‍नार घरेर लोकलार अधिनत रहए।
60003006	जेनङ करे साराड अब्राहामडक स्‍वामि करे डाकाइस्‍ले आर आग्‍यापालन करिस्‍ले, अइनङ करे तम़ाउ आप्‍नार घरेर लोकटर भालाइर काम करन आर कोए किसिम से भयभित नि हन् जदि ते, तम़ाउ सारारे बेटि ठहरिबन।
60003007	अइनङ करे, हे घरेर लोकला, तम़ार घर्निला तम़ार जिबनेर अनुग्रहर हकदार हबार कारन उऩ पात्र जानिए आप्‍नाक कर्बार लाखा अम़ाक माया कर आर बुद्धिमानि से सङे मिलिए रह, जेसे तम़ार प्रार्थनालात रुकाबट ना हकन।
60003008	आखिरत तम़ा साभाउ एकेडा मनेर ह, एक दस्रा झनाक हुब भार्सा द, भायारि प्रेम देखाअ, दयाल आर नम्र मनेर ह।
60003009	खारापिर बदला खारापि ना कर, नाते अपमानेर बदला अपमान, ताहार बदलि बुरु आसिर्बाद द कारन तम़ार बलाहाट एइखान कामेर ताने हइसेल्‍कन कि तम़ा आसिसेर उत्तराधिकारि हबा पारन।
60003010	कियाँकि, “जाहाँए आप्‍नार जिबनडक प्रेम करेचे आर असल दिनला देख्‍बार मनसुवा करेचे, उहाँए आप्‍नार जिभाडक खारापि से आर आप्‍नार ठोटलाक छलिया काथा बल्‍बार से दुरे राखोक।
60003011	आर उहाँए दुस्‍ट कामला से घुरोक आर भाला काम करोक आर उहाँए सान्‍तिर खुजि करोक आर ताहार पाछु धरोक।
60003012	कियाँकि प्रभुड धर्मि लोकलार पर नजर करेचे आर अम़ार प्रार्थनाला सुन्‍बार ताने कानला खुल्‍ला राखेचे मातुन दुस्‍ट कामकरालार खिलापत प्रभुड आप्‍नार मुखखान मच्राए लेचे।”
60003013	भालाइ कर्बार पाके छन जदि ते तम़ार खारापि कर्बे काहाँए?
60003014	मातुन धार्मिकतार खातिर तम़ाक कस्‍ट भुङबा पर्कन जदि ते, तम़ा धन्‍य हन्। बुरु काहाँरअ धम्‍किर डर ना गन आर नाते घबराअ,
60003015	मातुन ख्रिस्‍टटक तम़ा आप्‍नार प्रभु मानिए स्रद्धा सहित हृदयत राख आर तम़ार आसाडर बिसयत काहुँ जदि तम़ाक पुछारि कर्कन ते, उड आसार बिसयत उत्रा दिबार ताने तम़ा सदाए तियारि रह।
60003016	मातुन उखान काम तम़ा नम्रता से आदर पुर्बक कर आर तम़ार बिबेकखान सुद्ध राख, जेसे तम़ार बिरोध करा लोकला आर ख्रिस्‍टटत तम़ार चाल चलनलार खिलाप बल्‍बार लोकला लाजत परोक।
60003017	कियाँकि परमेस्‍वेर इच्‍छा जदि अइनङ रहकि ते, खाराप कर्तुत करिए कस्‍ट भुङबार से त बुरु आच्‍छा काम करिए कस्‍ट भुङबारे भाला।
60003018	कियाँकि हामाक परमेस्‍वरेर ठिना लेजाबार ताने ख्रिस्‍टट हामार सम्‍पुर्न पापला हरन कर्बा एकेबार्सि मर्ले, उहाँए धर्मि हलउ अधर्मिलार पापलार खातिर सरिलत मर्ले मातुन आत्‍मात जेअँत हले।
60003019	आर उहाँए अइड आत्‍मात जाए कइदत रहाल आत्‍मालाक प्रचारअ कर्ले,
60003020	जेइला आत्‍मा कि, प्राचिन कालत नाटेर करिस्‍ले आर नोआर समयत पानिजाहातखान बेनाबार तलिक परमेस्‍वरट अम़ार पर धिरज धारन करिसेल्‍कि, मातुन उखान जाहातेर पाए पानिखान से बाठे केबा झना आर्थात आठ झना बचिस्‍ले।
60003021	आर उखान पानि बप्‍तिस्‍मार एकटा रुप हए जेइखाने तम़ाक बचात्‍कन। बप्‍तिस्‍मा हबार काथाड देहार मलिला हटाबार लाखा त नि हकन मातुन सुद्ध बिबेकेर ताने परमेस्‍वरटक कराल प्रतिग्‍या हकन, एइड प्रतिग्‍याए तम़ाक इसु ख्रिस्‍टेर पुनरुत्‍थानेर पाए बचात्‍कन,
60003022	उहाँए सर्ग गेले आर परमेस्‍वरेर दाहिना बिति बिराजमान हले। आर आप सर्गदुतलाक, अधिकारलाक आर सक्‍तिलाक उहाँरे अधिनत राखाल गेइचे।
60004001	अइताने, ख्रिस्‍टट जेनङति हामार ताने सरिलत कस्‍ट उठाले, सेनङति सँच तम़ाउ धारन कर, कियाँकि जाहाँए देहाडत कस्‍ट काटिचे उहाँए पाप कर्बा छरिचे।
60004002	ताहाते रहाल बाकिड जिन्‍गानि उहाँए आप लोकेर कुइच्‍छात नि मातुन परमेस्‍वरेर इच्‍छात बिताक।
60004003	कियाँकि बिताल दिनलात तम़ा परजातियालार लाखा दुराचारत, कामुकतात, मधपानत, मोज माजात, खानपिनत आर घिनलागा मुर्तिपुजालात आमाझाइ करे दिन काटिचन।
60004004	आप तम़ाक अम़ार सङे दुस्‍टतार दामालत बेराबा नि देखिए अम़ा छक परिच्‍कन आर तम़ार खिलापत घाटाल बलिए बेराच्‍कन।
60004005	मातुन जेअँत आर मरालार निसाफ कर्बार ताने तियारि रहबार परमेस्‍वरटक अम़ा लेखा दिबा लाग्‍कि।
60004006	अइताने मराल लोकलाकअ सुसामाद सुनाल गेले जेसे अम़ार निसाफ सरिलत आरला लोकेर लाखा हलउ आत्‍मात अम़ा परमेस्‍वरेर लाखा हए जिए रहबा पारोक।
60004007	मातुन आप गटे काथालार अन्‍त्‍य हबार समयड लक्‍चाते चलि आसिचे, अइताने तम़ा सुद्ध मनेर ह जेसे तम़ा सचेत हए प्रार्थनात लागिए रहबा पारन।
60004008	सब से अधिक एक आपसत गहिरा प्रेम राख, कारन प्रेमखान आगेन्‍ति पापलाक झापाए देचे।
60004009	गनगन नि करिए एक दस्रा झनाक मेजुवानि स्‍वागत कर।
60004010	जाहाँए जेइ किसिमेर बरदान पाइचन, परमेस्‍वरेर अनुग्रहर भिन भिन किसिमेर बरदान पाआल भान्‍डारिलार लाखा उला बरदानक आपसि भालाइर ताने चलाअ।
60004011	काहुँ जदि बल्‍बार बरदान पाइचे ते, उहाँए परमेस्‍वरेर बचनड बल्‍बार लाखा करे बलोक। आर जाहाँए सेबा कर्बार बरदान पाइचे ते, उहाँए परमेस्‍वरेर सक्‍ति से सेबा करोक, जेसे गटे काथालात इसु ख्रिस्‍टेर पाए परमेस्‍वरेर महिमा होक। महिमा आर पराक्रम सदा सर्बदा उहाँरे होक। आमेन।
60004012	हे प्रियला, पर्खिबार अग्‍निमय परिक्‍छाला तम़ार पर हबा देखिए कुनह आन्‍ठिया घटना घटबे ने कि कहए तम़ा छक ना खाअ,
60004013	मातुन जेइखुना तम़ा ख्रिस्‍टेर कस्‍टलात सहभागि हबन, उखुना तम़ा आरह बेसि करे आनन्‍द मानाअ, जेसे उहाँर महिमाखान प्रकट हबारखुना तम़ा आरह बेसि करे आनन्‍दित आर उल्‍लासित हबा पारन।
60004014	तम़ा जदि ख्रिस्‍टेर नाअँत निन्‍दित हइचन ते, तम़ा धन्‍य हन्, कारन परमेस्‍वरेर महिमित आत्‍माड तम़ार सङे रहत्‍कन।
60004015	मातुन तम़ा जदि कस्‍ट भुङबअ कर्बन ते जानमारा, चोर बा कोए किसिमेर अपराधि बा पोरेर कामखानत सेतेलतेल करा लोकटर लाखा हए कस्‍ट ना भुङन।
60004016	बुरु ख्रिस्‍टियन हबार कारन काहुँ जदि दुख भुङबे ते, उहाँए लाज ना गनोक, मातुन अइड नाअँत परमेस्‍वरटक महिमा दोक।
60004017	कियाँकि निसाफ हबार समयड चलि आसिचे, निसाफ अह परमेस्‍वरेर परिबारट से सुरु हबे। आर आप, निसाफ हामार से सुरु हबे जदि ते, परमेस्‍वरेर सुसामादत बिस्‍वास नि कर्बार लोकलार आरह केनङ हाल हतेक?
60004018	आप, “धर्मि लोकटर उद्धार जदि बाडा मुस्‍किल से हचे ते, अधर्मि आर पापिडर आरह केनङ दुर्गति हतेक?”
60004019	अइताने परमेस्‍वरेर इच्‍छा अनुसार कस्‍ट भुङबार लोकला भालाइ कर्ते जाओक आर आप्‍नार आत्‍माडक बिस्‍वासयोग्‍य सृस्‍टिकर्ताडर अधिनत सँपोक।
60005001	आप, मुइँ आप्‍नाक ख्रिस्‍टेर भुङाल कस्‍टलार साक्‍छि आर पाछुत प्रकट हबार महिमाखानेर सहभागि जानिए, एकटा सङि एल्‍डरेर हइसियत से तम़ार बिचत रहबार एल्‍डरलाक नेहरा करेचु।
60005002	तम़ार जुम्‍मात दुवाल परमेस्‍वरेर हान्‍जाडर देखभाल कर, अह स्‍वइच्‍छा से परमेस्‍वरेर अनुसार, करकाप से नि नाते लाभेर ताने मातुन उत्‍साह पुर्बक कर,
60005003	तम़ार जुम्‍मात दुवाललार पर अधिकार जमाए नि मातुन हान्‍जाडर ताने नमुना हए देखभाल कर।
60005004	आर जेइखुना तम़ार मुल लखुवालड प्रकट हत्‍कन, उखुना तम़ा नि झम्रिबार महिमार मुकुट पाबन।
60005005	आप अइनङ करे, ओरे जामान लोकला बुऱालार अधिनत रह। एक दस्रा झनार अधिनत रहए तम़ा आपसत नम्रतार उर्ऩा उऱ कारन, “परमेस्‍वरट गुमानिलाक बिरोध करेचे मातुन नम्रलार पर कृपा करेचे।”
60005006	अइताने परमेस्‍वरेर सक्‍तिसालि बाहाँर तलत तम़ा आप्‍नाक नम्र बेनाअ, जेसे आप्‍नार उचित समयत उहाँए तम़ाक उँच्‍चत उठाकन।
60005007	तम़ार गटे चिन्‍ता फिकिरला उहाँर पर छरि द, कियाँकि उहाँए तम़ार फिकिर करेच्‍कन।
60005008	हुँसियार ह आर चङख हए रह। तम़ार दुस्‍मन दियाबलसट गिर्जिए बेर्बार सिंह बाघेर लाखा काहाँक लागाल पाउ ते, खाउ कहए ढेउनि दिए छकन।
60005009	बिस्‍वासत दऱ ह आर दियाबलसटर बिरोध कर, कियाँकि तम़ा जानेचन, इखान संसारत रहबार तम़ार दादा भाइलाउ एनङति कस्‍टर अनुभब कर्ते आसिचे।
60005010	मातुन गटे अनुग्रहर परमेस्‍वरट, तम़ाक ख्रिस्‍टटत अनन्‍त महिमात बलाहाट करिच्‍कन आर तम़ा केबा दिन कस्‍ट भुङबार बाद उहाँए तम़ाक फेर स्‍थापित कर्तकन, सक्‍कत करे स्‍थिर करात्‍कन आर सक्‍तिसालि बेनात्‍कन।
60005011	उहाँर पराक्रम सदा सर्बदा हते रोहोक। आमेन।
60005012	मुइँ तम़ाक इखान चिट्ठि बिस्‍वासयोग्‍य भाइ सिल्‍भानसेर पाए संछिपत लिखुवाचु, आर उत्‍साह दिते इड घोसना करेचु कि, परमेस्‍वरेर सत्‍य अनुग्रह एइखान हए आर तम़ा इखान अनुग्रहत स्‍थिर हए रहन।
60005013	तम़ारे लाखा बिछाल, बेबिलोनत रहबार मन्‍डलिड आर मोर आत्‍मिक बेटा मर्कुसट तम़ाक बन्‍दगि कहए पाठाइच्‍कन।
60005014	एक आपसत पबित्र चुम्‍मा खाए बन्‍दगि कर। ख्रिस्‍टटत रहबार तम़ा साभाक सान्‍ति हकन!
61001001	इसु ख्रिस्‍टेर गुलाम आर प्रेरित, मुइँ सिमियोन पत्रुसेर तरफ से, हामार परमेस्‍वर आर मुक्‍तिदाता इसु ख्रिस्‍टेर धार्मिकतात, हामारे लाखा अनमोल बिस्‍वास हासिल कर्बारलाक:
61001002	परमेस्‍वर आर इसु हामार प्रभुर ग्‍यानत तम़ा अनुग्रह आर सान्‍ति पाए प्रसस्‍त भाबे बार्त़े जाअन।
61001003	आप्‍नार महिमा आर स्रेस्‍ठतार माध्‍यम से बलाहाट दिबार परमेस्‍वरट हामाक आप्‍ने बिछबार कारन उहाँर ताने भक्‍तिपुर्न जिबन जिबा पारि कहए हामाक आबस्‍यक हरला काथा उहाँए आप्‍नार इस्‍वरिय सक्‍तिर माध्‍यम से दिचे।
61001004	आर अइलारे पाए उहाँए हामाक आप्‍नार अनमोल आर माहान प्रतिग्‍याला दिचे, जेसे उलार माध्‍यम से तम़ा संसारेर कुइच्‍छाला से आस्‍बार भ्रस्‍टता से बच आर इस्‍वरिय स्‍वभाबत सहभागि ह।
61001005	ताहाते हर किसिम से कोसिस कर आर तम़ार बिस्‍वासखानत सदगुन आर सदगुनखानत ग्‍यान थप,
61001006	आर ग्‍यानत काबुपुना, काबुपुनात धिरजता, आर धिरजतात भक्‍ति भाब थप,
61001007	भक्‍ति भाबत भायारि स्‍नेह आर भायारि स्‍नेहत स्रद्धा थप,
61001008	कारन इला काथा तम़ार सङे छकन आर बार्त़े जाकन जदि ते, हामार प्रभु इसु ख्रिस्‍टटत तम़ा फेर घुरिए बेकाम्‍मा आर निस्‍फल नि हबन।
61001009	मातुन जाहाँर सङे इला काथार कमि छेक, उहाँए दुरेर काथाला नि देख्‍बार एकटा काना लोक हए, आर उहाँए “पहिलकार पापला से सुद्ध हइचु” कहबार काथाडक पिस्राबार बिसर्फमा हए।
61001010	अइताने हे भाइला, तम़ार बलाहाट आर नियुक्‍तिड निस्‍ठुकि कर्बार ताने आरह जोसिला हते जाअ, कारन हेनङ कर्ते रहले तम़ा केधउ ओझोट नि खाबन।
61001011	आर एइनङ करे तम़ा हामार प्रभु आर मुक्‍तिदाता इसु ख्रिस्‍टेर अनन्‍त राजखानेर भित्रत सम्‍पुर्न भाबे प्रबेस पाबन।
61001012	अइताने इला काथार बिसयत मुइँ तम़ाक सदाए फम करातेइ रहम्‍कन। हबार ते तम़ा गटे काथाला जानेचन, कि तम़ा आप्‍नार सङे रहबार सत्‍यताडत स्‍थिर हए छन।
61001013	जेइखुना तलिक मुइँ देहा रुपि डेराडत जिए छु, उखुना तलिक इड काथा मुइँ तम़ाक फम करातेइ रहबार उचित जानेचु।
61001014	मुइँ इड जानेचु कि, हामार प्रभु इसु ख्रिस्‍टट देखाए दिबार अनुसार मोर देहा रुपि इड डेरा छर्बार बेला चलि आसिचे।
61001015	मोर मिर्तुर बाद इला काथा तम़ा कुनहखुना फम कर्बा पारन कहए बुझाबार ताने मुइँ हर किसिमेर कोसिस कर्बार पर छु।
61001016	हामार प्रभु इसु ख्रिस्‍टेर सक्‍ति आर आगमनेर बिसयत प्रचार कर्बारखुना तम़ाक बुझाबार ताने हामा कुनह छलपुर्न बनाबटि खिस्‍सालार सहजोग नि लिन मातुन उहाँर महिमार चखु देखा गबाहा हन।
61001017	कियाँकि जेइखुना उहाँए परमेस्‍वर पिताड से आदर आर महिमा हासिल कर्ले, उखुना महिमामय गउरबखान से हेनङ कहबार एकटा गाला आसिस्‍ले, “याहाँए मोर प्रिय पुत्र हए, याहाँर सङे मुइँ बाडा खुसि छु।”
61001018	आर इड गाला हामा पबित्र पाहारखानत उहाँर सङे रहबारखुना सर्ग से आस्‍ते हामा आपुन काने सुनिस्‍न।
61001019	इड घटना से, हामार सङे रहाल अगमबक्‍तार बचनला आरह करकर करे पुस्‍टि हइचे। ताहाते भोर नि हबार तलिक आर तम़ार हृदयलात भरुवा तारोड नि उठबार तलिक आन्‍धारखानत जल्‍ते रहबार चेराकटर लाखा हबा उला बचनेर पर तम़ा ध्‍यान दिबन जदि ते आच्‍छाए कर्बन।
61001020	प्रथमे तम़ाक इड काथा बुझ्‍बा लाग्‍कन कि, धर्मसास्‍त्रेर कुनहड अगमबानि काहाँरअ निजि अर्थ लागाबार काथा नि हए,
61001021	कियाँकि लोकेर इच्‍छा से केधउ कुनहड अगमबानि नि आसिचे, मातुन पबित्र आत्‍मार प्रेरनार पाए परमेस्‍वरेर तरफ से बलिचे।
61002001	जेनङति इस्राएलि लोकलार बिचत झुट्टा अगमबक्‍ताला रहकि, अइनङति तम़ारअ बिचत झुट्टा सिक्‍छकला उब्‍जित्‍कन जाहाँए आप्‍नार उद्धारकर्ता गुरुडकअ इन्‍कार कर्बे आर गुप्‍त भाबे हेनङ बिनासकारि सिक्‍छाला ढुकाबे, अम़ा आप्‍नार पर सोझोए बिनास आन्‍बे।
61002002	आर भेलेला लोक झुट्टा सिक्‍छकलार बिलासि जिबनडर नक्‍कल कर्बे, सेने अम़ार कारन सत्‍यतार दामालडर बदनाम हबे।
61002003	आर आप्‍नार लाल्‍सार कारन बनावटि काथालार पाए अम़ा तम़ार ठिना से नाजायज लाभ उठात्‍कन। अम़ार ताने दन्‍डखान आगुए से जुक्‍ताए राखाल छेक आर अम़ार बिनासट लगते छेक।
61002004	कियाँकि पाप कर्बार सर्गदुतलाक तलिक परमेस्‍वरट बाकि नि राख्‍ले मातुन अम़ाक मिर्तुलोकत फेकाए दिले आर निसाफेर दिनड आस्‍बार तलिक अथाहा आन्‍धारखानत बन्‍दि बेनाए राख्‍ले।
61002005	आर उहाँए पहिल्कार तेपुर्ना संसारखानकअ बाकि नि राख्‍ले मातुन भक्‍तिहिनतार उखान संसारत जल प्रलय कर्ले, ताहारअ पर धार्मिकतार प्रचारक नोआ आर उहाँर परिबारेर सात झनाक बचाए राख्‍ले।
61002006	अइनङति, सदोम आर गमोरा कहबार नगरलाक उहाँए अगिन बर्साए दन्‍ड दिले आर भक्‍तिहिनलार आगुति उ दुइखान नगरक उहाँए भक्‍तिहिनतार नमुना बेनाले।
61002007	मातुन दुस्‍ट लोकलार कामुकता से दुखित हुवाल धार्मिक लोक लोतटक उहाँए बचाले,
61002008	(कियाँकि उला लोकेर बिचत रहते, अम़ार कुकर्मला देखिए सुनिए लोतट दिनहु आप्‍नार धार्मिक आत्‍माडत दुखित हए रहए।)
61002009	अइताने धर्मि लोकलाक परिक्छा से बचाबा आर अधर्मि लोकलाक निसाफेर दिन तलिक दन्‍डत बेर्छाए राख्‍बा प्रभुड जानेचे।
61002010	बिसेस करे उला लोकक, जाहाँए असुद्ध बेनाबार कामुकतात डुबाल रहचे आर अधिकारेर नाटेर करेचे। इला लोक एक जिद्धिया आर गुमानि हचे, एम़ा महिमित प्रानिलाकअ निन्‍दा कर्बा भय नि गनेचे।
61002011	मातुन सर्गदुतला सक्‍ति आर बलत माहान हलउ प्रभुर साम्‍ना निन्‍दा करिए अम़ाक दुसिया नि देचे।
61002012	मातुन देख, इला लोकक एम़ा जेइला काथा आप्‍ने नि बुझिचे उला काथार निन्‍दा करेचे। एम़ा बिबेकहिन जानाबरलार लाखा छे। आर आप्‍नार स्‍वभाबिक इच्‍छालार काबुत रहचे। एम़ा माराल जाबार खातिर जल्‍मिबार पसुलार लाखा नस्‍ट हबे।
61002013	एम़ा आप्‍नार कराल खारापिलार कारन आप्‍ने कस्‍ट भुङबे। दिने करे भोग बिलासत मस्‍ति कर्बार कामखानक अम़ा सुख मानेचे। जोग साङलात तम़ार सङे खानपिन करिए भोग बिलासत मउज मस्‍ति कर्बार एम़ा तम़ार कलंक आर खोट हकन।
61002014	अम़ार चखुला ब्‍यभिचार से भराल रहचेक, जेतेक पाप कर्लउ एम़ा नि आघाचे। चन्‍चल मतिर लोकलाक एम़ा फुस्‍लाचे। अम़ार मनला लोभ लालचत तालिम लुवाल रहचेक। स्रापित सान्‍तान एम़ाए हए।
61002015	अम़ा सिधा दामालड छरिए कुपन्‍थत गेइचे। अम़ा खाराप कामेर लाभखानक असल मान्‍बार बओरेर बेटा बालामेर पाछु धरिचे,
61002016	मातुन उहाँक उहाँर अपराधेर कारन डाटाल गेले आर मुखत बलि नि भेराबार गाधाड लोकटर लाखा बलिए अगमबक्‍तार पागलपुनाखानक रुकेल्‍कि।
61002017	अम़ा सुख्‍खा झर्सा आर दुन बायाँरे उराए लेजाबार सुख्‍ना बदलि हए। अम़ार ताने पातालेर निसोट आन्‍धारखान राखाल गेइचेक।
61002018	कियाँकि अम़ा मुर्खतापुर्न बड बड गुमानि काथाला बलेचे आर भ्रमत रहाल लोकलार बिच से भर्खर फुस्‍कुटिए आसाल लोकलाक एम़ा देहार कामुकतार माध्‍यम से लालचत फासाचे।
61002019	अम़ा लोकलाक आजादि दिबार बचन त देचे मातुन खुद आप्‍नउ अम़ा भ्रस्‍टतार गुलाम हए, कियाँकि जाहाँर पाए लोकट काबुत रहचे ताहार उहाँए गुलाम हचे।
61002020	कियाँकि हामार प्रभु आर मुक्‍तिदाता इसु ख्रिस्‍टटक चिन्‍तउ जदि अम़ा संसारखानक दुसित कराबार काथाला से फुस्‍कुटिए आरमने पापेर फान्‍दात परे ते अम़ार पहिलकार से पाछुकार हालतट आरह खाराप हतेक।
61002021	कियाँकि अम़ाक दुवाल पबित्र आग्‍याड जान्ते जान्‍तउ जदि अम़ा पाछु सर्के ते, धार्मिकतार दामालड नि जान्‍लेइ अम़ार ताने भाला हल्‍किहने!
61002022	अम़ार ताने इड चानक खाँटि करे मेट खाचे, “कुकुरट आप्‍नार छादनखान फेर घुरिए आप्‍ने खाचे।” आर “धए दुवाल सोंरट फेर घुरिए कादखानत लेऱेचे।”
61003001	हे प्रियला, तम़ाक लिख्‍बार इखान मोर दस्रा चिट्ठि हए। मोर इ दनहखान चिट्ठित, मुइँ तम़ाक केबाडा आग्‍या फम कराबार मने तम़ार निस्‍कपट मनलाक जागाबा चाहाच्‍कन,
61003002	कि बिताल समयडत पबित्र अगमबक्‍तालार पाए कहाल अगमबानिला आर तम़ार प्रेरितलार पाए दुवाल प्रभु आर मुक्‍तिदातार आग्‍याडक तम़ा फम राखन।
61003003	सब से प्रथमे तम़ा इड जान कि, अन्‍तिम दिनलात माजाक उराबार लोकला माजाक उऱाते आस्‍बे आर आप्‍नार लाल्‍सालात सेखि कर्बे
61003004	आर हेनङ कहबे “उहाँर आगमनेर प्रतिग्‍याड कोए? कियाँकि हामार बाप दादोलार समयड से हिति सृस्‍टिर सुरुए से चलिए आसाल काथाला एक सामान चल्‍तेइ आसिचे।”
61003005	जेइखुना अम़ा इड काथा कहचे ते, उखुना अम़ा इड काथार सत्‍यताड पिस्राए जाचे कि, परमेस्‍वरेर बचनेर माध्‍यम से भेले दिन आगेइ सर्गला सिर्जन हले आर पृथिमिखान पानिखान से बन्ले अह पानिरे माध्‍यम से,
61003006	आर अइखान पानिर माध्‍यम से उखुनकार संसारखान जल प्रलयत नास हले।
61003007	मातुन अइड बचन दे आल़ाकार आकासखानक आर पृथिमिखानक अगिन दे भस्‍म कर्बार ताने जुक्‍ताए राखाल गेइचे। आर एम़ाक अधर्मि लोकलार निसाफ आर बिनासेर दिन तलिक एइनङ राखाल जाबे।
61003008	मातुन हे प्रियला, तम़ा इड काथा ना पिस्रान कि, प्रभुर ताने एक दिन हाजार बच्‍छरेर सामान हए आर हाजार बच्‍छर एक दिनेर सामान हए।
61003009	कुछुला लोक सँचेचे कि प्रभुड आस्‍बार देरि कर्बे, मातुन हुनङ नि हए, बुरु उहाँए इड सँचिए धिरज धारन करिचे कि, नस्‍ट काहुँ ना होक साभाउ पास्‍ताप करोक आर उद्धार पाओक।
61003010	मातुन प्रभुर दिनड चोरटर लाखा करे आच्‍काए आस्‍बे, उखुना आकासखान मेघेर गिर्गिरिर सङे सङे हाराए जाबे, आकासेर चान, सुरुज, तारो आर ग्रहला अगिनत जलिए नस्‍ट हए जाबे तने पृथिमिखान आर पृथिमिखानेर गटे कुछुला जलिए खाग हबे।
61003011	गटे कुछुला नास हबे कहबार जानिए आप तम़ाक केनङ पबित्र आर धार्मिक जिबन जिबा लाग्‍कन बा कुन किसिमेर लोक हबा लाग्‍कन?
61003012	तम़ा परमेस्‍वरेर उड दिनेर आसपइरा देखेचन आर धम्‍करे आसोक कहए चाहाचन, जेइड दिनत कि आकासखान अगिनेर पाए जलिए नस्‍ट हबे आर आकासेर चान, सुरुज, तारो आर ग्रहला अगिनेर तावत पग्‍लि जाबे।
61003013	ताहारअ पर हामा उहाँर प्रतिग्‍या बमोजिम नायाँ सर्ग आर नायाँ पृथिमिर आसपइरा देखेचि, जेइठा कि धार्मिकताखान बासा करेचे।
61003014	अइताने हे प्रियला, तम़ा आस्‍बार काथालार आसपइरा देख्‍बार कारन प्रभुर नजरत निस्खोट, निस्‍कलंक आर मिलापत रहबार कोसिस कर।
61003015	आर हामार प्रभुर धिरजताखानक मुक्‍ति जानिए धरिए राख। जेनङ कि हामार प्रिय भाइ पावलडउ उहाँक दुवाल बुद्धिखानेर अनुसार तम़ाक एइला काथा लिखिसेल्‍कन।
61003016	पावलेर लिखाल गटे चिट्ठिलात उहाँए एइला काथा लिखिचे। अनपऱ आर चन्‍चल मत्तिर लोकलाक पावलेर लिखाल कोए कोएला काथा बुझ्‍वार बाडा मुस्‍किल छे, जेसा कि अम़ा उला काथाक भिनला धर्मसास्‍त्रेर लाखा उल्‍टा पुल्‍टि करेचे आर आप्‍नार पर बिनास आनेचे।
61003017	अइताने हे प्रियला, इला काथा आगुए से जानिए बुझिए हुँसियार हए रह आर दुस्‍ट लोकलार झुट्टा काथालात उल्‍मुलाए आप्‍नार धिरजताखान ना हाराअ।
61003018	बुरु हामार प्रभु आर मुक्‍तिदाता इसु ख्रिस्‍टेर अनुग्रह आर ग्‍यानत बार्त़े बार्त़े जाअ। उहाँर महिमा आल़ा आर सदा सर्बदा हते रोहोक। आमेन।
62001001	जेइड बचन कि आदिकाले से छिले। उड बचनक हामा सुनिचि, आपुन नजर से देखिचि, ध्‍याए देखिचि आर आपुन हाते लारिचि। हामा तम़ाक जिबनेर अइड बचनेर बिसयत लिखेच्‍कन।
62001002	जिबनड प्रकट हले। हामा उडक देख्‍न आर उडर बिसयत गबाहि देचि। हामा तम़ाक अइड अनन्‍त जिबनेर बिसयत बाताच्‍कन, जेइड जिबन पितार सङे छिले आर हामार ठिना प्रकट हले।
62001003	हामा जे देख्‍न आर सुन्‍न अइला काथा हामा तम़ाकअ कहए देच्‍कन जेसे हामार सङे तम़ार संगति होक। आर बास्‍तबत हामार संगति पिता आर उहाँर पुत्र इसु ख्रिस्‍टेर सङे छे।
62001004	इड काथा हामा एइड कारने लिखेच्‍कन, जेसे हामार आनन्‍दखान पुरा होक।
62001005	इड सन्‍देस हामा उहाँर पुत्रडर मुखे सुन्‍न आर तम़ाक कहए देच्‍कन, परमेस्‍वरट ओजोत हए आर उहाँर भित्रत एकअजारा आन्‍धार नि छे।
62001006	हामा जदि इड कहचि कि, उहाँर सङे हामार संगति छे, ताहुँ जदि आन्‍धारते बेराचि ते, हामा बेइमान बलेचि आर सत्‍यतात नि चलेचि।
62001007	मातुन उहाँए जेनङ ओजोतत छे, सेनङ हामाउ जदि ओजोतत बेराचि ते, एक दस्रा झनार सङे हामार संगति रहचे, आर उहाँर पुत्र इसुर सुर्किखान हामाक गटे पापला से सुद्ध करेचे।
62001008	हामा जदि कहचि कि, हामा कुनह पाप नि करि ते हामा आप्‍नाके दागा देचि आर हामार अन्‍तरलात सत्‍यता नि रहचे।
62001009	हामा जदि आप्‍नार पापला मानिए लेचि ते, उहाँए हामार पापला छेमा करि दिबे आर गटे अधर्मला से हामाक सुद्ध कर्बे कियाँकि उहाँए बिस्‍वासयोग्‍य आर धर्मि छे।
62001010	हामा जदि कहचि कि, हामा पाप नि करिचि ते हामा उहाँक बेइमान ठहराचि आर उहाँर बचनड हामार अन्‍तरलात नि रहचे।
62002001	ओरे मोर बाच्‍चा छुवाला, तम़ा पाप ना करन कहए मुइँ तम़ाक इला काथा लिखेचु। मातुन काहुँ जदि पाप करि फेकान् ते, हामार पक्‍छ से पितार ठिना बल्‍बार एक झन छे, आर्थात धार्मिक इसु ख्रिस्‍टट।
62002002	उहाँए हामार पापलार खातिर चऱाल पाप छेमार बलिदान हए। उहाँए बाठे हामारे पापलार खातिर नि, मातुन गटे संसारेर पापलारअ खातिर पाप छेमार बलिदान हए।
62002003	हामा जदि उहाँर आग्‍यालार पालन करेचि ते, एइड से हामा निस्‍चित हचि कि हामा उहाँक चिऩेचि।
62002004	काहुँ जदि कहचे कि, “मुइँ उहाँक चिऩेचु” मातुन उहाँर आग्‍यालार पालन नि करेचे ते, उहाँए बेइमान हए आर उहाँर अन्‍तरखानत सत्‍यता नि रहचेक।
62002005	मातुन काहुँ जदि उहाँर बचनड पालना करेचे ते, परमेस्‍वरेर परकार उहाँर प्रेमखान खाँटि रुपत पुरा हचे। एइड से हामा निस्‍चित हचि कि, हामा परमेस्‍वरत जिएचि।
62002006	काहुँ जदि आप्‍नाक परमेस्‍वरत जिएचु कहए दाबि करेचे ते, उहाँए ख्रिस्‍टर लाखा जिबन जिओक।
62002007	हे प्रियला, मुइँ तम़ाक कोए नायाँ आग्‍यार बिसयत नि लिखेचु, मातुन अइड पुर्ना आग्‍यार बिसयत लिखेचु जेइड आग्‍या कि, तम़ा सुरुए से पाइचन। इड पुर्ना आग्‍या अइड बचन हए जेइडक तम़ा आगुतअ सुनिचन।
62002008	ताहुँ मुइँ तम़ाक एकटा नायाँ आग्‍या लिखेच्‍कन, कारन याहाँर सत्‍यताखान ख्रिस्‍टटत आर तम़ार जिबनडत देखा गेइचे कियाँकि आन्‍धारखान हाराते जाचे आर वास्‍तबिक ओजोतखान चिक्‍मिकिबा धरि फेकाइचे।
62002009	जाहाँए आप्‍नाक ओजोतत छु कहए दाबि करेचे, मातुन आप्‍नार भाइडक घिर्ना करेचे ते, उहाँए आल़ाउ आन्‍धारते छे।
62002010	जाहाँए आप्‍नार भाइडक प्रेम करेचे, उहाँए ओजोतत जिएचे आर उहाँर भित्रत ओझोट खाबार कुनह कारन नि रहचेक।
62002011	मातुन जाहाँए आप्‍नार भाइडक घिन करेचे, उहाँए आन्‍धारत छे आर आन्‍धारते बेराचे। उहाँए इड नि जानेचे कि उहाँए कुऩा जाचे, कियाँकि आन्‍धारखान उहाँक आन्‍धा बेनाए दिचेक।
62002012	ए बाच्‍चा छुवाला, मुइँ तम़ाक इला काथा लिख्‍बार कारन एइड कि, तम़ार पापला ख्रिस्‍टेर नाएर खातिर छेमा हइच्‍कन।
62002013	ए बापला, मुइँ तम़ाक इला काथा लिख्‍बार कारन एइड कि, जाहाँए आदिकाले से छे, उहाँक तम़ा चिऩेचन। हे जामान लोकला, मुइँ तम़ाक इला काथा लिख्‍बार कारन एइड कि, तम़ा दुस्‍टडर पर बिजय पाए गेइचन।
62002014	ए छुवाला, मुइँ तम़ाक इला काथा लिख्‍बार कारन एइड कि, तम़ा पिताडक चिऩेचन। हे बापला, मुइँ तम़ाक इला काथा लिख्‍बार कारन एइड कि, जाहाँए आदिकाले से छे, उहाँक तम़ा चिऩेचन। हे जामान लोकला, मुइँ तम़ाक इला काथा लिख्‍बार कारन एइड कि, तम़ा बरियो छन, तम़ार भित्रत परमेस्‍वरेर बचनड बासा करेच्‍कन आर तम़ा दुस्‍टडर पर बिजय पाए गेइचन।
62002015	संसारखानक बा संसाररेर कुनहला काथाक प्रेम ना कर। काहुँ जदि संसारखानक प्रेम करेचे ते, उहाँए पिताडक प्रेम नि करेचे।
62002016	कियाँकि संसारेर सब कुछुला आर्थात सरिलेर लालसा, चखुर असुवास आर जिबनेर सान सउकतला पितार तरफ से नि, मातुन संसारेर तरफ से आसेचे।
62002017	संसारखान आर संसारेर असुवासला नास हए जाचे, मातुन जाहाँए परमेस्‍वरेर इच्‍छाड पुरा करेचे, उहाँए सदाकाल रहचे।
62002018	ए छुवाला, अन्‍तिम समय एइडक कहए। ख्रिस्‍ट बिरोधिड आसेचे कहए जेनङ सुनिस्‍लन, अइ अनुसार आल़ा भेलेला ख्रिस्‍ट बिरोधि उजाए उठिचे। एइड से हामा जानेचि कि इड अन्‍तिमेर समय हए।
62002019	ख्रिस्‍ट बिरोधिला हामार ठिना से निक्‍लिगेल, कियाँकि बास्‍तबत अम़ा हामार लोक नि हए। अम़ा जदि हामार लोक हलेहने ते, हामारे सङे रहि गेलेहने। मातुन अम़ा हामार ठिना से निक्‍लिगेल, इड से आमाने बुझाल जाचे कि, अम़ार मइधे एकअ झना हामार लोक नि हए।
62002020	मातुन तम़ा त माहा पबित्रडर ठिना से अभिसेक पाइचन आर तम़ा साभाउ सत्‍यड जानेचन।
62002021	मुइँ तम़ाक इला काथा लिख्‍बार कारन इड नि कि तम़ा सत्‍यडक नि जानेचन। मातुन मुइँ तम़ाक इला काथा लिख्‍बार कारन एइड कि, तम़ा सत्‍यडक जानेचन आर यहड जानेचन कि, सत्‍यड से केधउ असत्‍य नि निक्‍लेचे।
62002022	हुनङहले झुट्टा काहाँए ते? झुट्टा उहाँइ हए जाहाँए इसुडक ख्रिस्‍ट कहए सुइकार कर्बार इन्‍कार करेचे। पिता आर पुत्रडक इन्‍कार कर्बार लोकटके कहए ख्रिस्‍ट बिरोधि।
62002023	कियाँकि पुत्रडक इन्‍कार कर्बार लोकटर सङे पिताड नि रहचे। जाहाँए पुत्रडक सुइकार करेचे, उहाँर सङे पिताडउ रहचे।
62002024	ध्‍यान द कि, सुरुत तम़ा जेइड बचन सुनिस्‍लन, उड बचन तम़ार भित्रत छकन ने नि। उड बचन जदि तम़ार भित्रत लागिए रहकन ते, तम़ा पुत्रडत आर पिताडत जिए रहबन।
62002025	आर पुत्रडर कबुल कराल अनन्‍त जिबन एइड।
62002026	आप मुइँ तम़ाक इला काथा उला लोकेर बिसयत लिखेचु, जेइला लोक तम़ाक बहकिबा छाबेच्‍कन।
62002027	उहाँर ठिना से पाआल अभिसेकट तम़ार भित्रत सदामधि रहत्‍कन आर तम़ाक काहाँरअ पाए सिकाबा नि पर्तकन। मातुन उहाँर अभिसेकटए तम़ाक गटे काथालार बिसयत सिकात्‍कन। आर उड अभिसेक सत्‍य हए उडत कोए झुट नि छे। इड अभिसेक जेनङ तम़ाक सिकाइच्‍कन सेनङ तम़ा ख्रिस्‍टेर भित्रत जिए रह।
62002028	आप ए बाच्‍चा छुवाला, उहाँर भित्रत जिए रह, जेसे उहाँए प्रकट हबारखुना हामाक हुब मिलोक आर उहाँर आस्‍बार दिना उहाँर आगुति हामाक लाजत गिर्बा ना परोक।
62002029	तम़ा जानेचन कि परमेस्‍वरट धर्मि छे, ते तम़ा यहड निस्‍चय जान कि परमेस्‍वरेर नजरत ठिक काम कर्बार हरेक झन उहाँर सान्‍तान हए।
62003001	देख त, पिताड हामाक केनङ प्रेम करिचे ते हामा परमेस्‍वरेर सान्‍तान कहए नाअँ धराइचि, आर बास्‍तबत हबउ करि। ताहाते त संसारखान हामाक नि चिऩेचे, कियाँकि संसारखान उहाँकअ नि चिऩिसेल्‍कि।
62003002	हे प्रियला, आझि हामा परमेस्‍वरेर सान्‍तान हइ, पाछुत कि हम आल़ा तलिक प्रकट करा नि जाए। मातुन हामा एइड जानेचि कि, जेइखुना उहाँए प्रकट हबे, उखुना हामाउ उहाँरे लाखा हम, कियाँकि उहाँए जेनङ छे हामा उहाँक अइनङ देख्‍म।
62003003	आर जेनङ ख्रिस्‍टट पबित्र छे, उहाँर पर आसा राख्‍बार हरेक झना आप्‍नाक पबित्र राखेचे।
62003004	पाप कर्बार हरेक झना बिधान भङ कर्बार दुसि ठहरेचे, कियाँकि बिधानखान भङ कर्बार पाप हए।
62003005	तम़ा त जान्‍बे करेचन कि, उहाँए हामार पापला हरन कर्बार ताने प्रकट हले। आर उहाँर भित्रत कोए पाप नि छे।
62003006	ताहाते जाहाँए ख्रिस्‍टटत रहचे, उहाँए पाप कर्तेइ नि रहचे। जाहाँए पाप कर्तेइ रहचे, उहाँए ख्रिस्‍टटक नाते देखिचे नाते चिऩिचे।
62003007	ए बाच्‍चा छुवाला, काहुँ तम़ाक ना बहकाकन। जायज काम कर्बार लोकट धार्मिक हए जेनङ कि ख्रिस्‍टट धार्मिक छे।
62003008	जाहाँए पाप कर्तेइ रहचे, उहाँए दियाबलसेर सान्‍तान हए, कियाँकि उहाँए आदिकाले से पाप कर्तेइ आसिचे। दियाबलसेर कामलाक नस्‍ट कर्बार ताने परमेस्‍वरेर पुत्रड प्रकट हले।
62003009	परमेस्‍वरेर तरफ से जलम लुवाल लोकट पाप कर्तेइ नि रहचे कियाँकि उहाँर भित्रत परमेस्‍वरेर स्‍वाभाबड रहचे। आर उहाँए पाप कर्तेइ रहबा नि पार्बे कियाँकि उहाँए परमेस्‍वरेर पाए जल्‍माल हए।
62003010	एइड से देखा जाचे कि, काहाँए काहाँए परमेस्‍वरेर सान्‍तान हए आर काहाँए काहाँए दियाबलसेर। जाहाँए परमेस्‍वरेर नजरत ठिक काम नि करेचे उहाँए आर जाहाँए आप्‍नार भाइडक प्रेम नि करेचे उहाँउ, परमेस्‍वरेर सान्‍तान नि हए।
62003011	सुरुए से तम़ा सुनाल सामाद एइड हकन कि, “एक आपसत हामाक प्रेम कर्बा लागे।”
62003012	कइनडर लाखा तम़ा ना हन्। उहाँए सइतानेर तरफकार छिले आर आप्‍नार भाइडर हात्‍या करिस्‍ले। उहाँए आप्‍नार भाइडर हात्‍या कियाँ कर्ले? कियाँकि उहाँर कामला दुस्‍ट रहकि आर भाइडर कामला रहकि धार्मिक।
62003013	हे भाइला, संसारखान तम़ाक घिन करेच्‍कन कहए छक ना खाअ।
62003014	हामा इड जानेचि कि, हामा मिर्तु से पार हए जिबनत सर्किए चलि आसिचि, कियाँकि हामा एक आपसत प्रेम करेचि। जाहाँए प्रेम नि करेचे, उहाँए मिर्तुते रहचे।
62003015	काहुँ होक जाहाँए आप्‍नार दादा भाइलाक घिन करेचे ते, उहाँए हत्‍यारा हए आर तम़ा जान्‍बे करेचन कि, कुनहड हत्‍यारार सङे अनन्‍त जिबन नि रहचे।
62003016	ख्रिस्‍टट हामार खातिर आप्‍नार जानड दे दिले, एइड से हामा जानेचि कि, प्रेमेर माने कि हए। आर हामाकअ एक दस्रा झनार खातिर जान दिबा लागे।
62003017	काहाँरअ सङे संसारिक धन सम्‍पत्ति छेक आर उहाँए आप्‍नार दादा भाइलाक खागिसत पराल देखेचे, अम़ार खागिसट देख्‍ते देख्‍तउ जदि उहाँए मनड कठोर करे ते, केनङ करे उहाँर भित्रत परमेस्‍वरेर प्रेमखान बासा कर्तेक?
62003018	ओरे बाच्‍चा छुवाला, बाठे हामा बलिबचन बा मुखे दे प्रेम ना करि, मातुन हामार प्रेमखान बास्‍तबिक हबालागे। आर उखान प्रेम हामार कामला से देखा जाबा लागे।
62003019	एइड से हामा जान्‍बा पार्म कि, हामा सत्‍यर लोक हइ, आर हामा परमेस्‍वरेर आगुति जाबार ताने भय मुक्‍त हचि।
62003020	हामार अन्‍तरखान जदि हामाक दुसि ठहराचे ते, एइड से हामा जानेचि कि परमेस्‍वरट हामार अन्‍तरखान से माहान छे आर यहड जानेचि कि उहाँए सब कुछु जानेचे।
62003021	हे प्रियला, हामार अन्‍तरखान जदि हामाक दुसि नि ठहराए ते, परमेस्‍वरेर आगुति जाबार हामाक साहाँस मिलेचे।
62003022	आर हामा उहाँर सङे जे माङलउ पाचि कियाँकि हामा उहाँर आग्‍यालार पालन करेचि आर जेइला उहाँक पसिन परेचेक अइला हामा करेचि।
62003023	उहाँर आग्‍या एइड कि हामा उहाँर पुत्र इसु ख्रिस्‍टेर पर बिस्‍वास करि आर उहाँर दुवाल आग्‍या अनुसार हामा एक आपसत प्रेम करि।
62003024	जाहाँए जाहाँए परमेस्‍वरेर आग्‍यालार पालन करेचे, अम़ा परमेस्‍वरेर भित्रत रहचे आर परमेस्‍वरट अम़ार भित्रत रहचेक। आर हामाक दुवाल उहाँर आत्‍मार माध्‍यम से हामा जान्‍बा पाचि कि, परमेस्‍वरट हामार भित्रत जिएचे।
62004001	हे प्रियला, हर किसिमेर आत्‍मालार पर बिस्‍वास ना कर, बुरु उला आत्‍मा परमेस्‍वरेर तरफ से हए ने नि जाँच कर, कियाँकि संसारत भेलेला झुट्टा अगमबक्‍ता निक्‍लिचे।
62004002	एइड से तम़ा परमेस्‍वरेर आत्‍माडक चिन्भन: इसु ख्रिस्‍टट सरिलत आसिस्‍ले कहए कुनहड अगमवक्‍ता सुइकार करे ते उहाँर सङे परमेस्‍वरेर आत्‍माड छेक।
62004003	इसु ख्रिस्‍टटक सुइकार नि कर्बार कुनहड अगमबक्‍ता परमेस्‍वरेर तरफकार नि हए। हुनङ अगमबक्‍तालार सङे ख्रिस्‍ट बिरोधिर आत्‍माड रहचेक, जेइड कि आस्‍बार पर छे कहए तम़ा सुनिस्‍लन आर आप उड संसारखानत चलि आसिचे।
62004004	ए बाच्‍चा छुवाला, तम़ा परमेस्‍वरेर हन् आर तम़ा उला झुट्टा अगमबक्‍ताक जिति फेकाइचन कियाँकि जाहाँए तम़ार भित्रत छकन, उहाँए संसारखानत रहबारट से अधिक माहान छे।
62004005	अम़ा संसाखानेर हए, ताहाते अम़ा संसारेर काथाला बलेचे आर संसारेर लोकला अम़ार काथाला सुनेचे।
62004006	हामा परमेस्‍वरेर हइ। जाहाँए परमेस्‍वरटक चिऩेचे, उहाँए हामार काथाला सुनेचे आर जाहाँए परमेस्‍वरेर नि हए, उहाँए हामार काथाला नि सुनेचे। एइड से हामा चिऩेचि कि सत्‍यर आत्‍मा कुनड हए आर झुटेर आत्‍मा कुनड हए।
62004007	हे प्रियला हामा एक आपसत प्रेम करि कियाँकि प्रेमखान परमेस्‍वरेर तरफ से आसेचे। जाहाँए प्रेम करेचे उहाँए परमेस्‍वरेर सान्‍तान हए आर उहाँए परमेस्‍वरटक चिऩेचे।
62004008	जाहाँए प्रेम नि करेचे, उहाँए परमेस्‍वरटक नि चिऩेचे कियाँकि परमेस्‍वरट प्रेम हए।
62004009	परमेस्‍वरेर प्रेमखान हामार बिचत हेनङ करे प्रकट हले: परमेस्‍वरट आप्‍नार एकटिया पुत्रडकअ संसारखानत पाठाए दिले, जेसे उहाँर पाए हामा जिबा पारि।
62004010	प्रेम याहाते छे कि, हामा परमेस्‍वरटक प्रेम नि कर्न बुरु उहाँए हामाक प्रेम कर्ले आर हामार पापलार खातिर पाप छेमार बलिदान हबा आप्‍नार पुत्रडक पाठाए दिले।
62004011	हे प्रियला, परमेस्‍वरट जदि हामाक हेनङ प्रेम करिचे ते, हामाकअ एक आपसत प्रेम कर्बा लागे।
62004012	परमेस्‍वरटक काहुँ केधउ नि देखिचे। हामा जदि एक आपसत प्रेम करेचि ते, परमेस्‍वरट हामार भित्रत लागाल रहचे आर उहाँर प्रेमखान हामार भित्रत पुर्न हचे।
62004013	एइड से हामा जान्‍बा पारि कि, हामा परमेस्‍वरेर भित्रत रहचि आर उहाँए हामार भित्रत कियाँकि उहाँए हामाक आप्‍नार आत्‍माड दिचे।
62004014	हामा देखिचि आर साक्‍छि देचि कि, पिताड आप्‍नार पुत्रडक संसारखानेर मुक्‍तिदातार भाबे पाठाइचे।
62004015	जाहाँए इसुडक परमेस्‍वरेर पुत्र कहए सुइकार करेचे, ते परमेस्‍वरट उहाँर भित्रत रहचेक आर उहाँए परमेस्‍वरेर भित्रत रहचे।
62004016	परमेस्‍वरट प्रेम हए। जाहाँए प्रेमत रहचे, उहाँए परमेस्‍वरेर भित्रत रहचे आर परमेस्‍वरट उहाँर भित्रत रहचेक।
62004017	एइनङ करे हामार बिचत प्रेमखान पुर्न हइचे, जेसे हामा निसाफेर दिना निर्भय रहि कियाँकि इखान संसारत हामा उहाँरे लाखा हए जिएचि।
62004018	प्रेमत डर कहबार कुछु नि रहचे बुरु सिद्ध प्रेमखान डरखानक भागाए देचे कियाँकि डरखानेर भित्रत दन्‍ड नुकाल रहचे। ताहाते जाहाँए डर करेचे उहाँए प्रेमत पुर्न नि हचे।
62004019	हामा प्रेम करेचि कियाँकि प्रथमे परमेस्‍वरटए हामाक प्रेम कर्ले।
62004020	काहुँ जदि कहचे कि, “मुइँ परमेस्‍वरटक प्रेम करेचु” आर आप्‍नार भाइडक घिन करेचे ते, उड लोक बेइमान बलेचे कियाँकि चखुदेखा भाइडक जाहाँए प्रेम नि करेचे, ते उहाँए आदेखा परमेस्‍वरटक केनङ करे प्रेम कर्बे?
62004021	ख्रिस्‍टट हामाक एइड आग्‍या दिचे: जाहाँए परमेस्‍वरटक प्रेम करेचे, उहाँक आप्‍नार भाइडक प्रेम कर्बा लाग्‍कि।
62005001	इसुडक ख्रिस्‍ट कहए बिस्‍वास कर्बार हरेक झन परमेस्‍वरेर सान्‍तान हए। आर बापटक प्रेम कर्बार हरेक झन उहाँर बेटाडकअ प्रेम करेचे।
62005002	हामा जदि परमेस्‍वरटक प्रेम करेचि आर उहाँर आग्‍यालार पालन करेचि ते, एइड से हामा जानेचि कि हामा परमेस्‍वरेर सान्‍तानलाक प्रेम करेचि।
62005003	परमेस्‍वरटक प्रेम कर्बार मतलब हए परमेस्‍वरटर आग्‍यालाक पालन कर्बार। आर उहाँर आग्‍याला पालन कर्बार कठिन नि छे।
62005004	परमेस्‍वरेर तरफ से जलम लुवाल जाहुँ होक उहाँए संसारखानेर पर बिजय पाचे। संसारखानेर पर बिजय पाबार जित हए हामार बिस्‍वासखान।
62005005	संसारखानेर पर बिजय पाचे काहाँए? बाठे उहाँइ पाचे, जाहाँए इसुडक परमेस्‍वरेर पुत्र कहए बिस्‍वास करेचे।
62005006	इसु ख्रिस्‍टटए उड लोक हए, जाहाँए पानि आर सुर्किर माध्‍यम से आस्‍ले। उहाँए बाठे पानिरे माध्‍यम से नि मातुन पानि आर सुर्कि दनहरे माध्‍यम से आस्‍ले। आर आत्‍माडए इड काथा सत्‍य हए कहए गबाहि देचे। कियाँकि उहाँए खुद सत्‍य छे।
62005007	इड काथार तिनडा गबाहि छे,
62005008	आर्थात आत्‍माड, पानिखान आर सुर्किखान। एम़ा हरला काथात एकमत छे।
62005009	लोकेर दुवाल गबाहिड जदि हामा सुइकार करेचि ते, परमेस्‍वरेर दुवाल गबाहिड ते आरह माहान छे! कियाँकि इड परमेस्‍वरेर गबाहि हए, इड गबाहि उहाँए आप्‍नार पुत्रडर बिसयत दिचे।
62005010	परमेस्‍वरेर पुत्रडर पर बिस्‍वास कर्बार हरेक झनार भित्रत इड गबाहि रहचे। जाहाँए परमेस्‍वरेर पर बिस्‍वास नि करेचे, उहाँए परमेस्‍वरटक बेइमान ठहराचे कियाँकि परमेस्‍वरट जेइड गबाहि आप्‍नार पुत्रडर बिसयत दिचे उड गबाहित उहाँए बिस्‍वास नि करिचे।
62005011	आर आप गबाहि एइड कि, परमेस्‍वरट हामाक अनन्‍त जिबन देदिचे, आर इड जिबन उहाँर पुत्रडत छे।
62005012	जाहाँर सङे पुत्रड छे, उहाँर सङे जिबन छे। जाहाँर सङे परमेस्‍वरेर पुत्रड नि छे, उहाँर सङे जिबन नि छे।
62005013	मुइँ तम़ाक इला काथा लिख्‍बार कारन एइड कि, तम़ा जाहाँए परमेस्‍वरेर पुत्रर नाअँत बिस्‍वास करिचन, तम़ा अनन्‍त जिबन पाइचन कहए जान्‍बा पारन।
62005014	परमेस्‍वरत हबार कारन हामार हुब एइड कि, उहाँर इच्‍छा अनुसार हामा जे माङलउ उहाँए हामार माङड सुनेचे।
62005015	आर जदि हामा जानेचि कि प्रार्थनात हामा जे माङलउ परमेस्‍वरट हामार माङड सुनेचे, ते हामा यहड जानेचि कि उहाँर ठिना हामा जे माङिचि से पाए गेइचि।
62005016	काहुँ जदि आप्‍नार भाइडक हेनङ पाप कर्ते देखेचे, जेइखान पाप कि मिर्तुत नि लेजाचे, उहाँए उड भाइर पक्‍छत परमेस्‍वरटक प्रार्थना करिदोक, परमेस्‍वरट उड भाइक जिबन दितेक। मुइँ हेता एकखान हेनङ पापेर बिसयत कहचु, जेइखान पाप मिर्तु तलिक नि लेजाचे। मातुन यहनङ पाप हचे, जेइखान पाप कि मिर्तु तलिक लेजाचे। हेनङ पापखानेर बिसयत काहुँ प्रार्थना करोक कहए मुइँ नि कहचु।
62005017	सब किसिमेर दुस्‍ट कामला पाप हए, मातुन यहनङ पाप हचे, जेइखान कि मिर्तु तलिक नि लेजाचे।
62005018	हामा इड जानेचि कि परमेस्‍वरेर तरफ से जलम हुवाल लोकट पाप कर्तेइ नि रहचे। परमेस्‍वरेर पुत्रडए उड लोकेर रक्‍छा करेचे आर दुस्‍टड उहाँक लार्बा नि पारेचे।
62005019	हामा इड जाचेचि कि हामा परमेस्‍वरेर सान्‍तान हइ आर गटेखान संसार दुस्‍टडर काब्‍जात छे।
62005020	आर हामा यहड जानेचि कि परमेस्‍वरेर पुत्रड आसिए हामाक बुझ्‍बार सक्‍ति दिचे, जेसे हामा सत्‍य परमेस्‍वरटक चिन्‍भा पारि। हामा उहाँर भित्रत छि, जाहाँए कि सत्‍य छे आर्थात उहाँर पुत्र इसु ख्रिस्‍टटत छि। उहाँइ सत्‍य परमेस्‍वर आर अनन्‍त जिबन हए।
62005021	ओरे बाच्‍चा छुवाला, मुर्तिला से आप्‍नाक दुरे राख। % TB:date 12/Nov/2008
63001001	मुइँ एल्‍डरट, परमेस्‍वरेर पाए बिछाल बेर्छानिडक आर उहाँर छुवालाक, जाहाँक मुइँ छेच्‍कारे प्रेम करेचु। बाठे मुहें नि, मातुन सत्‍यडक चिन्‍भार सब कोए तम़ाक प्रेम करेच्‍कन।
63001002	जेइखान सत्‍य हामार भित्रत छे आर सदा काल हामार सङे रहबे, अइखानेर कारन हामा तम़ाक प्रेम करेच्‍कन।
63001003	परमेस्‍वर पिता आर अइड पितार पुत्र इसु ख्रिस्‍टेर तरफ से सत्‍य आर प्रेमत अनुग्रह, कृपा आर सान्‍ति हामार सङे रोहोक।
63001004	पिताड हामाक जेइड आग्‍या दिस्‍ले, अइ अनुसार तोर कुछुला छुवाक सत्‍यर दामालत चल्‍बा देखिए मुइँ बारा आनन्‍दित हइचु।
63001005	माइँ, मुइँ तोक कुनह नायाँ आग्‍या नि, मातुन अइड आग्‍या लिखेच्‍कुन, जेइड आग्‍याक कि हामा सुरुए से पाइचि। मुइँ तोक एइड नेहरा करेच्‍कुन कि हामा एक आपसत प्रेम करि।
63001006	उहाँर आग्‍या अनुसार चल्‍बार काथाडए हए प्रेम। एइड आग्‍यार बिसयत तम़ा सुरुए से सुन्‍ते आसिचन कि, तम़ा प्रेमत चल।
63001007	भ्रमत गिराबार भेलेला लोक संसारत उजाए उठिचे। ख्रिस्‍टट देहात आसिस्‍ले कहए एम़ा सुइकार नि करेचे, एइनङ लोकटक कहए भ्रमत गिराबार लोक आर ख्रिस्‍ट बिरोधि।
63001008	हुँसियार रह, जेइड काथार ताने तम़ा मिसकत करिचन, उड काथा ना हारान्, मातुन ताहार पुरा पुरा इनाम पाअन।
63001009	जाहाँए ख्रिस्‍टेर दुवाल सिद्धान्‍तर सिमानाड से बाहार जाचे, उहाँए सिद्धान्‍तडत स्‍थिर नि रहचे आर उहाँर सङे परमेस्‍वरटउ नि रहचेक। मातुन जाहाँए उड सिद्धान्‍तर भित्रत स्‍थिर रहचे, उहाँर सङे पिता आर पुत्र दनह झना रहचेक।
63001010	काहुँ जदि तम़ार ठिना आसेचे आर इड सिद्धान्‍त नि सिकाचे ते, उड लोकक तम़ार घरत स्‍वागत ना कर आर उहाँक बन्‍दगिअ ना कर।
63001011	कियाँकि जाहाँए उहाँक बन्‍दगि करेचे, उहाँए उड लोकेर दुस्‍ट कामलात सहभागि हचे।
63001012	तम़ाक लिख्‍बार मोर भेलेला काथा छे। मातुन मुइँ उला काथा कागज आर सहि दे लिख्‍बा नि चाहाचु। याहाँर बदला बुरु तम़ाक भेट कर्बार आर तम़ार सङे मुखा मुखि गप कर्बार आसा करेचु, जेसे हामार आनन्‍दखान पुरा होक।
63001013	परमेस्‍वरेर बिछाल तोर बहिनिर छुवाला तोक बन्‍दगि पाठाइचोक।
64001001	मुइँ एल्‍डरट, मोर प्रिय सङ गायसटक, जाहाँक मुइँ छेच्‍कारे प्रेम करेचु।
64001002	मोर प्रिय भाइ, मुइँ एइड प्रार्थना करेचु कि तोर सब कुछुलात उन्‍नति हकु। आर तोर आत्‍माड जेनङ स्‍वास्‍थ छोक सेनङ तोर देहाडउ स्‍वास्‍थ रहकु।
64001003	जेइखुना केबा झना बिस्‍वासि भाइ आसिए मोक तोर बिसयत इड साक्‍छि दिले कि, तुइँ बोले सत्‍यताडत बिस्‍वासयोग्‍य हए छिस आर अइड सत्‍यता अनुसार जिएचिस सेने मुइँ खोब खुसि हनु।
64001004	मोर छुवाला परमेस्‍वरेर सत्‍यतात चलेचे कहए सुन्‍बार से बड खुसिर काथा आर मोर ताने कि हबा पारे?
64001005	हे प्रिय भाइ, बिस्‍वासि दादा भाइलार ताने तुइँ जे जेतेखान करेचिस बिस्‍वासयोग्‍य भाबे करेचिस, खास करे आल्‍गानालार ताने जाहाँक तुइँ नि चिऩिस।
64001006	अम़ा तोर प्रेमेर बिसयत मन्‍डलिर बिचते साक्‍छि देचे। अम़ार पइराखानेर ताने तुइँ कुछु बन्‍दोबस करि दिस्‍कि ते, परमेस्‍वरटक पसिन पर्बार काथा होलहने।
64001007	कियाँकि एम़ा परजातियालार ठिना से कुनह सहजोग नि लिए ख्रिस्‍टेर खातिर पइरात निक्‍लिचे।
64001008	ताहाते हामाक हेनङ लोकलाक सहजोग कर्बा, लागे जेसे सत्‍यर खातिर हामाउ अम़ार सङे साझियार हबा पारि।
64001009	मुइँ, मन्‍डलिडक केबारा काथा लिखिए पाठाइस्‍नु, मातुन आप्‍नाक देउनिया गन्‍बार डियोत्रिफसट हामार काथाडर कोए मतलबे नि करेचे।
64001010	ताहाते मुइँ आस्‍ले, उहाँए केनङ केनङ कर्तुतला करिचे उला काथा उठाम्। उहाँए हामार खिलापत नि हबार नि हबार काथाला बलिए बेराचे। अतकिनात मन नि बुझिए उहाँए बिस्‍वासि भाइलाक स्‍वागत कर्बार इन्‍कार करेचे आर जाहाँए बिस्‍वासि भाइलाक स्‍वागत कर्बा छाबेचे उहाँए अम़ाकअ रुकेचे आर अम़ाक मन्‍डलिड से निक्‍लाए देचे।
64001011	हे प्रिय भाइ, खारापिर पाछु ना धर् मातुन भालाइर पाछु धर्। जाहाँए भाला काम करेचे उहाँए परमेस्‍वरेर तरफेर लोक हए। जाहाँए खाराप काम करेचे उहाँए परमेस्‍वरटक नि देखिचे।
64001012	डेमित्रियसेर बिसयत सब कोए आच्‍छा गबाहि दिचे आर सत्‍यडउ इड काथार गबाहि देचे। हामाउ इड काथार गबाहि देचि आर तुइँ जान्‍बे करेचिस कि हामार गबाहिड सत्‍य हए।
64001013	तोक भेलेला काथा लिख्‍बार छिले। मातुन उला काथा मुइँ कलम आर सहि दे लिख्‍बा नि चाहाचु।
64001014	बुरु आसा करिचु कि मुइँ तोक जल्‍दि भेट पाउ आर दनह झना आम्‍ना साम्‍नि हए गपसप करि।
64001015	तोक सान्‍ति मिल्‍कु। हेताकार गटे सङला तोक बन्‍दगि पाठाइचोक। हताकार गटे सङलाक नाअँ धरिए धरिए बन्‍दगि कहए दिस।
65001001	इसु ख्रिस्‍टेर सेबक आर याकुबेर भाइ यहुदार तरफ से, परमेस्‍वर पितार बलाहाट पाआल आर इसु ख्रिस्‍टेर सुरक्‍छात रहबार
65001002	तम़ा भरपुर कृपा, सान्‍ति आर माया पाअन।
65001003	मोर प्रिय भाइला, हामा साभाउ जेइड मुक्‍ति पाइचि, मुइँ जानजिउ खाए तम़ाक अइड मुक्‍तिर बिसयत लिख्‍बा छाबिसिन्‍कन, मातुन आच्‍काए तम़ाक इड लिख्‍बार आर अनुरोध कर्बार जरुरि देख्‍नु कि, जेइड बिस्‍वास परमेस्‍वरट आप्‍नार लोकलाक एकेबार्सि मातुन सदाकार ताने दिचे, उड बिस्‍वासेर रक्‍छार खातिर तम़ा संघर्स कर्तेइ रह।
65001004	कियाँकि दन्‍डेर भागिदार कहए भेले दिन आगुते ठहराल केबा झन बेधर्मि लोक तम़ार बिचत सुटेपुटे ढुकिचे। अम़ा हामार परमेस्‍वरेर अनुग्रहखानक टेढा बेका करिए अनेइतिक कर्तुत कर्बार एकटा बाहाना बेनाचे आर हामार एकमात्र मालिक आर प्रभु इसु ख्रिस्‍टटक इन्‍कार करेचे।
65001005	गटे काथाला तम़ा जान्‍बे करेचन, ताहुँ इड काथा मुइँ तम़ाक फम कराए दिबा चाहाच्‍कन कि, प्रभुड जेइला इस्राएलिक मिस्र देस से निक्‍लाए बचाले अइला इस्राएलिर बिचसे बिस्‍वास नि कर्बार लोकलाक पाछुत नास कर्ले।
65001006	जेइला सर्गदुत आप्‍नार पदखानेर सिम्‍नार भित्रत नि रहए आप्‍नार थान छरि दिले अम़ाक समेत प्रभुड माहा दिनेर निसाफेर ताने पातालेर आन्‍धारखानत अनन्‍त बान्‍धनत बाऩिए राखिचे।
65001007	अइनङ करे सदोम, गमोरा आर ताहार लगेपासेकार नगरेर लोकला यउन अनेइतिकता आर अस्‍वभाबिक काम बासनात डुबाल रहए। अम़ा अनन्‍त अगिनेर दन्‍ड भुङले आर साभार ताने नमुना हइचे।
65001008	अइनङ करे हेनङ लोकला जेइला दर्सन देखेचे अइला दर्सने अम़ाक आप्‍नार सरिलेर खिलापत पाप करुवाचेक। हेनङ लोकला परमेस्‍वरेर हुकुमडक नि टेरेचे आर सर्गदुतलार निन्‍दा करेचे।
65001009	मोसार लासट काहाँए पाबे कहए दियाबलसटर सङे बिबाद कर्ते कर्ते जेइखुना झाग्रा लागि गेल्‍कि ते, माहा सर्गदुत मिखाइलड समेत निन्‍दाजनक काथा कहए दियाबलसटक दुसि ठहरिबार हुब नि पाले, याहाँर बदला उहाँक हेनङ कहले, “परमेस्‍वरटए तोक धम्‍काकु!”
65001010	मातुन हेनङ लोकला जेइला काथार बिसयत कुछु नि जानेचे, अइलार निन्‍दा करेचे। आर जेइला काथा अम़ा बिबेकहिन पसुलार लाखा आप्‍सुकि सिकेचे अइला काथाए अम़ाक नस्‍ट करेचेक।
65001011	धिक्‍कार अम़ाक! कियाँकि अम़ा कइनेर चालत बेराचे, धनेर खातिर बालामेर गल्‍तिखान एम़ाउ करेचे आर कोरहर लाखा बिद्रोह करिए नस्‍ट हचे।
65001012	आप्‍नार निलाजा दालिदरिपुनार कारन अम़ा तम़ार प्रेम भोजेर कलंक हए। अम़ा बाठे आप्‍नारे मतलब राखेचे। अम़ा उला बदलिर लाखा हए जेइला कि बायाँरखानत हिदर से हुदर भासेचे मातुन बर्सेचे नि। अम़ा उला गाछेर लाखा हए जेइला कि फल फुल्‍बार समयतअ नि फल धरेचे। अम़ा जँर समेत आख्रि गेइचे, दुइ फेक मरि गेइचे।
65001013	अम़ा सुमुन्‍दरेर पाग्‍ला छालेर लाखा हए, अम़ा आप्‍नार लाज लाग्‍गा कर्तुतला गाजर लाखा प्रकट करेचे। अम़ा डेगर हारा तारोलार लाखा हए जेइला तारोर ताने पातालेर आन्‍धारखान सदाकालेर ताने तियारि करे राखाल गेइचे।
65001014	आदमेर सात पुस्‍तार सान्‍तान हनोकटउ भेले दिन पहिले अम़ार बिसयत हेनङ अगमबानि बलिस्‍ले, “देख, परमप्रभुड आप्‍नार हाजारेर हाजार पबित्र सर्गदुतलार सङे आस्‍बे,
65001015	साभार निसाफ कर्बे, अम़ार कराल हरेकला भक्‍तिहिन कर्तुत आर उहाँर खिलापत बलाल पापिलार हरेकटा भक्‍तिहिन बलि बचनेर कारन अम़ाक दुसि ठहराबे।
65001016	हेनङ लोकला सबखुना गेनगेनातेइ रहचे आर पोरक दुसिया दितेइ रहचे। अम़ा आप्‍नारे दुस्‍ट अभिलासालात चलेचे। अम़ा आपुन बाऱाइ बलेचे आर आप्‍नार फाइदार ताने पोरक फुस्‍लाचे।
65001017	मातुन हे प्रिय भाइला! तम़ा उला काथार फम कर जेइला काथा कि हामार प्रभु इसु ख्रिस्‍टेर प्रेरितला आगुते तम़ाक कहिदिसेल्‍कन।
65001018	अम़ा तम़ाक कहिसेल्‍कन कि, “अन्‍तिम दिनलात आप्‍नार भक्‍तिहिन अभिलासार पाछु धरिए माजाक उऱाबार लोकला उजाबे।”
65001019	हेनङ लोकला फुट आनेचे, संसारिक इच्‍छात चलेचे आर अम़ार सङे पबित्र आत्‍माड नि रहचेक।
65001020	मातुन हे प्रिय भाइला! तम़ा आप्‍नार माहा पबित्र बिस्‍वासखानत आप्‍नाक पक्‍कत बेनाते जाअ। पबित्र आत्‍मार सक्‍तित प्रार्थना कर।
65001021	परमेस्‍वरेर प्रेमत आप्‍नाक स्‍थिर राख। अनन्‍त जिबनत लेजाबार हामार प्रभु इसु ख्रिस्‍टेर कृपार आस्रा जुरिए रह।
65001022	दुबिधात रहबार लोकलार पर कृपा कर।
65001023	कोए कोएला लोकक अगिनखान से टानिए बचाअ। आर काहाँकअ काहाँकअ भय राखिए दया देखाअ, मातुन पापत सेन्‍केटाल अम़ार नुआँलाक समेत घिन कर।
65001024	जाहाँए तम़ाक गिर्बार से बचाबा पारे आर तम़ाक निस्‍कलंक आर आनन्‍दित बेनाए आप्‍नार महिमामय उपस्‍थितित आन्‍बा पारे,
65001025	अइड एक मात्र परमेस्‍वर हामार मुक्‍तिदाताडक, इसु ख्रिस्‍ट हामार प्रभुर पाए महिमा, गउरब, पराक्रम आर अधिकार आदिकाल से आझि तलिक आर सदाकाल हते रहकि। आमेन।
66001001	इला प्रकास इसु ख्रिस्‍टेर बिसयत दुवाल गेइचे, जेइला प्रकास परमेस्‍वरट निकट भबिस्‍यत धम्करे कि हबार पर छे उला काथा आप्‍नार सेबकला जानोक कहए इसु ख्रिस्‍टटक प्रकट करिस्‍ले आर अइला काथा बाताबा इसुड एकटा सर्गदुतक आप्‍नार सेबक युहन्‍नार ठिना पाठाले।
66001002	युहन्‍नाड जे जे देख्‍ले आर जे जे सुन्‍ले गटे काथालार उल्‍लेख कर्ले आर्थात परमेस्‍वरेर बचन आर इसु ख्रिस्‍टेर बिसयत सत्‍य गबाहि दिले।
66001003	धन्‍य हए उहाँए, जाहाँए अगमबानिर इला बचन गोग दिए पऱेचे, धन्‍य हए अम़ा जाहाँए इला बचन सुनेचे आर लिखाल काथालार पालन करेचे कियाँकि आप समयड लगते चलि आसिचे।
66001004	एसिया प्रान्‍तेर सातअडा मन्‍डलिक युहन्‍नार तरफ से बन्‍दगि! तम़ाक परमेस्‍वरेर अनुग्रह आर सान्‍ति, जाहाँए छे जाहाँए छिले आर जाहाँए आस्‍बे। उहाँर सिंहासनेर आगुति रहबार सातटा आत्‍मारअ तरफ से तम़ाक अनुग्रह आर सान्‍ति।
66001005	बिस्‍वासयोग्‍य गबाहि, मिर्तु से जेअँत हुवालार मइधे से प्रथम आर पृथिमिर राजालार सासक इसु ख्रिस्‍टेरअ तरफ से तम़ाक अनुग्रह आर सान्‍ति, जाहाँए हामाक प्रेम करेचे आर आप्‍नार सुर्कि दे हामाक हामार पापला से मुक्‍त करिचे।
66001006	उहाँए हामाक परमेस्‍वर आर पितार सेबार ताने पुजारुकलार एकखान राज बेनाइचे। आप जुग जुग तलिक महिमा आर सक्‍ति सदाकाल उहाँरे होक। आमेन।
66001007	देखेक, उहाँए बदलिलार पर आसेचे आर उहाँक हरेकटा चखु देख्‍बे, जाहाँए उहाँक घुप्‍ले अम़ाउ उहाँक देख्‍बे। पृथिमिर हरेकटा जात उहाँर ताने काउछालि काटबे। एइनङ होक, आमेन।
66001008	“अल्‍फा आर ओमेगा मुहें हउ” कहए सर्बसक्‍तिमान प्रभु परमेस्‍वरट कहचे, “जाहाँए छे, जाहाँए छिले आर जाहाँए आस्‍बे।”
66001009	मुइँ तम़ार बड भाइ युहन्‍नाड इसुत बिस्‍वास कर्बार कारन तम़ारे लाखा कस्‍ट महँ काटिचु आर उखान कस्‍ट बारा धिरज से सहिचु जेइखान कस्‍ट कि उहाँर राजत सहभागि हबार साभाक काटबा परिचे। परमेस्‍वरेर बचन आर इसु ख्रिस्‍टेर बिसयत साक्‍छि दिबारे कारन मुइँ पत्‍मोस नाएर टप्पुखानत छिनु।
66001010	आर प्रभुर दिनत मुइँ आत्‍मात छिनु आर मोर पाछुति साहानार लाखा एकटा बड गालाक हेनङ कहते सुन्‍नु,
66001011	“तुइँ जे देखेचिस उला काथा एकखान खातात लिखिए सातअडा मन्‍डलित पाठा आर्थात एफिसस, स्‍मुर्ना, पर्गामम, थिआटिरा, सार्डिस, फिलाडेल्‍फिया आर लाउडिकिया।”
66001012	काहाँएड मोर सङे बलेचे कहए देख्‍बार ताने पाछुति घुर्नु ते, देखेचु सनार सातटा चेराकदानि
66001013	आर चेराकदानिलार बिचत “मान्‍सिर पुत्रडर लाखा”, हाटुवा तलिक झुलामुल एकखान गाउन पिऩाल आर बुकखानत सनार फिता दे गर्छाल एकटा लोक।
66001014	उहाँर मुथाड आर चुलिला भेरार रुनलार लाखा साफा आर हेमेर लाखा धकधक रहकि आर उहाँर चखुला अगिनेर धित्‍कन खानेर लाखा जल्‍कि।
66001015	अगिनेर भट्टित जलाए टलटल कराल कासरखानेर लाखा उहाँर ठेङला छिल्कि आर उहाँर गालाड बाऱाल लदिर पानिखान खलखलाबार लाखा सुनाल जाकि।
66001016	उहाँए दाहिनाखान हात दे सातटा तारो धरिए छिले आर उहाँर मुखखान से चनचनिया दुइ धारिया एकखान तेरुवाल निक्‍लिते रहकि आर सकलड चरचर दो पहरिया सुरुजड चिल्‍किबार लाखा छिल्‍कि।
66001017	आर मुइँ जेइखुना उहाँक देख्‍नु ते मर्बार लाखा आलासाल़ा हए उहाँर ठेङत परिगेनु। मातुन उहाँए आप्‍नार दाहिनाखान हात मोर पर राखिए कहले, “डर ना खाइस। प्रथमकार आर सेसा मुहें हउ।
66001018	जेअँत मुहें हउ। मुइँ मरि गेइस्‍नु, देखेक जुग जुगेर ताने मुइँ फेर जेअँत हइचु आर आप मिर्तु आर पातालेर छारानिला मोर सङे छे।
66001019	“ताहाते तुइँ जे देखेचिस लिख्‍ते जा, आल़ाकार घटनाला आर पाछुत हबार घटनालाउ लिखेक।
66001020	मोर दाहिनाखान हातत तुइँ जेइला तारो देख्‍लो उ सातटा तारो आर सनार सातटा चेराकदानिर रहस्‍य एइड कि सातटा तारो सातटा मन्‍डलिर रेखदेक करा सेबकला हए आर उ सातटा चेराकदानि सातटा मन्‍डलि हए।
66002001	“एफिसिर मन्‍डलिर रेखदेक करा सेबकटक इड काथा लिखेक: जाहाँए आप्‍नार दाहिनाखान हातत सातटा तारो धरिए राखिचे आर सातटा सनार चेराकदानिर बिचत बेराचे, उहाँइ इला काथा कहचे,
66002002	मुइँ तोर कामला, तोर मेहनेतखान आर तोर धिरजतार बिसयत जानेच्‍कुन। मुइँ यहड काथा जानेच्‍कुन कि तुइँ खाराप लोकलाक सहबा नि पारेचिस जाहाँए आप्‍नाक प्रेरित करे त कहचे बास्‍तवत अम़ा प्रेरित नि हए, तुइँ उला लोकक जाँच करिए झुट्टा साबित करिचिस।
66002003	मुइँ जानेच्‍कुन कि तुइँ धिरजबान हए सहए छिस, मोर नाअँडर खातिर तुइँ कस्‍ट भुङेचिस ताहुँ तुइँ नि हदियाइस।
66002004	मातुन तोर खिलापत मोर सङे एकटा काथा छे, पहिला तोर जेइखान प्रेम छिल्‍कु, उखान तुइँ त्‍यागिए दिचिस।
66002005	ताहाते तुइँ कुऩा से गिरिचिस फम करेक आर पास्‍चाताप करेक। आर जेइला काम तुइँ पहिले करिस्‍लो उला काम करेक नि ते मुइँ आसिम्‍कुन आर तोर चेराकदानिड उखान ठाअँ से लराए दिम्‍कुन।
66002006	मातुन तोर सङे एकखान गुन छोक कि तुइँ निकोलाइटसलार कामलाक घिन करेचिस, उला कामक महँ घिन करेचु।
66002007	जाहाँर कान छेक उहाँए सुनोक, आत्‍माड मन्‍डलिलाक कि कहचे। जाहाँए जित्‍बे, उहाँक मुइँ परमेस्‍वरेर सर्गलोकत बुनाल जिबन दुवा गाछट से खाबा दिम्‍किन।’
66002008	“स्‍मुर्नार मन्‍डलिर रेखदेक करा सेबकटक लिखेक: प्रथमकार आर सेसाड, जाहाँए कि मारा परिस्‍ले आर फेर जेअँत हए उठले, इला काथा उहाँइ कहचे,
66002009	मुइँ तोर कस्‍ट आर गरिबिर बिसयत जानेच्‍कुन, मातुन तुइँ धनि छिस। तोर खिलापत कराल उला लोकेर निन्‍दा सिकायतलार बिसयत मुइँ जानेचु, जाहाँए आप्‍नाक यहुदि त कहचे बास्‍तबत अम़ा यहुदि नि हए बुरु अम़ा सइतानेर सभाघर हए।
66002010	उला सास्‍ति से डर ना खा जेइला कि तुइँ भुङबार पर छिस। देख, दियाबलसट तम़ार मइधे काहाँकअ काहाँकअ जाँच्‍ना कर्बार ताने कइदत दिबार पर छकन आर तम़ाक दस दिन तलिक कस्‍ट भुङवा पर्तकन। आर तुइँ मिर्तु तलिक बिस्‍वासयोग्‍य हए रोहो आर मुइँ तोक जिबनेर मुकुटट दिम्‍कुन।
66002011	जाहाँर कान छेक उहाँए सुनोक, आत्‍माड मन्‍डलिलाक कि कहचे। जाहाँए जित्‍बे उहाँक दस्राड मिर्तु कुनह खति कर्बा नि पार्तेक।’
66002012	“पर्गाममेर मन्‍डलिर रेखदेक करा सेबकटक लिखेक: जाहाँर सङे चनचनिया आर दुइ धारिया तेरुवालखान छेक उहाँए हेनङ कहचे,
66002013	मुइँ जानेचु, तुइँ कुऩा रहचिस। तुइँ अइठिना रहचिस, जेइठिना कि सइतानेर सिंहासानखान छे। ताहुँ तुइँ मोर नाअँडक सक्‍कत करे धरिए छिस। सइतानड रहबार ठाअँखानते तम़ार साम्‍ना मोर बिस्‍वासयोग्‍य साक्‍छि एन्‍टिपासट मारा पर्बारअखुना तुइँ मोर परकार आप्‍नार बिस्‍वासट त्‍याग नि कर्लो।
66002014	मातुन तोर खिलापत मोर केबारा काथा छे, कियाँकि तम़ार बिचत केबा झन हेनङ लोक छे, अम़ा बालामेर सिक्‍छालात चलेचे। अइड बालाम जाहाँए इस्राएलिलाक पापत गिर्बार ताने, मुर्तिलाक चऱाल जिऩिसला खाबा आर ब्‍यभिचार कर्बा उस्‍काक कहए राजा बालाकटक बुद्धि दिस्‍ले।
66002015	अइनङ करे तोर ठिना यहनङ केबा झन लोक छोक, जाहाँए कि निकोलाइटसलार सिक्‍छालात चलेचे।
66002016	ताहाते पस्‍चाताप करेक नि ते मुइँ तोर ठिना धम्‍करे आसिम्‍कुन आर मोर मुखेर तेरुवालखान दे अम़ार सङे लाऱाइ करिम्‍किन।
66002017	जाहाँर कान छेक उहाँए सुनोक आत्‍माड मन्‍डलिलाक कि कहचे। जाहाँए जित्‍बे, उहाँक मुइँ नुकाए राखाल मन्‍नाला से कुछुला दिम्‍किन आर मुइँ उहाँक नायाँ नाअँ लिखाल एकटा हेनङ धकधकिया पाथल दिम्‍किन, उड नाएर बिसयत पाथल पाबार लोकटर छुट्टा आर काहुँ नि जान्‍बे।
66002018	“थिआटिरार मन्‍डलिर रेखदेक करा सेबकटक लिखेक: ‘परमेस्‍वरेर पुत्रड, जाहाँर चखुला अगिनेर धित्‍कनखानेर लाखा छेक आर जाहाँर ठेङला टल्‍टलिया कासरेर लाखा छेक, उहाँए कहचे,
66002019	मुइँ तोर कामला, तोर प्रेमखान, तोर बिस्‍वासखान, तोर सेबाखान आर तोर धिरजताखानेर बिसयत जानेचु आर मुइँ यहड जानेचु कि तोर आगुकार कामला से पाछुकार कामला आरह बेसि छोक।
66002020	मातुन तोर खिलापत मोर एकटा काथा छे, तुइँ इजिबेल नाएर बेर्छानिडक जेइ मन सेइ कर्बा छरि दिसिस जाहाँए आप्‍नाक अगमबादिनि करे कहचे, मातुन मोर सेबकलाक ब्‍यभिचार कर्बा, मुर्तिलाक चऱाल जिऩिसला खाबा सिकाचे आर अम़ाक बहकाचे।
66002021	मुइँ उहाँक पास्‍चाताप कर्बार समय दिल्‍किन मातुन उहाँए ब्‍यभिचार से पास्‍चाताप कर्बार इन्‍कार कर्ले।
66002022	देखिस, मुइँ उहाँक सेजात पराए दिम्‍कन आर जाहाँए जाहाँए उहाँर सङे ब्‍यभिचार करिस्‍ले, उड बेर्छानिर सङे कराल कामला से पास्‍चाताप नि कर्बार तलिक मुइँ अम़ाक कस्‍टत फेकाए दिम्‍किन।
66002023	मुइँ उहाँर छुवालाक मारि फेकाम्‍किन। तने गटे मन्‍डलिला जान्‍बे कि साभार मनेर आर हृदयर काथाला जाँच कर्बार मुहें हउ। आर मुइँ तम़ाक तम़ार कामलार अनुसार प्रतिफल दिम्‍कन।
66002024	मातुन थिआटिरार तम़ा बाकिला लोक जाहाँए इड सिक्‍छात नि चलेचन आर सइतानेर गहिरा काथाला नि सिकिचन, मुइँ तम़ाक कहच्‍कन, तम़ार पर आर कुनह भार नि लादाम्‍कन।
66002025	तम़ार सङे जेइला छकन, मुइँ नि आस्‍बार तलिक उलाक सक्‍कत करे धरिए राखन।
66002026	जाहाँए जित्‍बे आर अन्‍तिम तलिक मोर इच्‍छाड पालन कर्बे, मुइँ उहाँक जात जातेर लोकलार पर अधिकार दिम्‍किन,
66002027	‘आर लुहार कुन्‍दाखान दे माटिर भान्‍डालाक गुन्‍डा कर्बार लाखा उहाँए अम़ार पर राज कर्बे’ जेनङ कि महँ आप्‍नार पितार ठिना से सासन चलाबार अधिकार पाइस्‍नु।
66002028	आर मुइँ उहाँक भोरुवा तारोडउ दिम्‍किन।
66002029	जाहाँर कान छेक, उहाँए सुनोक, आत्‍माड मन्‍डलिलाक कि कहचे।’
66003001	“सार्डिसेर मन्‍डलिर रेखदेक करा सेबकटक लिखेक: जाहाँर सङे परमेस्‍वरेर सातटा आत्‍मा आर सातटा तारो छेक उहाँए हेनङ कहचे, मुइँ तोर कामला जानेच्‍कुन, तुइँ जेअँत छिस कहए नाअँ त धराइचिस मातुन तुइँ मराल छिस।
66003002	जागिल रोहो, आर मरिम मरिम हुवाल बाकिला काथाक बरियो बेना कियाँकि मोर परमेस्‍वरेर नजरत तोर कामला मुइँ सिद्ध नि पाइच्‍कुन।
66003003	ताहाते फम करेक तुइँ कि पाइस्‍लो आर कि सुनिस्‍लो। उलार पालन करेक आर पास्‍चाताप करेक। तुइँ जदि जागिले नि रहबो ते, मुइँ चोरेर लाखा सुटपुट करे आसिम्‍कुन, तुइँ दिसा नि पाबो।
66003004	मातुन सार्डिसत केबा झना यहनङ लोक छे, जाहाँए आप्‍नार नुआँला नि सेन्‍केटाइचे। अम़ा मोर सङे धग नुआँ पिऩिए बेराबे, कियाँकि अम़ा याहाँर लाइकेर छे।
66003005	जाहाँए जित्‍बे, उहाँए एइनङ धग नुआँ पिन्भे आर मुइँ उहाँर नाअँड जिबनेर कितापखान से केधउ नि मेसाम्‍किन। मुइँ उहाँर नाअँड मोर पितार आगुति आर उहाँर सर्गदुतलार आगुति सुइकार करिम्‍किन।
66003006	जाहाँर कान छेकउहाँए सुनोक आत्‍माड मन्‍डलिलाक कि कहचे।
66003007	“फिलाडेल्‍फियार मन्‍डलिर रेखदेक करा सेबकटक लिखेक: जाहाँए पबित्र आर सत्‍य छे, जाहाँर सङे दाउदेर छारानिड छेक आर जाहाँए खुलाले काहुँ बन कर्बा नि पार्बे आर जाहाँए बन कर्ले, काहुँ खुलाबा नि पार्बे, उहाँए कहचे,
66003008	मुइँ तोर कामलार बिसयत जानेच्‍कुन। देखेक, मुइँ तोर आगुति दुवारखान खुलाए राखिच्‍कुन, उखानक काहुँ बन कर्बा नि पार्बे। मुइँ जानेचु तोर सङे सक्‍ति बारा कम छोक, ताहुँ तुइँ मोर बचनलार पालन करेचिस आर मोर नाअँडक इन्‍कार नि करिस।
66003009	देखेक, सइतानेर सभाघरेर लोकलाक, जाहाँए कि आप्‍नाक यहुदि कहए दाबि करेचे, बास्‍तबत नि हए। उला बेइमान बला लोकक मुइँ तोर ठिना आनिम्‍कुन आर तोर ठेङत गिराम्‍कुन। तने अम़ा जान्‍बे कि मुइँ तोक प्रेम करेचु।
66003010	“धिरज बाऩिए रोहो” कहबार मोर बचनडक तुइँ पालन कर्लो ताहाते मुइँ तोक संकटेर समयड से बचाम्‍कुन। संकटेर उड समय पृथिमित रहबार लोकलाक पर्खिबार ताने गटेखान संसारत आस्‍बार पर छे।
66003011	मुइँ जल्‍दि आसेचु। तोर सङे जेइड काथा छोक उडक सक्‍कत करे धरिए राख् जेसे तोर मुकुटट काहुँ छिरिए ना लिकु।
66003012	जाहाँए जित्‍बे, मुइँ उहाँक मोर परमेस्‍वरेर मुन्‍डिलेर एकटा खाम्‍मा बेनाम्‍किन। उहाँए हता से आर केधउ नि निक्‍लिबे। मुइँ उहाँर पर मोर परमेस्‍वरेर नाअँड आर मोर परमेस्‍वरेर नगरेर नाअँड लिखिम आर्थात नायाँ यरुसलेम लिखिम, जेइखान नगर कि सर्ग से बाहार मोर परमेस्‍वरेर ठिना से हेंट माखे नाम्भे। मुइँ उहाँर पर आप्‍नार नायाँ नाअँड लिखिम।
66003013	जाहाँर कान छेक उहाँए सुनोक आत्‍माड मन्‍डलिलाक कि कहचे।
66003014	“लाउडिकियार मन्‍डलिर रेखदेक करा सेबकटक लिखेक: इला काथाक आमेन कहबार, बिस्‍वासयोग्‍य आर सत्‍य साक्‍छि दिबार, परमेस्‍वरेर सृस्‍टिर मुलड हेनङ कहचे,
66003015	मुइँ तोर कामला जानेच्‍कुन तुइँ नाते ठान्‍डा छिस नाते गरमे। आच्‍छा एइड होलहने कि तुइँ किते ठान्‍डा हलोहने किते गरमे रहलोहने!
66003016	मातुन तुइँ तेल्‍तेला हइगेइचिस, ताहाते तोक मुइँ मोर मुखखान से उग्‍लाए दिम्‍कुन।
66003017	तुइँ आप्‍नाक कहचिस कि ‘मुइँ धनि छु, मोर सङे धन सम्‍पत्ति छे आर मोक कुछु नि लागे।’ मातुन तुइँ इड नि जानेचिस कि तुइँ केनङ दुखिया, उदास, गरिप, काना आर लाङा छिस।
66003018	ताहाते मुइँ तोक इड साल्ल़ा देच्‍कुन, तुइँ मोर ठिना से अग्‍नित गलाल सना किनेक जेसे तुइँ धनि हबा पारिस। पिन्भार ताने धग बस्‍त्र किनेक जेसे तोर लाङापुनाखान झापाल जाकु। आर आप्‍नार चखुलात बुलाबार ताने महलम किनेक जेसे तुइँ रपरप करे देख्‍बा पारिस।
66003019	जाहाँक जाहाँक मुइँ प्रेम करेचु, अम़ाक मुइँ डाटन आर सासन देचु। ताहाते उत्‍साहित हो आर पास्‍चाताप कर्।
66003020	देख, मुइँ दुवारखानत थार हए चाल करेचु। काहुँ जदि मोर गालाड सुनिए दुवारखान खुल्‍बे ते मुइँ उहाँर भित्रत आसिम आर उहाँर सङे खानपिन करिम आर उहाँए मोर सङे खानपिन कर्बे।
66003021	जाहाँए जित्‍बे उहाँक मुइँ आप्‍नार सङे मोर सिंहासनखानत बठबा दिमु जेनङ कि मुइँ आप्‍नउ जित्‍नु आर मोर पितार सङे उहाँर सिंहासनखानत बठिचु।
66003022	जाहाँर कान छेक उहाँए सुनोक आत्‍माड मन्‍डलिलाक कि कहचे।”
66004001	ताहार बाद मुइँ सर्गत एकखान खुलाल दुवार देख्‍नु। साहानार लाखा एकटा गाला सुन्‍नु जेइड गाला कि मुइँ आगुतअ सुनिस्‍नु, अइड गाला कहचे, “तुइँ उप्रत आस्। याहाँर बाद कि कि घटना घटबार जरुरि छे मुइँ तोक देखाम्‍कुन।”
66004002	आर एकेछिने मुइँ आत्‍मात हइगेनु आर देखेचु ते, सर्गत एकखान सिंहासन आर सिंहासनखानत एक झन बठाल छे।
66004003	उहाँर सकलड सुर्यकान्‍त मनि आर लाल मनिर लाखा देखा गेइस्‍ले। सिंहासनेर चारह बिति एकटा आँरा देख्‍नु। आँराड पान्‍ना मनिर लाखा टिल्‍किस्‍ले।
66004004	उखान सिंहासनेर चारह बिति चउबिसखान सिंहासन छिले, आर उला सिंहासनत धग नुआँ पिऩाल आर मुथालात सनार मुकुट पिऩाल चउबिस झना एल्‍डरला बठिए छिले।
66004005	सिंहासनखान से मेघड चिल्‍किबार जऩाक, मेघ गिर्जिबार आबाज आर चरक पर्बार आबाज निक्‍लिस्‍ले। सिंहासनखानेर आगुति सातटा उक्‍का धिपधिप करे जलिस्‍ले, जेइला कि परमेस्‍वरेर सातटा आत्‍मा हए।
66004006	आर सिंहासनखानेर आगुति स्‍फटिक सिसार लाखा झकझक, बाजाकि काँइचिर सुमुन्‍दरटए छिले। बिचकार सिंहासनखानेर बग्‍ले बग्‍ले चारह बिति चारटा जेअँत प्रानि देख्‍नु आर अम़ार आगुए पाछुए चखुए चखु छिल्‍कि।
66004007	उला जेअँत प्रानिर मइधे पहिलाकार प्रानिडर सकलड सिंह बाघेर लाखा, दस्राड प्रानि बाछार लाखा, तेस्राड प्रानिर सकलड लोकेर लाखा आर चउथाड प्रानिर सकलड उरन्‍ता चिल़ार लाखा रहकि।
66004008	उ चारहडा जिबित प्रानिर छ छखान करे डेना रहकि आर उला डेनार भित्रि बाहिरि दनह पिल्‍ठे चखुए चखु रहकि। अम़ा दिनरात एक सामान एइड गित गिदाए “पबित्र पबित्र पबित्र छे, सर्बसक्‍तिमान परमप्रभु परमेस्‍वरट, जाहाँए छिले, आर आल़ा छे आर आस्‍बार बाला छे।”
66004009	जेइ जेइ बेला उला जेअँत प्रानि, सिंहासनत बठाल, जुग जुग जिए रहबार परमेस्‍वरटक महिमा, आदर आर धन्‍यबाद दे,
66004010	ते उखुना सिंहासनलात बठाल उ चउबिस झना एल्‍डर सिंहासनखानत बिराजमान हुवाल परमेस्‍वरेर आगुति हाटुवापारे आर जुग जुग जिए रहबार परमेस्‍वरटक दन्‍डवत करे, आर आप्‍ना आप्‍नि मुकुटला सिंहासनेर आगुति राखिए हेनङ गिदाए,
66004011	“हे हामार प्रभु आर परमेस्‍वर, तुइँ महिमा, आदर आर सक्‍ति सुइकार कर्बार योग्‍य छिस कियाँकि तुहें सब कुछुला सृस्‍टि करिचिस। आर तहरे इच्‍छात सब कुछुला अस्‍तित्‍वत आस्‍ले आर अम़ार सृस्‍टि हले।”
66005001	ताहार बाद मुइँ सिंहासनखानत बिराजमान हए रहबारटर दाहिनाखान हातत कितापेर एकटा मठा देख्‍नु, उड मठात दनह पिल्‍ठे लिखाल आर सातटा सिल मारिए बन कराल देख्‍नु।
66005002	आर एकटा सक्‍तिसालि सर्गदुतक मुइँ जोर जोर से गोग दिए हेनङ कहबा देख्‍नु, “इला सिल भाङिए कितापेर इड मठा खुल्‍बार योग्‍य काहाँए छन?”
66005003	मातुन सर्गेर बा पृथिमिर बा पृथिमिर तलकार काहुँ उड कितापेर मठाक खुल्‍बार बा कितापेर मठार भित्रत देख्‍बार योग्‍य नि निक्‍लिले।
66005004	कितापेर उड मठा खुल्‍बार बा याहाँर भित्रत देख्‍बार योग्‍य काहाँकअ नि पाबार कारन मुइँ खोब कान्‍नु।
66005005	तने एल्‍डरलार मइधे से एक झना मोक कहले, “कानिस ना! देखेक यहुदा कुलेर सिंह बाघड, दाउदेर जँरट बिजय हए गेइचे, उहाँइ कितापेर इड मठा आर याहाँर सातटा सिलक भाङबे।”
66005006	तने मुइँ एकटा पाठाभेराक थार मारिए रहबा देख्‍नु, उहाँक मरा पर्बार लाखा आलासाला देखा गेइस्‍ले। उहाँए सिंहासनखानेर आर उ चारटा जेअँत प्रानिर बिचत आर एल्‍डरलार बिचत छिले। उहाँर सातटा सिङ आर सातटा चखु रहकि। उला गटे पृथिमिखानत पाठाल परमेस्‍वरेर सातटा आत्‍मा रहए।
66005007	तने उहाँए जाए सिंहासनखानत बिराजमान हए रहबारटर दाहिनाखान हात से कितापेर मठाड लिले।
66005008	उहाँए कितापेर मठाड लिबार साथ, उ चारटा जेअँत प्रानि आर उ चउबिस झना एल्‍डर पाठाभेराडर आगुति हाटो पारिए परि गेल। अम़ा साभार हातत एकटा करे किथारा बाजा आर धुप धुम्‍ना से भराल सनार बाटिला रहकि, जेइला कि पबित्रजनलार प्रार्थना हए।
66005009	आर अम़ा हेनङ कहते एकटा नायाँ गित गिदाले, “इड कितापेर मठा लिबार आर याहाँर सिलला भाङबार योग्‍य तुहें छिस। कियाँकि तुइँ मारा गेलो आर तहरे सुर्किखान दे हरेकटा कुल, भासा, देस आर जात जातेर लोकलाक परमेस्‍वरेर ताने किन्‍लो।
66005010	आर अम़ाक एकखान राज आर हामार परमेस्‍वरेर पुजारुक बेनालो आर आप अम़ा पृथिमिखानत राज कर्बे।”
66005011	तने मुइँ देख्‍नु आर सुन्‍नु कि सिंहासनखानेर जेअँत प्रानिलार आर एल्‍डरलार चारह बिति भेलेला सर्गदुतेर आबाज। अम़ा गेन्‍तित हाजारेर हाजार आर कोरोटेर कोरोट रहए।
66005012	अम़ा गोग दिए दिए हेनङ कहिस्‍ले: “जेइड पाठाभेरा मारा परिस्‍ले, उहाँइ सामर्थ, धन सम्‍पति, बुद्धि, सक्‍ति, आदर, महिमा आर प्रसंसा सुइकार कर्बार योग्‍य छे।”
66005013	ताहार बाद मुइँ सर्गत, पृथिमित, पृथिमिर तलत आर सुमुन्‍दरत रहबार हरेकटा प्रानिक हेनङ कहते सुन्‍नु: “सिंहासनत जाहाँए बिराजमान छे, उहाँर आर पाठाभेराडर प्रसंसा, आदर, महिमा आर सामर्थ जुग जुग तलिक हते रोहोक।”
66005014	तने उ चारहडा जेअँत प्रानि कहले, “आमेन” आर एल्‍डरला उबुर हए भक्‍ति दिले।
66006001	ताहार बाद मुइँ पाठाभेराडक उ सातटा सिलेर मइधे पहिला सिलडक भाङते देख्‍नु आर अइबेला उ चारटा जेअँत प्रानिर मइधे एकटा प्रानिक मेगड गिर्जिबार लाखा गिर्जिते “आस्” कहबा सुन्‍नु।
66006002	मुइँ एकटा साफा घँरा देख्‍नु आर जाहाँए घँरार पर चऱिए छिले उहाँर हातत एकखान धेनुक छिल्‍कि आर उहाँक एकटा मुकुट दुवाल गेल्‍कि आर उहाँए जितालडर लाखा जित्‍वा निक्‍लिले।
66006003	आर जेइखुना पाठाभेराड दस्रा सिलडक भाङले तने दस्राड जेअँत प्रानिक मुइँ हेनङ कहते सुन्‍नु, “प्रकट हो।”
66006004	तने फेर एकटा टकटक लाल घँरा निक्‍लिए आस्‍ले। आर जाहाँए घँराडर पर चऱिए छिले उहाँक पृथिमिखान से सान्‍ति हरन कर्बार अनुमति दुवागेले जेसे लोकला एक दस्रा झनाक हात्‍या करोक। आर उहाँक एकखान बार्का तेरुवालअ दुवाल गेल्‍कि।
66006005	तने पाठाभेराड तेस्राड सिलक भाङले, आर तेस्राड जेअँत प्रानिक मुइँ “आस्!” कहते सुन्‍नु आर मुइँ एकटा काल घँरा देख्‍नु आर जाहाँए उड घँरार पर चऱिए छिले उहाँर हातत एकखान डाँरि रहकि।
66006006	आर उ चारटा जेअँत प्रानिर बिच से हेनङ कहते एकटा गाला सुन्‍नु, “एक दिनकार मजदुरित एक सेर गहम आर एक दिनकार मजदुरित तिन सेर जँ किन्‍बा मिल्‍ता होक मातुन तेल आर दाखमधेर कोए खति ना होक!”
66006007	जेइखुना उहाँए चउथाड सिलक भाङले, तने चउथाड जेअँत प्रानिक मुइँ “आस्!” कहते सुन्‍नु,
66006008	ताहार बाद मुइँ एकटा फेकफेका रङेर घँरा देख्‍नु, जाहाँए घँराडर पर छिले उहाँर नाअँ “मिर्तु” रहकि आर पातालखान उहाँर पाछु पाछु असिसेल्‍कि। आर अम़ाक पृथिमिर चार खन्‍डेर एक खन्‍ड लोकक तेरुवाल, आकाल, फउति आर पृथिमिर जङगलि जानाबरलार पाए मारुवाबार अधिकार दुवाल गेल्‍कि।
66006009	जेइखुना उहाँए पाँचमा सिलड भाङले ते, बेदिडर तलत मुइँ उला लोकेर आत्‍मालाक देख्‍नु जेइला लोक परमेस्‍वरेर बचनेर खातिर आर अम़ार दुवाल गबाहिर कारन मारा परिस्‍ले।
66006010	अम़ा जोर जोर से चेचाए चेचाए कहिस्‍ले, “हे पबित्र आर सत्‍य सर्बसक्‍तिमान प्रभु, पृथिमित रहबार लोकलार निसाफ तुइँ आर केतेदिना तलिक कर्बो आर हामार सुर्किर बदला तुइँ केते दिना लिबो?”
66006011	तने अम़ाक साभाकअ एक एकखान करे साफा नुआँ दुवाल गेल्‍कि आर अम़ाक कहाल गेल्‍कि कि, अम़ार सहकर्मि सेबकला आर भाइला जाहाँक अम़ारे लाखा मारा परिए गेन्‍तिड पुरा हबार पर रहकि उड गेन्‍ति पुरा नि हबार तलिक अम़ा आरह कुछु समय बिस्राम करोक।
66006012	जेइखुना उहाँए छटमा सिलड भाङले ते मुइँ एकखान बार्का भुइँचाल जाबा देख्‍नु आर सुरुजड चुच्रि धक्रार लाखा मलिया हए गेले आर गटेड चान सुर्किर लाखा लाल हएगेल।
66006013	आर डुमरेर गाछटक दुन बायाँरे हिलाबारखुना काँच डुमरला गिर्बार लाखा आकासेर तारोला पृथिमित परिस्‍ले।
66006014	कितापेर मठाड गोल करे लल्‍पटिबार लाखा आकासखान लल्‍पटिगेल आर हरेकखान पर्बत आर टप्पु आप्‍नार ठाअँ से लरिगेले।
66006015	तने पृथिमिर राजाला, बड बर्का लोकला, सेनापतिला, धनिमानि लोकला, गुनबान लोकला आर हरेकटा गुलाम आर आजाद लोक पाहारेर गुफालात आर चाट्टानेर सुन्‍ढिलात नुकाए गेले।
66006016	अम़ा पाहारलाक आर चाट्टानलाक कहले, “हामार पर गिर आर सिंहासनखानत जाहाँए बठिए छे उहाँर नजर से आर पाठाभेरार क्रोधखान से हामाक नुकाअ,
66006017	कियाँकि अम़ार क्रोधेर डरलागा दिनड आसिए परिचे आर इड दिनेर आगुति काहाँए ठाहार रहबा पार्बे?”
66007001	ताहार बाद चारटा सर्गदुतक पृथिमिर चारटा कनत थार मारिए रहबा देख्‍नु। अम़ा पृथिमिर चार बितिकार बायाँरखानक टेकिए राखिस्‍ले जेसे पृथिमिखानत बा सुमुन्‍दरत बा कुनहड गाछत एकअ जारा बायाँर ना बहोक।
66007002	आर मुइँ पुरुब बिति से आरह एकटा सर्गदुतक जेअँत परमेस्‍वरेर छापट लिए उपर माखे उठते देख्‍नु। पृथिमिखानक आर सुमुन्‍दरटक खय खति कर्बार सक्‍ति दुवाल उ चारहडा सर्गदुतक उहाँए जोर से चेचाए हेनङ कहले,
66007003	“हामा हामार परमेस्‍वरेर सेबकलार कापाललात छाप लागाए नि दिबार तलिक पृथिमिखानक बा सुमुन्‍दरटक बा गाछ बृछलाक तम़ा कुनह खय खति ना कर।”
66007004	तने मुइँ छाप लागाल लोकलार गेन्‍तिड सुन्‍नु। अम़ा इस्राएलेर हरेकटा कुल से जाम्‍मा एक लाख चउवालिस हाजार झना छाप माराल छिले।
66007005	यहुदार कुल से बार हाजार झनाक छाप माराल गेले, रुबेनेर कुल से बार हाजार झनाक, गादेर कुल से बार हाजार झनाक,
66007006	आसेरेर कुल से बार हाजार झनाक, नाप्‍तालिर कुल से बार हाजार झनाक, मनस्‍सेर कुल से बार हाजार झनाक,
66007007	सिमियोनेर कुल से बार हाजार झनाक, लेबिर कुल से बार हाजार झनाक, इस्‍साखारेर कुल से बार हाजार झनाक,
66007008	जबुलुनेर कुल से बार हाजार झनाक, योसेफेर कुल से बार हाजार झनाक, बेन्‍यामिनेर कुल से बार हाजार झनाक छाप माराल गेले।
66007009	ताहार बाद देख, मुइँ लोकेर एकखान हेनङ बार्का भिर देख्‍नु आर उला लोकेर गेन्‍ति काहुँ कर्बा नि पार्ले, हरेकटा जातेर, हरला कुलेर, हरेकखान देसेर आर हरेकटा भासार लोकला सिंहासनेर आर पाठाभेरार आगुति धग नुआँ पिऩिए आर हातत खजुरेर ठालला लिए थार मारिए छिले।
66007010	आर अम़ा जोर जोर से गोग दे कहए, “मुक्‍ति बाठे सिंहासनत बठाल हामार परमेस्‍वरत आर पाठाभेराडत छे।”
66007011	आर सिंहासनखानेर, एल्‍डरलार आर उ चारटा जेअँत प्रानिर चारह बिति गटे सर्गदुतला थार हले। आर अम़ा सिंहासनखानेर आगुति उबुर हए हेनङ कहते परमेस्‍वरटर आराधना कर्ले,
66007012	“आमेन, प्रसंसा, महिमा, ग्‍यान, धन्‍यबाद, आदर, सामर्थ्य आर सक्‍ति सदा काल हामार परमेस्‍वरेर होक! आमेन।”
66007013	तने एल्‍डरलार मइधे एक झना मोक पुछारि कर्ले, “धग नुआँ पिऩाल इला कुन लोक, आर कुऩा से आसिचे?”
66007014	मुइँ उहाँक उत्रा दिल्‍किन, “हजुर, से ते तुहें जानेचिस।” तने उहाँए मोक कहले, “एम़ा अइला लोक हए जाहाँए कि माहा संकट से पार हए आसिचे। आर पाठाभेरार सुर्किखानत आप्‍नार नुआँला धए धग्धग् बेनाइचे।
66007015	“अम़ा परमेस्‍वरेर सिंहासनखानेर आगुति छे, आर दिनरात उहाँर मुन्‍डिलडत उहाँर सेबा करेचे आर जाहाँए सिंहासनखानत बठिए छे उहाँए आप्‍नार उपस्‍थिति दे अम़ार रक्‍छा कर्बे।
66007016	अम़ाक नाते केधउ भोक लाग्तेक, नाते प्‍याँस। अम़ार पर नाते चर्चरिया धुप पर्तेक, नाते उधुम गरम।
66007017	कियाँकि बिच सिंहासनेर बग्‍लत थार हए रहबार पाठाभेराडए अम़ार लखुवाल हतेक, आर उहाँइ अम़ाक जेअँत पानिर मुलधारटर ठिना लेजातेक। आर परमेस्‍वरट अम़ार चखुर गटे लोएला मुछिए दितेक।”
66008001	ताहार बाद जेइखुना पाठाभेराड सातमा सिलड भाङले ते, करिप आधा घान्‍टा भरे सर्गत सुनसान हए गेले।
66008002	तने मुइँ परमेस्‍वरेर आगुति थार मारिए रहबार सातटा सर्गदुतक देख्‍नु आर अम़ाक सातटा साहाना दुवाल गेल्‍कि।
66008003	आर एकटा भिन सर्गदुत सनार एकटा धुपदानि लिए बेदिडर ठिना आसिए थार हले। आर उहाँक सिंहासनखानेर साम्‍ना रहाल सनार बेदिडर पर गटे पबित्रजनलार प्रार्थनालार सङे सङे चऱाबार ताने भेलेखान धुम्‍ना दुवाल गेल्‍कि।
66008004	तने धुम्‍नार धुआँखान सर्गदुतेर हातखान से पबित्रजनलार प्रार्थनालार सङे सङे उपर माखे उठते परमेस्‍वरेर ठिना पुग्‍ले।
66008005	तने सर्गदुतट धुपदानिड लिले आर बेदिड से आङरा लिए धुपदानिड भर्ति कर्ले आर पृथिमिखानत दिले फेकाए। आर हता मेघेर गिर्जन, मेघड गिर्गिराबार लाखा गाला आस्‍ले, मेघड चिल्‍किबार लाखा जऩाक हले आर भुइँचाल गेले।
66008006	तने उ सातटा सर्गदुत, जाहाँए ते, उ सातटा साहाना लिए छिले, अम़ा साहानालात फुक दिबार ताने तियारि हले।
66008007	पहिला सर्गदुतट आप्‍नार साहानाड फुक्‍ले ते सुर्कित सानाल पाथल आर अगिन उत्‍पन हले आर पृथिमिखानत बर्सिबा धर्ले। आर तिन खन्‍डेर एक खन्‍ड पृथिमि, एक खन्‍ड गाछ बृछ आर गटेला काँच घासला जलिगेले।
66008008	तने दस्राड सर्गदुत आप्‍नार साहानाड फुक्‍ले आर अगिने जल्‍ते रहबार एकखान बार्का पाहारखानेर लाखा किबाखान सुमुन्‍दरटत फेकाल गेले। आर तिन खन्‍ड सुमुन्‍दरट सुर्किए सुर्कि हए गेले।
66008009	सुमुन्‍दरटत रहबार प्रानिलार मइधे तिन खन्‍ड जेअँत प्रानिला मरि गेले आर तिन खन्‍डेर एक खन्‍ड पानिजाहातला नस्‍ट हए गेले।
66008010	तने तेस्रा सर्गदुतट आप्‍नार साहानाड फुकले ते आकासखान से जल्‍ता मासालडर लाखा एकटा बार्का तारो गिर्ले आर उड तारो जाए लदिलार तिन खन्‍डेर एक खन्‍डत आर पानिर भुललात पर्ले।
66008011	उड तारोर नाअँ हए सनखेस्रा तारो। जाहाँर कारन तिन खन्‍डर एक खन्‍ड पानि बिकाहा तित हए गेले, पानिखान तित हइ जाबार कारन उखान पानि खाए भेलला लोक मारा पर्ले।
66008012	चउथा सर्गदुतट आप्‍नार साहानाड फुक्‍ले ते तिन खन्‍डेर एक खन्‍ड सुरुजत ठक्‍कर मार्ले, अइनङ करे तिन खन्‍डेर एक खन्‍ड चानडत आर तिन खन्‍डेर एक खन्‍ड तारोलात ठक्‍कर मार्ले। जाहाँर कारन अम़ार तिन खन्‍डेर एक खन्‍ड ओजोतखान मलिन हए गेले। तने दिनडर तिन खन्‍डेर एक खन्‍ड दिन आन्‍धार हए गेल। आर तिन खन्‍डेर एक खन्‍ड रातटउ अइनङ हले।
66008013	ताहार बाद मुइँ बिच आकासखानत एकटा चिल़ाक उराते देख्‍नु आर उड चिल़ाक जोर जोर से हेनङ कहते चेचाबा सुन्‍नु, “हाय रे! हाय रे! हाय रे हाय ! पृथिमित रहबार लोकलाक, कियाँकि आर तिनडा सर्गदुत आरह बाकिला साहाना फुक्‍बार पर छे।”
66009001	ताहार बाद पाँचमा सर्गदुतट आप्‍नार साहानाड फुक्‍ले ते मुइँ एकटा तारोक देख्‍नु, उड तारो सर्ग से पृथिमित परिस्‍ले। आर उड तारोक आघात मनिर छारानिड दुवाल गेल्‍कि।
66009002	आर जेइखुना उहाँए आघात मनिड खुल्‍ले ते, अगिनेर बार्का भाट्टाड से धुआँ निक्‍लिबार लाखा उड आघात मनि से भिकभिक करे धुवाँ निक्‍लिबा धर्ले आर धुवाँखानेर चुटे सुरुजड आर मेगड आन्‍धार हए गेले।
66009003	आर धुआँखान से पृथिमित भेलेला सलह उत्‍पन हले आर सलहलाक पृथिमिर बिसकाखरलार लाखा बिकेर डेउस दुवाल गेल्‍कि।
66009004	आर अम़ाक हेनङ कहाल गेल्‍कि कि अम़ा पृथिमिर कुनह घाँसपात बा गाछ बृछक खयखति ना करोक मातुन उला लोकक खति करोक जाहाँर जाहाँर कापालत परमेस्‍वरेर छाप माराल नि छेक।
66009005	अम़ाक इड अनुमति दुवाल गेल्‍कि कि अम़ा लोकलाक जान से ना मारोक मातुन बाठे पाँच महिना तलिक सास्‍ति दोक। लोकटक बिसकाखरट काम्राले जेनङ कनकनाचे, सलहलार बिसखानअ अइनङ रहकि,
66009006	उला दिनत लोकला मर्बा छाब्‍बे मातुन नि पाबे। अम़ा मर्बार ताने छोट काटबे मातुन मिर्तुड अम़ार ठिना से भागिए बेरातेक।
66009007	सलहला हेनङ देखा जाए बाजाकि घँराला लाऱाइर ताने तियारि हए छे। अम़ार मुथालात सनार मुकुटलार लाखा किबाला रहकि आर अम़ार सकलला लोकेर लाखा रहकि।
66009008	अम़ार चुलिला बेर्छानिलार चुलिलार लाखा लाम़ आर दाँतला सिंह बाघेर लाखा रहकि।
66009009	अम़ार बुकपाट्टाला लुहार बुकपाट्टालार लाखा रहकि आर अम़ार डेनार गिमगिमिड भेलेला घँरा आर रथ लाऱाइर ताने जेनङ रनभुमित निक्‍लेचे अइनङ सुनाजाकि।
66009010	अम़ार नेङरला आर फिनाबार सुङ़ाला बिसकाखरलार लाखा रहकि। अम़ार नेङरलात लोकलाक पाँच महिना तलिक कस्‍ट दिबार बिस रहकि।
66009011	आघात मनिर दुतटए अम़ार राजा रहकि। हिब्रु भासात उहाँर नाअँ एबाड्डोन आर ग्रिक भासात उहाँर नाअँ अपोल्‍लियोन रहकि।
66009012	पहिला बिपदड कटि गेले। देख, आरह दुइडा बिपद आस्‍बार बाकिए छे।
66009013	तने छटमा सर्गदुतट आप्‍नार साहानाड फुक्‍ले। तने परमेस्‍वरेर आगुति रहाल सनार बेदिडर चारहडा सिंङ से मुइँ एकटा गाला आस्‍ते सुन्‍नु।
66009014	साहाना लिए रहबार छटमा सर्गदुतटक उड गालाक हेनङ कहबा सुन्‍नु, “महा लदि युफ्रेटिसटत बाऩिए राखाल उ चारटा दुतक छरि दे!”
66009015	तने उ चारटा दुतक छरिए दुवाल गेले जाहाँक कि अइड पहर, अइड दिन, अइड महिना आर अइड बच्‍छरेर ताने तियारि करिए राखाल गेइस्‍ले जेसे अम़ा तिन खन्‍डेर एक खन्‍ड लोकलाक जान से मारि फेकाक।
66009016	घँरार पर चऱिए रहबार फउजलार गेन्‍तिड बिस कोरोटेर रहकि। आर मुइँ अम़ार गेन्‍तिड सुन्‍नु।
66009017	मुइँ दर्सनत, घँरालाक आर घँरा चऱालाक हेनङ हेनङ देख्‍नु: घँरा चऱालार बुकपाट्टाला अगिनेर लाखा लाल, निलमनिर लाखा लिला आर गन्‍धकेर लाखा हल्‍दिया रंगेर रहकि। आर घँरालार मुथाला सिंह बाघेर मुथालार लाखा रहकि आर अम़ार मुखला से अगिन, धुआँ आर गन्‍धक निक्‍लिकि।
66009018	घँरालार मुखखान से निक्‍लाल अगिन, धुआँ आर गन्‍धकेर उ तिनडा बिपद से तिन खन्‍डेर एक खन्‍ड लोकला मारा पर्ले।
66009019	कियाँकि उला घँरार मुखत आर नेङरत बिस रहकि, कियाँकि अम़ार नेङरला रहकि सापटर लाखा मुथाबाला आर अइला दे अम़ा लोकलाक खति करे।
66009020	उला बिपद से नि मराल बाकिला लोक आप्‍नार हातेर कामला से आल़ाउ पास्‍ताप नि कर्ले। अम़ा नि देख्‍बार, नि सुन्‍बार आर नि बेराबार भुतप्रेतलाक आर सना, रुपा, कासर, पाथल आर खुट्टार मुर्तिलाक पुजमान कर्बा नि छर्ले।
66009021	आर नाते अम़ा आप्‍नार कराल हत्‍या, जादुगिरि, ब्‍यभिचार बा चुरिनुकार कामला से पास्‍चाताप कर्ले।
66010001	ताहार बाद मुइँ सर्ग से आरह एकटा सक्‍तिसालि सर्गदुतक बदलिला उऱिए नाम़्‍ते देख्‍नु। उहाँर मुथाडर उप्रत एकटा आँरा रहकि, उहाँर सकलड सुरुजेर लाखा आर उहाँर ठेङला अगिनेर खाम्‍मालार लाखा रहकि।
66010002	उहाँर हातखानत कितापेर एकटा छट मठा खुलाल रहकि। उहाँए आप्‍नार दाहिनाखान ठेङ सुमुन्‍दरटत आर बाँयाखान ठेङ माटिखानत राख्‍ले।
66010003	आर उहाँए सिंह बाघड गिर्जिबार लाखा जोर जोर से गिर्जिले। आर जेइखुना उहाँए गिर्जिले ते, गिर्जनेर सातटा गाला निक्‍लिले।
66010004	जेइखुना उ सातटा गिर्जनेर गाला सुन्‍नु ते मुइँ लिख्‍बा छाबिस्‍नु, तने अइखुना सर्ग से एकटा हेनङ गाला सुन्‍नु, “इ सातटा गिर्जनेर गालाक गुप्‍त राख्, इलार काथा ना लिखेक।”
66010005	आर जेइड सर्गदुतक मुइँ सुमुन्‍दरटत आर धर्तिखानत थार मारिए रहबा देखिस्‍नु, उहाँए आप्‍नार दाहिनाखान हात सर्गेर माखे उठाले।
66010006	तने उड सर्गदुत ‘आर देरि नि हबे’, कहए सदाकाल जेअँत रहबारटर नाअँत, सर्ग आर सर्गत रहबार जिऩिसला, पृथिमि आर पृथिमिखानत रहबार जिऩिसला, सुमुन्‍दर आर सुमुन्‍दरटत रहबार काथालार सृस्‍टि कर्बारटर नाअँत सत खाले।
66010007	मातुन जेइदिना सातमा सर्गदुतट आप्‍नार साहानाडत फुक दिबे, अइदिना परमेस्‍वरेर गुप्‍त योजनाड आप्‍नार सेबक अगमबक्‍तालाक बाताल अनुसार पुरा हबे।
66010008	जेइड गाला मुइँ सर्ग से बल्‍बा सुनिस्‍नु, अइड गाला फेर मोक कहचे, “जा आर सुमुन्‍दर आर जमिनखानेर पर थार मारिए रहबार सर्गदुतेर हातखान से खुलाल कितापेर मठाड ले।”
66010009	तने मुइँ उड सर्गदुतेर ठिना गेनु आर कितापेर उड छट मठा माङनु। तने उहाँए मोक कहले, “ले धर् आर खा, पेटटत तोर इखान तित हतोक मातुन मुखखानत सहदेर लाखा मिठ हतोक।”
66010010	तने मुइँ सर्गदुतेर हातखान से कितापेर उड छट मठा लिए खानु ते मोर मुखखानत सहदेर लाखा मिठ हले मातुन खाबार बाद मोर पेटट तित हइ गेले।
66010011	तने मोक हेनङ कहले, “तोक आरह एकबार भेलेला लोक, जाति, भासा आर राजार बिसयत अगमबानि बल्‍बा पर्तोक।”
66011001	ताहार बाद नाप्‍बार लगाखानेर लाखा मोक एकखान गाङरोल दुवाल गेल आर कहागेल, “जा आर परमेस्‍वरेर मुन्‍डिलडर आर बेदिडर नाप ले आर हता केतेला लोक आराधना करेचे अम़ार गेन्‍ति ले,
66011002	मुन्‍डिलेर बाहार बितिकार एङनाखान छरि दे, उखान ना नाप कियाँकि उखान परजातियालाक दुवाल गेइचे। अम़ा बयालिस महिना तलिक पबित्र नगरखानक खिचखाच कर्बे।
66011003	आर मुइँ आप्‍नार दुइडा साक्‍छिक हेनङ सक्‍ति दिमु आर अम़ा एक हाजार दुइ स साठि दिन तलिक चुच्रिधक्रा उऱिए अगमबानि बल्‍बे।”
66011004	एम़ाए प्रभुर आगुति थार रहबार पृथिमिर दुइडा जइतुनेर गाछ आर दुइडा चेराकदानि हए।
66011005	काहुँ जदि अम़ाक खति कर्बार कोसिस कर्बे ते, एम़ार मुखखान से निक्‍लिबार अगिनखाने अम़ार दुस्‍मनलाक जलाए भस्‍म कर्तेक। जाहाँए इला साक्‍छिर खति कर्बा छाब्‍बे ते अम़ाक एइनङ करे मर्बा पर्तेक।
66011006	जाहाँभर तलिक अम़ा अगमबानि कर्बे ताहाभर तलिक पानि ना परोक कहए आकासखानक बन करि दिबार अम़ार सङे सक्‍ति रहतेक, आर पानिखानक सुर्कि बेनाबार आर जेइखुना मन सेइखुना पृथिमिखानत हर किसिमेर बिपद आन्‍बार अम़ार सङे सक्‍ति रहतेक।
66011007	जेइखुना अम़ार साक्‍छि दुवाल हए जातेक तने, आघात मनिड से निक्‍लिए आस्‍बारट अम़ार सङे लाऱाइ कर्बे आर अम़ार पर बिजय हए अम़ाक मारि फेकाबे।
66011008	जेइखान नगरत अम़ार प्रभुड टाङाल गेइसेल्‍कि अइखान माहा नगरेर सरकटत अम़ार लासला परिए रहतेक। उखान नगरक खिस्‍सार भाबे कहले सदोम आर मिस्र हए।
66011009	साऱे तिन दिन भरे हरेकटा देसेर, हरेकटा कुलेर, हरेकटा भासार, हरेकटा जातेर लोकला अम़ार लासला परिए रहबा देख्‍बे आर उला लासक कोबोरत राख्‍बा नि दिबे।
66011010	पृथिमित रहबार लोकला, अम़ार मिर्तुत उत्‍सब मानाबे आर एक आपसत सान्‍दोस लुवा दुवा कर्बे, कियाँकि पृथिमित रहबार लोकला उ दुइ झना अगमबक्‍तार कारन सास्‍ति भुङिस्ले।
66011011	साऱे तिन दिन बाद परमेस्‍वरेर ठिना से आसाल जिबनेर निकासट अम़ार भित्रत ढुकेल्‍कि आर अम़ा उठिए थार हले आर जाहाँए जाहाँए अम़ाक देख्‍ले अम़ार भित्रत बाताल डर ढुकि गेल्‍कि।
66011012	ताहार बाद अम़ा सर्ग से हेनङ कहते एकटा बार्का गाला सुन्‍ले, “हेता उप्रत आस” आर अम़ा आप्‍नार दुस्‍मनलारे साम्‍नात बदलिलार सहजोग से सर्गत उठिगेले।
66011013	अइसाथ एकखान भुइँचाल गेले। आर दस खन्‍डर एक खन्‍ड नगरखान भाङिए परि गेले। उखान भुइँचालत सात हाजार लोक मारा पर्ले आर बाकिला लोकक डर ढुकि गेल्‍कि आर अम़ा सर्गेर परमेस्‍वरटक महिमा दिले।
66011014	दस्राड बिपद ओर हले, देखेक आप तेस्राड बिपद जल्‍दि आस्‍बार पर छे।
66011015	ताहार बाद सातमा सर्गदुतट आप्‍नार साहानाडत फुक दिले, आर सर्गत बड गाला सुनागेले। अम़ा गोग दिए दिए हेनङ कहिस्‍ले: “संसारेर राजखान हामार प्रभुर आर उहाँर ख्रिस्‍टेर हइचे, आर उहाँए जुग जुग तलिक राज कर्बे।”
66011016	तने परमेस्‍वरेर आगुति सिंहासनत बठाल उ चउबिस झना एल्‍डर हाँटुवा पारिए परमेस्‍वरटक दन्‍डवत कर्ले आर कहले,
66011017	“हे सर्बसक्‍तिमान प्रभु परमेस्‍वर, तुइँ छिस आर तुहें छिलो, आर तहके धन्‍यबाद देचि, कियाँकि तुइँ आप्‍नार माहान सक्‍तिखान हातत लिलो आर राज कर्बा धरिचिस।
66011018	परजातियालार गस्‍सा उठि गेल्‍कि। मातुन तोर क्रोधखान प्रकट हइचे, मरालार निसाफ हबार समय आसिचे, आर तोर सेबकलाक आर्थात अगमबक्‍तालाक आर पबित्रजनलाक आर तोर नाअँडर भय राख्‍बार छट बड साभाक इनाम दिबार समय आसिचे। आर पृथिमिर बिनास करालाक नास कर्बार समय आसिचे।”
66011019	ताहार बाद सर्गत परमेस्‍वरेर मुन्‍डिलड खुलाल गेल आर मुन्‍डिलडर भित्रत उहाँर कारालेर सन्‍दुकट देखाल गेल। तने मेघड चिल्‍किबा धर्ले, डिर्डिरिबार आबाज आस्‍बा धर्ले आर गिर्जिबा धर्ले, भुइँचाल जाबा धर्ले आर बड बड पाथल बर्सिबा धर्ले।
66012001	तने सर्गत एकटा बाडा अदभुत चिऩ देखा गेले: सुरजडक उऱाल एकटा बेर्छानि देखा गेले, उहाँर ठेङलार तलत चानड रहकि आर उहाँर मुथाडत बारडा तारोर एकटा मुकुट पिऩाल रहकि।
66012002	उहाँर पेटटत छुवा रहकि आर छुवाड जलम हम् हम् हबार कारन उहाँए बिसेर चुटे काउछालि काटिस्‍ले।
66012003	ताहार बाद सर्गत आरह एकटा अदभुत चिऩ देखा गेले: सातटा मुथा, दसटा सिङबाला आर मुथालात सातटा मुकुट पिऩाल एकटा बिराट लाल आजागर देखा गेले।
66012004	उहाँए आप्‍नार नेङरखान दे आकासेर तिन खन्‍डेर एक खन्‍ड तारोलाक सर्ताए पृथिमिखानत फेकाए दिले। छुवाडर जलम हतेइ उड छुवाक गिलि जाबार ताने आजागरट छुवा जलम दिबार बेर्छानिडर आगुति थार हए छिले।
66012005	आर उड बेर्छानि गटे जात जातेर लोकलाक लुहार राजदन्‍ड दे सासन कर्बार एकटा बेटा छुवाक जलम दिले। आर उहाँर छुवाडक छिरिए लिए परमेस्‍वर आर उहाँर सिंहासनेर ठिना पुगाए दुवाल गेले।
66012006	आर उड बेर्छानि पालाए निधुवा पाथारखानत चलि गेले, जेइठिना कि एक हाजार दुइ स साठि दिन तलिक उहाँर देखासुना हकि कहए परमेस्‍वरट उहाँर ताने एकखान ठाअँ तियारि करिए राखिसेल्‍कि।
66012007	ताहार बाद सर्गत लाऱाइ सुरु हए गेले। मिखाइलड आर मिखाएलेर दुतला आजागरटर आर आजागरेर दुतलार सङे लाऱाइ कर्ले।
66012008	मातुन आजागरट हारिगेले आर सर्गत अम़ार ताने आप कोए ठाअँ नि रहल्‍कि।
66012009	तने उड बिराट आजागरक हेंट फेकाए दुवाल गेले। पुर्ना कालेर साँप आर्थात सारा संसारेर लोकलाक बहकिबार, दियाबलस बा सइतान उहाँके कहए। उहाँक आर उहाँर दुतलाक उहाँरे सङे सङे हेंटत पृथिमित फेकाए दुवाल गेले।
66012010	ताहार बाद सर्गत मुइँ एकटा बार्का गोग सुन्‍नु: “आप हामार परमेस्‍वरेर उद्धार, सक्‍ति, राजड आर उहाँर ख्रिस्‍टेर अधिकारखान आसिचे। कियाँकि हामार परमेस्‍वरेर आगुति हामार भाइलाक दिनरात दुसिया दिबार दुसियादुवाडक तलत फेकाए दुवाल गेइचे।
66012011	आर अम़ा पाठाभेरार सुर्कि दे आर आप्‍नार साक्‍छिर बचनलार माध्‍यम से सइतानडर पर जित पाले, कियाँकि अम़ा मिर्तु तलिक आप्‍नार जानडर कोए माया नि गन्‍ले।
66012012	अइताने सर्ग आर हे सर्गत रहबारला, तम़ा आनन्‍द मानाअ मातुन ए पृथिमि आर सुमुन्‍दर तम़ाक धिक्‍‍कार! कियाँकि सइतानड हेंट नाम़िए तम़ार ठिना आसिच्‍कन, उहाँए गस्‍सा से तुन तुन हए छे कियाँकि उहाँए इड जानेचे कि, उहाँर ताने आर बेसि समय नि छेक।”
66012013	जेइखुना आजागरट देख्‍ले कि, उहाँक पृथिमित फेकाए दिल्‍कि, ते उहाँए बेटा छुवा जलम दिबार बेर्छानिडक पिटाबा धर्ले।
66012014	मातुन उड बेर्छानिक एकटा बार्का चिल़ार दुइखान डेना दुवाल गेल्‍कि जेसे उहाँए उड साँपेर नजर से बच्‍बार ताने उऱाए निधुवा पाथारखानेर उखान ठाअँत जाबा पारोक जेइठिना कि साऱे तिन बच्‍छर भरे उहाँर देखसुन कर्बार निस्‍चित कराल रहकि।
66012015	उड बेर्छानिक पानिखाने भासाए लेजाकि कहए साँपट आप्‍नार मुखखान से लदिर लाखा पानि उग्‍लिबा धर्ले।
66012016	मातुन पृथिमिखान उड बेर्छानिक सहजोग करेल्‍कि। आजागरेर मुखखान से निक्‍लाल लदिडक उहाँए मुखखान मेलिए गिलि लिल्‍कि।
66012017	आजागरटक बेर्छानिडर पर खोब गस्‍सा उठि गेल्‍कि तने उहाँए उड बेर्छानिर बाकिला सान्‍तानेर सङे आर्थात अम़ार सङे लाऱाइ कर्बा धर्ले जाहाँए परमेस्‍वरेर आग्‍यालार पालना करेचे। आर इसुर साक्‍छिडक धरिए राखिचे।
66012018	तने उड आजागर सुमुन्‍दरेर काछारत थार हले।
66013001	ताहार बाद मुइँ सुमुन्‍दरट से दसटा सिङ आर सातटा मुथाबाला एकटा जानाबरक निक्‍लिते देख्‍नु, उहाँर हरेकटा सिङत एक एकटा करे मुकुट पिऩाल रहकि आर ताहार हरेकटा मुथात इस्‍वर निन्‍दार नाअँ लिखाल रहकि।
66013002	मुइँ जेइड जानाबरक देख्‍नु उड जानाबर टुका बाघेर लाखा छिले, मातुन उहाँर ठेङला भालुकेर ठेङलार लाखा आर मुखखान सिंह बाघेर लाखा रहकि। आर एइड जानाबरक आजागरट आप्‍नार सक्‍ति, आप्‍नार सिंहासनखान आर बड अधिकारखान दिले।
66013003	उहाँर एकटा मुथात मरनसाङाति घाएर दाग देखा जाए मातुन घाउखान संअ हए गेल्‍कि। आर गटेखान पृथिमिर लोकला छक खाए उड जानाबरेर पाछु धर्ले।
66013004	लोकला आजागरटक पुजा करे कियाँकि आजागरट आप्‍नार अधिकारखान जानाबरटक देदिस्‍ले आर अम़ा हेनङ कहए जानाबरटकअ पुजा कर्ले, “इड जानाबरेर लाखा आर काहाँए छे? याहाँर सङे काहाँए लाऱाइ कर्बा पार्बे?”
66013005	उड जानाबरक अहंकारि आर इस्‍वर निन्‍दार काथाला बल्‍बार एकखान मुख दुवाल गेल्‍कि आर उहाँक बयालिस महिना भरे अधिकार चलाबार अनुमति दुवाल गेल्‍कि।
66013006	आर उड जानाबर परमेस्‍वरेर खिलापत निन्‍दा कर्बा धर्ले, उहाँर नाअँडर, उहाँर बासस्‍थानखानेर आर सर्गत रहबार साभार खिलापत निन्‍दा बल्‍बा धर्ले।
66013007	आर उहाँक पबित्रजनलार खिलापत लाऱाइ कर्बार आर अम़ाक जित्‍बार सक्‍ति दुवाल गेल्‍कि आर हरेकटा कुल, देस, भासा आर जातिर लोकलार पर उहाँक अधिकार दुवाल गेल्‍कि।
66013008	आर पृथिमित बासा कर्बार साभाउ उड जानाबरेर पुजा कर्बे आर्थात उला लोक जाहाँर जाहाँर नाअँला संसाररेर सृस्‍टिर आगुए से पाठाभेरार जिबनेर कितापखानत लिखाल नि छेक जाहाँए जाहाँए कि मारा परिस्‍ले।
66013009	जाहाँर कान छेक उहाँए सुनोक।
66013010	जाहाँक बन्‍दि हबा परे, उहाँए बन्‍दि हबे। जाहाँक तेरुवाल दे मारा जाबा परे, उहाँए तेरुवाले दे मारा पर्बे। अइताने परमेस्‍वरेर पबित्रजनलाक लागे धिरज आर बिस्‍वास।
66013011	ताहार बाद मुइँ पृथिमिखान से आरह एकटा जानाबरक निक्‍लिते देख्‍नु। पाठाभेरार सिङलार लाखा उहाँर दुइडा सिङ रहकि आर उहाँए एकटा आजागरेर लाखा बले।
66013012	आप उहाँए पहिल्‍कार जानाबरटर गटे अधिकारला उहाँरे रबकार चलाचे, पृथिमि आर पृथिमित रहबार लोकलाक उहाँए पहिल्‍कार उड जानाबरक पुजुवाचे, जाहाँर कि मरन साङाति घाउड संअ हइसेल्‍कि।
66013013	उहाँए बार्का बार्का सक्‍तिर कामला करेचे एताखान तलिक कि, लोकलारे साम्‍ना सर्ग से पृथिमिखानत अगिन बर्साचे।
66013014	पहिल्‍कार जानाबरटरे रबकार उहाँक जेइला जेइला सक्‍तिर काम कर्बार अनुमति दुवाल गेइस्‍ले, अइलार जोरे उहाँए पृथिमित रहबार लोकलाक बहकाते लेगेले, आर जेइड जानाबर तेरुवालेर बारि खालउ बचि गेइस्‍ले, उड जानाबरेर सानमानत एकटा मुर्ति बेनाक कहए दस्राड जानाबर लोकलाक हुकुम दिले।
66013015	आर उहाँक पहिला जानाबरेर मुर्तिडत जिबनेर निकास दिबार सक्‍ति दुवाल गेल्‍कि, जेसे जानाबरेर मुर्तिड बलोक आर जाहाँए जाहाँए उड मुर्तिक भक्‍ति नि दिबे मुर्तिड अम़ाक मारि फेकाबार हुकुम दिबा पारोक।
66013016	तने उहाँए छट आर बड, धनि आर गरिब, आजाद आर गुलाम साभाउ आप्‍नार दाहिनाखान हातत बा कापालखानत छाप लागाक कहए अम़ाक जबरजस्‍ति कर्ले,
66013017	जेसे छाप लुवाललार बाहिक काहुँ किना बेचा कर्बा ना पाओक। उड जानाबरेर नाअँड बा उहाँर नाअँडर गेन्‍तिडए हए उड छाप।
66013018	इड काथा बुझ्‍बार ताने लागे बुद्धि: जाहाँर सङे बुद्धि छेक उहाँए उड जानाबरेर संख्‍याड गनना करोक, कियाँकि उड कुनह लोकेर नाअँडर संख्‍या हए, आर उड संख्‍या हए ६६६।
66014001	ताहार बाद मुइँ देख्‍नु कि, पाठाभेराड सियोन पाहारखानत थार मारिए छे, उहाँर सङे एक लाख चउवालिस हाजार झना छिले आर अम़ार कापाललात उहाँर नाअँड आर उहाँर पितार नाअँड लिखाल छिल्‍कि।
66014002	तने मुइँ लदिड खल्‍खलिबार आर मेगड गिर्गिराबार आबाजेर लाखा सर्ग से एकटा बार्का गाला आस्‍ते सुन्‍नु, जेइड गाला मुइँ सुन्‍नु उहाँर आबाजड किथारा बाजाबला बाज्‍नियारला किथारा बाजा बलाबार लाखा सुना जाए।
66014003	तने अम़ा सिंहासनखानेर आगुति, उ चारटा जेअँत प्रानिर आगुति आर एल्‍डरलार आगुति एकटा गित गिदाइस्‍ले। उड गितक पृथिमि से दाम तिरिए छुटाल उ एक लाख चउवालिस हाजार झनार बाहिक काहुँ सिक्‍बा नि पार्ले।
66014004	उला लोक बेर्छानिलार सङे आप्‍नाक नि सेन्‍केटाइस्‍ले, कियाँकि अम़ा आप्‍नाक सुद्ध राखिस्‍ले। पाठाभेराड जेइठिना जेइठिना जाए उहाँर पाछु पाछु जाबार लोक एम़ाए रहए। परमेस्‍वरेर ताने आर पाठाभेरार ताने लोकलार बिच से प्रथम फलेर भाबे अम़ाक मुक्‍त कराल गेइस्‍ले,
66014005	कियाँकि अम़ार मुखखान से केधउ बेइमान काथा नि निक्‍लिले कियाँकि अम़ा निस्‍खोट छे।
66014006	ताहार बाद मुइँ आरह एकटा सर्गदुतक बिच आकासखानत उराते देख्‍नु, उहाँर सङे पृथिमिर लोकलाक आर्थात हरेकटा जातिर, हरेकटा कुलेर, हरेकटा भासा आर हरेकटा देसेर लोकलाक घोसना कर्बार अनन्‍त सुसामाद रहकि।
66014007	आर उहाँए गोग दे कहले, “परमेस्‍वरेर भय राख आर उहाँक महिमा द, कियाँकि उहाँर निसाफ कर्बार समयड चलि आसिचे। सर्ग आर पृथिमिर, सुमुन्‍दरेर आर पानिर मुललार सृस्‍टिकर्ताडक आराधना कर।”
66014008	तने आरह एकटा, भिन सर्गदुत हेनङ कहते उहाँर पाछु पाछु आस्‍ले, “नस्‍ट हए गेल, जात जातेर लोकलाक कामुकतार कारा मँत खिलाबार नामजादि बेबिलोनड नस्‍ट हए गेले।”
66014009	आरह एकटा तेस्रा सर्गदुत, आगिला दुइडा सर्गदुतेर पाछु पाछु आस्‍ते गोग दिए कहले, “काहुँ जदि जानाबरटक आर उहाँर मुर्तिडक पुजा कर्बे, आर आप्‍नार कापालखानत बा हातखानत उहाँर छाप लिबे,
66014010	उहाँकअ परमेस्‍वरेर बाटिडत ढालाल परमेस्‍वरेर क्रोधेर खाँटि मँतखान खाबा पर्तेक। पबित्र सर्गदुतलार आर पाठाभेराडर साम्‍ना उहाँक अगिन आर गन्‍धकत सास्‍ति दुवाल जाबे।
66014011	आर अम़ार सास्‍ति खेप्‍बार धुआँखान जुग जुग तलिक उपर माखे उठतेइ रहबे। जानाबरटक आर उहाँर मुर्तिडक पुजाकरा लोकला आर जाहाँए जाहाँए उहाँर नाअँडर छाप लिबे, अम़ा दिन रात केधउ आराम नि पाबे।”
66014012	ताहाते परमेस्‍वरेर आग्‍यालाक पालन कर्बार आर इसुर बिस्‍वासखानक धरिए राख्‍बार पबित्रजनलाक लागे धिरजता।
66014013	तने मुइँ सर्ग से हेनङ कहते एकटा गाला सुन्‍नु, “हेनङ लिखेक, धन्‍य हए अम़ा, जाहाँए आझि से प्रभुत मर्बे।” आत्‍माड कहचे, “अम़ा धन्‍य हए। अम़ा आप्‍नार कामखान से बिस्राम पाबे कियाँकि अम़ार कामेर इनामड नि हारातेक।”
66014014	ताहार बाद मुइँ एकटा दर्सन देख्‍नु: एकखान धग बदलि आर बदलिखानेर पर मान्‍सिर पुत्रडर लाखा एक झन बठिए छे, उहाँर मुथाडत सनार एकटा मुकुट आर हातत एकखान चनचनिया केचिया छेक।
66014015	तने सर्गेर मुन्‍डिलड से भिन एकटा सर्गदुत निक्‍लिले आर उहाँए बदलिखानेर पर बठिए रहबारटक गोग दिए दिए कहले, “केचियाखान ले आर काटबा सुरु करेक कियाँकि काटबार बेला हए गेइचे, पृथिमिर फसलखान झुनाए गेइचे।”
66014016	तने बदलिखानेर पर बठिए रहबारट, पृथिमिखानेर पर केचिया चलाबा धर्ले आर पृथिमिर फसलखान काटाल गेल।
66014017	आर सर्गेर मुन्‍डिलड से आरह एकटा सर्गदुत निक्‍लिले, उहाँरअ हातत एकखान चनचनिया केचिया रहकि।
66014018	ताहार बाद आरह एकटा सर्गदुत बेदिड से निक्‍लिले, अगिनखानेर पर उहाँर अधिकार रहकि। तने चनचनिया केचिया लुवाडक उहाँए जोर जोर से डाकाए कहले, “केचियाखान चला आर पृथिमिर दाखेर थकाला जर करेक कियाँकि दाखला पाकिए लुलाए गेइचे।”
66014019	तने उड सर्गदुत आप्‍नार केचियाखान पृथिमिर पर चलाले आर पृथिमिर दाखलाक जर कर्ले आर उलाक परमेस्‍वरेर क्रोधेर बार्का दाख कल्‍लुडत दिले फेकाए।
66014020	उला दाखक नगरखानेर बाहार बितिकार दाख पिसा कल्‍लुडत खेचाखेचि करा गेले आर दाख पिसा कल्‍लुड से सुर्कि निक्‍लिबा धर्ले आर सुर्किर धारट बाऱिए घँरार मुखेर लागामखान तलिक पुगिम पुगिम हए गेले आर दुइ स माइल दुर दुर तलिक बहए गेले।
66015001	ताहार बाद सर्गत आरह एकटा बार्का आर अदभुत दृस्‍य देख्‍नु। सातटा सर्गदुत सातटा अन्‍तिम बिपद लिए छिले कियाँकि एइला बिपदेर सङे सङे परमेस्‍वरेर क्रोधखान पुरा हइचे।
66015002	तने मुइँ अगिनखानेर सङे मिस्‍लाल काँइचिर एकटा सुमुन्‍दरेर लाखा देख्‍नु आर अम़ाक देख्‍नु जाहाँए उड जतुर पर, उहाँर मुर्तिडर पर आर उहाँर नाएर संख्‍याडर पर बिजय हइस्‍ले, अम़ा आप्‍नार हातलात परमेस्‍वरेर किथारा बाजाला लिए काँइचिर सुमुन्‍दरटर काछारत थार मारिए छिले।
66015003	आर अम़ा हेनङ कहए परमेस्‍वरेर सेबक मोसार गितट आर पाठाभेरार गितट गिदाइस्‍ले: “हे सर्बसक्‍तिमान परमप्रभु परमेस्‍वर, तोर कामला माहान आर अदभुत छोक! हे जुग जुगेर राजा तोर दामालला धार्मिक आर सत्‍य छोक।
66015004	हे परमप्रभु, तोक देखिए काहाँए नि डर खाचे? आर काहाँए नि तोर नाअँडर महिमा करेचे? कियाँकि बाठे तुहें पबित्र छिस। जात जातेर गटे लोकला आस्‍बे आर तोक भक्‍ति दिबे कियाँकि तोर धार्मिक कामला प्रकट हइचे।”
66015005	ताहार बाद मुइँ देख्‍नु कि सर्गत साक्‍छिर तम्‍बुर मुन्‍डिलड खुलाल छे।
66015006	आर सातटा बिपद लिए सातटा सर्गदुत मुन्‍डिलड से निक्‍लिले। अम़ा मलमलेर चम्‍कदार धग नुआ पिऩिस्‍ले आर अम़ार बुकलात सनार फिता बाऩाल रहकि।
66015007	तने उ चारटा जेअँत प्रानिर मइधे एकटा प्रानि उ सातटा सर्गदुतक जुग जुग जिए रहबार परमेस्‍वरेर क्रोध से भराल सातटा सनार बाटि दिल्‍कि।
66015008	परमेस्‍वरेर महिमा आर उहाँर सक्‍तिर कारन मुन्‍डिलड धुआँर चुटे भर्ति हए गेले आर सातटा सर्गदुतेर सातटा बिपद पुरा नि हबार तलिक काहुँ मुन्‍डिलडत ढुक्‍बा नि पार्ले।
66016001	ताहार बाद मुन्‍डिलड से गोग दिए दिए उ सातटा सर्गदुतक हेनङ कहते मुइँ एकटा बड गाला सुन्‍नु, “जाअ आर परमेस्‍वरेर क्रोध से भराल उ सातटा बाटिक पृथिमिखानेर पर उब्राए ढालि द।”
66016002	तने पहिलाड सर्गदुत जाए आप्‍नार बाटिड पृथिमिखानेर पर उब्राए ढालि दिले आर जाहाँए जाहाँए जानाबरेर छापट लागाइस्‍ले आर उहाँर मुर्तिडक पुजिस्‍ले, उला लोकेर देहाडत खेदखेदा आर कन्‍कनाबार घाउ फुटि गेल्‍कि।
66016003	तने दस्राड सर्गदुत आप्‍नार बाटिड सुमुन्‍दरटत उब्राए ढालि दिले आर सुमुन्‍दरट मरा लोकेर सुर्किखानेर लाखा हए गेले आर सुमुन्‍दरटत जेतेला जेअँत प्रानि छिले गटेला मरि गेले।
66016004	तेस्राड सर्गदुत आप्‍नार बाटिड लदि आर पानिर मुललात उब्राए दिले आर उला सुर्कि हए गेले।
66016005	तने पानिखानेर पर अधिकार चलाबार सर्गदुतटक मुइँ हेनङ कहते सुन्‍नु: “हे पबित्र परमेस्‍वर तुइँ जाहाँए आल़ा छिस आर सदाए छिलो। कियाँकि इला दन्‍ड आनिए तुइँ ठिक निसाफ करिचिस।
66016006	अम़ा पबित्रजन आर अगमबक्‍तालार सुर्कि बहाइचे आर तुइँ अम़ाक सुर्किखान पिए खाबा दिचिस कियाँकि अम़ा अइलारे लाइकेर छे।”
66016007	तने मुइँ बेदिड से हेनङ कहबार एकटा गाला आस्‍ते सुन्‍नु: “बास्‍तवत, सर्बसक्‍तिमान परमप्रभु परमेस्‍वर तोर निसाफट सत्‍य आर न्‍यायपुर्न छोक।”
66016008	चउथाड सर्गदुत आप्‍नार बाटिड सुरुजडत उब्राए दिले आर लोकलाक अगिनेर ताएर चुटे झल्‍साक कहए सुरुजडक अधिकार दुवाल गेल्‍कि।
66016009	उधुम ताएर चुटे लोकला झल्‍सिगेले आर इला बिपदेर अधिकारि परमेस्‍वरेर नाअँडर अम़ा निन्‍दा कर्ले। मातुन पस्‍चताप कर्बा आर परमेस्‍वरटक महिमा दिबा अम़ा इन्‍कार कर्ले।
66016010	तने पाँचमाड सर्गदुत आप्‍नार बाटिड उड जानाबरेर सिंहासनखानेर पर उब्राले आर उहाँर राजखान आन्‍धार हए गेल्‍कि। तने कस्‍टर चुटे लोकला आप्‍नार जिभाला आप्‍ने चेबाले।
66016011	अम़ार बिस आर घाउलार कारन अम़ा सर्गेर परमेस्‍वरटर निन्‍दा कर्बा धर्ले। आर अम़ा आप्‍नार कर्तुतला से पास्‍चाताप कर्बार इन्‍कार कर्ले।
66016012	तने छटमा सर्गदुतट आप्‍नार बाटिड माहा लदि युफ्रेटिसटत उब्राए दिले। सेने पुरुबेर राजालार ताने दामालड तियारि कर्बा लदिर पानिखान सुखाए गेले।
66016013	आर मुइँ आजागरेर मुखखान से, जानाबरेर मुखखान से आर झुट्टा अगमबक्‍ताडर मुखखान से डउका बेङलार लाखा तिनडा घिनलागा आत्‍माक निक्‍लिते देख्‍नु।
66016014	उला बेङ आस्‍चार्य कामकरा दुस्‍ट आत्‍मा हए। सर्बसक्‍तिमान परमेस्‍वरेर माहान दिनड आस्‍बार दिना लाऱाइर ताने अम़ा सारा संसारेर राजालार ठिना जाचे आर अम़ाक एकेठिना जर करेचे।
66016015	“देखेक! मुइँ चोरटर लाखा घाकात करे आसिमु! धन्‍य हए उहाँए, जाहाँए जागिले रहबे आर नुआँ पिऩिए रहबे जेसे उहाँक लाङटे बेराबा ना पर्कि आर उहाँर लाजखान उघार ना हकि।”
66016016	तने दुस्‍ट आत्‍माला उला राजाक उखान ठाअँत जर कर्ले जेइखान ठाअँक हिब्रु भासात आरमागेड्डोन कहचे।
66016017	ताहार बाद सातमा सर्गदुतट आप्‍नार बाटिड बायाँखानत उब्राले आर मुन्‍डिलेर सिंहासनखान से हेनङ कहबार एकटा बार्का गाला आस्‍ले, “जे हबार छिले पुरा हइ गेइचे!”
66016018	तने मेघड चिल्‍किबा धर्ले आर आबाज सहित गिर्गिराबा धर्ले आर हेनङ डरलागा भुइँचाल गेले कि हुनङ भुइँचाल पृथिमित लोकेर सृस्‍टि हबारेखुना से केधउ नि गेइस्‍ले।
66016019	उखान माहान नगर, फुटिए तिन खन्‍ड हए गेले आर जात जातेर नगरला भाङिए धंस हए गेले। परमेस्‍वरट माहान बेबिलोनखानेर फम पाले आर उहाँक आप्‍नार भयानक क्रोधेर मदखान से भराल बाटिड खाबा दिले।
66016020	आर हरेकखान टप्पु लोप हए गेले आर पाहारलार कोए निसापाता नि रहले।
66016021	आकासखान से लोकलार पर पाथल बर्सिबा धर्ले, हरेकटा पाथल करिप एक एक मनेर रहए। आर लोकला पाथलेर बिपदडर कारन परमेस्‍वरटक स्राप दिबा धर्ले कारन इड बिपद बारा डरलागा रहए!
66017001	ताहार बाद सातटा बाटि लिए रहबार उ सातटा सर्गदुतेर मइधे एक झन मोर ठिना आसिए कहले, “आस्, मुइँ तोक देखाच्‍कुन, भेलेला लदिर पर बठाल उड नामजादि बेस्‍यार पर केनङ निसाफ हतेक।
66017002	उहाँर सङे पृथिमिर राजाला ब्‍यभिचार करिचे आर उहाँर ब्‍यभिचारेर मदखान खाए पृथिमित रहबार लोकला माति गेइचे।”
66017003	तने सर्गदुतट मोक आत्‍मात एकखान निधुवा पाथारत लेगेले। हता मुइँ एकटा बेर्छानिक लाल रङेर एकटा जानाबरेर पर बठाल देख्‍नु। उड जानाबरेर गटेड देहात इस्‍वर निन्‍दार नाअँला लिखाल छिल्‍कि। उहाँर सातटा मुथा आर दसटा सिङ रहकि।
66017004	उड बेर्छानि बेगनिया आर लाल रङेर नुआँ पिऩिस्‍ले आर सनार गाहाना गुरिया, माहाङा मनि आर मोतिला से साजाल छिले, आर हातत घिनलागा काथाला आर्थात ब्‍यभिचारेर आसुद्ध जिऩिसला से भराल एकटा सनार बाँटि लिए छिले।
66017005	आर उहाँर कापालखानत भेद बुझा नि जाबार एकटा नाअँ लिखाल रहकि: “पृथिमिर छिन्‍दारिलार आर घिनलागा काथालार माअँ, नामजादि बेबिलोनड!”
66017006	आर मुइँ देख्‍नु कि, उड बेर्छानि पबित्रजनलार सुर्कि आर इसुर सहिदलार सुर्कि खाए माँतिए छे। उहाँक देखिए मुइँ आटाठाए छक परिगेनु।
66017007	मातुन सर्गदुतट मोक कहले, “कियाँ छक परेचिस? उड बेर्छानि आर उहाँक आप्‍नार पिठित करे उभाए बेराबार सातटा मुथा आर दसटा सिङबालि उड जानाबरेर भेदड मुइँ तोक बाताम्‍कुन।
66017008	जेइड जानाबर तुइँ देख्‍लो एक बेला छिले, आर आल़ा नि छे मातुन सर्बनासत जाबार ताने आघात मनिड से निक्‍लिबार पर छे। पृथिमित रहबार लोकलार मइधे से जाहाँर जाहाँर नाअँड संसारेर सृस्‍टि हबार आगुए से जिबनेर कितापखानत लिखाल नि छेक, अम़ा उड जानाबरक देखिए छक परि जाबे कियाँकि उड जानाबर एक बेला छिले, आप आल़ा नि छे मातुन आस्‍बार पर छे।
66017009	“बुद्धिमानि एइडत छे, सातटा मुथा हए अइ सातखान पर्बत जेइलार पर उड बेर्छानि बठिए छे।
66017010	सातटा राजाउ हए अइला मुथा: अम़ार मइधे पाँच झना पतन हए गेले, एक झना आल़ाउ छे आर एक झना आल़ा तलिक नि आसिचे। मातुन जेइखुना उहाँए आस्‍बे ते, उहाँक एक छिनकार ताने रहबाए पर्तेक।
66017011	उड जानाबर, जाहाँए कि एक बेला छिले मातुन आल़ा नि छे, उहाँए उ सात झनार मइधे एक झना हलउ आठमा राजा हए, आर उहाँए सर्बनासत जाबे।
66017012	“तोक देखाल उ दसटा सिङ दसटा राजा हए, जाहाँए कि आल़ा तलिक सासन चलाबार अधिकार नि पाए मातुन उड जानाबरेर सङे सङे अम़ाउ एक एक घान्‍टार ताने सासन चलाबार अधिकार पाबे।
66017013	राजाला एकेडा मनेर छे आर अम़ा साभाउ आप्‍ना आप्‍नि सक्‍ति आर अधिकारला उड जानाबरक दिबे।
66017014	अम़ा पाठाभेरार खिलापत लाऱाइ कर्बे आर पाठाभेराड अम़ाक जिति फेकातेक, कियाँकि उहाँए प्रभुलार प्रभु आर राजालार राजा हए, आर जाहाँए जाहाँए बलाहाट पाइचे, बिछाल गेइचे आर बिस्‍वासयोग्‍य छे, अम़ा उहाँर सङे सङे रहबे।”
66017015	तने सर्गदुतट मोक कहले, “जेइला लदिर पर तुइँ उड छिन्‍दारिक बठिए रहबा देख्‍लो, उला लदि हए, देसला, लोकेर भिरला, जात जातिला आर भासाला।
66017016	उ दसटा सिङ जेइला तुइँ देख्‍लो, उला आर जानाबरट मिलिए उड छिन्‍दारिक घिन कर्बे आर उहाँर सब कुछुला छिरिए छारिए लेलिबे आर उहाँक लाङा बेनाबे, उहाँर मासु खाबे आर उहाँक अग्‍नित जलाए भस्‍म करि दिबे।
66017017	कियाँकि आप्‍नार योजनाड पुरा कर्बार ताने परमेस्‍वरटए इड काथा अम़ार मनलात धरि दितेक जेसे अम़ा एकटा मनेर हए उड जानाबरक आप्‍नार गटेखान सक्‍ति दोक आर परमेस्‍वरेर बचनड पुरा नि हबार तलिक उड जानाबर राज करोक।
66017018	आर तुइँ जेइड बेर्छानिक देख्‍लो, उहाँइ उखान नामजादि नगर हए जेइखान नगर कि पृथिमिर राजालार पर सासन करेचे।”
66018001	ताहार बाद मुइँ आरह एकटा भिन सर्गदुतक माहान अधिकार लिए सर्ग से नाम़्‍ते देख्‍नु, आर उहाँर महिमार चुटे पृथिमिखान फटफट हए गेले।
66018002	आर उहाँए गोग दे चेचाए चेचाए कहले: “पतन हए गेल! नामजादि बेबिलोनखान पतन हए गेल! आप इखान नगर भुतलार बासा, हरेकटा आसुद्ध आत्‍मार आड्डा, आर हरेकटा आसुद्ध आर घिनलागा पखिर खत्ता हइचे।
66018003	कियाँकि गटे जातला उहाँर कामुकतार कारा मँतखान खाइचे आर पृथिमिर राजाला उहाँर सङे ब्‍यभिचार करिचे आर पृथिमिर पइकारला उहाँर बेलागाम कामुकतार कारन धनि हइचे।”
66018004	तने मुइँ सर्ग से हेनङ कहबार आरह एकटा गाला सुन्‍नु: “हे मोर लोकला, उहाँर ठिना से निक्‍लिए आस, निते तम़ाउ उहाँर पापलात सेन्‍केटा जाबन आर उहाँर पर पर्बार बिपदला तम़ारअ पर पर्तकन,
66018005	कियाँकि उहाँर पापेर ढेरिड सर्ग तलिक पुगिम पुगिम हइ गेइचेक आर परमेस्‍वरट उहाँर पापलार निसाफ करिचे।
66018006	उहाँए तोक जेनङ ब्‍यबहार करिसेल्‍कु तँह उहाँक अइनङ करेक। उहाँर कामलार दुइ गुना उहाँक तुइँ घुराए दे। उहाँए तोक जेइखान कामुकतार कारा मँत दिसेल्‍कु ताहार से आरह दुइ गुना कारा करिए उहाँक दे।
66018007	उहाँए जेताखान बाराइ आर भोग बिलास कर्ले अतेइखान उहाँक सास्‍ति आर सोग दे कारन उहाँए मनत सँचेचे, ‘मुइँ माहा रानि हए बठिचु, मुइँ रान्‍डियानि नि हउ, मोक केधउ सोक कर्बा नि पर्बे।’
66018008	ताहाते एक दिनेर भित्रत उहाँर पर बिपद पर्बे, मिर्तु, सोग आर आकालेर बिपद। अगिनत उहाँक जलाए भस्‍म कराल जाबे कियाँकि उहाँर निसाफ कर्बार परमप्रभु परमेस्‍वरट छे सक्‍तिसालि।
66018009	आर पृथिमिर राजाला जाहाँए जाहाँए उहाँर सङे ब्‍यभिचार करिस्‍ले आर भोग बिलासत छिले, उहाँक जलाबार अगिनेर धुआँखान देखिए अम़ा कान्‍बे आर उहाँर ताने बिलाप कर्बे।
66018010	उहाँर सास्‍तिखान देखिए डरे अम़ा दुरते थार हए हेनङ कहबे: “ ‘हाय रे नामजादि नगर, हाय रे तुइँ सक्‍तिसालि बेबिलोन! एक घान्‍टाते तोर पर दन्‍ड आसिल्‍कु!’
66018011	“पृथिमिर पइकारला होक्रोबोक्रो करे कानेचे आर उहाँर ताने बिलाप करेचे कियाँकि आप अम़ार जिऩिसपातला किन्तेक काहाँए।
66018012	अम़ार एइला जिऩिसपात आर्थात सना, रुपा, माहाङा मनि आर मोतिला, असल असल नुआँला, बेगनिया रङेर नुआँला, रेसमि आर लाल रङेर नुआँला, अनेक किसिमेर मलमलिया खुट्टाला, हत्तिर दाँतेर अनेक किसिमेर सामानला, अनेक किसिमेर दामि दामि खुट्टा, कासर, लुहा आर सिंगमरमरेर जिऩिस पातला,
66018013	आर डालचिनि, मर मास्‍ला, धुप धुम्‍ना, महकदार महलम, अत्तर, दाखमध, जेइतुनेर तेल, मिहिन गुन्‍डा, गहम, गाइ गोरुला, भेराला, घँराला, रथला, गुलामला, आर्थात लोकेर प्रानला।
66018014	“पइकारला उहाँक कहबे, ‘ओरे बेबिलोन, जेइला आच्‍छा आच्‍छा जिऩिसेर तुइँ असुवास करिस्‍लो उला तोर ठिना से चलि गेइचोक आर तोर गटे सुख बिलासला आर गटेखान मान सानमानला आर घुरिए नि आस्‍बार मने तोर नजर से दुर चलि गेइचोक!’
66018015	इला जिऩिसेर पइकारला जाहाँए उखान नगर बेबिलोनत पइकारि करिए धनि हइस्‍ले, अम़ा बेबिलनखानेर पर पर्बार सास्‍तिखानेर डरे डरे थार हए कान्‍बे आर हेनङ कहए गोग दिए दिए बिलाप कर्बे:
66018016	“ ‘हाय रे मलमल नुआँ, बेगनिया नुआँ आर लाल रङेर नुआँ पिऩि नामजादि नगर! जाहाँए सना, मनि आर मोति से साजाल रहए।
66018017	कियाँकि एक घान्‍टाते एतेला धन सम्‍पति खतम हइचे!’ “आर गटेला पानि जाहातेर क्‍याप्‍टेनला, यात्रिला, नेउरियालला आर सुमुन्‍दरट से गुजारा चलाबार लोकला एम़ा साभाउ दुरते थार हए रहले।
66018018	आर बेबिलोनखानक जलाबार अगिनेर धुआँखान देखिए अम़ा हेनङ कहए चेचाले, ‘इखान नामिजादि नगरेर लाखा कुनखान नगर रहए?’
66018019	आर अम़ा आप्‍नार मुथालात धुला दिए हेनङ कहए चेचाए चेचाए कान्‍ले आर बिलाप कर्लें, “ ‘हाय रे, हाय रे उखान नामजादि नगर! जाहाँर जाहाँर सुमुन्‍दरटत जाहात छिल्‍कि अम़ा साभाउ उहाँरे सम्‍पतिला से धनि हइस्‍ले, देख उहाँए एक घान्‍टाते खतम हए गेले।
66018020	हे सर्ग, हे पबित्रजनला, प्रेरितला आर अगमबक्‍ताला उहाँर सर्बनासत आनन्‍द मानाअ कियाँकि उहाँए तम़ार पर जेनङ अन्‍याय करिसेल्‍कन परमेस्‍वरट ताहार निसाफ करिचे।’ ”
66018021	तने एकटा सक्‍तिसालि सर्गदुत बार्का जाँतडर लाखा एकटा पाथल उठाले आर हेनङ कहए सुमुन्‍दरटत फेकाए दिले: “एइनङ करे, उखान नामजादि बेबिलोनक फेकाल जाबे। आर घुरिए उखान नगर केधउ देखार नि हबे।
66018022	तोर भित्रत आर घुरिए केधउ किथारा बाजाबला बाज्‍नियारला आर गित गिदाबार गिदालिलार, बाँसि बला बाँसियालार, आर साहाना बलालार टान आर केधउ सुना नि जाबे। आर घुरिए केधउ कारिगरिर एकडा कारिगर नि मिल्‍बे, आर घुरिए केधउ तोर भित्रत जाँत पिस्‍वार आबाज सुना नि जाबे।
66018023	तोर भित्रत गेछार ओजोत आर घुरिए नि जल्तोक। तोर भित्रत दुल़ा कइनारअ काथा आर सुना नि जातोक कियाँकि तोर पइकारला संसारेर नामि नामि लोकला रहकु। आर तोर तन्‍तर मन्‍तरला से जात जातिर लोकला ठग्‍नात परिस्‍ले।
66018024	आर अइखान नगरत अगमबक्‍तालार, पबित्रजनलार आर पृथिमित माराल जाबार साभार सुर्किखान पाआल गेइस्‍ले।”
66019001	ताहार बाद सर्गत मुइँ एकखान बार्का भिर गोग दिए दिए हेनङ कहबार लाखा सुन्‍नु: “हाल्‍लेलुयाह! मुक्‍ति, महिमा आर सक्‍ति हामार परमेस्‍वरेर हए।
66019002	कियाँकि परमेस्‍वरेर निसाफट सत्‍य आर न्‍यायपुर्न छे। ब्‍यभिचार से पृथिमिखानक भ्रस्‍ट कर्बार उड नामजादि छिन्‍दारिक उहाँए दन्‍ड दिचे आर उहाँए आप्‍नार सेबकलार सुर्किर बदला उहाँर ठिना से लिचे।”
66019003	अम़ा आरह एक फेक गोग दिए कहले: “हाल्‍लेलुयाह! उखान नामजादि नगर जल्‍बार धुआँखान जुग जुग तलिक उपर माखे उठतेइ रहबे।”
66019004	तने उ चउबिस झना एल्‍डर आर उ चारटा जेअँत प्रानि सिंहासनत बठिए रहबार परमेस्‍वरटक हेनङ कहए हाटुवा पारिए भक्‍ति दिले, “आमेन! हाल्‍लेलुयाह!”
66019005	तने सिंहासनखान से हेनङ कहबार एकटा गाला आस्‍ले: “हे परमेस्‍वरेर सेबकला, छट बड साभाउ जाहाँए जाहाँए उहाँर भय गनेचन हामार परमेस्‍वरेर प्रसंसा कर।”
66019006	तने भेलेला लोकेर एकटा बार्का गिमगिमिर लाखा, लदिड खल्‍खलिबार लाखा आर सक्‍तिसालि मेगेर गिर्जनेर लाखा सुन्‍नु। अम़ा हेनङ कहिस्‍ले: “हाल्‍लेलुयाह! कियाँकि सर्बसक्‍तिमान परमप्रभु हामार परमेस्‍वरट राज करेचे।
66019007	आस आनन्‍द मानाइ, उल्‍लासित हइ आर उहाँक महिमा दिइ! कियाँकि पाठाभेरार बेहार दिनड चलि आसिचे, आर उहाँर कइनाड साजिए पालिए छे।
66019008	तने कइनाडक पिऩाबार ताने चिकमिकिया आर धग असलि मलमल नुआँ दुवाल गेल्‍कि।” पबित्रजनलार धार्मिक कामलाए हए उखान मिहिन नुआँ।
66019009	तने सर्गदुतट कहले, “इड काथा लिखेक: धन्‍य हए अम़ा जाहाँए जाहाँए पाठाभेरार बेहार जोगेर नेअँता पाइचे।” आर उहाँए मोक यहड काथा कहले, “एइला हए परमेस्‍वरेर सत्‍य बचन।”
66019010	तने उहाँक भक्‍ति दिबार ताने मुइँ उहाँर ठेङलात परिगेनु मातुन उहाँए मोक कहले, “तोक हेनङ कर्बा नि हकु इसुर सिक्‍छाड धरिए राख्‍बार तोर भाइला आर तहरे लाखा महँ बाठे एकटा सेबक हउ। दन्‍डबत बाठे परमेस्‍वरटक कर! कियाँकि इसुर बिसयत दिबार साक्‍छिड अगमबानिर आत्‍मा हए।”
66019011	ताहार बाद मुइँ देख्‍नु सर्गखान खुलि गेइचे आर देखेचु ते एकटा साफा घँरा। घँराडर पर चऱिए रहबारटक, “बिस्‍वासयोग्‍य” आर “सत्‍य” कहाल जाए। उहाँइ धार्मिकतात निसाफ आर लाऱाइ करेचे।
66019012	उहाँर चखुला अगिनेर धित्‍कनखानेर लाखा, आर उहाँर मुथाडत भेलेला मुकुट रहकि आर उहाँर कापालखानत एकटा हेनङ नाअँ लिखाल रहकि उड नाअँ उहाँर छुट्टा आर काँहु नि जानेचे।
66019013	उहाँए सुर्कित चप्‍काल नुआँखान पिऩिस्‍ले आर उहाँर नाअँ रहकि परमेस्‍वरेर बचन।
66019014	आर सर्गेर सेनाला धक्‍धकिया आर झक्‍झकिया असलि मलमल नुआँ पिऩिए साफा घँरालार पर चऱिए उहाँर पाछु पाछु गेइस्‍ले।
66019015	जात जातेर लोकलाक बज्रिबार ताने उहाँर मुखखान से चनचनिया तेरुवाल निक्‍लेचे। आर लुहार राजदन्‍ड दे उहाँए अम़ार पर सासन कर्बे आर उहाँए सर्बसक्‍तिमान परमेस्‍वरेर अगिन सामान डरलागा क्रोधेर दाख पिसा कल्‍लुडत खिचखाच कर्बे।
66019016	उहाँर नुआँखानत आर जाङखानत इड नाअँ लिखाल छे: “राजालार राजा आर प्रभुलार प्रभुड।”
66019017	तने मुइँ आरह एकटा सर्गदुतक सुरजडत थार मारिए रहबा देख्‍नु। आर बिच आकासखानत उराबार गटे पखिलाक उहाँए गोग दिए कहले, “आस, परमेस्‍वरेर माहा जोगडत जोग खाबा जर ह,
66019018	जेसे तम़ा राजालार मासु, सेनापतिलार मासु, सक्‍तिसालि लोकलार मासु, घँरालार आर घँरा चऱालार मासु, आजाद आर गुलामलार मासु, छट आर बड साभार मासु खाअन।”
66019019	ताहार बाद मुइँ देख्‍नु, जाहाँए घँराडत बठिए छिले, उहाँर आर उहाँर सेनालार खिलापत लाऱाइ कर्बार ताने उड जतु, पृथिमिर राजाला आर अम़ार सेनाला एकेठिना जर हए छे।
66019020	तने उड जानाबर आर उहाँर उपस्‍थितित अदभुत चिऩर काम कर्बार झुट्टा अगमबक्‍ताड, आर्थात अम़ा दनह झना पक्रा पर्ले। झुट्टा अगमबक्‍ताड एइला अदभुत कामेर पाए उड जानाबरेर छाप लुवालाक आर उहाँर मुर्तिडक भक्‍ति दुवालाक बहकाइस्‍ले। एम़ा दनह झनाके दन्‍दनिया गन्‍धकेर अगिन कुन्‍डत जेअँते फेकाए दुवाल गेल।
66019021	आर बाकि बाकिया सेनाला, घँराडर पर जाहाँए बठिए छिले उहाँर मुखखान से निक्‍लाल तेरुवालखान दे मारा गेले आर अम़ार मासुला गटे पखिला मनसुवा थकाए खाले।
66020001	ताहार बाद मुइँ सर्ग से एकटा सर्गदुतक नाम़्‍ते देख्‍नु, उहाँर हातखानत आघात मनिर छारानिड आर एकखान बिसाल झिन्‍ज्रि रहकि।
66020002	उहाँए उड आजागरक आर्थात तेपुर्ना कालेर साँपटक जाहाँक दियाबलस आर सइतान कहाल जाचे, उहाँक पक्रिए उहाँए एक हाजार बच्‍छरकार ताने बाऩ्‍ले,
66020003	आर आघात मनित फेकाए दिले। आर उड मनिर मुखखान बन करिए सिल मारिदिले जेसे एक हाजार बच्‍छर भरे उहाँए आर घुरिए जात जातिलाक बहकिबा ना पारोक। ताहार बाद एक छिनकार ताने उहाँक अबस्‍य छराल जाबे।
66020004	ताहार बाद मुइँ सिंहासनला देख्‍नु, आर जाहाँए उला सिंहासनत बठाल छिले अम़ाक निसाफ कर्बार अधिकार दुवाल गेइसेल्‍कि। मुइँ अहला आत्‍माक देख्‍नु, जाहाँर मुथाला इसुर बिसयत दुवाल अम़ार साक्‍छिर खातिर आर परमेस्‍वरेर बचनेर खातिर काटाल गेइसेल्‍कि, आर जाहाँए जानाबर बा उहाँर मुर्तिडक भक्‍ति नि दिस्‍ले आर आप्‍नार कापालत बा आप्‍नार हातत उहाँर छापट नि लागाइस्‍ले। अम़ा आरमने जेअँत हले आर ख्रिस्‍टेर सङे एक हाजार बच्‍छर भरे राज कर्ले।
66020005	आर बाकिला मरा लोक एक हाजार बच्‍छर ओर नि हबार तलिक जेअँत नि हले। प्रथमकार पुनरुत्‍थान एइड रहए।
66020006	प्रथमकार पुनरुत्‍थानत जाहाँए जाहाँए सहभागि हले अम़ा धन्‍य आर पबित्र हए! अम़ाक दस्रा मिर्तुड कुछु कर्बा नि पार्तेक बुरु अम़ा परमेस्‍वरेर आर ख्रिस्‍टेर पुजारुक हए उहाँर सङे एक हाजार बच्‍छर भरे राज कर्बे।
66020007	उ एक हाजार बच्‍छर ओर हए जाबार बाद सइतानडक कइदखाना से छरिए दुवाल जाबे।
66020008	तने उहाँए हता से निक्‍लिए पृथिमिर चारहडा कनेर जात जातिलाक आर्थात गोग आर मागोगलाक बहकाबे आर लाऱाइ कर्बार ताने अम़ाक एकेठिना जर कर्बे। अम़ार गेन्‍तिड सुमुन्‍दरेर बालुलार लाखा आगेन्‍ति हबे।
66020009	अम़ा गटेखान पृथिमित छिर्याए गेले आर पबित्रजनला रहबार छाइनिखानक आर्थात परमेस्‍वरेर प्रिय नगरखानक घेरिए लिले। मातुन सर्ग से अगिन बर्सिए अम़ाक भस्‍म करि दिल्‍कि।
66020010	तने अम़ाक दागा दिबार सइतानडक अगिन आर गन्‍धकेर कुन्‍डरत दिल्‍कि फेकाए, अइठिना जानाबरट आर झुट्टा अगमबक्‍ताडउ रहए। हता अम़ा जुग जुग तलिक दिन रात सास्‍ति खेप्‍बे।
66020011	ताहार बाद मुइँ एकखान बार्का साफा सिंहासन देख्‍नु आर उखान सिंहासनत जाहाँए बठिए छिले उहाँकअ देख्‍नु। पृथिमि आर आकासखान उहाँर साम्‍ना से पालाए गेले आर अम़ा कोए ठिना एरबार ठाअँ नि पाले।
66020012	ताहार बाद मुइँ देख्‍नु, छट बड गटे मरा लोकला, सिंहासनखानेर आगुति थार मारिए छे। तने कितापला खुलाल गेले। तने आरह एकखान किताप खुलाल गेले, जेइखान कि जिबनेर किताप हए। तने अम़ा जे जे करिस्‍ले उला कितापत लिखाल रहकि आर अइ अनुसार मराललार निसाफ हल्‍कि।
66020013	सुमुन्‍दरट आप्‍नार सङे रहाल मराललाक फिर्ता दिले। अइनङ करे मिर्तुड आर पातालखान आप्‍नार सङे रहाल मराललाक घुराए दिले। आर अम़ा जे जे करिस्‍ले अइ अनुसार अम़ार निसाफ हल्‍कि।
66020014	ताहार बाद मिर्तुडक आर पातालखानक अगिनेर कुन्‍डरत फेकाए दुवाल गेल। अगिनेर एइड कुन्‍डक दस्रा मिर्तु कहए।
66020015	आप जाहाँर नाअँड जिबनेर कितापखानत लिखाल नि रहकि अम़ाक अगिनेर कुन्‍डरत फेकाए दुवाल गेले।
66021001	ताहार बाद मुइँ एकखान नायाँ आकास आर एकखान नायाँ पृथिमि देख्‍नु, कियाँकि पहिलकार आकास आर पहिलकार पृथिमिखानेर समयड भेराए गेइस्‍ले आर सुमुन्‍दरट आप छेबेनि करिस्‍ले।
66021002	आर पबित्र नगर, नायाँ यरुसलेमखानक परमेस्‍वरेर ठिना से कइनाड दुल़ार आगुति जाबार ताने जेनङ साजेचे सेनङ साजिए सर्ग से हेंट माखे नाम़्‍ते देख्‍नु।
66021003	तने मुइँ सिंहासनखान से एक झनाक जोर से हेनङ कहते सुन्‍नु, “देख, परमेस्‍वरेर बासा लोकलार सङे हइचे। परमेस्‍वरट आप लोकलार सङे रहबे आर लोकला उहाँर प्रजा हबे, आर आप खुद परमेस्‍वट अम़ार सङे रहए अम़ार परमेस्‍वर हबे।
66021004	उहाँए अम़ार चखुर लोएला मुछिए दितेक आर हता घुरिए नाते मिर्तु, नाते सोग, नाते कानन आर नाते बिस दर्द हबे, कियाँकि पुर्ना काथालार समयड भेराए गेइचे।”
66021005	तने सिंहासनखानत जाहाँए बठिए छिले, उहाँए मोक हेनङ कहले, “देख! मुइँ गटे काथाला नायाँ करेचु!” आर उहाँए यहनङ कहले, “इला काथा लिखेक कियाँकि इला काथा बिस्‍वासयोग्‍य आर सत्‍य छे।”
66021006	आर उहाँए मोक कहले, “जे जे हबार छिले हए गेले! मुहें अल्‍फा आर मुहें ओमेगा हउ, मुहें सुरु आर मुहें अन्‍त्‍य हउ, जाहाँए प्‍याँसे छे उहाँक मुइँ मुफ्तते जिबन दुवा पानिर मुलड से खाबा दिम्‍किन।
66021007	जाहाँए जित्‍बे, उहाँए उला गटे कुछुर अधिकारि हबे आर मुइँ उहाँर परमेस्‍वर हम्‍किन आर उहाँए मोर सान्‍तान हबे।
66021008	मातुन डरुकला, अबिस्‍वासिला, घिनलागाला, जान हात्‍या कर्बाला, ब्‍यभिचारिला, तन्‍तर मन्‍त करा टाटकियाला, मुर्तिर पुजा कराला आर गटे बेइमानेर खेति कराला बाख्रा पाबे अगिन आर गन्‍धक जल्‍बार कुन्‍डडत। एइडक कहए दस्रा मिर्तु।”
66021009	तने उ अन्‍तिम सातमा बिपद से भराल सातटा बाटि लिए रहबार, उ सातटा सर्गदुतेर मइधे एकटा सर्गदुत मोक कहले, “आस्, मुइँ तोक कइनाडक आर्थात पाठाभेरार घर्निडक देखाम्‍कुन।”
66021010	आर पबित्र आत्‍मात उहाँए मोक एकखान बार्का आर उँच्‍च पर्बतत लेगेले आर उखान पबित्र नगर, यरुसलेमखानक परमेस्‍वरेर ठिना से, सर्ग से हेंट माखे नाम़्‍ते देखाले।
66021011	उखान नगर परमेस्‍वरेर महिमा से चकमकाइस्‍ले, ताहार चमकखान दुर्लभ मनिर, बिलउर मनिर सन्‍ति स्‍फटिक सिसार लाखा झकझक छिले।
66021012	उहाँर चारह बिति एकखान बार्का आर उँच्‍च दिबाल रहए, दिबालखानत बारखान दुवार आर हरेकखान दुवारत एकटा करे सर्गदुत रहए आर हरेकखान दुवारेर पर इस्राएलेर बारडा कुलेर मइधे से एकटा करे नाअँ लिखाल रहए।
66021013	पुरुबति तिनखान दुवार, उत्तर बिति तिनखान दुवार, देखिन बिति तिनखान दुवार आर पछिमति तिनखान दुवार रहए।
66021014	उखान नगरेर दिबालखानेर बारडा जग रहकि आर उला जगेर पर पाठाभेरार बार झना प्रेरितेर नाअँला लिखाल रहकि।
66021015	जाहाँए मोर सङे बलिस्‍ले उहाँर सङे उखान नगर आर नगरेर दुवारला आर दिबालला नाप्‍बार ताने सनार एकखान लगा रहकि।
66021016	उखान नगर चउखुट रहए आर्थात उहाँर लाम्‍बाइड आर चउडाइड एक बाराबर रहए। तने उहाँए लगाखान दे नगरखान नाप्‍ले ते, पन्‍द्र स माइल हल्‍कि। याहाँर लाम्‍बाइ, चउडाइ आर उचाइड बाराबर रहए।
66021017	ताहार बाद सर्गदुतट उहाँर देबालखानअ नाप्‍ले आर उहाँर उचाइ हल्‍कि एक स चउवालिस हात। लोकला जेनङ करे नापेचे सर्गदुतटउ अइनङ करे नाप्‍सिले।
66021018	देबालखान बिलउर मनिर रहए मातुन नगरखान खाँटि सनार रहए आर झकझकिया काँइचिर लाखा चिल्‍के।
66021019	नगरेर देबालखानेर जगला सब किसिमेर माहाङा मनि दे साजाल रहए। पहिलाड जग रहए बिलउर मनिर, दस्राड जग रहए निल मनिर, तेस्राड लाल मनिर, चउथाड पान्‍ना मनिर,
66021020	पाँचमाड गोमेद मनिर, छटमाड राङा मनिर, सातमाड पित मनिर मनिर, आठमाड फिरोजा मनिर, नउमाड हल्‍दिया मनिर, दसमाड रुसुना मनिर, एगारमाड धुम्रकान्‍त मनिर आर बाऱमाड बेगनिया मनिर छिले।
66021021	उ बाऱखान मुल दुवार भिना भिनि बारडा मोति से बेनाल रहए। उखान नगरेर दामालड काँइचिर लाखा झलझलिया खाँटि सनार रहए।
66021022	आर नगरखानत मुइँ कुनह मुन्‍डिल नि देख्‍नु, कियाँकि खुद परमप्रभु परमेस्‍वर सर्बसक्‍तिमानड आर पाठाभेराड हताकार मुन्‍डिल रहए।
66021023	आर नगरखानक ओजोत कर्बार ताने सुरुज बा चानेर कुनह जरुरि नि रहए कियाँकि परमेस्‍वरेर महिमाखाने हताकार ओजोत रहए आर खुद पाठाभेराडए हताकार गेछा रहए।
66021024	आप जात जातिला उखान ओजोतत बेरालुरा कर्बे, आर पृथिमिर राजाला आप्‍नार सानमानला लिए हता आस्‍बे।
66021025	दिन भरे नगरेर दुवारला केधउ बन नि हबे कियाँकि हता रात हबे नि कर्बे।
66021026	अम़ा जात जातिर गउरब आर सान मानला हता आन्‍बे।
66021027	मातुन हता नाते कुनह आसुद्ध काथा ढुक्‍बे नाते कुनह घिनलागा काम कर्बारला बा बेइमान बल्‍बारलाए ढुक्‍बे। हता बाठे अम़ाए ढुक्‍बे जाहाँर जाहाँर नाअँड पाठाभेरार जिबनेर कितापखानत लिखाल छे।
66022001	ताहार बाद सर्गदुतट मोक जिबन दुवा पानिर लदिड देखाले। स्‍फटिक सिसार लाखा झकझक उड लदि परमेस्‍वर आर पाठाभेरार सिंहासनखान से बहए निक्‍लिस्‍ले।
66022002	उड लदि नगरखानेर दामालडर बिचाबिचि बहिस्‍ले। लदिडर दनह काछारे जिबन दुवा गाछ रहए। उला गाछत बाऱ महिनात बाऱ किसिमेर फल धरेचे। उहाँर पाताइला से जात जातेर लोकला संअ हए।
66022003	आर हता स्राप कहबार कुनह काथाए नि रहबे। परमेस्‍वरेर आर पाठाभेराडर सिंहासनखान हता रहबे, आर उहाँर सेबकला उहाँर आराधना कर्बे।
66022004	अम़ा उहाँर सकलड देख्‍बे आर उहाँर नाअँड अम़ार कापाललात लिखाल रहतेक।
66022005	हता आर घुरिए रात नि हबे। अम़ाक गेछार बा सुरुजेर आजोत नि लाग्‍कि कियाँकि परमप्रभु परमेस्‍वरटए अम़ार ओजोत हबे आर अम़ा जुग जुग तलिक राज कर्बे।
66022006	तने सर्गदुतट मोक कहले, “इला बचन बिस्‍वासयोग्‍य आर सत्‍य छे। आप कि कि हबार पर छे, उला काथा आप्‍नार सेबकलाक देखाबार ताने अगमबक्‍तालार आत्‍मालार प्रभु परमेस्‍वरट आप्‍नार सर्गदुतटक पाठाइचे।”
66022007	इसुड कहचे, “देख! मुइँ जल्‍दि आसेचु। धन्‍य हए उहाँए, जाहाँए इखान कितापत लिखाल अगमबानिर बचनलार पालना करेचे।”
66022008	इला काथा सुन्‍बार आर देख्‍बार मुइँ युहन्‍ना हउ। जेइखुना मुइँ इला काथा सुनाबार आर देखाबार सर्गदुतटक देख्‍नु, ते उहाँक भक्‍ति दिबार ताने मुइँ उहाँर ठेङलात पर्नु।
66022009	मातुन उहाँए मोक कहले, “देखेक, तोक हेनङ कर्बा नि हकु इसुर सिक्‍छाड धरिए राख्‍बार तोर भाइला आर तहरे लाखा महँ बाठे एकटा सेबक हउ। दन्‍डबत बाठे परमेस्‍वरटक कर! कियाँकि इसुर बिसयत दिबार साक्‍छिड अगमबानिर आत्‍मा हए। दन्‍डबत कर्बो ते परमेस्‍वरटके कर्।”
66022010	तने उहाँए मोक हेनङ कहले, “इखान कितापेर अगमबानिर बचनलाक सिलछाप मारिए ना राख् कियाँकि समयड लगते चलि आसिचे।
66022011	दुस्‍ट काम कराला दुस्‍ट काम कर्तेइ रोहोक, कुकर्तुत काम कराला कुकर्तुत काम कर्तेइ रोहोक, धार्मिक काम कराला धार्मिक काम कर्ते जाओक आर पबित्र लोकला पबित्र हते जाओक।
66022012	इसुड कहचे, “देखेक, मुइँ जल्‍दि आसेचु। हरेकटा लोकक उहाँर कराल कामलार अनुसार दिबार ताने मोर सङे इनाम छे।
66022013	मुइँ अल्‍फा आर ओमेगा, प्रथमकार आर सेसा, आदि आर अन्‍त्‍य हउ।
66022014	“धन्‍य हए अम़ा, जाहाँए आप्‍नार नुआँला धचे जेसे अम़ा जिबन दुवा गाछेर फल खाबार हक पाओक आर मुल दुवारलार पाके नगरखानत ढुक्‍बार हक पाओक।
66022015	कुकुरला, तन्‍तर मन्‍तर कराला, ब्‍यभिचारिला, हत्‍याराला, मुर्ति पुजकला आर जाहाँए जाहाँए बेइमानिर कामलाक पसिन करेचे आर बेइमानित चलेचे अम़ा सब कोए बाहार बिति रहबे।
66022016	“मुइँ इसु हउ, मुहें आप्‍नार सर्गदुतटक पाठाइचु, जेसे उहाँए तम़ार ठिना मन्‍डलिलाक याहाँर बिसयत गबाहि दोक। दाउदेर जँर आर सान्‍तान, आर बेहानकार भटभटिया तारो मुहें हउ।”
66022017	आत्‍माड आर कइनाड कहचे, “आसेक!” जाहाँए सुनेचे उहाँउ कोहोक “आसेक।” जाहाँक प्‍याँस लागिचेक उहाँए आसोक आर जाहाँर मन जाचेक उहाँए मुफ्तते जिबनेर पानि खाओक।
66022018	जाहाँए इखान कितापेर अगमबानिर बचनला सुनेचे, अम़ा हरेक झनाक मुइँ चेतावनि देचु, काँहु जदि इला बचनत कुछु थप्‍बे ते, परमेस्‍वरट इखान कितापत लिखाल बिपतिला उहाँर पर थपिदितेक।
66022019	आर काहुँ जदि इखान कितापेर अगमबानिर बचनला से कुछु घटाबे ते, इखान कितापत लिखाल जिबन दुवा गाछेर आर पबित्र नगरखानेर उहाँर बाख्राड परमेस्‍वरट उहाँर ठिना से छिरिए लितेक।
66022020	जाहाँए इला काथार गबाहि देचे उहाँए कहचे, “छेच्‍कारे, मुइँ जल्‍दि आसेचु।” आमेन, आसेक हे प्रभु इसु।
66022021	प्रभु इसुर अनुग्रह गटे पबित्रजनलार पर रोहोक। आमेन।
