40001001	Ya ei Jisas Kraist nga wamp pundun kᵾngan kalk, tᵾk mek yant ok, Depit kangᵾm nᵾk, Depit Aparam kangᵾm nᵾk etᵾng ei nga.
40001002	Aparam ni, Aisak nga tipam, Aisak ni, Jekop nga tipam, Jekop ni, Jura kᵾn ᵾngᵾnᵾl nga tipam,
40001003	Jura ni, Peres kᵾn Jeral raⱡ nga tipam, wote wu raⱡ nga mema, Tamar Peres ni, Esron nga tipam, Esron ni, Ram nga tipam,
40001004	Ram ni, Aminarap nga tipam, Aminarap ni, Nason nga tipam, Nason ni, Salmon nga tipam,
40001005	Salmon ni, Bowas nga tipam, wote mam Reiyap, Bowas ni, Opet nga tipam, Opet ni, Jesi nga tipam,
40001006	Jesi ni, wu peng mumuk Depit nga tipam murum. Depit ni, Solomon nga tipam, mam amp Yuraiya ni, wu ei nga ambᵾm.
40001007	Solomon ni, Riyopowam nga tipam, Riyopowam ni, Apaija nga tipam, Apaija ni, Eisa nga tipam,
40001008	Eisa ni, Jeyosopat nga tipam, Jeyosopat ni, Jeyoram nga tipam, Jeyoram ni, Atariya nga tipam,
40001009	Atariya ni, Jotam nga tipam, Jotam ni, Eiyas nga tipam, Eiyas ni, Etikaiya nga tipam,
40001010	Etikaiya ni, Manasa nga tipam, Manasa ni, Amon nga tipam, Amon ni, Josaiya nga tipam,
40001011	Josaiya ni, Jeoiyakin kᵾn ᵾngᵾnᵾl ni kᵾⱡ nga tipam murum.
40001012	Ui ni kᵾn, Isrel wamp mbᵾ rok makrᵾk Bapolon kona nila mek purung. Bapolon kona mek ok mondrung ni kᵾn, Jeoiyakin ni, Seldiyel nga tipam, Seldiyel ni, Serupapel nga tipam,
40001013	Serupapel ni, Apiyut nga tipam, Apiyut ni, Eliyakim nga tipam, Eliyakim ni, Asor nga tipam,
40001014	Asor ni, Seitok nga tipam, Seitok ni, Akim nga tipam, Akim ni, Eliyut nga tipam,
40001015	Eliyut ni, Eliyeisor nga tipam, Eliyeisor ni, Matan nga tipam. Matan ni, Jekop nga tipam,
40001016	Jekop ni, Josep nga tipam, Josep ambᵾm ei Mariya, kang Jisas mam, akup mbi tek Kraist nᵾtmin ei, Jisas ei, Got nga ngurum wu.
40001017	Ei kᵾn, Aparam ni kᵾn, yant ndupa, wamp rᵾⱡaip 14 mel molk oⱡina mba, Depit metᵾng. Wote, Depit ni kᵾn, yant ndupa, wamp rᵾⱡaip 14 mel molk oⱡina mba, Bapolon mᵾi kona ou ei ndi, Isrel wamp rok, kan ngᵾk mek purung. Bapolon ok morung ei kᵾn, yant ndupa, wamp rᵾⱡaip 14 mel molk oⱡina mba, Kraist ei, Got nga ngurum wu ei metᵾng.
40001018	Ya ei, Jisas Kraist mitim mel: Jisas mam, amp Mariya ni, wu Josep nga ol ik nundᵾk mondrung. Wote ei Josep nga kuima ngok tᵾk manga tenda ila pindi nᵾpindi kᵾn kandrung ei, amp Mariya ni, Muⱡnga Wingti nga ronduⱡ ila kangambuⱡa mundrum.
40001019	Nambuⱡ emel, Josep amp Mariya tᵾmba nᵾtᵾng wu ni, uⱡ minᵾpi mbᵾ nga iti natᵾpa itim. Uⱡ ei ndi, amp Mariya kangambuⱡa mondpa itim ni, tᵾpa pena ila pendᵾp etᵾp tᵾngambuⱡ kundi nᵾkᵾndimp nimba, kiyang nᵾmp wak ruimp nimba pitim.
40001020	Numan i etpa pilpa murum ni, ur pepa, ur kump itim nila, Got nga anggelo ti ndi omba kundpa nimba mel, “Josep, nim Depit nga pundun ei, amp Mariya tᵾkᵾn nim nga ambnᵾm rundᵾn ei nga, mundmong iti nᵾti! Kangambuⱡa mondpa morum ei, Muⱡnga Wingti ei nga ronduⱡ ila mondpa morum.
40001021	Amp ei ndi, kang ti memba ei mbi tekᵾn Jisas ni, nambuⱡ emel, wu ei ndi, elim nga wamp mbᵾ uⱡ kit mbila mormin ei nga, etpa peng kont tᵾmba,” nitim.
40001022	Uⱡ kᵾⱡ itim ei, Oⱡa Nuim Got ei nga keta tᵾpa painui wu ti ndi, nitim ik ei kupa itim.
40001023	“Amp wendᵾp ei, kangambuⱡa mondᵾmba. Wote, kang ti memba ei mbi tek, “Imanuwel,” ning ei nga puⱡ ei, “Got tᵾn kᵾn morum,” nitim.
40001024	Ni kᵾn, Josep ur pepa rut nimba kᵾn, Got nga anggelo ei ndi, ur kump ngumba nitim ni mel, amp Mariya ni tᵾpa, elim nga ambᵾm rundrum.
40001025	Tᵾpa ambᵾm rundrum ei kᵾn, rᵾp rokᵾⱡ iti natᵾtᵾnggil, amp ei elim wendᵾp murum ei mel ku moⱡpa mba, kang ei mitim. Wote Josep ndi, kang ei mbi tepa, Jisas nitim.
40002001	Jisas ni wᵾl Juriya mᵾi kᵾmp ei nga kona peng ti mbi tek, Betelem nᵾtmin kona ila metᵾng. Ui ei kᵾn Erot ni, wu ei king murum. Ei kᵾn ku, akil tepa wu kat oⱡa muⱡ ila mipil mbila, kandᵾk ko rok etmin wu kᵾⱡ al ant oⱡa orum orunga molk ok, Jerusa-lem kona peng ila ping orung.
40002002	Jerusalem rᵾk ok waldᵾk nᵾk mel, “Kang nana Jura wamp mbᵾ nga King moⱡmba kang mem nᵾng ni nant? Wu king moⱡmba ei nga mipil ei, tᵾn al ant oⱡa ui orunga, kandpᵾn ombun mbi paka rundmin onmᵾn,” nᵾtᵾng.
40002003	-
40002004	King Erot ni, wu king ti meng nᵾtᵾng ik ei pilpa, rot nimba, popᵾⱡ kurum ei mel ku, Jerusalem ila ik ei pᵾtᵾng wamp mbᵾ pilik, rot nᵾk popᵾⱡ mundᵾk etᵾng ku. Ni kᵾn, wu pris kuimbal mbᵾ na, mi ik mbo wu na mbᵾ ok, tᵾk tenda itᵾi nilinga, oⱡina waldpa nimba mel, “Got ndi mbi ropa mundum wu Nuim Mumuk Kraist ei, nant tila meng nda?” Erot nitim.
40002005	“Wu ni kᵾⱡ ndi, nᵾk int nduk Betelem kona peng Juriya kona ila meng,” nᵾtᵾng. “Ei painui wu ti ndi, ik pai nomba i etpa ropa pinditim:
40002006	“‘Juriya orunga kona Betelem ye, nim kona peng kel ti mon. Ei nambuⱡ emel, Betelem kona ila wu ti meng ei ndi, Isrel wamp mbᵾ nga king moⱡpa, wamp mbᵾ rᵾp etpa tᵾpa kun etmba,’” nitim.
40002007	Ei kᵾn, Erot ndi, al ant oⱡa ui orunga, wu tᵾma ni kᵾⱡ tᵾpa tenda etpa, mou kel ti rorung nila waldpa nimba mel, “Mipil ei ant mong kun nant ei kᵾn, muⱡ ila oⱡa oⱡnga kanᵾng?” nitim.
40002008	Nᵾtᵾng ik ni pilpa, wu ni kᵾⱡ tᵾpa, Betelem mondpa ik ei mel nimba “Puk wang nduk kang ninmin ei kurᵾi! Kandᵾk tᵾng ndam, yant ok na kondᵾk nangina, na i ku etᵾp, mbo mbi paka rimp,” nitim.
40002009	-
40002010	Wu kᵾⱡ, king ei nitim ik ni pilik, en enim ping orung ni mel puk, nombuⱡa mam ila mipil unt kandᵾk, pep rok orung ni pitim. Wote, mipil ni kandrung ei kᵾn, ama numan mam ti elinga, kai pilik morung. Wote mipil ni oⱡa muⱡ ila ndui nimba kuimp tilinga, wu ni kᵾⱡ akil tek puⱡᵾngina, mipil ni mba, kang nana ni pitim manga nila omba murum.
40002011	Mipil rᵾⱡang nomba pitim, manga nila murᵾk puk, amp Mariya kᵾn, kang nana Jisas raⱡ kandᵾk tᵾk, rumaⱡi pek, Jisas nga mbi paka rondrᵾng. Wote, en enim nga wal mek orung nimbᵾ, elpa elpa aptᵾk tek, ku eng nui mat ngok, kopung mura rui, ou ni mat kᵾn, nde ongum i ku etpa mura rui mat angge nᵾk ngok etᵾng.
40002012	Mel nimbᵾ ngok pendᵾk, en enim kelik mang kona nombuⱡa mam elpa tila ku purung. Ei nambuⱡ emel, Got ndi, rumbᵾⱡ rui ur kump ila man ngumba, king Erot morum ila aldpa int pi nᵾpᵾi nitim ei nga etᵾng.
40002013	Ant oⱡa ui wu tᵾma ni kᵾⱡ puⱡᵾngina, mbuldung orunga, Got nd, Josep ur pitim nila ur kump ngumba, kundpa nimba mel, “Oⱡa molkᵾn! Kang nana ei kᵾn, mam kᵾn kongundkᵾn mekᵾn, Isip mᵾi kᵾmp ila nᵾng nᵾkᵾn pi! Puk ila muⱡangina, na ndi, yant ui nᵾnt tila pilkᵾn, yant ui! Nambuⱡ emel, ᵾkpi nundpa, king Erot ndi, elim nga el wu mbᵾ tᵾpa mundangga, ya kang nana ei rok kunding enmin ei mon!” nitim.
40002014	Ik ei pilpa, rumbᵾⱡ tenda nila ku, kang nana ni kᵾn, mam kᵾn kongundpa melinga, Isip kona ila purung.
40002015	Kona nila puk molk, ui mat tᵾk mundᵾⱡina, wote king Erot ni kurum. Ei nga, Pai nui wu Aisaiya ndi, ik nitim ei omba kupa itim. Ei nga, ik pai nui wu ei ndi, Oⱡa Nuim Got nga keta tᵾpa nitim ik ei mel, “Na nga kangᵾm ei, al Isip murum ei, wi rop Isip wak ropa kelpa ekit wangga nᵾnt!” nitim.
40002016	Wu pilpa kungᵾndi ni kᵾⱡ ndi, King Erot elim tᵾk kumngui randrᵾng, uⱡ ei tᵾpa mendpa popᵾⱡ kurum. Popᵾⱡ ei ndi, elim nga el wu mbᵾ kundpa nimba mel, “Kang nana ya Betelem kona ila kep, Betelem nga nondpa petmin wamp mbᵾ nga kang nana pana raⱡ ndi, mana ndupa, kanᵾng mbᵾ rok kundᵾi!” nitim. Ei nga, tᵾma ila ant oⱡa ui orunga orung wu ni kᵾⱡ ndi, mipil kuimp tepa pilinga nilinga, kandᵾk ok nᵾtᵾng ik ni pilpa moⱡpa, Jisas ni rop kundimp nimba, pilpa pana to ei mel, kang nana mbᵾ rok kundᵾi!” nitim.
40002017	I itim uⱡ ei ndi, painui wu Jerimaiya ndi, pai nomba nitim ik ei, omba kupa itim, ik ei mel,
40002018	“Wi Rama kona ila, wi ti urum pitmin ni, wamp ka rom ᵾⱡmbᵾⱡ ik ei pitmᵾn. Ni kᵾn, amp Reisel ndi, elim nga kangambuⱡa mbᵾ nga ka itim. Numan wang ndangga nᵾk, kont kondᵾnmin ei, kont kuⱡi nᵾⱡi!” nitim. “Ei nambuⱡ emel, elim nga kangambuⱡa mbᵾ, kolk pora ndung ei nga!” nitim.
40002019	-
40002020	Erot kurum ni kᵾn, Josep wᵾl Isip murum nila, ur kump itim ei, Got nga anggelo ti ndi omba, Josep kundpa nimba mel, “Nim oⱡa molkᵾn, kang ei kᵾn, mam kᵾn kongundkᵾn mekᵾn, nim nga Isrel mᵾi ila rukᵾr pi! Nambuⱡ emel, kang ei, rop kundmin nᵾtᵾng wu nimbᵾ korung,” nitim.
40002021	Ni kᵾn, Josep ik ni pilpa, rut nimba rumbᵾⱡ tenda nila, kang ei kᵾn mam kᵾn kongundpa mepa, Isrel mᵾi ila yant urum.
40002022	-
40002023	Wote Erot koⱡnga, kangᵾm Arkaleyas ni, tipam nga koⱡ ila, Jura wamp mbᵾ, rᵾp enim nᵾtᵾng ik ni Josep pilpa, Jura kona ila mba ei nga mundmong itim. Ni kᵾn, Got ndi, ur kump ngumba nduimp rundrum mel, Galili ni, kona ei nga kona peng ti mbi tek, ‘Nasaret,’ nᵾtmin nila, mba pepa murum. I itim uⱡ ei ndi, painui wu ti ndi, Jisas nga nᵾndpa nitim ik ni omba kupa itim, “Wu ei mbi tek, ‘Nasaret wu ei,’” nitim.
40003001	-
40003002	Ui nimbᵾ kᵾn, wamp nu tindi wu Jon ni Jura kona kui waka ronggᵾt Got nga ik ei puⱡ mondpa, wamp mbᵾ kᵾn nimba mel, “Got nga wamp tᵾpa mumuk rui kona ei nundpa onum kᵾn, en enim nga uⱡ kit mbᵾ tᵾk mbuldung ngᵾi!” nitim.
40003003	Jon ni wu ei, painui wu Aisaiya ndi, nitim wu ni, nimba mel, “Kona kui waka ila, wamp ti wi ropa, ‘Wu Nuim ei tᵾn kᵾn omba ei nga nombuⱡa mam ei kᵾtᵾk kai itᵾi! Nombuⱡa rondung ei, kun pangga,” nitim.
40003004	Jon nga muⱡ mbal wal pᵾki pᵾkrᵾm mbᵾ, kng kamel nga kᵾng mbila rok rambrᵾng. Wote, kng kᵾng ei, kᵾp kan rurum. Rᵾng nui mel, uipᵾ nguimba mbᵾ ropa numba, pilma muⱡ mbᵾ tᵾpa numba itim.
40003005	Elim nga ik nitim ni kᵾnmin nᵾk, Jerusalem ila wamp na, Jura wamp rᵾⱡaip na, nu Joran ᵾldᵾ ila wamp rᵾⱡaip na mbᵾ orung.
40003006	En enim nga uⱡ kit etᵾng nimbᵾ nᵾk para nduⱡina, nu Joran ila nu tinditim.
40003007	Perisi na, Sarusi wu minal Jon ndi, nu tᵾndangga nᵾk, orung ni kandpa, i nitim, “Enim kimbuⱡa mbᵾ ye! Enim Got ndi, popᵾⱡ tᵾpa mundᵾmba enim ila enim nᵾng nᵾk, ping nimba wamp nam ndi nitim?
40003008	Nim nga uⱡ in mbᵾ ndi, nim nga numan ropᵾⱡ run uⱡ ei, tᵾpa mot ndangga.
40003009	Wote, mindil tᵾpa mundᵾmba uⱡ ei na, Aparam nga pundun kungan ei, nᵾmp kᵾn na, nᵾng nᵾmp mbi nᵾk pili nᵾpᵾlᵾi! Na ndi, enim kundᵾp namp, ‘Ku mbᵾ mana, Got ndi, etpa Aparam nga wamp pundun kungan kapⱡa randᵾmba!’
40003010	Rui ti ndi, nde ei nga puⱡ pilkan kᵾⱡ, rung ndumba ei nga tᵾpa kun etpa morum. Nde ti, mong kai ropa iti natᵾm nde ei, rui rok tᵾk, ndip ila munding.
40003011	Na enim nu ila mint nu tindint ei ndi, nim kupa numan ropᵾⱡ rᵾn nᵾmp ent. Wote, akil tepa omba wu ei ndi, Muⱡnga Wingti kᵾn, ndip kᵾn pendpa nu tᵾndᵾmba. Wu ei, na mel kapⱡa mon! Wu Nuim ei nga ronduⱡ ei, kot oⱡa mel, na wu mana orunga ei ndi, elim nga kᵾmp rᵾk mel raⱡ kep, tᵾp mimp mel kapⱡa mon.
40003012	Wu ei ndi, wit ropa muⱡ petᵾm mana, ropa nᵾnou rorum mbᵾ apurᵾrmᵾn ni mel, mana wamp mbᵾ i etpa, apᵾrpa wamp kit kai mbᵾ, tᵾpa elpa elpa mondᵾmba. Wit ropa muⱡ pem mbᵾ tᵾpa, manga etpa, wit ropa nᵾnou rom mbᵾ tᵾpa, ndip tila kaⱡmba, ndip ei kumbᵾⱡi nambᵾrᵾm!” nitim.
40003013	Jon wamp nu tinditim ui ni kᵾn, Jisas wil Galili orunga moⱡpa, omba nu Joran ila omba, Jon ndi elim nu tᵾndangga nimba urum.
40003014	Ni kᵾn, Jon ndi numan pilpa onum ei, wak rangga nimba Jisas kundpa, “Na wu mana ei, nim ndi nu tᵾndᵾn nᵾmp kel rondᵾp mor ndi, wote na ndi, nim nu tᵾndamp nᵾn ei, etᵾk pilik nᵾn mel nant?” nitim.
40003015	Ni Jisas ndi, ik punt ropa nimba mel, “Akup nᵾnt uⱡ ei mel, peng piyangga. I etᵾp mbuⱡ uⱡ ei, Got nga numan ila pilangga kapⱡa etmba,” nitim. Wote Jon ndi, Jisas nitim ni mel pilpa teng ndupa itim.
40003016	Wote Jon ndi, nu tᵾndᵾlnga, Jisas nu mil ni wak ropa ekit oⱡnga, wi muⱡ ei, wei guⱡ gaⱡa nimba kumba tilinga, Got nga Muⱡnga ni kᵾi Imil mel ndui nimba mana omba, Jisas nga peng ila rᵾⱡang ngumba murum.
40003017	Ni kᵾn, wi muⱡ ila ik ti ekit omba nimba mel, “Ya wu ei, na nga kangᵾm mendpᵾⱡ ei, nanim kandᵾp numan ndi kont,” nitim.
40004001	Seitan ndi, Jisas oⱡa tᵾpa kanᵾmba ei nga, Got nga muⱡnga ei ndi, Jisas mepa kona kui waka tila purum.
40004002	Rumbᵾⱡ 40, wote ant 40 mel rᵾng ti nui nandpa pitim ei nga, Jisas ama kump kun ndi kurum.
40004003	Ni kᵾn, Seitan Jisas murum nila omba kundpa nimba mel, “Nim Got nga kangᵾm ei ndam, ya ku kᵾⱡ nana omba oka rᵾⱡangga,” nitim.
40004004	Wote Jisas ndi, ik punt ropa nimba mel, “Got nga ik mong ti petᵾm ei ndi, nimba mel, ‘Oka ndi, mendpᵾⱡ wamp ti ombᵾl ᵾmbᵾⱡi nambrᵾm. Got nga keta ila ik mong ekit orum ei ndi, wamp ombᵾl ambrᵾm,’” nitim.
40004005	-
40004006	Nitim ni kᵾn, akil tepa Seitan ndi, Jisas tᵾpa mepa kona wingti Jerusalem nga manga wingti ou im ila mondpa, Jisas kundpa, “Nim Got nga kangᵾm ndam, pukᵾ rokᵾn mana pi, Got nga ik mong ti petᵾm ei ndi, nimba mel, ‘Elim nga anggelo mbᵾ, nim nga nᵾndpa tᵾpa mundangga, nim tᵾk ki kaimp pol ila ambulk, oⱡa nduk mek wangina, nim nga kᵾmp kot kep, ropa nit pindi napundᵾmba’” nitim.
40004007	Ni kᵾn, Jisas ndi, ik punt ropa nimba mel, “Got nga ik mong ila ku, ik ti petᵾm ei ndi nimba mel, ‘Nim nga Wu Nuim Got ei, oⱡa tᵾkᵾn, kᵾni nᵾkᵾni mon, nimba petᵾm!’” nitim.
40004008	-
40004009	Aldpa Seitan ndi, Jisas tᵾpa mepa komnga oⱡa tila mba, muⱡ uⱡ ila kng mel tetᵾm mbᵾ kᵾn, wamp rᵾⱡaip mormin mbᵾ kᵾn, tᵾpa ora ndupa, nimba mel, “Na kᵾn rumᵾⱡi pekᵾn na nga mbi paka rundᵾn ndam, ya kona na mel, na kan mbᵾ pᵾkᵾ nim nguimp,” nitim.
40004010	Ei kᵾn, Jisas ndi, nimba int ndupa, “Seitan nim kelkᵾn pi! Got nga kᵾndᵾk ik mong unt nga petᵾm ei ndi, nimba mel, ‘Nim nga Oⱡa Nuim Got ei mendpᵾⱡ, mbi paka rondkᵾn kongun indi!’” nᵾtᵾm.
40004011	Seitan ni, Jisas wak ropa kelpa puⱡnga, anggelo mbᵾ ndi ok, Jisas tᵾk rapᵾndrᵾng.
40004012	Jon tᵾk kan manga ila pendᵾtᵾng nᵾtᵾng ik ni Jisas pilpa, Juriya mᵾi kona ei wak ropa kelpa, Galili int purum.
40004013	Jisas mba Nasaret muⱡi nambᵾⱡpa, kelpa mba Kaperniyum kona peng ila pepa murum. Kona peng ei, num Galili ei nga ᵾldᵾ wote, Sepulun kᵾn, Neptali wu rᵾⱡaip raⱡ nga oi ila.
40004014	Uⱡ itim ei, Oⱡa Nuim Got ei nga keta tᵾpa ik pai nui wu Aisaiya ndi, nitim ik ei omba kupa itim.
40004015	“Sepulun kᵾn, Neptali wu rᵾⱡaip kᵾⱡ nga mᵾi kᵾmp, wote num kuta morum orunga ndi, Joran al orunga, Galili mbo wamp rᵾⱡaip elpa mbᵾ nga mᵾi ila,
40004016	enim rumbᵾⱡ ila morung wamp mbᵾ, akup rᵾⱡang ti kᵾning! Enim wamp kui nga mᵾi ila petᵾng wamp mbᵾ, akup rᵾⱡang ei ndi, rᵾⱡang ngumba,” nitim.
40004017	Ui ni kᵾn, Jisas nga nombuⱡa rung ik mbᵾ puⱡ mondpa wamp mbᵾ kᵾn nimba mel, “Muⱡ ila tᵾpa mumuk rui uⱡ ei enim kᵾn onum. En enim nga uⱡ kit mbᵾ wak rᵾiya!” nitim.
40004018	Jisas, num Galili ei nga ᵾldᵾ orunga omba kᵾndrᵾm mel, oma wal mundi wu ᵾngᵾn ᵾngᵾn raⱡ Saimon wote, (mbi tek Pita) nᵾtmᵾn. Ni kᵾn, ᵾngᵾn akil Andru raⱡ oma ruimbil nᵾkᵾⱡ, oma wal nu ila mundkᵾⱡ morunggil.
40004019	Ni kᵾn, Jisas ndi nimba mel, “Enmbil na kᵾn wᵾl! Na ndi, enmbil wamp wal mondᵾk tinggil ei mel, mbo indimp,” nitim.
40004020	Nitim ni mel teng ndukᵾⱡ, oma wal nimbᵾ tᵾngᵾnda mint wak rokᵾⱡ, elim purum nila kunda purung.
40004021	Wote, num ni nga ᵾldᵾ orunga mba, ama merᵾng orunga nu mil ila, wu ᵾngᵾn ᵾngᵾn elpa ralt ku morunggil. Ni raⱡ, wu Sepeti kangᵾm Jeims kᵾn, Jon kᵾn, wu raⱡ nga tipam Sepeti kᵾn, nu kanu ila oma wal mundmin nᵾk, wal tek kun etᵾk moⱡina, Jisas ndi, omba wi rurum.
40004022	Ni kᵾn, tᵾngᵾnda rot nᵾk, oⱡa anggilikᵾⱡ, en enmbil nga tipam ni kep, nu kanu ni kep, mondᵾk kelkᵾⱡ wak rokᵾⱡ, Jisas purum nila kunda purung.
40004023	Jisas mba Galili orunga andpa, kapⱡa endpa, atinga manga mbila, Got nga ik mbo endpa, tᵾpa mumuk rui kona kᵾndᵾk ik kai ei, nimba ngumba, kui mbo elpa elpa na, kᵾmp ki rambuⱡpa itim wamp mbᵾ etpa, we mondpa itim.
40004024	I itim uⱡ mbᵾ nga timan ei, Siriya kona orunga pora purum ila, kui elpa elpa roⱡnga, mindil norung wamp na, kur kit rurum wamp na, numan mbila ropa kupᵾr mundrum wamp na, on por murum wamp na mbᵾ mek oⱡina, Jisas ndi, wamp mbᵾ pora etpa titim.
40004025	I itim ila kandᵾk, Galili kona peng kᵾⱡ kᵾn, Jerusalem, Juriya nui orunga na, Joran noi orunga wamp nimbᵾ, kᵾmp kᵾn ok, elim purum mel, kandᵾk pep rok purung.
40005001	-
40005002	Jisas wamp num ni kandpa, elim komnga mong tila oⱡa mba murum. Elim nga kitip kᵾni wu ni kᵾⱡ, elim murum nila molk, pok elingina, puⱡ mondpa wamp nimbᵾ, ik mbo endpa nimba mel,
40005003	-
40005004	“Got nga uⱡ mbᵾ nga kapⱡa iti natilinga, keⱡ rundi rundi mormin wamp mbᵾ, kai pileing. Got nga wamp tᵾpa mumuk rui kona ei, wamp mbᵾ nga, mᵾi kona uⱡ kit mbᵾ ndi elinga, mundmong mindil tᵾnmin wamp mbᵾ, kai pileing wamp mbᵾ, Got ndi, etpa numan wang ndumba!
40005005	Numan koma tᵾi wamp mbᵾ, kai pileing, Got ndi, kela memp mᵾi nguimp nitim ei, en enim puⱡ puⱡ ralk ting!
40005006	Got nga numan ngorum uⱡ mbᵾ, etamin ka nᵾk, kum pendᵾtmᵾn wamp mbᵾ kai pileing, numan ngᵾng uⱡ mbᵾ mel etpa, kapⱡa endangga!
40005007	Wamp elpa mbᵾ kaimp kurmin wamp mbᵾ kai pileing, wamp kit kai kᵾmp ti ui ei kᵾn, Got ndi, wamp i etmin mbᵾ, kaimp koⱡmba!
40005008	Numan kun kai pendpa, Got nga nimba pilim wamp ei kai pilangga! Wamp mbᵾ Got kᵾning.
40005009	Wamp molk kundeing nᵾk, kongun etmin wamp mbᵾ kai pileing, wamp mbᵾ Got ndi, el elim nga kangambuⱡa nimba!
40005010	Got nga numan ngorum uⱡ mbᵾ elingina, rok pep rok, rok pint panda etᵾk mek andinmin wamp mbᵾ, kai pilᵾi! Muⱡ kona tᵾpa mumuk rui kona ei, wamp mbᵾ nga!
40005011	Enim na nga kitip kᵾni wamp kᵾⱡ, ui nant mat ila enim wamp kit nᵾk, rok pint panda etᵾk, tᵾk mbuldung oldung etᵾk, ik kit mbᵾ, we ndil ndil polk nᵾng wamp mbᵾ kai pilᵾi! Nambuⱡ ei mel, enim na pep rormin wamp kᵾⱡ.
40005012	Enim numan kai pendᵾk, rui mᵾi nᵾk muⱡᵾi! Enim nga mel mam kai ti punt ropa ngumba ei, muⱡ kona ila tendpa morum. Enim mul nᵾmbil unt mbila, ik pai nomba ni, wu mat morung mbᵾ ei ku etᵾk, rok pint panda etᵾk, mek andrᵾng.
40005013	“Enim Got nga wamp ya mᵾi kona wamp mbᵾ kᵾn, ip kuta mel, wote ip kuta ei nga tᵾngᵾn ei purpa wei ai em ndam, ip kuta ei nga tᵾngᵾn ei, etᵾp timin mel nant? Ip kuta purpa kit etᵾm ei, mundᵾk kelik mᵾi ila wamp mbᵾ ndi kambitmin.
40005014	Enim, muⱡ uⱡ mbila wamp molk pᵾnmin mbᵾ nga rᵾⱡang mbᵾ. Manga rᵾⱡaip ti mek, komnga mong ila rakurmin ei nga rᵾⱡang ei, mou rui napᵾrᵾm ei mel kapⱡa.
40005015	Wamp ti ndi, ndip lam kandpa, lam rᵾⱡang ei, panda ropa mundi namᵾndrᵾm mon. Wote lam kandᵾk, oⱡa nduk monduⱡina, manga ila mormin wamp ei, rᵾⱡang ngᵾⱡnga rᵾⱡang ei, kandᵾk mormin ei mel kapⱡa.
40005016	Ei mel ku, enim nga rᵾⱡang ei, wamp mbᵾ nga kuimp keta ila rᵾⱡang pangga! Enim nga uⱡ kai eng mbᵾ, wamp mbᵾ ndi kandᵾk, enim nga Tipanᵾm Got wi muⱡ kona morum ei nga mbi ei, paka rundeing.
40005017	“Na ik mbo endᵾnt uⱡ ei nga, enim ndi, pilik pai nui wu mbᵾ nga ik niting na, Got nga mi ik Moses ngurum na mbᵾ, rop mbuⱡ mbaⱡ indimp nᵾmp, ur nᵾk pili nᵾpᵾlᵾi mon! Na rop mbuⱡ mbaⱡ indimp nᵾmp ui nᵾwᵾr mon. Na ik kᵾⱡ etᵾp, kupa indimp nᵾmp mana ur.
40005018	Pilik muⱡᵾi! Ya akup moⱡᵾp onmᵾn ui ei, mba muⱡ mᵾi raⱡ pora nimba ei kᵾn, rᵾk ting ila, Moses nga mi ik ei nga, ik mong tenda kot kep, mᵾi ila uⱡ mbᵾ ndi, ropa kawa ndui nᵾndangga. Got nga ik ei ndi, etmba nitim uⱡ mbᵾ, etpa pora ndumba.
40005019	Ei nga, wamp nam ti ndi, Got nga mi ik ei nga, ik mong onunga ti, tᵾpa pei mondrum uⱡ ei mel, wamp mat i ku iteing nimba, mbo endim ndam, wamp ei Got nga tᵾpa mumuk rui kona ila wamp nuim muⱡi nambuⱡmba. Wote, wamp nam ti ndi, mi ik ei, tᵾpa ou ndupa, wamp mat i ku etᵾk tᵾk, ou ndᵾi nimba mbo endim ndam, wamp ei, Got nga tᵾpa mumuk rui kona ila wamp nuim moⱡmba.
40005020	Na enim kundᵾp namp, enim Moses nga mi ik mbo wu na, Perisi wu na mbᵾ, kun kai mormin uⱡ ei, tᵾk mana mel nduk, enim Got nga numan ngorum uⱡ mendpᵾⱡ mbᵾ mel, pep rok eng ndam, enim tᵾpa mumuk rui kona ila rukᵾr ping.
40005021	“Tᵾn nga anda kouwᵾmᵾn Jura wamp mbᵾ, man ngok, wamp rok kundi nᵾkᵾndᵾi nᵾtᵾm. Rom wamp ei, kombulk nangina mba, kupa em ndam, mong tangga.
40005022	Ni kᵾn wote, akup na ndi, enim ik i etᵾp kondᵾp nᵾnt, wamp nam ti ndi, elim nga ᵾngᵾn ti kᵾn popᵾⱡ kuⱡᵾm ndam, wamp kᵾmp ti, wu ei nga kuimp keta ila mba anggilmba. Wamp nam ti ndi ᵾngᵾn ti nimba kit mondum ndam, ‘Nim ik ei mek puk, rᵾp wu,’ mbᵾ kᵾn, nᵾk mot ndᵾi! ‘Wamp nam ti ndi, elim nga ᵾngᵾn ei kundpa, nim kur kupᵾr wamp ti kant ei ka!’ nim ndam, nim wamp ei ndip kona ila mindil nomba.
40005023	-
40005024	Wamp ti ndi, Got kᵾn rat pol wingti ila mel mat, wei gem nguimp nᵾkᵾn, oⱡa pukᵾn molkᵾn, wamp mbo ei kᵾn, ik puⱡ mat ropa mondpa nimba pilpa em ik ei, omba rondum pin ndam, nim nga wei gem ngᵾn mekᵾn mel ei, rat pol wingti ei nga kuimp keta ila tᵾkᵾn kelkᵾn, tᵾkrᵾk yant okᵾn, wamp mbo ei kᵾn, pem ik mbᵾ nᵾkᵾⱡ mᵾn mondkᵾⱡ kᵾn, yant okᵾn, wote Got wei gem nguin mekᵾn pun mel ei ngui.
40005025	Wamp ti ndi, nim mepa kot indimp nim ndam, wamp ei kᵾn, ik puⱡ pem ei kot manga ila pi nᵾpi kᵾn, nombuⱡa paka ila unt nᵾk rotᵾk tᵾl muna, i iti natᵾkᵾⱡ, kot manga ila kun punggil ndam, nim tᵾpa wamp kᵾmp tᵾtᵾm wu ei kᵾn ngangga wu ei ndi, nim tᵾpa, el nde wu kᵾⱡ kᵾn ngangga, nim mek puk kan nguing.
40005026	Ik kupa ei, nim kondᵾp nᵾnt, mel punt mat nim kᵾn petᵾm mbᵾ, punt rokᵾn pora ndun ndam, mint kan manga ei wak rokᵾn ekit pin,” nitim.
40005027	Jisas ndi, nimba mel, “Tᵾn nga anda kouwᵾmᵾn mbᵾ ndi, Jura wamp mbᵾ, man ngok nitmin pᵾtmin ik ei, ‘Wu ti nga amp ei tek pi nᵾpᵾi,’ nᵾtmᵾn.
40005028	Ni nga wote, akup ila na ndi, enim ik i etᵾp kundᵾp nᵾnt. Wu nam ti ndi, amp ti kandpa amp kant ei, tep pilmba ndam, pᵾp nimba pᵾtᵾm. Uⱡ ni ndi, mundmong ila amp ni, unt tepa pepa pora ndurum.
40005029	Ei kᵾn, nim nga mong orunga ndi, nim etpa nit paka ila pendᵾm ndam, mong orunga polkᵾn tᵾkᵾn, rok mundᵾk kili! Kᵾng ei nga mel imp tenda ti ndi, etangga nim nga kᵾng kᵾⱡ pᵾkᵾ, ndip kona ila mba ei mon. Kᵾng ei nga em mel tenda ei, kᵾng ila muⱡi nambᵾⱡᵾm uⱡ ei kai.
40005030	Muna, nim nga ki mbo orunga ndi, nim etpa nit paka ila pendᵾm ndam, koⱡmung etkᵾn mondᵾk kili! Ki tenda ei ndi, etangga nim nga kᵾng kᵾⱡ pᵾkᵾ, ndip kona ila mba ei mon. Em ki ei nga koⱡmung kopᵾt, ki ila muⱡi nambᵾⱡᵾm uⱡ ei kai!
40005031	“Tᵾn nga anda kouwᵾmᵾn mbᵾ ndi, Jura wamp mbᵾ man ngok, ‘Wu nam ti ndi, elim nga ambᵾm ei, mondpa kelim ndam, amp ei akup mondᵾp kent nimba, wu amp ndenggᵾⱡa ndui pepa ti ropa ngangga.’
40005032	Ni nga wote, akup na ndi, enim ik i etᵾp kundᵾp nᵾnt, wu ti ndi, ambᵾm ei, wu elpa ti ndi, tepa pi nᵾpangga. Ik elpa tila nimba, oⱡa ndupa tepa ambᵾm mundpa kilangga, amp ei mba wu kont nga ti pum ndam, wu elpa tᵾpa tepa pei uⱡ ei nga mong ei, amp mundpa kelim wu ei tᵾmba. Wote, mundpa kelim amp ei, tᵾm wu ei, amp elpa tepa pei uⱡ ei nga mong ei tᵾmba.
40005033	“Tᵾn nga anda kouwᵾmᵾn mbᵾ ndi, Jura wamp mbᵾ man ngᵾk nᵾtᵾng petmin ei mel, ‘Nim nga mi tekᵾn itimp nin uⱡ ei, rokᵾn puⱡa rui nᵾri! Wote, nim nga Got ei kᵾn, mi tekᵾn itimp nin uⱡ ei mel etkᵾn kapⱡa indi.’
40005034	-
40005035	Ni nga wote, akup ila na ndi, enim i etᵾp kundᵾp nᵾnt, nim mi tekᵾn uⱡ ti itimp nᵾkᵾn pin ndam, kona ti mbi tekᵾn ni nᵾni! Wote ik ti nᵾmp ronduⱡ mundimp nᵾkᵾn, muⱡ kona ei mbi ti nᵾti! Nambuⱡ emel, muⱡ kona ei Got nga rᵾpndi pol ei, muna ya mᵾi ei mbi ti nᵾtᵾi! Ei nambuⱡ emel, ya mᵾi ei, Got nga kᵾmp raⱡ kambitim kona ei, muna Jerusalem mbi ti nᵾti! Nambuⱡ emel, Jerusalem ei, Got wu peng mumuk ei nga kona peng ei tetᵾm.
40005036	Muna ik ti nimp ronduⱡ mundimp nᵾkᵾn, nim nga peng ombᵾl ei ᵾmbᵾⱡi nᵾmbᵾⱡi. Nambuⱡ emel, nim nga peng ombᵾl ei ambuⱡana. Nim nga peng ndi kot kep, pomp ndumba muna, kurᵾmᵾⱡa iti natᵾmba.
40005037	Nim nga nin ik ei, kapⱡa nin ndam kep, mon nin ndam, ik tenda ei ni, merᵾng ik mat pendᵾp nᵾmp ronduⱡ mundimp nᵾkᵾn nin ndam, Seitan kᵾn orum ik mbᵾ nin.
40005038	“Tᵾn nga anda kouwᵾmᵾn mbᵾ ndi, man ngᵾk niting pᵾtmᵾn ei mel, ‘Wamp ti ndi, nim nga mong orunga ropa tᵾm ndam, mong elim nga mong ei rokᵾn ti ku, nim nga gu ei ropa randum ndam, elim nga gu ei ku rokᵾn rᵾngᵾn.’
40005039	Ni nga wote, akup ila na ndi, enim i etᵾp kundᵾp nᵾnt, wamp ti ndi, nim kᵾn uⱡ kit mat em kandkᵾn, ei mel ku etᵾp punt rop tamp nᵾkᵾn iti nᵾti! Wamp ti ndi, nim nga keng orunga ki ⱡurwa nde rom ndam, keng orunga nont ndana pendpa rangga!
40005040	Wote, wamp ti ndi, nim nga wal pᵾki kel rukrᵾng orunga kᵾⱡ tᵾmp nimba, nim mepa kot endim ndam, nim nga wal pᵾki ekit orunga kᵾⱡ ngana pendpa tangga!
40005041	Wamp ti ndi, pilkᵾⱡ ngumba, nim kona nundpa tila, pi nim ndam, nim ndi, oma kona roⱡ tila pi.
40005042	Wamp ti ndi, nim mel ti waldᵾm ndam, waldᵾm mel ei ngui! Wamp ti nim nga mel ei mep mbo etᵾp, wote mep omp ngeimp nim ndam, wak rok ngana mepa etpa, wote mepa omba ngangga!
40005043	“Tᵾn nga anda kouwᵾmᵾn mbᵾ ndi, man ngᵾk nᵾtᵾng pᵾtmᵾn ei mel, ‘Nim numan ngᵾng wamp mbᵾ numan ngukᵾn, nim numan ngangᵾng wamp mbᵾ, numan ngui ngᵾngi,’ nitim.
40005044	Ni nga wote, akup na ndi, enim i etᵾp kundᵾp nᵾnt, nim nga el rui wamp mbᵾ numan ngokᵾn, nim rok pint panda eng wamp mbᵾ, Got kᵾn atinga rundi.
40005045	Uⱡ ei mel etangina, oⱡa muⱡ kona Wuta ei nga kangambuⱡa ralk muⱡeing. Oⱡa nuim ndi, wamp kit, kai mbᵾ kᵾn, ant tenda ei nga rᵾⱡang ei wamp mbᵾ kᵾn, ngumba kapⱡa endᵾtᵾm. Wote kona ndamᵾng ei, i ku etpa rangga nilinga, wamp kit kai mbᵾ mormin kona ila rorum.
40005046	Ei kᵾn, nim numan ngᵾng wamp mbᵾ ku, numan ngᵾn ndam, wote Got ndi, nim namba tangga mel ti ngumba? Gapman nga ku moni takis tᵾndᵾtmin wu mbᵾ, uⱡ emel etmᵾn ei ka.
40005047	Wote, nim nga wamp puⱡ na, wamp min na mbᵾ mint ik rungᵾndᵾn ndam, uⱡ ei mbo wamp mbᵾ kᵾn, uⱡ kont ti mon? Got kᵾn mondpa pili nᵾpili wamp mbᵾ, i ku etmᵾn.
40005048	Ei kᵾn, nim nga oⱡa Wu Tipanᵾm ei, muⱡ kona ila kun kai morum ei mel, nim i ku etkᵾn, kun kai muⱡi!
40006001	“Nim kandᵾk neing nᵾkᵾn, nim nga wamp minal moⱡung ila tᵾpa rᵾpndi uⱡ mbᵾ iti nᵾti! Uⱡ ei mel in ndam, nim nga Oⱡa Wu Tipanᵾm ei ndi, nim muⱡ kona ila mel ti ngui ngangᵾmba.
40006002	Ei nga nim ndi, wamp ki ngui uⱡ ila, wamp korpa num ti mel ti ngᵾn ndam, wamp ndi, kandᵾk neing nᵾkᵾn na uⱡ ti iti nᵾti! Wamp mat ndi, kun kai mul kump ralk manga wingti na, kona peng na mbila wamp ndi kandᵾk, en enim nga mbi ei, mek oⱡa piyeing nᵾk etmin. Enim ik kupa ei kundᵾp nᵾnt, wamp ndi kandᵾk, neing nᵾk elingina, kandᵾk nitmin uⱡ ni ndi, muⱡ kona ila ting mel ei, tᵾk pora ndurmᵾn. Wote Got ndi, mel ti ngui ngangᵾmba.
40006003	Ei kᵾn, nim ndi, wamp ki ngui uⱡ ila wamp korpa nom ti tᵾk rᵾpᵾndᵾn ndam, nim nga wamp min ti, in uⱡ ei pili nᵾpᵾlangga.
40006004	Wote, wamp roldᵾnga ei, pili nᵾpᵾlᵾng. Nim nga muⱡ kona Wu Tipanᵾm ei ndi, uⱡ mo ropa in mbᵾ kandpa kᵾn mel kai ti punt ropa ngumba.
40006005	“Nim atinga ruin ei kᵾn, kun kai mul kump rᵾl wamp mbᵾ, etmin ei mel iti nᵾti! Wamp mbᵾ ndi atinga manga na kona pena na mbila, numan mondᵾk, anggilik atinga rormᵾn. I etamin ei, wamp ndi, kandᵾk, enim nga mbi ei, mek oⱡa piyeing nᵾk etmin. Nim ik kupa ei kundᵾp nᵾnt, wamp kandᵾk niyeing nᵾk elingina, kandᵾk nitmin ni ndi, ting mel ei tᵾk pora ndurmᵾn.
40006006	Nim atinga ruin pilkᵾn, manga ila murᵾk pukᵾn, manga kumba angᵾndkᵾn, nim nga muⱡ kona kᵾni nᵾkᵾni! Wu Tipanᵾm ei kᵾn, atinga rui! Nim nga muⱡ kona Wu Tipanᵾm, uⱡ mo ropa iti na, numan rukᵾr pili na mbᵾ, kandrum wu ei ndi, nim mel kai ti punt ropa ngumba.
40006007	Nim atinga ruin ei, mbo wamp atinga ropa kᵾni nᵾkᵾni, wamp ralkᵾn, ik mong puⱡ pi nᵾpi mat, ou nduk ni nᵾni! I etpᵾn, atinga roⱡ mat ramina, Got ndi, pilmba ku nᵾk pᵾtmᵾn.
40006008	Atinga rok roⱡ purmin ei mel, rui nᵾri! Nim nga Tipanᵾm Got ndi, nim pilik rondkᵾn, mawa in mel ei, mawa iti nᵾti, unt pilpa pora ndurum.
40006009	Atinga ya ei mel rᵾi! ‘Tᵾn nga muⱡ kona Wuta o! Nim nga mbi ei, tᵾp wingti rᵾndamin!
40006010	Nim nga wamp tᵾpa mumuk rui uⱡ ei wangga! Muⱡ kona ila nim nga man ik pᵾtmᵾn ei mel, ya mᵾi kona mbila i ku itamin!
40006011	Akup nga nuimin rᵾng mbᵾ nguiyo!
40006012	Tᵾn nga uⱡ kit imᵾn mbᵾ wak rundi! Tᵾn ndi, i ku etpᵾn, tᵾn kᵾn uⱡ kit eng wamp mbᵾ nga uⱡ kit mbᵾ wak rundmin.
40006013	Tᵾn uⱡ kit mbila oⱡa tᵾkᵾn kᵾni nᵾkᵾnᵾi! Wote tᵾn wu kit ei nga kan ila tinga ndukᵾn tiyo!’
40006014	Nim ndi, nim kᵾn uⱡ kit eng wamp mbᵾ nga nit mbᵾ, pendᵾk kin ndam, nim nga muⱡ kona Wu Tipanᵾm ei ndi, nim nga uⱡ kit mbᵾ pendpa kelmba ku.
40006015	Wote, nim kᵾn uⱡ kit eng wamp mbᵾ nga nit mbᵾ pendᵾk kili nᵾkᵾn ndam, nim nga muⱡ kona Wu Tipanᵾm ei ndi, nim nga uⱡ kit mbᵾ pendpa kili nakilmba ku.
40006016	“Enim Got nga nᵾk rᵾng mi rok, mowi ping pilik, kun kai mul kump rᵾl wamp mbᵾ ndi, kuimp keta kit kit pilik, mowi petmin ei mel pi nᵾpᵾi! Wamp mbᵾ ndi, en enim nga kuimp keta kit kit petmin uⱡ ei, mot nga etangga, wamp ndi, rᵾng mowi peng nᵾk kandᵾk, neing nᵾk etmin. Nim ik kupa ei kundᵾp nᵾnt, wamp mbᵾ ndi, kandᵾk neing nᵾk elingina, kandᵾk nitmin uⱡ ni ndi, ting mel ei tᵾk pora ndurmin.
40006017	-
40006018	Nim rᵾng mowi pin ei kᵾn, kuimp keta el ⱡumᵾi rokᵾn peng ndi, kom etkᵾn, in uⱡ ndi, nim rᵾng mowi pin uⱡ ei mot nga iti natᵾmba. Nim nga muⱡ kona Wu Tipanᵾm, uⱡ mo ropa nimba iti na, numan rukᵾr pili na mbᵾ kandrum wu ei ndi, nim punt ropa mel kai ti ngumba.
40006019	“Ya mᵾi kona ila mel kai mat kui koka nomba, wu raⱡ ropa, wote kᵾndᵾp wu mbᵾ ndi, manga akᵾk, waning ting mel mbᵾ nga ou ndup, tᵾp mou rop timp nᵾkᵾn it nᵾti!
40006020	Ei mon, nim nga mel ou ndupa, muⱡ kona ila tᵾk mou rui, kona ila kui ndi nandᵾmba ku. Wote, wu raⱡ rui narᵾmba. Wote, kᵾndᵾp wu ndi kep, manga akᵾk wan-ing ti nᵾting ku.
40006021	Ei nambuⱡ emel, nim nga numan ei, rᵾk rᵾk nim nga mel kai mbᵾ, tem kona ila mba.
40006022	-
40006023	“Nim nga mong raⱡ kᵾng ei nga lam kiya norum ei mel kapⱡa, nim nga mong raⱡ kai em ndam, ‘Nim nga kᵾng ei rᵾⱡang mba,’ wote ‘Nim nga mong raⱡ kit moⱡum ndam, kᵾng ei rumbᵾⱡ moⱡmba.’ Nim nga rᵾⱡang aⱡᵾm ei, rumbᵾⱡ moⱡum ndam, nim nga rukrᵾng orunga ama rumbᵾⱡ elpa ti mel moⱡmba!
40006024	“Wamp ti ndi, wu nuim raⱡ nga kongun kindmant endᵾmba mel kapⱡa mon. Ti numan ngui nganggᵾpa, ti numan ngumba. Ti kᵾn, rᵾmp ndupa, ti tᵾpa pei mondᵾmba. Enim ndi, Got nga kongun ei etᵾk kᵾn, ku moni kongun numan minal mondᵾk, raⱡ tᵾk rak nduk, kongun inding mel kapⱡa mon.
40006025	Na ndi, enim kundᵾp nᵾnt, enim kont molk, nu rᵾng mbᵾ kandᵾk tᵾk normin. Wote, enim nga kᵾng orunga, muⱡ mbal mbᵾ tᵾk ralk etmin. Wote enim ndi, mel mbᵾ nga numan ou ndupa pili nᵾpᵾlᵾi! Enim kont mba mul muⱡnga ei, tek mormin ei mel ingk ei, rᵾng mbᵾ kᵾn kapⱡa mon. Enim nga kᵾng kᵾⱡ muⱡ mbal ei mel mon, kᵾng kᵾⱡ mel ingk.
40006026	Kᵾi mbur nᵾk andinmin mbᵾ, kopᵾt kᵾnᵾiya! Pana etᵾk rᵾⱡi nakᵾrmin. Wote, rᵾng manga tila kep, kona ruⱡ tila kep, puk rᵾng nuing ei nga, ti natᵾtmᵾn ku. Ei nga, enim nga muⱡ kona Wu Tipanᵾm ndi, namba mel, kᵾi mbᵾ nuing ei tᵾpa ngorum! Ei nga, enim i ku, kᵾi mbᵾ mel mon. Enim wamp mbᵾ ama mel ingk kᵾⱡ.
40006027	Enim kont molk ping ei nga, kel rondum wamp ti, ya mᵾi kona ila moⱡpa, ruⱡ mba mel kapⱡa mon!
40006028	“Muⱡ mbal rᵾⱡing ei nga, nambuⱡ emel, keⱡ ou nduk rondunmᵾn? Plawa kuk na ndi, pana roldᵾnga ila pᵾnᵾm ei kᵾnᵾiya! Mel mbᵾ muⱡ mbal rᵾⱡing ei nga mim iti natᵾtmᵾn. Wote, rᵾng nuing ei nga pana ti etᵾk rᵾⱡi nakᵾrmin.
40006029	Ei nga, akup ila na ndi, enim i etpa kundᵾp nᵾnt, unt kor nga king Solomon ni wu ei, kng mel mbᵾ nga ou ndupa ropa titim. Ei nga wote, plawa kuk na mbᵾ eng norum ei mel, King Solomon nga wal pᵾki na mbᵾ, i etpa eng nui nᵾndrᵾm.
40006030	Wote, ema pana mel roldᵾnga mbᵾ, akup kuk ropa, utᵾma oⱡᵾl nᵾtᵾm mel mbᵾ, Got ndi, etpa muⱡ mbal mel eng nondrᵾm ndam, wote ema pana mel roldᵾnga mbᵾ runggulk, tᵾk ndip kalk etmin. Ei nga wote, nim wamp ei keⱡ mam ei, rondᵾmba nᵾmp pᵾnt ei? Nim Got kᵾn mondᵾk pᵾtᵾn uⱡ ei, ronduⱡ pi napᵾrᵾm ei ka!
40006031	Ei nga, na rᵾng nuimp ei nant tila, tᵾp nuimp muna, nu nuimp muna, muⱡ mbal mbᵾ, nant tila timp nda? Nᵾkᵾn kel rundi nᵾndi!
40006032	Mbo wamp mbᵾ ndi, rᵾk rᵾk mel mbᵾ nga kel rondᵾrmin. Wote, nim nga muⱡ kona Wu Tipanᵾm ei ndi, nim mel ti nga mon ndurum ei pilpa morum.
40006033	Ei kᵾn, Got nga wamp tᵾpa mumuk rui uⱡ ei nga kel rangga molkᵾn, wote Got elim nga namba uⱡ mat indᵾn nimba pᵾtᵾm ei mel in ndam, nim namba mel numan ngun mbᵾ, ngangga kapⱡa etmba.
40006034	Ei kᵾn, utᵾma nga mel mbᵾ tᵾkᵾn, akup ila kel rundi nᵾndi. Utᵾma nga kel rundᵾn uⱡ ei, elpa tetᵾm. Ant tenda ti nga mindil nuimin uⱡ mbᵾ, elim elpa tetᵾm.
40007001	“Wamp mat nga uⱡ eng mbᵾ kᵾmp tᵾkᵾn ni nᵾni! Wote, ei mel ku, Got ndi, nim kᵾmp ti natᵾmba.
40007002	Wamp mat nga kᵾmp tᵾkᵾn, nin ei mel ku, Got ndi, nim kᵾn i ku etmba. Nim wamp mat kᵾn ronduⱡ mondᵾk kᵾn, nin ei mel ku, Got ndi, nim kᵾn i ku etpa, ronduⱡ mondpa nimba.
40007003	Nambuⱡ emel, nim nga angina nga mong waⱡ ila nde karᵾⱡ tetᵾm ei, tᵾk mundimp nᵾkᵾn, nim nga mong waⱡ ila nde koⱡmung tetᵾm ei, tᵾk mindi namᵾndᵾn ye?
40007004	Nim nga mong waⱡ ila nde koⱡmung ei tiyangga nᵾkᵾn, angina kondkᵾn, ‘Ana raka moⱡa, nim nga mong ila nde karᵾⱡ tetᵾm ei, tᵾp mundamp,’ nin ei kapⱡa etmba ye!’
40007005	Nim kun kai rᵾl wu ye! Unt nim nga mong ila nde koⱡmung ei tᵾkᵾn mundkᵾn kᵾn, wote nim nga mong ei piral nangga kandkᵾn, wote angina nga mong ila nde karᵾⱡ ei, tᵾk mundi!
40007006	Mel wingti ti tᵾkᵾn owa mbᵾ ngui ngᵾngi! Wote nim ngun ndam, kelpa yant omba nim nomba. Nim nga tᵾt pal kai mbᵾ, kng moⱡᵾng kuimp keta ila rok mindi nᵾmᵾndi! I in ndam, kamblik nim nim nduk ting. Atinga Ronduⱡ Mundᵾk Rormin
40007007	“Got kᵾn mawa in ndam, mawa in mel mbᵾ ngumba. Wote, mindil tᵾkᵾn kurun ndam, kandkᵾn tin. Kumba ei rok gep gep ndun ndam, kumba ei tᵾndᵾmba.
40007008	Pilpa kelpa mindil tᵾpa mawa em ei ndi tᵾmba. Pilpa kelpa mindil tᵾpa kurum ei ndi, kandpa tᵾmba. Pilpa kelpa mindil tᵾpa kumba ropa gep gep ndun ndam, ei nga kumba tᵾndᵾmba.
40007009	Wu nam ti ndi, kangᵾm kang kel ti oka nuimp nimba, mawa em ndam, ku ti nguin ye?
40007010	Ei mel ku, muna oma ti mawa em ndam, kimbuⱡa ti nguin ye?
40007011	Enim wamp kiraⱡ mbᵾ ndi, enim nga kangambuⱡa mbᵾ mel, kai mbᵾ ngurmᵾn. Ei mel ku, enim nga muⱡ kona Wu Tipanᵾm kai ei ndi, mawa eng mel kai mbᵾ teng ndupa ngumba.”
40007012	Nim nga indeing nᵾkᵾn pᵾtᵾn uⱡ mbᵾ mel ku, nim ndi, wamp mbᵾ nga indi! Ya ik ei, Moses nga mi ik kᵾⱡ kᵾn, painui wu kᵾⱡ nga mbo endᵾtᵾng ik mbᵾ nga puⱡ mendpᵾⱡ ei.
40007013	“Keta puⱡ puⱡ kel ila murᵾk pᵾi! Nambuⱡ emel, ndip kona ila purum nombuⱡa mam ei nga keta puⱡ puⱡ ei, para etpa tetᵾm ila ping ei, wei wei etpa tetᵾm. Wote, wamp minal nombuⱡa ila purmᵾn.
40007014	Wote, omba uⱡ nga kᵾnt nga kona ila nombuⱡa mam tepa purum ei nga keta puⱡ puⱡ ti ei, mindil tᵾk purmin. Nombuⱡa mam ila, wamp onunga etᵾk purmin.
40007015	“Ik kol painui wu mbᵾ nga tᵾk mendᵾk muⱡᵾi! Ekit orunga, kng sipsip kᵾng kulk uing. Ei wote, wu mbᵾ nga rukrᵾng orunga numan ei, owa rakra na ei mel numan pendᵾk uing.
40007016	Wu mbᵾ uⱡ eng ei ndi, tᵾkᵾn mindin. Ruwa rᵾⱡwa ti ndi, ropa muⱡ pi napᵾtᵾm. Muna rakum ei ndi, neka mel ropa koⱡ muⱡi nambrᵾm.
40007017	Nde kai ti ndi, mong ropa kai mondrum. Wote, nde kit ti ndi, mong ropa kit mondrum.
40007018	Nde kai kat ndi, nde mong kit kat rui narᵾmba. Wote, nde kit kat ndi, nde mong kai kat rui narᵾmba.
40007019	Wote, nde mong kit rom nde ei, rui rok tᵾk ndip ila kᵾⱡing.
40007020	Ei mel ku, painui wu kol ropa kᵾⱡ nga uⱡ eng mbᵾ mel, kandᵾk poⱡ ndᵾi.
40007021	“Na kondᵾk, ‘Nuim ei! Nuim ei!’ neng wamp mbᵾ pᵾkᵾ, muⱡ kona tᵾpa mumuk rui kona ila rukrᵾng pi nᵾping. Na nga muⱡ kona Wuta nga man ik ei pilik, tᵾk teng ndung wamp mbᵾ mint rukᵾr ping.
40007022	Wamp kᵾmp tᵾmba ui mam ni om kᵾn, na kondᵾk, ‘Nuim ei! Nuim ei!’ Nim nga mbi ila, Got nga ik mbᵾ wamp nimbun ngurmᵾn? Nim nga mbi ila, kur kit murum wamp mbᵾ, nimbun tᵾp mundi nᵾmᵾndᵾrmᵾn muna, nim nga mbi ila uⱡ rᵾpndi mat wengᵾndpᵾn iti nᵾtᵾtmᵾn ye?’
40007023	Ik ei mel nangina, na ndi, ik ei mel nimp, ‘Na enim kandᵾp mbi ndui nandᵾnt, kelik pᵾiya! Enim punt kunt wamp mbᵾ ye!’ nimp.
40007024	“Na nga man ik ei nga puⱡ mendpᵾⱡ ei, pilpa tᵾpa teng ndupa em wamp ei, wu mong rui ti elim nga manga ei, mepa ku pol ila rukrᵾm ei mel kapⱡa.
40007025	Kona ndamᵾng tᵾmᵾ ropa, nu kui omba, kᵾpkᵾ ronduⱡ ropa itim. Ni kᵾn, manga ei, nen nimba murum. Ei nambuⱡ emel, manga ei ku pol ila rukrᵾm.
40007026	Omba wamp ti ndi, na nga ik mong kᵾⱡ pilpa kelpa, wote tᵾpa rei ndurum wamp ei, wu rundi ti manga mepa ku ok pena ila rukrᵾm ei mel kapⱡa.
40007027	Kona ndamᵾng tᵾmᵾ ropa, nu kui omba, kᵾpkᵾ mam ropa itim ni kᵾn, manga ni akpa tilinga mba pitim,” nitim.
40007028	Jisas ik kᵾⱡ mel nimba, pora ndurum ni kᵾn, wamp minal morung nimbᵾ ndi, ik ronduⱡ pi nitim nimbᵾ, pilik min ngᵾn mundrᵾng.
40007029	Jisas ni, mi ik mbo wu na nᵾtmin mbᵾ mel ni nᵾndᵾtᵾm. Jisas nga ik ei, wu nuim mbᵾ nga el ik nilingina, ronduⱡ purum ik ei mel nitim.
40008001	Jisas komnga ila, mana urum ni kᵾn, wamp minal purum ni mel pep rok akil tetᵾng.
40008002	Orung ila kint pombuⱡma rurum wu ti omba, Jisas nga kuimp keta ila rumaⱡi pepa, nimba mel, “Nuim ei! Nim ndi pilana, kapⱡa em ndam, na etkᵾn mbo kᵾng tindin ka!” nitim.
40008003	Jisas ndi, ki ni rundpa wu ni, mindi ndupa nimba mel, “Nin ei mel endamp, mbo kᵾng ta!” nitim ni kᵾn, mint mbo kᵾng titim.
40008004	Wote, wu ni kundpa, “Kum tᵾiya! Uⱡ ei ndi, wamp ti kᵾn, timan rui nᵾri pukᵾn, Pris ei moⱡum ila, nim nga kᵾng kᵾⱡ tᵾkᵾn, ora ndana kᵾnangga! Wote, Moses nga mi ik ei ndi, nitim ei mel, ‘Got kᵾn angk ngui mel, ti mek ngana wamp ndi, nim kupa mbo kᵾng tin nᵾk, pilik ndeimp rondᵾk, nim akup kapⱡa morᵾn ming,’” nitim.
40008005	-
40008006	Jisas omba Kaperniyum kona peng ila, ruk urum. Ni kᵾn, Roman el wu ei nga wu peng ti ndi omba. Jisas kᵾn kont iti ik ranggᵾpa waldpa, “Nuim ye! Na nga kindmant kang wu ei, kui mam ti ndi, tᵾl nga kᵾmp ki raⱡ kep, roka ndupa iti natᵾpa, ur mint pepa morum,” nitim.
40008007	Wote, Jisas nimba mel, “Na kunda mbuⱡ, wu ei itamba, wei muⱡangga,” nitim.
40008008	Ni kᵾn, el wamp nga wu peng ni ndi, punt ropa int ndupa nimba mel, “Mon, Nuim ei! Na wu kai nant ei nga mang kona ila uin? Ik mong ti ya morᵾn ila nin ndam, na nga kindmant kang wu ei, kui pora nangga, omba mba ei nga pilip nᵾnt.
40008009	Na wu iti ti ku, wu nuim mat nga mana orunga moⱡᵾp, iti nᵾtmin uⱡ mbᵾ, teng ndup et. Wote na ndi, el wu rᵾⱡaip mat rᵾp et ku. Rᵾp et wu mbᵾ kundᵾp, ‘Pi!’ nᵾt ndam, purmᵾn. Omba ti kundᵾp, ‘Ui!’ nᵾt ndam, orum. Wote, na nga kongun kindmant wu ei kundᵾp, ‘Ya ei mel iti!’ nᵾt ndam, ei mel ku etᵾm,” nitim.
40008010	Ik i nitim ik ni kᵾⱡ, Jisas pilpa min ngᵾn mondpa, wamp elim pep rok orung nimbᵾ kundpa, “Ik kupa ei, enim kundᵾp nᵾnt. Ya Isrel kona ila wamp ti, ya wu ei, mondpa pᵾtᵾm uⱡ ei mel, wamp ti kᵾni nakᵾndᵾr.
40008011	Pᵾnmᵾn an! Wamp minal al ant oⱡa ui orunga kᵾn, wᵾl ant mana pi orunga kᵾn, tᵾk tenda etᵾk, mou rok ok, Aparam, Aisak kᵾn, Jekop kᵾn, tᵾpa mumuk rui kona ila tᵾk tenda etᵾk, rᵾng rat pol tenda ila molk nuing.
40008012	Wote, tᵾpa mumuk rui kona ei, puⱡ puⱡ ralk tilingina, wamp kᵾⱡ, ekit orunga kona rumbᵾⱡ mul ila rok ekit mundangina, gu konggilik gi nduk, ka rom rok etᵾk muⱡing,” nitim.
40008013	Jisas ndi, el wu kuimbal ni kundpa, “Kapⱡa mang kona pa! Nim nga mondᵾk pᵾn ei ndi, nim nga nᵾkᵾn un uⱡ ei endᵾmba,” nitim. Ni kᵾn mint, kindmant kang wu ni nga kui ni pora nitim.
40008014	Jisas mba, Pita nga mang kona moⱡpa kᵾndrᵾm mel, Pita nga kulpam amp ni, kui emᵾngi roⱡnga pitim.
40008015	Ni kandpa, amp ni nga ki ni, ambuⱡa nga kui ni wang nilinga, oⱡa moⱡpa, Jisas rᵾng kaⱡpa ngumba itim.
40008016	Wote, epindama kur kit moⱡpa itim, wamp minal mek orung. Kur kit murum nimbᵾ, Jisas nga ik ila wamp mbᵾ, wak reing nimba makrᵾpa mondpa, kui rurum wamp nimbᵾ, etpa wang ndupa itim.
40008017	Uⱡ ei mel elinga, Painui wu Aisaiya nga ik pai nurum kᵾⱡ, omba kupa itim. I nimba kᵾn, “Wu elim ndi, tᵾn nga kui elpa elpa mbᵾ nga mindil nuimin uⱡ mbun mbᵾ, tᵾpa mepa ruⱡ etpa purum,” nᵾtᵾm.
40008018	Wamp minal ndi, Jisas elim murum kona nila, tᵾk paⱡa elingina kandpa, elim nga kitip kᵾni wu ni kᵾⱡ kundpa nimba mel, “Num Galili noi ᵾldᵾ orunga pamin!” nitim.
40008019	Mi ik mbo wu ti ndi, omba Jisas kundpa, nimba mel, “Ik mbo wu ye! Nim nant tila pun ei mel, na kandᵾp pep rop uimp!” nitim.
40008020	Wote Jisas ndi, ik punt ropa nimba mel, “Owa rakra mbᵾ nga nde kuimp tetᵾm. Kᵾi mbᵾ nga mi manga ei anggᵾtᵾm. Na Muⱡᵾl Wu Kupa, mana ui ei nga peng kilanda ti mon!” nitim.
40008021	Kitip kᵾni wu ni kᵾⱡ nga ti ndi, nimba mel, “Nuim ei, na nim kᵾn uimp ei nga tᵾp kun etᵾp mor. Ei wote, unt yant mbo, wuta kuⱡangga kᵾn, tᵾp on etᵾp pendᵾp uimp,” nitim.
40008022	Wote Jisas ndi, ik punt ropa, “Akup na punt ei mel kandkᵾn nim pep rokᵾn ui! Wote, wamp on mbᵾ ndi, en enim nga on mbᵾ tᵾk ᵾngᵾndeing,” nitim.
40008023	Jisas omba nu kanu kat ila, rukᵾr purum ni mel, elim nga kitip kᵾni wu ni kᵾⱡ akil tetᵾng.
40008024	Ni kᵾn, tᵾngᵾnda mint kona tᵾmᵾ mam ti tᵾmᵾn tᵾpa oⱡnga, num ni pᵾnin nimba omba, nu kanu ni kᵾⱡ oi ndumba itim. Ni kᵾn, Jisas ur pitim.
40008025	Elim nga kitip kᵾni wu ni kᵾⱡ ndi ok, ronduⱡ rok rᵾt nduk, nᵾk mel, “Nuim ei, tᵾn nu ndi, tᵾpa wangᵾmba enim ei, pilkᵾn petᵾm ei?” nᵾtᵾng.
40008026	Wote Jisas ndi, punt ropa nimba mel, “Nambuⱡ emel, enim mundmong mam enmin! Enim nga mondpa pili ei ronduⱡ pi naprᵾm kant ei ka!” nitim. Nimba oⱡa moⱡpa kona kᵾpkᵾ kᵾn, nu pᵾnin nimba urum ni kᵾn, tiyu ni nilinga, tᵾngᵾnda mint kᵾr nitim.
40008027	Jisas elim nga kitip kᵾni wu nimbᵾ, min ngᵾn mundᵾk nᵾk mel, “Wu ei namba wu ti nda? Kona kᵾpkᵾ ei ndi kep, nu pᵾnin ei ndi kep, wu ei nga ik teng ndonmbil ei ka!” nᵾtᵾng.
40008028	Jisas omba, Galili noi orunga, Gandera wamp nga kona orunga ekit urum ni kᵾn, wu ralt wamp on kona, ku manga ila molkᵾⱡ, ekit okᵾⱡ, Jisas kandᵾk tᵾtᵾnggil. Wu raⱡ kor mbo kit ei nga murum mbᵾ ndi, rok rakra mundᵾⱡina, kona ila wamp mbᵾ ruinggil elinggila, wamp mbᵾ mundmong etᵾk, nombuⱡa mam ila wamp andᵾk iti natᵾtᵾng.
40008029	Jisas urum ni, kandkᵾⱡ ke nᵾkᵾⱡ mel, “Nim Got nga kangᵾm ye! Tᵾn kᵾn nambuⱡ itimp nᵾkᵾn on? Muⱡ mᵾi raⱡ pora ni nᵾni. Tᵾn unt tᵾkᵾn mindil nguin on ei ka!” nᵾtᵾnggil.
40008030	Wote, morung kona ila, kng ama puⱡi ila, rᵾng nok morung.
40008031	Kur nimbᵾ ndi, kont iti ik ranggᵾk nᵾk mel, “Nim tᵾn mak rᵾkᵾn mundin ndam, mak rᵾkᵾn kng kᵾⱡ nga oⱡ ila mundana muⱡamin,” nᵾtᵾng.
40008032	Wote Jisas ndi, kur kit nimbᵾ kundpa nimba mel, “Wu raⱡ wak rok pᵾiya!” nitim. Nilinga, kongundᵾk ekit puk, kng mbᵾ nga oⱡ ila, rukᵾr puⱡina kng nimbᵾ, komnga ramba ila, pᵾkᵾ rok, puk num ila pek, nu wanggᵾk korung.
40008033	Kng rᵾp etᵾng wu nimbᵾ, pᵾn nᵾk, kona peng ila puk, Jisas ndi, uⱡ i etpa em mel ya, ya nᵾk, wu ni raⱡ kur kit etpa, titim ni mel timan rok etᵾng.
40008034	Ik ei pilik, kona peng ila wamp petᵾng nimbᵾ puk, Jisas kandᵾp timin nᵾk orung. Ok kandᵾk tᵾk, Jisas kont iti ik ranggᵾk, en enim nga kona ei wak ropa, mba kona elpa tila pangga nᵾtᵾng.
40009001	Jisas kelpa nu kanu urum ni kᵾⱡ ila ku, rukᵾr mba, num Galili puⱡa ropa, elim nga kona peng ila int purum.
40009002	Kona peng ila wamp mat ndi, on por murum wu ti, rupⱡaima ila koma rok mek, elim urum nila orung. Jisas ndi, wamp mbᵾ nga mondpa pili ronduⱡ purum uⱡ ei kandpa, wu on por mul ni kundpa nimba mel, “Na nga wu kangᵾm ye! Numan wang ndui! Nim nga uⱡ kit mbᵾ pendᵾp kent,” nitim.
40009003	Jisas nᵾtᵾm ik ni pilik, Moses nga mi ik mbo wu kat, en enim nᵾk int yant etᵾk, “Wu ei ndi, Got nga ik mbuldung orunga nindinim ei ka!” nᵾtᵾng.
40009004	Ik nᵾtᵾng ei, Jisas ndi, tᵾpa mendpa nimba mel, “Enim numan kit i etpa mbᵾ nambuⱡ emel pᵾnmᵾn?
40009005	‘Nim nga uⱡ kit mbᵾ pendᵾp, kent nimp ik ei kapⱡa,’ muna ‘Oⱡa molkᵾn nombuⱡa mam pi,’ nimp ik ei kapⱡa?”
40009006	Ei mel, na Muⱡᵾl Wu Kupa, ya mᵾi kona ila ronduⱡ tep mor ei ndi, uⱡ it eng mbᵾ pendᵾp kilimp, nᵾnt ik ei mel, itamba kandᵾk poⱡ ndeing. Ei kᵾn, on por mul wu ni kundpa nimba mel, “Oⱡa molkᵾn, nim nga rupⱡaima kᵾⱡ, koma rokᵾn mekᵾn mang kona pi!” nitim.
40009007	I pilinga, wu ni oⱡa moⱡpa, mang kona purum.
40009008	Wamp ila morung nimba, uⱡ i itim ei nga kandᵾk, mundmong etᵾk, Got ndi, mᵾi kona wamp, ronduⱡ mam ti ngurum ei ka! Nᵾk kᵾn, Got nga mbi paka rondrᵾng.
40009009	Jisas kona ni wak ropa, nombuⱡa mam ila mba kᵾndrᵾm mel, ku moni takis ti, wu Matyu ni, elim nga kongun manga ila murum ila kundpa nimba mel, “Na pep rokᵾn ui!” nitim. Matyu, Jisas nitim ik ni pilpa, pep ropa akil tepa purum.
40009010	Jisas kᵾn, elim nga kitip kᵾni wu kᵾⱡ kᵾn puk, Matyu mang kona ila puk rᵾng norung. Ku moni takis ti wu na, punt wu minal rᵾk ok, Jisas kᵾn elim nga kitip kᵾni wu kᵾⱡ kᵾn, morung ila molk, rᵾk ndurᵾng.
40009011	Perisi wu nimbᵾ ndi, Jisas i etpa, rᵾng numba murum uⱡ ni kandᵾk, elim nga kitip kᵾni wu nimbᵾ waldᵾk nᵾk mel, “Enim nga ik mbo wu ei, ⱡawa etpa, ku moni takis ti wu na, punt ti wu na mbᵾ kᵾn, rᵾng numba morum ei ka!” nᵾtᵾng.
40009012	Waldᵾtᵾng ik ni, Jisas pilpa nimba int ndupa nimba mel, “Kui rui narᵾrᵾm wamp ei, dokta morum ila pi napᵾrmᵾn. Kui rorum wamp ei mint purmin.
40009013	Painui wu Oseiya ndi, mon ti ropa i nimba mel, ‘Got ndi, nim wamp elpa mbᵾ kaimp kᵾⱡ nimba pᵾtᵾm. Kng rᵾng mel mbᵾ, kaⱡpa tindiⱡim mundi uⱡ ei mon. Na wamp kun kai mbᵾ kᵾn, Got nga uⱡ mbᵾ pep reing nᵾmp ui nᵾwᵾr mon!’ nᵾtᵾm. Na uⱡ kit iti wamp na, wote punt ti wamp na mbᵾ, etᵾp timp nᵾmp ur,” nitim.
40009014	Wamp nu tindi wu Jon nga kitip kᵾni wu kᵾⱡ ok, Jisas murum nila waldᵾk, “Tᵾn kᵾn Perisi wu kᵾⱡ kᵾn, rᵾng mowi rᵾk rᵾk petmin. Ei wote, nim nga kitip kᵾni wu kᵾⱡ, rᵾng mowi pi napᵾtmin, ei ka!” nᵾtᵾng.
40009015	Wote Jisas ndi, ik punt ropa nimba mel, “Wamp tᵾma ong mbᵾ, amp tᵾmba wu ei kont moⱡum ei kᵾn, wamp tᵾma ong mbᵾ, numan kai pendᵾk muⱡing. Wote, amp tᵾmba wu ei, imp molk mek pung ei kᵾn, wamp tᵾma mbᵾ, rᵾng nandᵾk kont kolk mowi ping.
40009016	Wamp ti ndi, muⱡ uni kont ti tᵾpa, wal pᵾki unt nga kat mbila, nᵾtᵾm ila pendpa, kapⱡa ropa rumbᵾⱡi nambrᵾm. Ei nambuⱡ emel, muⱡ uni kont pendpa rambᵾⱡᵾm ei, ronduⱡ mba wal pᵾki unt nga kᵾⱡ mepa, rᵾk omba ou ndupa ou ndurum.
40009017	Muna, wamp ti ndi, nu wain kont ei tᵾpa, kng meme kᵾng ming unt nga ila, oi ndupa mundi namᵾndrᵾm. I etᵾm ndam, meme kᵾng ming unt nga ei, wain kont ei ndi, pepa mbun itangga, meme ming ei rung nimba. Wote, wain kont ei etpa, kit ku moⱡmba. Mon, wain kont ei meme kᵾng ming kont tila ku, ming rumᵾn uⱡ ei ndi, nu kep, ming kep, pᵾkᵾ etpa kai moⱡmba,” nitim.
40009018	Jisas ik nimba moⱡnga, Jura wamp atinga manga kel rᵾp wu ti, omba Jisas murum nila, mura ropa mondpa nimba mel, “Na nga mbuⱡam ambuⱡa ei, ᵾkpi mendpᵾⱡ koⱡmba enim. Wote nim okᵾn, nim nga ki ei ndi, minda ndun ndam, kont mba moⱡmba,” nitim.
40009019	Ni kᵾn, Jisas pilpa anggilpa wu ni purum mel akil tilinga, elim nga kitip kᵾni wu nimbᵾ, Jisas purum mel rᵾp rok purung.
40009020	Ni kᵾn, nombuⱡa mam paka ila amp ti ku, puk ropa, mema omba mba mint moⱡnga, pana 12 omba purum amp ni ndi, omba Jisas nga wal pᵾki roⱡ kᵾⱡ nga punt ila, minda ndurum.
40009021	Minda ndupa numan rukᵾr nimba mel, “Na elim nga wal pᵾki kᵾⱡ mint minda ndunt uⱡ ei ndi, na nga kui ei pora nimba,” ni pitim.
40009022	Jisas tᵾpa pelinga ndupa, amp ni kandpa nimba mel, “Na nga ambuⱡa ye! Nim numan wang nda! Nim nga mondpa pili ei ndi, ninim etpa wei mondnᵾm,” nitim. Tᵾngᵾnda mint, amp ei nga mema rurum uⱡ ni kᵾr nitim.
40009023	I etpa pendpa, wote Jisas ni, mba rᵾp wu ni nga manga ila, murᵾk purum. Mba kᵾndrᵾm mel, koⱡa manga kowa pela ik ndurmᵾn wu mbᵾ kᵾn, koⱡa manga morung, wamp nimbᵾ nga ka rom ik ei, ama oⱡa purum.
40009024	Jisas kandpa, omba nimba mel, “Enim wamp pᵾkᵾ, ok pena pᵾiya! Ambuⱡa kel ei kuⱡi naⱡᵾm. Ambuⱡa ei, ur mendpᵾⱡ petᵾm!” nitim. I nitim ik ni nga wamp ndi, ik nitim ni, tᵾk ik ong paka pendᵾk, oi endᵾk etᵾng.
40009025	Jisas ndi, wamp nimbᵾ pᵾkᵾ, makrᵾpa tᵾpa pena ndupa, pora ndupa, ambuⱡa on tetᵾng ruⱡmina nila murᵾk mba, ambuⱡa ni nga ki ni ambuⱡpa, oⱡa tilinga, ambuⱡa ni rᵾt nimba, oⱡa murum.
40009026	Uⱡ itim ei nga timan ik ei nᵾk, mek ekit puⱡmina, kona nondpa wamp mbᵾ ndi, pilik kapⱡa endᵾtᵾng.
40009027	Jisas kona ni wak ropa, nombuⱡa mam tila omba purum mel, mong titim wu ralt akil tekᵾⱡ, wi nop nᵾmp rokᵾⱡ nᵾkᵾⱡ mel, “Depit nga kangᵾm ye! Tᵾl kont kun ka!” nᵾtᵾnggil.
40009028	Wote, Jisas manga ila murᵾk purum ni kᵾn, mong ti wu ni raⱡ akil tekᵾⱡ, elim murum nila oⱡunggila, wu raⱡ kundpa nimba mel, “Na ndi, enmbil kapⱡa, etᵾp timp ni kᵾⱡ mondkᵾⱡ pᵾnmbil ye?” nimba wuldᵾtᵾm. Wote, ni wu ni raⱡ ndi, “Nuim ei! Nim ndi, kapⱡa tᵾl etkᵾn tin,” nᵾtᵾnggil.
40009029	Wote Jisas ndi, wu ni raⱡ nga mong ei, minda ndupa, “Enmbil nga mondpa pili ei ndi, enmbil etpa tᵾnᵾm,” nitim.
40009030	Nimba, mong ni raⱡ etpa piral ndurum. Wote Jisas ndi, wu ni raⱡ kᵾn, ronduⱡ mundpa man ngumba mel, “Ya ent uⱡ ei, wamp ti kundᵾk ni nᵾnᵾl mon!” nitim.
40009031	Wote, Jisas nitim ik ni, pilik kelkᵾⱡ, Jisas nga itim uⱡ ei, kona mbila timan roⱡᵾnggila. Wamp ndi, pilik kapⱡa endᵾtᵾng.
40009032	Wu ni raⱡ kelik poⱡunggila mel, wamp mat ndi, ik nᵾndᵾtᵾm wu ti kur kit moⱡpa itim wu ti, mek Jisas murum ila orung.
40009033	Wote Jisas ndi, kur kit ni makrᵾpa monduⱡnga, wu ni nga ik ei peⱡa nitim. Wamp morung nimbᵾ ndi, kandᵾk min ngᵾn mundᵾk ei mel nᵾtᵾng, “Tᵾn ya, Isrel kona ila uⱡ ei mel ti, kᵾni nakᵾndᵾrmᵾn,” nᵾtᵾng.
40009034	Wote, Perisi wu nimbᵾ ndi, nᵾk mel, “Kur kit tᵾpa ekit ndunᵾm ei, kur kit mbᵾ nga Nuim ei ndi, wu ei ronduⱡ ngurum ei nga enim,” nᵾtᵾng.
40009035	Jisas kona ou kel titim nimbila, atinga manga murum nimbila, andᵾp Got nga kᵾndᵾk ik kai ei nimba ngumba. Omba elim ndi, Got nga tᵾpa mumuk rui kona ei nga nimba. Wote, kui namba kui mbᵾ nga pitim wamp mbᵾ, etpa wei mondpa itim.
40009036	Wote, Jisas wamp mam ti kᵾndrᵾm. Ni kᵾn, kont minal kurum. Ei nambuⱡ emel, kng sipsip na mat, rᵾp wu mon etᵾm ni mel, wamp mbᵾ, mindil nok pilik rondᵾk puk morung.
40009037	I itim ei nga kandpa, elim nga kitip kᵾni wu ni kᵾⱡ kundpa nimba mel, “Kongun rᵾng mbᵾ ou ndunᵾm. Ei wote, rᵾng tᵾk mou ruing ei nga kongun wamp onunga enim!
40009038	Ei nga, kongun rᵾng puⱡ wu ei kᵾn, atinga rangina, kongun wamp puⱡi tᵾpa mundangga, rᵾng mbᵾ tᵾk mou reing,” nitim.
40010001	Jisas elim nga kitip kᵾni wu 12 ni kᵾⱡ, wi ropa rukᵾr tᵾpa, ronduⱡ ngumba kur kit moⱡum wamp mbᵾ nga kur kit mbᵾ, tᵾk mundᵾk, kui ou kel mbᵾ nga elpa elpa pem wamp mbᵾ, etᵾk ting ei nga ronduⱡ ngurum.
40010002	-
40010004	Nombuⱡa rung wu 12 kᵾⱡ nga mbi kᵾⱡ ya ei mel, kuimbal murum wu ei, Saimon ei, mbi kont ti tek, Pita nitmin ni kᵾn, ᵾngᵾn akil Andru kᵾn, wu Sepeti kangᵾm Jeims kᵾn, Jon raⱡ kᵾn, Pilip kᵾn Bartolomiyu kᵾn, Tomas kᵾn, Matyu ku moni takis ti wu ni kᵾn, Jeims wu Alpiyas kangᵾm kᵾn, Tatiyas kᵾn, Saimon ei, wu el kum kat Rom rup wamp ei, ropa nga tᵾpa mana nduimin nᵾk etᵾng. Wu kᵾⱡ nga wu ei kᵾn, Juras Iskariyot, wote Jisas rᵾk murum wu ni kᵾn.
40010005	Jisas ndi, elim nga kitip kᵾni wu 12 ni kᵾⱡ, tᵾpa kongun ila mundpa, ik kᵾⱡ mel man ngumba mel, “Got nga ik nᵾpᵾl, mbo wamp mormin kona mbila kep, Sameriya kona mbᵾ nga kona peng mbila kep, rukᵾr pi nᵾpᵾi!
40010006	Enim puk Isrel wamp mbᵾ, rᵾp wu ti mon elinga, kng sipsip mel, tiki polk mormin mbila pᵾi!
40010007	Puk kᵾn, Got nga ik puⱡ i etᵾk nᵾk mel, ‘Got nga wamp tᵾpa mumuk rui uⱡ ei nondpa omba nᵾi!’
40010008	Kui peng em wamp mbᵾ etᵾk tᵾk, wamp on mbᵾ, rok rot nduk, kint pombuⱡma rorum wamp mbᵾ etᵾk tᵾk, kur kit wamp kᵾn moⱡum mbᵾ, makrᵾk tᵾk mundᵾk etᵾi! Enim memp tᵾnmin ei, wei nᵾwᵾ tᵾnmin ei mel ku, wamp mbᵾ ya nᵾnt uⱡ mbᵾ mel, gem ku etᵾk pindᵾi! Uⱡ mbᵾ mel etpᵾn, wote mel na ti, punt rok ngeing nᵾk, pilik iti nᵾtᵾi!
40010009	Ku moni mat tᵾk enim nga kᵾng ila pendᵾk, mek pi nᵾpᵾi mon!
40010010	Wal kumbana na kel kat kep, rapᵾk mek pi mon. Wote, wal pᵾki na ei nga kep, kᵾmp rᵾk mel mek pi nᵾpᵾi mon ku! Omba, nombuⱡa mam pangina, kᵾmp ambuⱡmba ei nga tᵾmbᵾⱡ na ti kep mon ku. Nambuⱡ emel, pung kona mbila mel mbᵾ nga tᵾk kun inding.
40010011	“Enim kona peng kel muna, manga rᵾⱡaip na tila puk eng ei kᵾn, wamp nam ti ngorum puⱡ orunga, kai etᵾm wamp ei nga, manga ila pek muⱡᵾi! Molk wote, kona tila ku pᵾi!
40010012	Wote, manga tila murᵾk puk, manga puⱡ wamp ei kundᵾk, moⱡpa kundi uⱡ ei, enim kᵾn piyangga, ngᵾi!
40010013	Manga puⱡ wamp mbᵾ ndi, enim numan ngᵾk, rawe etᵾk tᵾng ndam, enim nga memp ik ei, wamp kᵾⱡ kᵾn piyangga! Muna, enim numan ngui nganggᵾk, rawe etᵾk ti natᵾng ndam, enim nga memp ik ei, en enim kᵾn yant wangga, ngᵾi!
40010014	Wote manga rᵾⱡaip ti ndi, muna kona peng kel ti nga wamp mat ndi, enim rawe etᵾk ti natᵾk, Got nga ik ei tᵾk pei mundᵾk tᵾk, nguna kandᵾk, piling ei nga numan ngui nganggᵾk, eng kona ei wak rok, enim nga kᵾmp kaimp ila kᵾng ngupᵾn moⱡum ei ila, ndanda nduk, tek kelik pᵾi!
40010015	Enim ik kupa ei kundᵾp nᵾnt, muⱡ mᵾi raⱡ pora nangga! Got ndi, wamp kᵾmp tᵾm ui ei kᵾn, kona peng na, manga rᵾⱡaip na mat, Got nga ik ei tᵾk nguna kandᵾk, tᵾk pei mundᵾk piling ei, numan ngui nganggᵾk, enim wamp nimbᵾ, mindil mam ti nuing. Ei, unt kor nga ei, kona Sorum, Gomora raⱡ, ropa kaⱡnga mindil norung ei mel mon. Wote, ama mindil elpa ti mel ku nuing.
40010016	“Kum tᵾiya! Na ndi, enim owa rakra mormin kona ila, kng sipsip tᵾk mondᵾrmin ni mel, enim tᵾp mundunt. Ei kᵾn, kimbuⱡa mel tᵾk mendᵾk, kᵾi imil mel, koma tek ᵾndᵾi!
40010017	“Wamp ndi, enim imp molk mek puk, wu ou mbᵾ ngangina, atinga manga kel mbila, kanda ndi rok iting ei nga tᵾk mendᵾk ᵾndᵾi!
40010018	Omba, mbo wamp moⱡᵾng kona mbila na ndi, nᵾi nᵾnt ik mbᵾ nᵾk, itᵾi nᵾnt uⱡ mbᵾ mel eng ei kᵾn, enim tᵾk mek puk, Rom kona mbᵾ nga rup nokundurmᵾn wu mbᵾ kᵾn, kona mbᵾ nga wu peng mumuk mbᵾ kᵾn, moⱡᵾng mbila, enim kot inding. Mbo wamp moⱡᵾng mbila, i eng uⱡ ndi, na nga ik ei para mba.
40010019	Enim kot inding pilik imp molk mek ong ei kᵾn, etᵾp nᵾmin mel nant nᵾk, kᵾⱡ keⱡ numan ou nduk pili nᵾpᵾlᵾi! Enim nga ik ropᵾl rok, ning ui ei om kᵾn, Got elim ndi, enim nga keta ila nimba ngui ngui endᵾmba.
40010020	Ik ning ei, enim ndi, kanda ni nᵾning. Enim ik ning ei mel, enim nga Oⱡa Wuta nga Muⱡnga ei ndi, enim kᵾn moⱡpa, ni nᵾndᵾmba.
40010021	“Wu ᵾngᵾn ti ndi, ti rᵾk muⱡangga rok kunding. Wu Tipam ti ndi, elim nga kangambuⱡa mbᵾ, rᵾk muⱡangga, rok kunding. Muna, kangambuⱡa ndi, en enim nga mam tipamᵾl mbᵾ, rᵾk muⱡangina, rok kunding.
40010022	Wamp minal ei ndi, na nga nᵾndᵾk eng uⱡ ila kandᵾk, enim numan ngui ngᵾnging. Ei kᵾn, wamp nam ti ndi, na nga ik ei pewa aiwa nimba, ambuⱡpa gi ndupa muⱡangga, kot ending uⱡ ei, pora nim ndam Got ndi, wamp ei etpa tᵾmba.
40010023	Enim kona peng ila pangina, tᵾk kot ending ndam, kona ei wak rok kelik, kona peng elpa tila ku pᵾi! Enim ik kupa ei kundᵾp nᵾnt, Got nga ik ei, Isrel kona peng tetᵾm mbᵾ nga kona peng mat ila kundᵾk, ni nᵾni muⱡangina, wote Muⱡᵾl Wu Kupa ei, yant omba.
40010024	“Skul kangambuⱡa ti ndi, elim nga ik mbo wu ei, tᵾpa mana ndumba mel mon. Kindmant wamp ei ndi, elim nga wu nuim ei tᵾpa mana ndumba mel mon.
40010025	Ei kᵾn skul kangambuⱡa ti ndi, ik mbo wu ei mel, kapⱡa muⱡimp nimba pilpa, mil kan etpa om ndam, kapⱡa etmba ku. Omba kindmant wu ti ndi, elim nga wu nuim ei nga kitip kandpa, kongun em ndam, kapⱡa ku etmba. Wote, wamp mbᵾ ndi, manga puⱡ wu ei kundᵾk, Biyelsipul kur kit mbᵾ nga nuim ei, nᵾng ndam, wote manga tenda ila petmin wamp mbᵾ i ku etᵾk, ik kit wei mat ku nᵾnding.
40010026	“Ei kᵾn, enim wamp mbᵾ nga mundmong iti nᵾtᵾi! Uⱡ mo rok, ik mo rok nᵾk eng mbᵾ, etpa tᵾpa mot ndumba.
40010027	Na enim rumbᵾⱡ ila, kundᵾp nᵾnt ik kᵾⱡ, wote rᵾnggilmᵾ nᵾk, mot ndᵾi! Wote, enim ol tep kundᵾp nᵾnt ik kᵾⱡ, tᵾk pena ila pendᵾk nᵾi!
40010028	Enim nga kᵾng kᵾⱡ rok kunding. Wote, min ei rok kundi nᵾkᵾnding. Wote wamp mbᵾ nga, mundmong indi nᵾndᵾi! Kᵾng kep, min kep, pᵾkᵾ ropa, ndip kona ila mundᵾmba wu Got ei nga mint mundmong indᵾi!
40010029	Kᵾi waⱡ raⱡ nga ku kuⱡi tenda na, ei mel rop mundpᵾn tilmina. Ei wote, enim nga muⱡ kona morum Wu Tipanᵾm kupa ei ndi, kandpa kilangga, kᵾi raⱡ nga ti tᵾpa, kawa ndupa mana omba, koⱡmba mel mon.
40010030	Enim wamp mbᵾ, nga peng ila, peng ndi namba iti morum ei, Got ndi pilpa ketᵾm.
40010031	Ei nga, mundmong iti nᵾtᵾi! Enim wamp mbᵾ kᵾi waⱡ na ei mel mon. Enim wamp ei, Got nga kuimp keta ila, mel numan ngui elpa ti mel ku mormᵾn.
40010032	“Wamp nam ti ndi, wamp moⱡᵾng kona pena mbila moⱡpa, na nga para ndupa, nimba mot ndum ndam, na ndi i ku etᵾp, na nga muⱡ kona Wuta morum ila, wamp ei nga nimp mot nduimp.
40010033	Muna wamp nam ti ndi, wamp moⱡᵾng kona pena mbila moⱡpa, na nga ik ei pi napᵾtmᵾn nim ndam, na ndi, i ku etᵾp, na nga muⱡ kona Wuta moⱡum ila, wamp ei na pi napᵾt ku nimp.
40010034	“Enim ndi, na ya mᵾi kona ila, moⱡpa kundi uⱡ ei nga mep ur nᵾk, pili nᵾpilᵾi mon! Na ya moⱡpa kundi uⱡ ei, mep ui nᵾwᵾr. Na ndi, wamp mbᵾ etᵾp, oi kan pindimp pilip, koiya nengina ti mep ur.
40010035	-
40010036	Puⱡ geka nangga nᵾmp ur ei mel, na ndi, wu tipam kangᵾm raⱡ, mam mbuⱡam raⱡ, amp apᵾm apᵾm raⱡ mbᵾ, oi piyangga nᵾmp ur. Wote, wu ti nga el puⱡa wamp mendpᵾⱡ muⱡing kᵾⱡ, elim nga manga tenda wamp kᵾⱡ.
40010037	Wamp nam ti ndi, elim nga mam tipam raⱡ numan minal ngumba. Na wei wei etpa, numan ngum ndam, wamp ei na nga kitip kᵾni wamp moⱡmba mel kapⱡa mon! Wamp nam ti ndi, i ku etpa, elim nga kangambuⱡa mbᵾ, numan minal ngumba. Na wei wei etpa, numan ngum ndam, wamp ei na nga kitip kᵾni wamp moⱡmba mel, kaⱡpa mon.
40010038	Wamp nam ti ndi, elim nga nde peta ei koma rui narᵾpa, na kᵾn pep ropa ui nawᵾm ndam, na nga kitip kᵾni wamp moⱡmba mel, kapⱡa mon.
40010039	Wamp nam ti ndi, elim nga mᵾi kona ila moⱡpa mba, uⱡ ei nga kel rondum ndam, wamp ei kont mba mul uⱡ ei ti natᵾmba. Muna wamp nam ti ndi, na nga nᵾndpa uⱡ mat itangga! Wote, elim rok kondung ndam, kont mba mul uⱡ kupa ei tᵾmba.
40010040	“Wamp nam ti, enim rawe etpa tᵾm wamp ei, na rawe etpa tᵾmba. Wote, wamp nam ti, na rawe etpa tᵾm wamp ei, wi muⱡ kona na tᵾpa mundrum wu ei, rawe etpa tᵾmba.
40010041	Wamp nam ti ndi wamp ei, Got nga nombuⱡa rung wamp ei nimba, rawe etpa tᵾpa mepa, elim nga mang kona pum ndam, wamp ei Got nga nombuⱡa rung wamp ei nga punt mel, Got ndi, ngumba ei kunda tinggil. Wote, wamp nam ti ndi, wamp ei, uⱡ kai mbᵾ etᵾm nimba, rawe etpa tᵾm ndam, wamp ei uⱡ kai mbᵾ etᵾm wamp ei nga punt mel, Got ndi, ngumba kunda tinggil.
40010042	Na ik kupa ei nᵾnt, wamp nam ti ndi, wamp kurpa ti kandpa wamp ei, Jisas nga kitip kᵾni wamp ti, kant ei ka nimba, mbo nu kot nui nimba, kuⱡpa ngum ndam, wamp ei, Got ndi, wak ropa wei mundi namᵾndᵾmba,” nitim.
40011001	Jisas elim nga kitip kᵾni wu 12 ni kᵾⱡ, ik nimba, ndoimp rondpa pora ndupa, murum kona ni wak ropa, Galili orunga kona peng tetᵾm nimbila, wamp ik mbo endpa, Got nga ik puⱡ nimba, ngumba etmba purum.
40011002	Wamp nu tindi wu Jon ni, kan manga ila pepa moⱡpa, Kraist uⱡ enim nᵾtᵾng ik nimbᵾ pilpa, Jon elim nga kitip kᵾni wu ralt, Jisas murum kona nila tᵾpa mundrum.
40011003	Wote okᵾⱡ, Jisas nitim ik ni mel waldkᵾⱡ, “Nim wu Jon ndi, wote omba nitim wu ni waⱡᵾm, muna mon? Muna tᵾn wu elpa ti nga nukᵾndamin ye?” nitinggil.
40011004	Wote Jisas ndi, ik pᵾnt ropa nimba mel, “Int pukᵾⱡ, Jon kun timan rokᵾⱡ, ya uⱡ mbᵾ mel kandpᵾⱡ pilpᵾⱡ onmbᵾⱡ nil!
40011005	Mong ti wamp mbᵾ, mong piral ninim. On por morum wamp mbᵾ, nombuⱡa mam andinmin. Wote, kint pombuⱡma wamp mbᵾ, mbo kᵾng tᵾnmin. Kum ngorum wamp mbᵾ, ik pᵾnmᵾn. Wamp on mbᵾ, ropa rut nduⱡnga, kont monmᵾn. Omba, Got nga ik kai mbᵾ, wamp kurpa mbᵾ kᵾn, ik mbo endnim nil!
40011006	Na nga uⱡ ent kᵾⱡ ndi, wamp ti nga mondpa pili ei, ropa mbuⱡ mbaⱡ ndui nandᵾm ndam, wamp ei kai pilangga nᵾnᵾm niⱡ!” nitim.
40011007	Jon nga kitip kᵾni wu ni raⱡ kelik, Jon kᵾn int puⱡᵾnggila mel, Jisas ndi, wamp num morung nimbᵾ, Jon nga nᵾndpa nimba mel, “Enim unt kona kui waka ila namba mel, ei kᵾning pilik purung? Nde kaipa mᵾn ei, kᵾpkᵾ ropa, ruimp rika nitim ila, kᵾning pilik purung ye?
40011008	Muna, wu ti kui kuk mbal raⱡpa, mᵾkᵾ etpa murum ila, kᵾning pilik purung? Kui kuk mbal ralk, moke etmin uⱡ ei, wu nuim mbᵾ nga mᵾkᵾ pena ila mormun ni.
40011009	Namba mel ei, kᵾnmin nᵾk, kona ila purung? Na kundᵾk nᵾiya! Pᵾnmin an! Wu ni, painui wu mint mon. Wu ni, painui wu mbᵾ, tᵾpa mana ndupa, wu oⱡa orunga, wu elpa ti mel.
40011010	Got nga ik mong ti petᵾm ei ndi, wu Jon ei nga nᵾndpa mel, ‘Enim pilᵾiya! Na nga nombuⱡa rung wu ei, kuimp tep tᵾp mundamba mba, nombuⱡa mam ti ropa tᵾpa kun indangga,’ nitim.
40011011	“Enim ik kupa ei, kundᵾp nᵾnt. Ya mᵾi kona wu metᵾng mbᵾ nga wu ti ndi, wamp nu tindi wu Jon ei, kapⱡa ropa mana ndumba mel mon. Wote, muⱡ ila Got nga tᵾpa mumuk rui kona ila wamp mana ti ndi, Jon ni tᵾpa, mana ndupa, elim ni oⱡa mba morum.
40011012	Wamp nu tindi wu Jon ei, Got nga ik nimba ngumba ᵾndrᵾm ui ei kᵾn, wote yant ndupa omba, akup monmᵾn ui ila, Got nga tᵾpa mumuk rui uⱡ ei, mindil mam mat tᵾpa onum. Ei, punt wu mbᵾ ndi, wu rok wei ai inding pilik enmin.
40011013	-
40011014	Uⱡ etmba mbᵾ mel, painui wu na Moses nga mi ik na mbᵾ ndi, wamp nu tindi wu Jon kᵾn, wu Mesaiya raⱡ nga nᵾndᵾk, mint moⱡina, wote Jon ni ekit urum. Ei kᵾn, akup painui wu mbᵾ, Elaija yant omba, nᵾk pilik mormin uⱡ ni nga, Jon ni Elaija mel urum. Ei pilik itᵾi!
40011015	Enim kum nombuⱡa tem ndam, ik ei pilik kun itᵾi!
40011016	-
40011017	Na ndi, akup ui ila wamp kat namba mel ei kᵾn, to tindimp? Kangambuⱡa kel rarᵾp rop kona pena ila molk, kindmal mel etᵾk, ke nᵾk int yant etᵾk, ‘Tᵾn enim ou nein nimbun nditing rumᵾn ei, enim ou ni nandᵾtᵾng. Tᵾn ka nde mundpᵾn ka imᵾn ei kᵾn, enim ka iti natᵾtmᵾn,’ ni mel.
40011018	Jon urum ni kᵾn, rᵾng mowi pepa, nu wain nui nandpa itim ei kᵾn, wamp ndi, ‘Kur kit ti mondpa morum,’ nᵾtᵾng.
40011019	Jon moⱡnga kᵾn, wote wu ei, Muⱡᵾl Wu Kupa ni omba, nu rᵾng mel mbᵾ nurum ei kᵾn, wamp mbᵾ ndi, nᵾk mel, ‘Wu ei kᵾnᵾiya! Wu ei rᵾng wal numba, nu ronduⱡ minal numba, ku moni takis wu na, uⱡ kit etmin wu na mbᵾ nga wu mᵾn ei morum,’ nᵾtᵾng. Wote, Got nga uⱡ rᵾpndi etᵾm mbᵾ ndi, elim nga pilpa kungᵾndi ronduⱡ ei, tᵾpa mot ndurum,” nitim.
40011020	Jisas ndi, uⱡ wengᵾndupa minal etpa, kona peng ila morung wamp mbᵾ, ora ndurum. Wote, wamp mbᵾ ndi, en enim nga uⱡ kit etᵾng mbᵾ, wak rui narᵾrᵾng kona peng ila petmin wamp mbᵾ kᵾn, ik mura itim.
40011021	Jisas ndi, nimba mel, “Enim kona Korasin kᵾn Betseita raⱡ nga wamp mbᵾ ye! Enmbil kona raⱡ ila nga petmin wamp mbᵾ kᵾn, uⱡ kit mat etmba. Enim wamp mbᵾ kᵾn, uⱡ wengᵾndupa mat etᵾp, ora ndunt nimba, wᵾl Taiya kᵾn Sairon kona raⱡ ila elimba ndam, kona raⱡ ila wamp mbᵾ, kandᵾk etᵾk rok, ui kik raⱡ etᵾk, gel mbal ping mbᵾ ralk, uⱡ kit etmin mbᵾ, wak ronmᵾn, nilingina.
40011022	Enim ik ti kundᵾp nᵾnt ei, tᵾn wamp kui kont raⱡ kᵾmp tᵾm ui ei kᵾn, enim wamp mbᵾ, mindil mam ti nuing. Wote, kona Taiya kᵾn Sairon raⱡ mindil kot onunga, etpa mel nuinggil.
40011023	Wote, nim Kaperniyum kona ei, kona peng kel mbᵾ nga ronduⱡ mbᵾ, nim ᵾmbuⱡimp nᵾkᵾn pilᵾn ei nga? Nim ropa ndip kaⱡmba ei ka! Nim kᵾn uⱡ rᵾpndi mat, unt etpa ora ndunt nimbᵾ, Sorum wamp mbᵾ kanduⱡina ndam, Sorum kona ei, akup uⱡ ila telinga.
40011024	Enim ik kupa ei kundᵾp nᵾnt. Wamp kui kont raⱡ kᵾmp tᵾm ui ei kᵾn, Sorum kona wamp mbᵾ, mindil orunga etᵾk nangina, enim Kaperniyum nga wamp mbᵾ, mindil mam ti nuing,” nitim.
40011025	Ei kᵾn, Jisas ndi, nimba mel, “Wuta, nim muⱡ mᵾi raⱡ nga Wu Mumuk ei, nim kᵾn angge nᵾnt. Ei nambuⱡ emel, nim ninim ndi, wamp mong rui mbᵾ kᵾn, ik kupa kᵾn, uⱡ kupa mbᵾ kᵾn, etkᵾn mo rokᵾn pendkᵾn, wote kangambuⱡa kel mel mbᵾ kᵾn, apᵾtkᵾn tᵾkᵾn, mot ndukᵾn etᵾn.
40011026	Wuta ye! Ninim ndi, itangga nᵾkᵾn pitin ei mel ku etᵾm.
40011027	“Na nga Wuta ei ndi, elim nga mel mbᵾ pora, na ngumba rukᵾr ndurum. Ei nga, na wu elim nga kanim ei nga numan ei, mana mᵾi kona ila wamp ti ndi, kᵾni nakᵾndrᵾm mon. Wuta elim ndi kandrum. Wote, Wuta nga numan ei, mana mᵾi kona ila wamp ti ndi, kᵾni nakᵾndrᵾm mon. Na wu elim nga kangᵾm ei kᵾn, wote elim nga kangᵾm ndi, mbi ropa, titim wamp mbᵾ, elim nga pᵾtᵾm uⱡ mbᵾ mel, tᵾpa pena ila pendpa, Wuta nga timan ik ei, wamp nam ti ndi, pilpa tᵾtᵾm. Wamp ki kunda.
40011028	“Enim mbun koma ronmin wamp mbᵾ, na kᵾn wᵾi! Na nanim ei ndi, enim etᵾp piya nduimp.
40011029	Na nga ik kupa nᵾnt kᵾⱡ, pilik rukᵾr tᵾk, na nga ent uⱡ mbᵾ, pilik tᵾi! Ei nambuⱡ emel, na wu koma ti, numan wang ndui wu ei mor. Enim nga min ei, omba kᵾndᵾk ndupa, moⱡmba kona ei na.
40011030	Ei nambuⱡ emel, na ik mong enim mbo endᵾnt kᵾⱡ, wei wei etᵾk pilik ting, omba na ndi, enim mbun ti kona rundimp ei pᵾiya!” nᵾtᵾm.
40012001	Mowi kor ou ui ei kᵾn, Jisas kᵾn elim nga kitip kᵾni wu mbᵾ kᵾn, wit pana kuta tetᵾm ei nga, rᵾk ting nombuⱡa mam ila purung. Jisas elim nga kitip kᵾni wu ni kᵾⱡ, kump kun ndi kolk, wit ropa pitim nimbᵾ nga mong mat, oldᵾk kont norung.
40012002	I etᵾng uⱡ ni, Perisi wu mat ndi kandᵾk, Jisas kundᵾk nᵾk mel, “Kana! Nim nga kitip kᵾni wu kᵾⱡ ndi, Moses nga mi ik ei, rok puⱡa rok, mowi kor ui ila, iti nᵾtᵾi nᵾtᵾm. Wote, uⱡ kᵾⱡ enmin ei ka!” nᵾtᵾng.
40012003	Wote Jisas ndi, nimba mel, “Buk Wingti ila, Depit kᵾn elim nga wu mbᵾ kᵾn, kump kun kurung ei kᵾn, namba uⱡ ti etᵾng ei, enim kᵾmp rok pᵾtmin, muna mon?
40012004	Elim Got nga manga ila murᵾk mba, Got kᵾn angge nᵾk, bret ngorung mbᵾ, tᵾpa elim numba, elim nga wu kunda purung mbᵾ, bret mat nguⱡnga norung. Angge bret mbᵾ, Moses nga mi ik ei ndi, nimba mel, ‘Wu pris kᵾⱡ mint neing,’ nᵾtᵾm.
40012005	Ei kupa, enim Moses nga mi ik ei, kᵾmp rok kandᵾrmin ei? Mowi kor ei kᵾn, kongun mon nᵾtᵾm. Ei nga wote, wu pris kᵾⱡ ndi, mowi kor ei kᵾn, Got nga manga wingti ila murᵾk puk, Got kᵾn rᵾng kalk tindiⱡim mundᵾk etᵾng. Ei wote, ⱡawa iti natᵾtmin.
40012006	Pᵾnmᵾn ye! Mel ti ya omba morum ei ndi, manga wingti nga ronduⱡ mbᵾ, akpa tᵾpa oⱡa ndupa morum.
40012007	Got nga ik mong ti, painui wu mbᵾ ndi, rorung ei ndi nimba mel, ‘Wamp kont kul uⱡ ei, na numan ngor, omba kng rᵾng mbᵾ kapⱡa tᵾndᵾtᵾm mundi uⱡ ei, na numan ngui nganggᵾr.’ Ik ei nga puⱡ ei, enim pilingina ndam, ya wu nit muⱡi nᵾmbᵾⱡi kᵾⱡ ik, ngui nganggᵾⱡina.
40012008	Na Muⱡᵾl Wu Kupa ei, mowi kor ei nga Nuim ei,” nitim.
40012009	-
40012010	Jisas ik nimba, murum kona ni wak ropa, mba manga wingti kel tila, murᵾk purum ila, wu ti ki orunga, kuⱡpa kel etᵾm wu ti murum. Manga ila wamp mat, Jisas uⱡ ⱡawa mat enim, Jisas kᵾn nimbun ndil ndil poⱡᵾp nᵾmin nᵾk pilik morung nimbᵾ ndi, Jisas waldᵾk nᵾk mel, “Mowi kor ei kᵾn, wamp etpa ti uⱡ ei, Moses nga mi ik ei ndi, mon nᵾtᵾm uⱡ ei etmin ei, kapⱡa muna mon?” nᵾtᵾng.
40012011	Jisas ndi, punt ropa nimba mel, “Akup enim mormun wamp kᵾⱡ nga, kng sipsip tenda ti mowi kor ei kᵾn, mba kut tila mana pum ndam, enim nambuⱡ ti iting? Kng puⱡ wu ei ndi, kelpa oⱡa ti natᵾmba ye? Ei mon, kng ei oⱡa tᵾmba mint.
40012012	Ei kᵾn, enim wamp mbᵾ, kng sipsip na mel nᵾrnga mbᵾ mel mon! Enim wamp mel imp ei nga, wamp ti mowi kor ei kᵾn, wamp ti tᵾpa rapᵾndᵾm ndam, kapⱡa etmba,” nitim.
40012013	I nimba kᵾn, ki kuⱡpa kel itim wu ni kundpa nimba mel, “Nim nga ki ei, tᵾkᵾn ron ndui!” nitim. Nilinga, ki ni ron nduⱡnga, tᵾngᵾnda mint ki ni, omba kai itim.
40012014	Perisi wu ni kᵾⱡ, Jisas itim uⱡ ni kandᵾk, popᵾⱡ kolk int puk, kanggᵾp ambulk, Jisas rop kundmin, nᵾtᵾng.
40012015	Jisas elim ruimin nᵾtᵾng ik ni pilpa, kona ei wak ropa, kona elpa ronggᵾt ku purum. Wamp minal ndi, purum ni mel, akil tek pep rok orung. Wote, rᵾk ting mbila, kui peng itim wamp mat orung nimbᵾ, etpa kai mundrum.
40012016	Wamp etpa kai itim nimbᵾ kundpa, int puk, na enim nga endᵾnt uⱡ mbᵾ wamp mat kundᵾk, ‘Ni nᵾnᵾi! nitim.
40012017	I itim uⱡ kᵾⱡ ndi, unt painui wu Aisaiya ndi, ik ti pai numba nitim ik ei, omba kupa itim,
40012018	“Ya wu ei, na kandᵾp mbi ndup, tᵾp mundᵾr kongun wu ei, wu na numan ngor ei, wote na nga numan ei ndi, numan minal ngor ku. Na nga Muⱡnga ei, tᵾp mundamba omba, wu ei kᵾn moⱡmba, na nga wamp kᵾmp timp uⱡ ei, muⱡ uⱡ wamp mormun mbᵾ kᵾn, kundpa nᵾndpa kapⱡa endᵾmba.
40012019	Wote, nombuⱡa mam ᵾldᵾ mbila, elim nga kᵾng orunga, mepa oⱡa mba el ik nimba, ik mura etpa iti natᵾmba.
40012020	El elim ndi, wamp wening em mbᵾ kᵾn, raka raka nimba uⱡ mbᵾ etmba. El elim ndi, wamp wening eng mbᵾ kᵾn, uⱡ kai etᵾk tᵾk, rᵾpᵾndeing ei mel tᵾpa ora ndumba. Uⱡ mbᵾ, etpa mint pangga, Got nga pᵾtᵾm uⱡ kᵾⱡ pilik, kapⱡa ending ei kᵾn, uⱡ kit mbᵾ, el etpa int pendᵾmba.
40012021	Wu ei ndi, enim muⱡ uⱡ ila wamp mbᵾ, etpa tᵾmba nᵾk, nokundᵾk muⱡeing,” nitim.
40012022	Ei kᵾn wamp mat ndi, kur kit ei ndi, wu ti nga rukᵾr orunga moⱡpa, wu ei nga mong ei, kit etpa, keta mum petᵾm wu ni, mek Jisas murum ila orung. Wu ni, Jisas ndi, etpa tilinga wu ei nga mong na, keta na mbᵾ piral nilinga, ik nimba kona kandpa itim.
40012023	Wamp minal morung nimbᵾ, Jisas uⱡ itim ei kandᵾk, min ngᵾn mundᵾk, “Wu ei Depit nga kangᵾm ei muna?” nᵾk waldᵾtᵾng.
40012024	Perisi wu ni kᵾⱡ wamp mbᵾ nga, waldᵾtᵾng ik ni pilik, punt rok nᵾk mel “Kur kit mbᵾ nga nuim Biyelsipul ndi, wu ei ronduⱡ nguⱡnga, ronduⱡ mondpa, kur kit ei tᵾpa ekit ndonᵾm,” nᵾtᵾng.
40012025	Perisi wu kᵾⱡ, i nᵾk pilik etᵾng ik nimbᵾ, Jisas tᵾpa mendpa ei mel nitim, “Wu rᵾⱡaip tenda ti, rᵾk ila palk, orung orung etkᵾⱡ, el int yant enggil ndam, molk roⱡ pi nᵾpᵾnggil. Wote, kona peng ti muna, wamp mbo tenda kat kep, rᵾk ila palk, orung orung etᵾk, el eng ndam, kona peng muna, wamp mbo tenda kᵾⱡ molk, roⱡ pi nᵾpᵾng!
40012026	Ei mel ku, akup Seitan nga kona mumuk ila wu rᵾⱡaip mbᵾ, geka nangga, el rᵾk eng ndam, Seitan elim nga rᵾⱡaip mbᵾ namba etᵾk, ronduⱡ mundᵾk muⱡing?
40012027	Enim na kur kit mbᵾ nga nuim Biyelsipul ei ndi, na ronduⱡ nguⱡnga, kur kit mbᵾ, tᵾp mundunt ninmin. Akup enim kᵾn, pep rormᵾn wamp mbᵾ nam ndi, ronduⱡ nguⱡnga, kur kit mbᵾ tᵾk mundᵾnmᵾn? I ninmin ik ei ndi, enim kᵾn pep rok ormᵾn wamp mbᵾ ndi, kur kit tᵾk mundᵾnmᵾn uⱡ ei ndi, ora ndupa, enim ⱡawa enmin.
40012028	Wote, na kur kit tᵾp mondunt uⱡ ei, Got nga Muⱡnga ei ndi, ronduⱡ nguⱡnga int ndam, ya ila ekpi mendpᵾⱡ ora ndupa, Got nga tᵾpa mumuk rui uⱡ ei, enim kᵾn omba morum.
40012029	“Wamp nam ti ndi, wu mong kundi ti nga mel mbᵾ, namba etᵾk, manga ambulk kᵾndᵾp ting. Tᵾmba ndam, wu ei kapⱡa ambuⱡpa, kan ngumba, akil tepa mel mbᵾ tᵾmba.
40012030	“Na kᵾn, rᵾmp nanim ti ndi, na tᵾpa rei ndupa, na nga wamp mbᵾ, tᵾpa rapundpa, tᵾpa kᵾkᵾp iti natᵾm ti ndi, ropa mboⱡ mbaⱡ etᵾm.
40012031	Ei kᵾn, enim kundᵾp nᵾnt, wamp mbᵾ nga wei uⱡ menᵾpi na, ik kit Got kᵾn, muna wamp ti kᵾn, nᵾng ndam, Got ndi, uⱡ nit mbᵾ, wak romba. Wote, wamp nam ti ndi, Muⱡnga Wingti ei kᵾn, ik kit minᵾpi mat nimba, em ndam, wamp ei nga uⱡ nit mbᵾ, Got ndi, wak rui narᵾmba.
40012032	Omba, wamp nam ti ndi, Muⱡᵾl Wu Kupa ei kᵾn, ik kit mat nim ndam, wamp ei nga nit ei, Got ndi, wak romba. Wote, wamp nam ti ndi, Muⱡnga Wingti ei kᵾn, ik kit mat nimba em ndam, nit mbᵾ akup kep, wote kep, Got ndi, wak rui narᵾmba.
40012033	“Nde kit ei ndi, mong kit mbᵾ rorum. Nde kai ei ndi, mong kai mbᵾ rorum. Nde kit muna, kai ei mong rorum. Ei kᵾn, kandᵾp kun etmin.
40012034	Enim kimbuⱡa mbᵾ ye! Enim uⱡ kit mbᵾ etmin. Ei nga wote, ik kai mbᵾ etᵾk, ning mel nant? Wamp numan ila peka ropa petᵾm uⱡ mbᵾ, keta ila ekit orum.
40012035	Wamp kai ei ndi, numan kai mbᵾ pendᵾtᵾm. Ei mel ku, ik kai mbᵾ nᵾtᵾm. Wamp kit ei ndi, numan kit mbᵾ pendᵾtᵾm. Ei mel ku, ik kit mbᵾ nᵾtᵾm.
40012036	Pᵾnmᵾn an! Wamp kit kai raⱡ kᵾmp tᵾm Ui Ou ei kᵾn, wamp mbᵾ ndi, elpa elpa ik kurpa karpa nᵾk mek andinmin mbᵾ mel, wote Got kundᵾk ning.
40012037	Nim tᵾpa mong ngumba muna, tᵾpa kun mundᵾmba ei, nim nga nᵾtᵾn ik kᵾⱡ ndi, nimba kᵾmp tᵾmba,” nitim.
40012038	Ei kᵾn, mi ik mbo wu mat kᵾn, Perisi wu mat kᵾn ok, Jisas waldᵾk, “Ik mbo wu ye! Nim uⱡ rᵾpndi ti itana kᵾnmᵾn ka!” nᵾtᵾng.
40012039	Ni kᵾn, Jisas ndi, nimba mel, “Enim akup kalk tᵾnmin wamp mbᵾ, meka rok kelik, Got nga ik tᵾk rui nduk enmin. Enim na uⱡ rᵾpndi ti itamba kᵾnmᵾn ninmin ei? Ei mon! Na uⱡ rᵾpndi ti itamba, kᵾning ei, unt kor nga painui wu Jona kᵾn, itim uⱡ kandrung ei mel ku.
40012040	Jona ant raldika rumbᵾⱡ raldika oma mam ei nga, oⱡ rukᵾr ila pitim ei mel, Muⱡᵾl Wu Kupa ei, mana urum mᵾi min mana orunga piyangga, ant raldika rumbᵾⱡ raldika etmba.
40012041	Wamp kit, kai raⱡ kᵾmp tᵾm ui ei kᵾn, Ninipa kona ila wamp mbᵾ ndi, oⱡa anggilik, enim ik mura nguing. Ei nambuⱡ emel, wamp mbᵾ ndi, Jona Got nga ik puⱡ nimba ngurum ei kᵾn pilik, numan ropᵾl rorung. Pᵾnmᵾn ye! ‘Ya ila wamp ti, omba morum ei Jona mel mon, wamp ama muⱡ ei!
40012042	Wamp kit kai raⱡ kᵾmp tᵾm ui ou ei kᵾn, mek Sipa kona Amp Kwin ei ndi anggilpa, enim ik mura ngumba. Ei nambuⱡ emel, amp ei, elim nga mᵾi mana kona roⱡ ei wak ropa omba, king Solomon nga ik pilpa, kungᵾndi mbo endᵾtᵾm mbᵾ nga mat, pilimp nimba urum. Ei mel ku, enim nᵾmp ndoimp rundamp, ya ila wu ti omba morum ei, King Solomon murum ei mel mon. Wu ei, ama oⱡa ndupa ei, omba morum!” nitim.
40012043	-
40012044	“Kur kit wamp kᵾn morum ei, makrᵾk tᵾk, ekit ndormᵾn ei kᵾn, mba kona kᵾp, kui waka tila muⱡ tᵾp, muⱡimp nimba purum. Wote, kona kᵾp ei mel ti kandpa, ti natᵾpa pilpa kᵾn, ei mel nᵾtᵾm, ‘Na pep moⱡᵾp unt manga ila kelip yant pamp!’ I nimba kᵾn mba kandrum mel, manga ni ⱡumᵾiya rok, etᵾk mon mundᵾk telingina, nuwa tetᵾm.
40012045	Ei kᵾn int mba, kur kit 7 elim, ei mel mon, ok ila pek mormin. Ei kᵾn, wamp ei akup morum ni, unt moⱡnga kit murum ei mel mon. Wote ama muⱡangga, kit elpa ti mel moⱡmba. Akup ui ila wamp rᵾⱡaip kalk tᵾnmin mbᵾ, uⱡ ei mel etmba,” nitim.
40012046	Jisas wamp nimba kᵾn, ik nimba moⱡnga, elim nga ᵾngᵾnᵾl mbᵾ kᵾn, mam kᵾn orung. Ok pena orunga molk, Jisas kᵾn ik rungᵾndmin nᵾmp onmᵾn ei, ka nᵾk, wamp morung nimbᵾ waldᵾtᵾng.
40012047	Waldᵾtᵾng ik ni, wamp morung nimbᵾ nga ti ndi, pilpa mba Jisas kundpa nimba mel, “ Pᵾn ei! Nim nga manim kᵾn, ᵾngᵾnᵾl mbᵾ kᵾn ok, nim kᵾn ik rungᵾndmin nᵾk, pena anggilik mormun ei ka,” nitim.
40012048	Wote Jisas ndi nimba mel, “Na nga manᵾm kᵾn, na nga ᵾngᵾnᵾl kᵾⱡ namin?” nitim.
40012049	I nimba kᵾn, elim nga kitip kᵾni wu morung ni kᵾⱡ kᵾn, ki ruⱡ ropa nimba mel, “Kanmin ei! Ya kᵾⱡ, na nga mam kupa kᵾn ᵾngᵾnᵾl kupa mbᵾ.
40012050	Wamp nam ti ndi, na nga muⱡ kona Wuta ei ndi, itangga nimba pᵾtᵾm uⱡ kᵾⱡ mel etᵾm wamp, ei na nga ᵾngᵾn, na nga kimᵾn, omba na nga mam,” nitim.
40013001	-
40013002	Ant tenda ei kᵾn, Jisas murum manga ni, wak ropa mba, num Galili ei nga ᵾldᵾ ila, ik mbo endᵾmba ei nga, murum kona ila wamp minal ok, num pelingina wamp nimbᵾ, nu ᵾldᵾ ila mondpa kelpa, elim mba nu kanu kat titim kᵾⱡ ila, rukᵾr mba pol ila murum.
40013003	Ila moⱡpa wamp mbᵾ, ik minal mbo inditim. Ik ek mbᵾ mint ropa nitim. Ik ek ti, ropa nimba mel, “Tᵾnggᵾt kᵾn, wu ti pana ila wit mong mbo mundimp nimba purum.
40013004	Wit mong mbᵾ, mepa andpa ndanda ndupa munduⱡnga mat ni, nombuⱡa ᵾldᵾ ila titim nimbᵾ, kᵾi ndi ok norung.
40013005	Wit mong mat, ku pol ila mana mba, mᵾi wei wei etpa titim ila, tᵾkrᵾpa mᵾlᵾ ropa oⱡa urum.
40013006	Wote ant ndi, oⱡa omba kᵾndrᵾm ei kᵾn, kui nimba kurum. Ei nambuⱡ emel, ku pol ila pilkan mundᵾmba, ei mel mon ei nga kurum.
40013007	Wit mong mat, mana puⱡnga kumbᵾⱡ nde ⱡᵾmbᵾⱡ rong mul mbᵾ kᵾn, rukᵾrᵾⱡa etpa oⱡa urum. Wote, rᵾng mong mbᵾ, ropa kurᵾp ila inditim.
40013008	Mong mat mᵾi kai ila, mana purum mbᵾ, mᵾlᵾ ropa kai mondpa oⱡa omba mong rorum. Mat mong 100, mat mong 60, mat mong 30 ropa pitim,” nitim.
40013009	Ik ek kᵾⱡ ropa pora ndupa ei nimba mel, “Kum nombuⱡa tem ndam, na ik nᵾnt ei, pilik tᵾi!” nitim. Jisas Ik Mbᵾ Namba Elinga Ek Ropa Nitim?
40013010	Wote, kitip kᵾni wu, ni kᵾⱡ ok, Jisas waldᵾk nᵾk mel, “Nim ndi, wamp mbᵾ ik ek rokᵾn, ik mbo endin ei, nambuⱡ emel en?” nᵾtᵾng.
40013011	Wote, Jisas ndi, nimba mel, “Enim Got ndi, muⱡ kona tᵾpa mumuk rui uⱡ ei, ting ei nga ik mou ropa petᵾm mbᵾ nga pilpa kungᵾndi nguⱡnga, pilik kun enmin. Wote, wamp wei mbᵾ, ei mel mon.
40013012	Pilpa kungᵾndi tᵾpa moⱡum wamp ei, Got ndi, pilpa kungᵾndi ou ndupa ngumba, wote wamp ti pilpa kungᵾndi ei nga, numan ngui ngangᵾm wamp ei, pilpa kungᵾndi onunga, etpa tᵾpa moⱡum kᵾⱡ, Got ndi, elim rukᵾr tᵾmba.
40013013	Na ik ek puⱡi rop wamp mbᵾ, ik mbo endᵾnt. Ei nambuⱡ emel, ‘Kanmin ei wote, kandᵾk mbi ndui nandᵾnmin. Wote, kum tenmin ei, wote ik puⱡ ei, pilik kun iti natᵾnmin,’ nitim.
40013014	Ei kᵾn, Painui wu Aisaiya ndi, ik ti unt kor nga pai nomba nitim ei, ya wamp kᵾⱡ kᵾn omba kupa enim. ‘Enim kum tek pili piling, wote pilik kun iti nᵾtᵾng. Kandᵾk kᵾni kᵾning, wote kandᵾk kun iti nᵾting.
40013015	Ei nambuⱡ emel, wamp mbᵾ nga numan ei, piral ni nᵾndᵾtᵾm, wote ik kum tek pili napᵾnmin, wote mong raⱡ ndi, kᵾni nakᵾnmin. Muna uⱡ mbᵾ mel iti natᵾlina ndam, mong raⱡ ndi kandᵾk poⱡ nduⱡina, kum raⱡ ndi, pilik kun etangina numan ei ndi, pilik ndoimp rondᵾk, numan ropᵾl rok, na wu Got ei kᵾn, yant wangina, na ndi, wamp mbᵾ etᵾp tilmba!’ nitim.
40013016	Wote, enim na nga kitip kᵾni wu kᵾⱡ kai pilᵾiya! En enim nga mong raⱡ ndi, kandᵾk mbi ndᵾnmin omba, enim nga kum raⱡ ila pilik mbi rondᵾnmin.
40013017	Enim nᵾmp ndoimp rondᵾp nᵾnt, unt kor nga Painui wu minal kᵾn, Got nga wamp minal mbᵾ, akup enim kanmin uⱡ mbᵾ mel kᵾnamᵾn nᵾk pᵾtᵾng ei, wote kᵾni nakᵾndrᵾng. Omba akup, pᵾnmᵾn ik mbᵾ mel pilamin nᵾk pᵾtᵾng ei, wote pili napᵾtᵾng.
40013018	“Kum tek pilᵾi! Rᵾng mong mundi ik ek ei nga, puⱡ ei pilik, kun itᵾiya!
40013019	Mat ndi, tᵾpa mumuk rui uⱡ ei nga, nombuⱡa rung ik ei, pilik ndoimp rundi nandᵾrmin mbᵾ, wit mong mat, nombuⱡa mam ila mana purum ei mel, Got nga ik ei, mundmong ila mbo mundᵾk pendᵾtmin ei, wu kit ei ndi, omba tᵾpa ropa wei ai endᵾtᵾm ei mel kapⱡa.
40013020	Omba rᵾng mong mat, ku pol titim mᵾi mbila mana purum ei, Got nga ik ei pᵾtmᵾn ei kᵾn, mint numan kai ndi, kurmin ei mel.
40013021	Wote, pᵾtmᵾn ik ei, puⱡ pilkan etpa, roⱡ pi napᵾrᵾm. Ui mat kᵾn wamp ei, Got nga ik pᵾtᵾm uⱡ ila wamp mat ndi, ei rok kongundᵾk. Wote, mbun kandᵾk tᵾk ngᵾk etmin ei kᵾn, Got nga ik ei tᵾk mbuⱡ ngurmin.
40013022	Wote, rᵾng mong mat ni, nde rong murum mbila, mana puⱡnga ndi, rong mul kᵾⱡ ndi, ropa kurᵾp ila inditim ei, tᵾpa mumuk rui uⱡ ei nga, nombuⱡa rung ik ei pili pᵾtmᵾn. Wote, kᵾng orunga mel mbᵾ, kel rondᵾk, kng mel mbᵾ nga kom pendᵾk etmin uⱡ ei ndi, Got nga ik mong ei, ropa kurᵾp ila enduⱡnga, mong rui narᵾrᵾm.
40013023	Omba, wit mong mᵾi kai ila mᵾlᵾ ropa kai itim ei, wamp ti, nombuⱡa rung ik ei, pilpa ndoimp rondrum ei ndi, mong ropa 100, mat ropa 60, omba mat ropa 30 endᵾtᵾm,” nitim.
40013024	Wote Jisas ndi, ik ek ti ku kitip kᵾni wu ni kᵾⱡ, ku ropa ngumba nimba mel, “Muⱡ ila tᵾpa mumuk rui uⱡ wu ti, ei ya ei mel kapⱡa, wu ti, elim nga pana ila, wit mong kai mat mundrum.
40013025	“Rumbᵾⱡ roⱡnga wamp pᵾkᵾ ur petᵾng ni kᵾn, pana puⱡ wu ei nga, el rui wu ti ndi, wit rᵾng mundpa pinditim pol nimbila, eta kit mong mbᵾ, mbo mundpa pendpa purum.
40013026	Wote wit nimbᵾ, mᵾlᵾ ropa mong kokila romba elinga, eta kit ni kᵾⱡ, kunda oⱡa urum.
40013027	“Wu ni nga kongun wamp mbᵾ ndi nᵾk mel, ‘Wu Nuim ye! Pana ila wit mong kai mbᵾ nga, mint mbo mundrᵾn. Ni wote, eta kit mat kunda oⱡa onmᵾn ei, nant ila pitim mbᵾ onum nda?’ nᵾk waldᵾtᵾng.
40013028	Ni kᵾn, pana puⱡ wu ei ndi, punt ropa nimba mel, ‘Ei el rui wu ti ndi omba itim,’ nitim. Wote kongun wamp nimbᵾ ndi, int nduk nᵾk mel, ‘Tᵾn mbun eta mbᵾ rᵾnggᵾⱡpᵾn mundamin nᵾkᵾn pᵾn muna mon?” nᵾk waldᵾtᵾng.
40013029	Wote, pana puⱡ wu ei ndi, punt ropa nimba mel, ‘Mon nᵾnt. Ei nambuⱡ emel, eta kᵾⱡ rᵾnggᵾⱡmin nᵾk itangina mel, wit mat pendpa rᵾnggᵾⱡpa oⱡa omba, ei nga mon,’ nᵾnt.
40013030	‘Kandᵾk kont itangina, eta mbᵾ kᵾn, wit mbᵾ kᵾn kunda oⱡa wangina, wit ropa rangga rᵾngmin ui ei kᵾn, tᵾpᵾn elpa elpa itmin. Ei kᵾn, wit rangᵾng wamp mbᵾ kundᵾp, eta mbᵾ kuimp tek runggulk, ot rok tek ndip kᵾⱡeing. Wote, wit rᵾng mbᵾ tᵾk tenda etᵾk mek pok, na nga wit rᵾng tet manga ila tindᵾi nimp!’” nitim.
40013031	Jisas ndi, ik ek ti ropa nimba mel, “Muⱡ ila tᵾpa mumuk rui uⱡ ei ya ei mel kapⱡa. Wu ti nde mastat mong mat mepa mba elim nga pana ila mbo mundrum.
40013032	Nde wei mbᵾ nga mong mbᵾ wei, ya mastat mong ei mel wei kᵾⱡ, wote mᵾlᵾ ropa oⱡa orum ei kᵾn, pana ila kim na rᵾng wei mbᵾ, ropa mana ndupa mastat ei oⱡa purum. Wote oⱡa omba mam etᵾm ei kᵾn, kᵾi mbᵾ ndi, nde puⱡa mbila mi manga rok pek etmin,” nitim.
40013033	Ik ti, ek ropa nimba mel, “Got nga wamp tᵾpa mumuk rui uⱡ ei ya ei mel kapⱡa. Amp ti ndi, plawa ila yis mundpa ropᵾl mapᵾl ropa, nu mundpa telinga, plawa ei mepa oⱡa orum ei mel,” nitim.
40013034	Jisas ndi, wamp nimbᵾ kᵾn, ik ek mbᵾ mint, ropa kundpa nitim. Ik ti kᵾn, para ndupa mbo indi nᵾndᵾtᵾm mon! Ik mbᵾ pora, ek mint ropa kundpa nitim.
40013035	I itim uⱡ kᵾⱡ, painui wu Aisaiya nga ik nitim kᵾⱡ, etᵾp kupa indimp nimba nitim, “Na ik kundᵾp nimp etᵾp ik ek mint rop nimp, muⱡ mᵾi raⱡ iti nᵾti kᵾn, ik mo ropa titim mbᵾ, ndupa para ndup nimp,” nitim.
40013036	Wote, Jisas wamp num morung nimbᵾ, kelik pᵾi nimba mundpa, manga ila murᵾk purum ni kᵾn, elim nga kitip kᵾni wu ni kᵾⱡ ndi, akil tek ok nᵾk mel, “Pana eta ei mel ik ek ron ni nga puⱡ ei, tᵾn kundkᵾn ni,” nᵾtᵾng.
40013037	Jisas ndi, punt ropa pendpa nimba mel, “Rᵾng mong kai mbᵾ mundrum wu ei, ‘Na Muⱡᵾl Wu Kupa’ ei mel.
40013038	-
40013039	Pana kuta ei, ya mᵾi kona ei mel, rᵾng mbo kai kᵾⱡ ei, Got nga tᵾpa mumuk rui uⱡ ila wamp mormun ei mel, pana eta ei, Seitan ei nga wamp mbᵾ mel, el rui wu ti, eta kit kᵾⱡ, mepa omba mundrum wu ei, Seitan. Rᵾng poⱡ roⱡnga ranggᵾrᵾng ei, muⱡ mᵾi raⱡ pora nimba ei mel, rᵾng ranggᵾrᵾng wamp mbᵾ, anggelo mbᵾ mel.
40013040	“Wote eta mbᵾ, tᵾk mᵾk rok, ndip pol etᵾk, ndip karmin ei mel ku, muⱡ mᵾi raⱡ pora nim ei kᵾn, uⱡ ei mel ku pemba.
40013041	-
40013042	Muⱡᵾl Wu Kupa ei ndi, elim nga anggelo mbᵾ, tᵾpa mundangga, Got nga tᵾpa mumuk rui wamp mormin mbᵾ nga mat ndi, wamp mat kᵾn ⱡawa etmin. Wote, wamp mat uⱡ kit etmin mbᵾ kᵾn, anggelo mbᵾ ndi, aprᵾk ekit tᵾk rok, ndip kona ku mel, kundpa moⱡum ila mundangina, gu konggilik gᵾkᵾr tᵾk, ka rom rok muⱡing.
40013043	Ei kᵾn, Got nga kindmant endᵾtmin wamp mbᵾ, en enim nga tipam kᵾnt ei nga tᵾpa mumuk rui kona ila, kona ant na, rᵾⱡang purum ni mel, rᵾⱡang ti ku pangga muⱡing. Ei kᵾn, enim kum nombuⱡa tem ndam, na nᵾnt ik ei, kum tek pilᵾi!” nitim.
40013044	“Got nga muⱡ kona ila wamp tᵾpa mumuk rui uⱡ ei, mel kai mat kongun kona tila mou rok pendᵾtᵾng. Ei kᵾn, wu ti ndi, kandpa tᵾpa numan ndi koⱡpa, wote mel mbᵾ mᵾi akpa, mou ropa pendpa. Wote mba, elim nga tepa morum mel mbᵾ, rarᵾp ropa ku tᵾpa, wote ku mbᵾ mepa yant mba kongun kona ei, rop ropa titim ei mel.
40013045	“Wote uⱡ ti, muⱡ kona wamp tᵾpa mumuk rui uⱡ ei, wu ti ndi, ku eng nui mat andpa kᵾrᵾrᵾm ni mel kapⱡa.
40013046	Wote, kurpa andpa mel ronduⱡ eng nui ei, kandpa tᵾtᵾm ei kᵾn, int mba elim nga mel kai tepa morum mbᵾ, mepa mba ku moni tᵾpa ku moni mbᵾ ndi, mepa yant omba, mel ronduⱡ eng nui ei, rarᵾp ropa tᵾmba ei mel kapⱡa.
40013047	“Omba uⱡ ti, muⱡ ila wamp tᵾpa mumuk rui uⱡ ei, ya ei mel, oma wal mundi wu mat ndi, oma wal mbᵾ, num ila pendᵾk, oma mbo elpa elpa mbᵾ nga imp molk, tᵾtmᵾn ei mel kapⱡa.
40013048	Oma wal ei oma ndi, peka rurum ei kᵾn, ᵾldᵾ ila ekit tᵾk tek, oma mbᵾ aprᵾk tᵾk, elpa elpa etmin. Oma kai mbᵾ tᵾk wal ila rakilik, oma kit mbᵾ, rok mundᵾk ketmin.
40013049	Muⱡ mᵾi raⱡ pora nim ei kᵾn, uⱡ ei mel ku etmba. Anggelo mbᵾ ndi, ekit pok, uⱡ kit eng wamp mbᵾ, aprᵾk tᵾk elpa mondᵾk uⱡ kai etmin wamp mbᵾ, aprᵾk tᵾk tila mondᵾk iting.
40013050	Uⱡ kit iti wamp mbᵾ rok tᵾk, ndip ila rok mundangina, ka etᵾk, gu konggilik, gᵾkᵾr tᵾk muⱡing.
40013051	Jisas ndi, nimba mel, “Enim ik mbo endᵾnt mbᵾ, pilik kun enmin muna mon?” nimba waldilinga. Wote, wu kᵾⱡ ndi, nᵾk mel, “Pilpᵾn kun enmin,” nᵾtᵾng.
40013052	Wote, Jisas ndi, punt ropa nimba mel, “I pilik kun enmin pᵾnt ei kᵾn, mi ik mbo wu na ti ndi, muⱡ ila wamp tᵾpa mumuk rui uⱡ ei nga kitip kᵾni wu kandpa, kongun etᵾm. Wu ti ndi, elim nga wal kum ila, elim nga mel unt nga, kont nga mbᵾ pora, apᵾtpa tᵾpa, ekit ndurum ni mel kapⱡa,” nitim.
40013053	-
40013054	Wote Jisas ni, ik ek nimbᵾ pora ndupa, murum kona ni wak ropa, elim nga mᵾi mang kona ila mba, atinga manga ila moⱡpa, ik mbo inditim. Ik pᵾtᵾng wamp nimbᵾ ndi, pilik min ngᵾn mundᵾk nᵾk mel, “Wu ei pilpa, kongundpa ni, ik na, uⱡ rᵾpndi ronduⱡ na mbᵾ, etpa pilpa titim mel nant nda?” nᵾtᵾng.
40013055	-
40013056	“Elim nga puⱡ ei, tᵾn pilpᵾn mormun ye? Elim wu kamnda ei nga kangᵾm ant ko! Mam amp Mariya nᵾmp pᵾnmᵾn ye? Jeims, Josep, Saimon, Juras min kᵾⱡ, elim nga ᵾngᵾnᵾl, wote elim nga amp kimᵾnᵾl mbᵾ kep, ya tᵾn nga kona ila mormun ant ko! Uⱡ mbᵾ nam ndi, mbo inditim nda?” nᵾtᵾng.
40013057	Ik kᵾⱡ mel nᵾk pilik, Jisas nga itim uⱡ mbᵾ, tᵾk mbuⱡ ngorung. Ni kᵾn, Jisas ndi, kandpa nimba mel, “Painui wu ti, kona elpa mbila, elim tᵾk ou ndurmin. Wote, elim nga mang kona ila kep, elim nga wamp mema tenda mbᵾ ndi kep, elim tᵾk pei mondᵾrmin,” nitim.
40013058	Wu ei, uⱡ rᵾpndi mat, Nasaret wamp mbᵾ kᵾn, etpa ora ndui nᵾndrᵾm. Ei nambuⱡ emel, elim ni, mondᵾk pili napᵾtᵾng.
40014001	-
40014002	Ui ei kᵾn, Galili kona ei, nᵾkᵾndrᵾm wu Erot ni, Jisas nga timan ei pilpa, elim nga kongun wu ni kᵾⱡ kundpa, nimba mel, “Wu ei, wamp nu ti ndi, wu Jon ni, ⱡoporpa oⱡa moⱡpa, wamp kui nga ronduⱡ ei, tepa uⱡ wengᵾndupa mbᵾ, enim nᵾmp pᵾnt,” nitim.
40014003	Ei mel nitim, ei nambuⱡ emel, unt Erot elim ndi nilinga, Jon ni tᵾk imp molk, kᵾmp ki raⱡ kan ngᵾk, mek kan manga ila pendᵾtᵾng. Uⱡ ei mel itim, ei nambuⱡ emel, elim nga ᵾngᵾn Pilip nga ambᵾm Erotiyas nga ik ei, kum tepa itim.
40014004	Jon kan ngui ngᵾngi ui ei kᵾn, Jon ndi, Erot kundpa, “Nim amp ei tᵾkᵾn mekᵾn andrᵾn ei, ⱡawa etᵾn ei ka!” nitim.
40014005	Erot popᵾⱡ koⱡpa, Jon rop kundimp nimba pitim ei, wote Jura wamp mbᵾ nga mundmong itim. Ei nambuⱡ emel, wamp mbᵾ ndi, Jon ei, en enim nga painui wu muⱡ ti, mondpᵾn mormᵾn nᵾk pᵾtᵾng ei nga.
40014006	-
40014007	Erot elim metᵾng ui ni, ekit urum ei kᵾn, kng rᵾng mbᵾ kui elingina, wamp tᵾma ok, nok morung ila, Erotiyas mbuⱡam amp wendᵾp ni, moke etpa, pena omba, welt rᵾrᵾm ila, Erot ndi kandpa, numan ndi koⱡpa, mi tepa nimba mel, “Nim namba mel ti nin ei nguimp mint,” nitim.
40014008	Amp ni nga mam ndi, kunt punt ropa nimba mel, “Ming tila, wamp nu tindi wu Jon ei nga peng ei, poⱡa rokᵾn, mekᵾn okᵾn ngui!” nitim.
40014009	-
40014011	Wu king Erot ni, ik ei pilinga, mundmong ei mi elinga, ei pilpa kelpa ninim ei mel, tᵾk ngᵾi nitim. Ei nambuⱡ emel, unt wamp tᵾma mbᵾ nga kuimp keta ila, mi tepa nitim ei nga, wu mat tᵾpa munduⱡnga, kan manga ila puk, Jon nga peng ei rok, poⱡa rok, mek ok, amp wendᵾp ei nguⱡina, mepa mba mam ngurum.
40014012	Jon nga on ni, elim nga kitip kᵾni wu ni kᵾⱡ ndi ok, tᵾk mek puk on etᵾk pendᵾk, wote puk, Jisas kundᵾk nᵾtᵾng.
40014013	Jon ni rorung timan ei pilpa, Jisas murum kona ni, wak ropa mba, nu kanu ila rukᵾr mba, num noi orunga, kona tiyu nimba tᵾtᵾm tila purum. Wamp morung nimbᵾ ndi, Jisas purum ik ni pilik, pep rok akil tek, Jisas purum kona nila purung.
40014014	Jisas nu kanu ila ekit omba, wamp num pitim ila, kandpa kont ndi koⱡpa, kui peng itim wamp nimbᵾ etpa titim.
40014015	Kona ant ni mana puⱡnga, elim nga kitip kᵾni wu kᵾⱡ ndi ok elim kundᵾk nᵾk mel, “Kona kui waka ila, ant ei mana punum ei kᵾn, wamp mbᵾ pᵾi nᵾkᵾn, mundana puk, manga rᵾⱡaip nondpa moⱡum mbila, rᵾng rarᵾp rok iteing,” nᵾtᵾng.
40014016	Wote Jisas ndi, punt ropa nimba mel, “Wamp mbᵾ pi nᵾpeing, mon. Enim ndi, wamp mbᵾ nuing rᵾng mat ngᵾi!” nitim.
40014017	“Wote, tᵾn rᵾng mat, tep mul mel bret 5 kat kᵾn, oma raⱡ kᵾn mendpᵾⱡ, tepᵾn mormᵾn ei ka!” nᵾtᵾng.
40014018	Wote Jisas ndi, nimba mel, “Tek mormin rᵾng kᵾⱡ mek ok, na ngᵾi!” nitim.
40014019	Wamp num ni, numa pana ila, “Mana muⱡᵾi!” nimba. Wote, bret 5 ni kᵾⱡ kᵾn, oma raⱡ kᵾn, tᵾpa ambuⱡpa, muⱡ ila oⱡa ndupa kandpa, Got kᵾn angge nimba. Atinga ropa, bret nimbᵾ, ambuⱡpa puk ropa, elim nga kitip kᵾni wu mbᵾ, ngumba nimba mel, “Wamp mbᵾ, mok rok ngᵾi!” nitim.
40014020	Wamp morung nimbᵾ, pᵾkᵾ nok pilᵾng kundᵾk, kapⱡa endᵾtᵾng. Noⱡina mba mana tᵾtᵾm nimbᵾ, kitip kᵾni wu kᵾⱡ ndi, kowa wal 12 rakᵾⱡina, peka rᵾrᵾm.
40014021	Rᵾng norung wamp mbᵾ nga, amp, kangambuⱡa, wamp ei, kᵾmp rui narᵾk, wu mint kᵾmp rorung ei, wu 5000 itim.
40014022	Wote, Jisas ei ndi, elim nga kitip kᵾni wu kᵾⱡ ok, nu kanu ila rukᵾr pok, kuimp tek puk, “Num Galili noi orunga muⱡᵾi! Elim wamp mbᵾ pᵾi nᵾmp mundᵾp, akil tep wamp,” nitim.
40014023	Wamp mbᵾ pᵾi nimba pendpa, elim komnga tila oⱡa mba, atinga romba pilpa purum. Kona ni rumbᵾⱡ rᵾrᵾm ei kᵾn, elim ni kou murum.
40014024	Wote, ei kᵾn ku, kitip kᵾni wu ni kᵾⱡ puk, num Galili rᵾk ila pelingina, kona kᵾpkᵾ mam ti omba, nu ndi ropa elinga, nu kanu kᵾⱡ ropa, noi ya itim.
40014025	Kona rangᵾmba pilpa, ⱡant gu nitim ni kᵾn, Jisas nu ndi pol ila, elim nga kitip kᵾni wu kᵾⱡ morung nila urum.
40014026	Wote, kitip kᵾni wu ni kᵾⱡ Jisas nu ndi, ila urum ni kandᵾk, mundmong minal etᵾng. “Ei kur ti, onum kant ei ka!” nᵾk runga etᵾk, ke nᵾtᵾng.
40014027	Ni kᵾn mint, Jisas ndi, wu kᵾⱡ kundpa nimba mel, “Mundmong iti nᵾtᵾi! Ei na ont, ronduⱡ puk muⱡᵾi!” nitim.
40014028	Wote Pita ndi, ik punt ropa nimba mel, “Nuim ye! Ei nim kupa em ndam, na nim int on ei mel, nim ndi, na ui nana wamp!” nitim.
40014029	Jisas ndi nimba mel, “Un ka!” nitim. Nilinga, Pita ndi, nu kanu kᵾⱡ wak ropa, ekit mba, nu ndi pol ila, kump kambilpa, Jisas murum ila purum.
40014030	Mba kᵾndrᵾm mel, kᵾpkᵾ ei ndi, nu ndi, ei ropa pᵾnin ndupa, mepa urum ila kandpa, mundmong itim. Ei kᵾn, elim ni nu ila mana tilinga, ke nimba mel, “Nuim ye! Na etkᵾn tin ka!” nitim.
40014031	Na kᵾn, tᵾngᵾnda mint Jisas ndi, elim nga ki ni norung ndupa, Pita ambuⱡpa, oⱡa tᵾpa nimba mel, “Nim nga mondpa pili ama mel wei kot kant ei ka! Nambuⱡ emel, numan ᵾkpᵾk tin?” nitim.
40014032	Wote, wu ni raⱡ okᵾⱡ, nu kanu nila rukᵾr puⱡᵾnggila, kona kᵾpkᵾ ni, kᵾr nimba titim.
40014033	Ei kᵾn, kitip kᵾni wu nu kanu ila morung ni kᵾⱡ ndi, Jisas nga mbi paka rondᵾk, nᵾk mel, “Kupa, nim Got nga kangᵾm ei!” nᵾtᵾng.
40014034	Wu ni kᵾⱡ, num ei poⱡa rok, pok noi Genesaret kona ila purung.
40014035	Wote, kona ila nga wamp nimbᵾ ndi, Jisas kandᵾk poⱡ nduk, kona nimbila rung mundᵾk, kui peng em wamp mbᵾ, mek wei nilingina, mek orung.
40014036	Kona ila wamp nimbᵾ ndi, kui peng itim wamp mbᵾ, nim nga wal pᵾki punt orunga, mint minda ndeing nᵾk, Jisas kᵾn mawa etᵾng. Wote, minda ndurᵾng wamp mbᵾ, kui nimbᵾ, tᵾngᵾnda mint pora nitim.
40015001	-
40015002	Wote, Jerusalem orunga wu Perisi kat kᵾn, Moses nga mi ik mbo wu kat kᵾn ok, Jisas waldᵾk, nᵾk mel, “Nim nga kitip kᵾni wu kᵾⱡ ndi, tᵾn nga anda kouwᵾmᵾn kᵾⱡ nga ik mbo endᵾtᵾng kᵾⱡ, tᵾk roi nduk, rᵾng nuing etᵾk, ki ⱡumᵾi rui narᵾk normin ei? Nambuⱡ emel etmin?” nᵾtᵾng.
40015003	Nᵾtᵾng ni, Jisas ndi, punt ropa nimba mel, “Enim wote, Got nga mi ik ei, pep rui narᵾk, en enim nga anda kouwᵾmᵾn mbᵾ nga mi ik pep rormin. Ei nambuⱡ emel etmin?
40015004	Wote, Got ndi nimba mel, ‘Nim nga manᵾm tipanᵾm raⱡ tᵾkᵾn ou ndui!’ Wote, ‘Wamp nam ti ndi, elim nga mam kep, tipam kᵾn kep, ik kit nᵾm ndam, wamp ei rok kundeing,’ nᵾtᵾm.
40015005	-
40015006	Wote enim ndi, ik ti mel ku mbo endᵾk, wote wamp ti ndi, mam tipam raⱡ kundpa, mel ei ni enmbil nguⱡmba. Ei wote, tᵾp Got ngᵾnt ei ka nᵾtᵾm ndam, wote enim nga ik mbo endᵾtmin ei ndi, elim nga mam tipam raⱡ tᵾpa, rᵾpndi napᵾndrᵾm. Ik i etᵾk, mbo endᵾtmin mbᵾ ndi, Got nga mi ik ei, pep rui narᵾk, en enim nga ik mbᵾ mendpᵾⱡ pep rormin.
40015007	Enim ik kol nga puⱡ wu mbᵾ ye! Enim nga puⱡ ei, unt painui wu Aisaiya ndi, ei mel nimba mot ndurum!
40015008	‘Wamp mbᵾ ndi, na keta kᵾng ila, mbi mundᵾrmᵾn. Wote numan ei, na kᵾn roⱡ etpa tetᵾm.
40015009	Na nga mbi paka rondᵾrmin uⱡ ei pendᵾk kileing. Ei nambuⱡ emel, mᵾi kona wamp nga mi ik mim etmin mbᵾ, mbo rondᵾk tᵾk, Got nga randᵾk etmin!” nitim.
40015010	Wote, wamp minal morung nimbᵾ, wi ropa kundpa nimba mel, “Ik nᵾnt kᵾⱡ pilik kungᵾndᵾi!
40015011	Wamp nga keta ila, mana purum mel mbᵾ ndi, wamp etpa ⱡar mundi namᵾndrᵾm. Wote, keta ila ekit orum mel mbᵾ ndi, wamp etpa ⱡar mondrum,” nitim.
40015012	Wote, elim nga kitip kᵾni wu ni kᵾⱡ ndi ok, Jisas kundᵾk nᵾk mel, “Nim nga ik nᵾn ei ndi, Perisi wu kᵾⱡ pilik kit pᵾnmin ei, pᵾn muna mon nda?” nᵾtᵾng.
40015013	Wote Jisas ndi, ik punt ropa nimba mel, “Na nga muⱡ kona Wuta ei ndi, kongun kona ila mel mat elim ndi, mbo rui nᵾrᵾrᵾm mbᵾ, elim ndi, nangga runggulk munding.
40015014	Enim numan ou nduk pili nᵾpᵾlᵾi! Wu kᵾⱡ, rᵾp wu mong tᵾtᵾm kᵾⱡ, mong ti wu ti ndi, ti ki ambuⱡpa mepa purum ndam, raⱡ kunda kut ila mana pinggil,” nitim.
40015015	Wote, Pita ei ndi, waldpa nimba mel, “Nim ik ek ron ei nga puⱡ ei, nᵾkᵾn mot ndui,” nitim.
40015016	Wote Jisas ndi, nimba mel, “Enim ik ek ei nga puⱡ ei kep, pilik kun iti natᵾnmin ku ei?
40015017	Wote kep, mel ti keta ila mana purum ei, mba kitim ila tepa, wote te raⱡpa omba ekit purum ei, enim pilik kun iti natᵾnmin ku ei?
40015018	Wote, mel mat keta ila, ekit orum ei mundmong ila pepa orum mbᵾ ndi, wamp etpa ⱡar mondrum.
40015019	Wote, wamp nga mundmong ila numan kit pepa ekit orum kᵾⱡ ndi, elinga wamp rok kondᵾk, kandᵾk kom pendᵾk, kindᵾp nok, ik kol rok, wamp mat kᵾn ik kit nᵾk, uⱡ kit mbᵾ etᵾk etmin.
40015020	Got nga kuimp keta ila uⱡ kᵾⱡ ndi, wamp etpa ⱡar mondrum. Wote, rᵾng ti ki ⱡumᵾi rui narkᵾn nun uⱡ ei ndi, nim etpa kit mundi namᵾndᵾmba,” nitim.
40015021	Jisas murum kona ni, wak ropa mba kona peng Taiya kᵾn Sairon raⱡ nga, kona ᵾldᵾ tetᵾm mbila purum.
40015022	Kona ila Keinen amp ti, ekit omba wi ropa nimba mel, “Nuim ye! Nim Depit nga kangᵾm ei, na kont kun ka! Na nga mbuⱡam ambuⱡa ei, kur kit rukᵾr orunga moⱡnga, ambuⱡa ei, etpa kit mondrum,” nitim.
40015023	Ik nitim ni, Jisas ndi, ik ti punt rui nᵾrᵾrᵾm. Wote, elim nga kitip kᵾni wu ni kᵾⱡ ndi, ik mana tek nᵾk mel, “Kelpa pangga ni! Tᵾn pep ropa, ka etpa onum ei mon!” nᵾtᵾng.
40015024	Ei kᵾn, Jisas ndi, punt ropa nimba mel, “Isrel wamp mbᵾ, kng sipsip mel tiki polk andᵾrmᵾn ei nga nimba, Got ndi, na tᵾpa mundrum,” nitim.
40015025	I nitim ik ni, amp ni pilpa omba, Jisas nga kᵾmp puⱡ ila rumaⱡi pepa nimba mel, “Nuim ei! Na tᵾkᵾn rᵾpᵾndᵾn ka!” nitim.
40015026	Wote Jisas ndi, ik punt ropa nimba mel, “Kangambuⱡa mbᵾ nga rᵾng mbᵾ tᵾpᵾn owa mbᵾ ngᵾmᵾn ndam, kapⱡa iti natᵾmba,” nitim.
40015027	Amp ni ndi, “Nuim ye! Ik ei piram nᵾn ei wote, owa mbᵾ ndi, en enim nga puⱡ wu mbᵾ, rat pol ila molk, rᵾng noⱡina nurpᵾn, mana purum mbᵾ, tᵾk normin ku ni ka!” nitim.
40015028	Wote Jisas ndi, nimba mel, “Nim nga mondpa pili ei, ronduⱡ purum kant ei kᵾn, nim nga numan ngᵾn uⱡ ei mel etmba,” nitim. Ni kᵾn mint, amp ei nga mbuⱡam nga kui ni wang nitim.
40015029	Jisas murum kona ni, wak ropa omba, Num Galili ᵾldᵾ orung purum. Wote komnga tila oⱡa mba, muⱡ tᵾpa mana murum.
40015030	Ila wamp minal ruk ok, wamp on por mul na, mong ti wamp na, ik ni nᵾni wamp na, elkᵾna rumbᵾⱡi wamp na, uⱡ elpa elpa itim wamp na nimbᵾ mek ok, Jisas nga kᵾmp puⱡ ila monduⱡnga, etpa titim.
40015031	Wamp wei nimbᵾ, min ngᵾn minal mundrᵾng. Ei nambuⱡ emel, ik ni nᵾni wamp mbᵾ, ik nᵾtᵾng. Ki rumbᵾⱡi wamp omba kun purum. On por murum wamp mbᵾ, nombuⱡa andrᵾng. Mong ti wamp mbᵾ, kona kandrung. Isrel wamp nga Nuim Got ei nga mbi paka rondrᵾng.
40015032	Wote Jisas ndi, kitip kᵾni wu ni kᵾⱡ wi ropa ruk tᵾpa nimba mel, “Na wamp mbᵾ nga kont enim. Ei nambuⱡ emel, na kᵾn moⱡina rumbᵾⱡ raldika omba pum. Ei nga akup, nuing mel ti tek muⱡi nambᵾrmᵾn. Kump kun pᵾi mang kona pᵾi, nint ndam, nombuⱡa mam paka ila kᵾmp kun ndi, kᵾmp ambuⱡmba ei mon,” nitim.
40015033	Wote, kitip kᵾni wu ni kᵾⱡ ndi waldᵾk nᵾk mel, “Ya kona kui wak ila, rᵾng nant ila pem ei nga wamp rᵾⱡaip mam ei, rᵾng ambuⱡpᵾn kapⱡa indimin ei nga nᵾn?” nᵾtᵾng.
40015034	Wote Jisas ndi, “Enim bret namba iti tek mormin?” nimba wuldᵾtᵾm. Ni kᵾn, wu kᵾⱡ ndi, punt rok nᵾk mel, “Bret 7 kat kᵾn oma kᵾralt tetᵾm ei ka!” nᵾtᵾng.
40015035	-
40015036	I nilingina, Jisas ndi, wamp num ni pora, mana muⱡᵾi, nimba. Bret 7 ni kᵾⱡ kᵾn, oma ni kuraⱡ kᵾn tᵾpa ambuⱡpa, Got kᵾn angge nimba, puk ropa, elim nga kitip kᵾni wu ni kᵾⱡ ngurum. Wote wu ni kᵾⱡ ndi, mok rok wamp nimbᵾ ngorung.
40015037	Wote, wamp morung nimbᵾ, pᵾkᵾ nok pilᵾng kunduⱡina, mana tᵾtᵾm mbᵾ, aprᵾk tᵾk kowa wal 7 mel rok peka rondrᵾng.
40015038	Rᵾng norung ei, amp kangambuⱡa nimbᵾ, kᵾmp rui narᵾk wu mint kᵾmp rorung ei mba, 4,000 ei mel itim.
40015039	Wote Jisas ndi, wamp nimbᵾ peing nimba mundpa, elim ni nu kanu ila omba, rukrᵾng mba, noi Makadan ni kona ila purum.
40016001	Perisi wu mat kᵾn, Sarusi wu mat kᵾn, Jisas murum ila rᵾk ok, Jisas ei kupa, Got nga kangᵾm nda nᵾk, oⱡa tᵾk muⱡ ila kᵾning pilik muⱡ ila uⱡ rᵾpndi ti itangga kᵾnmin, nᵾtᵾng.
40016002	Wote Jisas ndi, punt ropa nimba mel, “Kona ant ei mana purum ei kᵾn, enim ndi, nᵾk mel, ‘Muⱡ ei kunt enim ei, kona kai etmba,’ nᵾtmin.
40016003	Wote, ipri unt ei kᵾn, ‘Mᵾkᵾlmᵾ rumbᵾⱡ morum ei kᵾn kona romba,’ nitmin. Kona ant mba muna, kona romba ei oⱡa muⱡ ei kandᵾk kᵾn, tᵾk mendᵾtmin. Wote enim ndi, akup penim uⱡ mbᵾ kandᵾk, tᵾk mindi namindᵾtmᵾn.
40016004	Enim uⱡ kit mbᵾ etᵾk, Got pep rui nᵾri wamp mbᵾ ye! Na uⱡ rᵾpndi ti itamba kᵾnmin ninmin ei? Ei mon! Got ndi, Jona kᵾn uⱡ rᵾpndi itim ei mel, na uⱡ rᵾpndi ti, wote itamba kᵾning,” nitim. Ei mel nimba pendpa, wu ni kᵾⱡ wak ropa kelpa purum.
40016005	Wote Jisas kᵾn, elim nga kitip kᵾni wu ni kᵾⱡ kᵾn, num Galili poⱡa rok noi orunga purung. Wote, rᵾng nuing ei nga bret mat, mek pi naprᵾng.
40016006	Wote Jisas ndi, wu kᵾⱡ kundpa nimba mel, “Enim Perisi na, Sarusi wu kᵾⱡ nga Yis ei nga, tᵾk mendᵾk muⱡᵾi!” nitim.
40016007	En enim ol tek nᵾk int yant etᵾk nᵾk mel, “I nᵾnᵾm, ei nambuⱡ emel, tᵾn bret ti, mep ui nawᵾnmᵾn ei nga ninim nda?” nᵾtᵾng.
40016008	Wu kᵾⱡ nᵾtᵾng ik ni, Jisas tᵾpa mendpa waldpa nimba mel, “Enim bret ti, mek ui nawᵾng ei nga, nambuⱡ emel, ol wal tenmin? Enim Got kᵾn mondᵾk pᵾtmᵾn ei, ronduⱡ pi naprᵾm kant ei ka!
40016009	Enim tᵾk mindi namindᵾnmᵾn ye? Na bret 5 kᵾⱡ puk rop nguⱡmba wu 5000 rᵾng endᵾtᵾng. Wote, rᵾng mana titim ei, kowa wal namba iti rok peka rondrᵾng ye?
40016010	Muna bret 7 kᵾⱡ ila, wu 4000 rᵾng endᵾtᵾng. Wote, rᵾng norung mana titim ei, kowa wal namba iti rok peka rondrᵾng ye?
40016011	Na bret mendpᵾⱡ ei nga ik ti, ni nanᵾnt. Ei nambuⱡ emel, pilik kun iti natᵾnmᵾn? Enim Perisi na, Sarusi wu kᵾⱡ nga yis ei, tᵾk mendᵾk muⱡᵾi!” nitim.
40016012	I nitim ila, kitip kᵾni wu ni kᵾⱡ, yis bret ila mundᵾrmᵾn ei nga ni nᵾndᵾtᵾm. Ya Perisi na, Sarusi wu kᵾⱡ nga, ik mong wamp mbo endᵾtmin kᵾⱡ nga, tᵾk mendᵾk muⱡeing nimba nitim ik ei, akil tek pilik kun etᵾng.
40016013	Jisas kᵾn, elim nga kitip kᵾni wu kᵾⱡ kᵾn puk, Sesariya nga kona peng Pilipai nga tetᵾm kona tila puk molk, elim nga kitip kᵾni wu kᵾⱡ, waldpa nimba mel, “Wamp mbᵾ ndi, Muⱡᵾl Wu Kupa ei, kundᵾk wu nam ninmin?” nitim.
40016014	Wu nimbᵾ ndi, punt rok nᵾk mel, “Wamp mat ndi, wamp nu tindi wu Jon ninmin mat ndi, wu Ilaija ninmin mat ndi, wu Jerimaiya muna, painui wu ti ninmin,” nᵾtᵾng.
40016015	“Wote enim ndi, na wu nam ninmin?” nimba wu ni kᵾⱡ wuldᵾtᵾm.
40016016	Wote, Saimon Pita ndi, ik punt ropa nimba mel, “Nim Wu Kraist, nim kont moⱡpa, mint pi Wu Got ei nga Kangᵾm,” nitim.
40016017	Ni kᵾn, Jisas ndi, ik punt ropa nimba mel, “Wu Jon kangᵾm Saimon ye! Got ndi, nim memp pindilinga, nim ik kupa nᵾn. Ya mᵾi kona ila wamp ti nga ronduⱡ tila tᵾkᵾn, ni nanᵾn mon. Ik nᵾn ei, na nga muⱡ kona Wu Tipam ei ndi, nim nimba nguⱡnga nᵾn.
40016018	Ei kᵾn, Pita ei, nim ik kupa ei kundᵾp nᵾnt, nim ku mel muⱡana, ku pol ila na nga manga wingti ei, rᵾⱡimp wamp mbᵾ, tᵾp oⱡa ndup mundimp. Wote, wamp kul uⱡ ei ndi, manga wingti ei ropa mana ndui nandᵾmba.
40016019	Muⱡ ila tᵾpa mumuk rui kona ei nga kumba ki kᵾⱡ, nim nguimp. Nim ndi, ya mᵾi kona ila mi run uⱡ mbᵾ, oⱡa muⱡ kona ila mi ku romba. Ya mᵾi kona ila, kapⱡa nin uⱡ mbᵾ, oⱡa muⱡ ila kapⱡa ku nimba,” nitim.
40016020	I nimba, kitip kᵾni wu ni kᵾⱡ kundpa, wamp ti kandᵾk, elim Kraist ei, ni nᵾnᵾi nitim.
40016021	Ui ni kᵾn, puⱡ mondpa, elim nga kitip kᵾni wu ni kᵾⱡ kᵾn, nimba mot ndupa, na wi Jerusalem pamba rᵾp wu na, wu peng mumuk na, mi ik mbo wu na mbᵾ nga ki pol ila mindil mam nomp, wote rok kundangina, rumbᵾⱡ raldika omba pangga! Wote Got ndi, ⱡoporpa kont mundᵾmba.
40016022	Wote Pita ndi, ik ni pilpa, Jisas ᵾldᵾ tila ekit tᵾpa, ik ngumba nimba mel, “Nuim ye! Uⱡ mbᵾ nim kᵾn omba ei, Got ndi, pendpa kilangga. Nin uⱡ mbᵾ, nim kᵾn omba pi nᵾpangga!” nitim.
40016023	Jisas tᵾpa ropᵾl ropa, Pita ni tᵾpa pendpa ik ngumba, “Seitan ye! Na mor ila kelkᵾn pa! Nambuⱡ emel, na nga mbi nombuⱡa mam ei imp mon? Nim nga pilkᵾn nᵾn ik kᵾⱡ, Got kᵾn ui nawᵾnᵾm mon. Nim wamp nga numan ila pilkᵾn nᵾn,” nitim.
40016024	Jisas ndi, ik ei nimba kᵾn, wote elim nga kitip kᵾni wu kᵾⱡ kundpa nimba mel, “Wamp ti ndi, na kᵾn uimp nimba pilim ndam, elim nga mul uⱡ ei wak ropa, elim nga nde peta ei koma ropa, na punt mel kandpa, pep ropa akil tepa wangga!
40016025	Wamp ti ndi, elim nga kont mul uⱡ ei, ambuⱡpa gi ndum ndam, uⱡ nga kᵾnt nga kont mul uⱡ ei ti natᵾmba. Wote, wamp ti ndi, elim nga mul uⱡ ei na nga nimba wak rom ndam, uⱡ nga kᵾnt nga kont mul uⱡ ei tᵾmba.
40016026	Wamp ti ndi, ya mᵾi kona ila mel mbᵾ nga etpa nomba, elim nga min ei nimba etpa yant tᵾmba. Ei kapⱡa iti natᵾmba. Ei kᵾn, namba mel mat ndi, int ndupa ngumba, elim nga min ei etpa tᵾmba?
40016027	Muⱡᵾl Wu Kupa ei, elim nga anggelo mbᵾ kᵾn, tipam nga rᵾpndi pol ila omba, tᵾn wamp mbᵾ uⱡ etmin mbᵾ mel, punt ropa elpa elpa ngumba.
40016028	Enim ik kupa ei, kundᵾp nᵾnt, ya wamp mormin mbᵾ nga mat, kuⱡi nᵾⱡangina, Wu Nuim Mumuk ei, elim nga Tipam nga rᵾpndi pol ila Nuim moⱡpa, wangga kᵾning,” nitim.
40017001	Rumbᵾⱡ 6 omba puⱡnga, Jisas ndi, Pita, kᵾn wu ᵾngᵾn ᵾngᵾn Jeims kᵾn, Jon ni kᵾⱡ tᵾpa mepa, komnga mong oⱡa pi tila, monduⱡnga kou morung.
40017002	Molk kandrung ni, Jisas ni etpa mon munduⱡnga, elim nga kuimp keta ni, kona ant mel rᵾⱡang purum. Wote, elim nga muⱡ rᵾrᵾm nimbᵾ omba, kurᵾmᵾⱡa raⱡpa rᵾⱡang ndi ᵾlt nitim.
40017003	Wote, kitip kᵾni wu raldika ni kᵾⱡ ndi, kandrung mel, Moses kᵾn Ilaija raⱡ okᵾⱡ, Jisas kᵾn ik ni kᵾⱡ morunggil.
40017004	Ei kᵾn, Pita ndi, Jisas kundpa nimba mel, “Nuim ye! Tᵾn ya ila mbo ngᵾn tᵾnᵾm kant ei kᵾn, nim ndi, kapⱡa nᵾkᵾn pin ndam, na ndi, ya ila manga kouwᵾ raldika ramp, ti nim mel, ti Moses mel, ti Ilaija mel,” nitim.
40017005	I nimba moⱡnga, kopa rᵾⱡang pi kat omba, morung kona ni, panda ropa pelinga, kopa rᵾk ting ila ik ti, ekit omba nimba mel, “Ya ei, na nga numan ngur kang ei. Nanim kandᵾp numan ngᵾmp mor. Elim ik nim ei, kum tek pilᵾi!” nitim.
40017006	Kitip kᵾni wu ni kᵾⱡ ik ei, pilik min ngᵾn mundᵾk rumaⱡi petᵾng.
40017007	Wote, Jisas ndi omba, elim nga ki ei ndi, wu ni kᵾⱡ minda ndupa, “Enim mundmong iti natᵾk, oⱡa muⱡᵾi!” nitim.
40017008	Tᵾk oⱡa nduk kandrung ei, wamp wei ti, kᵾni nakᵾndrᵾng, Jisas mendpᵾⱡ murum.
40017009	Komnga ila mana ok mel, Jisas ndi, wu ni kᵾⱡ kᵾn, mi tepa nimba mel, “Enim uⱡ kanmin ni mel wamp ti kᵾn timan rok ni nᵾnᵾi! Na Muⱡᵾl Muⱡᵾl Wu Kupa ei kuⱡamba, wote ⱡoporpa tᵾpa oⱡa mondum ei kᵾn, kandᵾk neing!” nitim.
40017010	Wote, kitip kᵾni wu ni kᵾⱡ ndi, waldᵾk nᵾk mel, “Mi ik mbo wu mbᵾ ndi, Ilaija kuimp tepa omba nᵾtmᵾn ndi, namba elinga nᵾtmᵾn?” nᵾtᵾng.
40017011	Nilingina ik ni, punt ropa nimba mel, “Ik mong ti Buk Wingti ila petᵾm ei ndi, Ilaija kuimp tepa omba, wamp mbᵾ tᵾpa kun etmba.
40017012	Wote na ndi, enim ik ti kundᵾp namp ei, Ilaija ni kor urum ni, wote wamp ndi, kandᵾk poⱡ ndui nandᵾk, rok pint panda etᵾng. I etᵾng ei mel ku, na Muⱡᵾl Wu Kupa ei, wamp mbᵾ nga ki pol ila mindil nuimp!” nitim.
40017013	I nitim ei kᵾn, kitip kᵾni wu ni kᵾⱡ ndi, ik ninim ei, wamp nu tindi wu Jon nga ninim pᵾnt nᵾk tᵾk mendᵾtᵾng.
40017014	-
40017015	Wote yant ok, wamp num morung nila orung ei kun, wu ti omba Jisas kᵾn mura kopᵾtᵾng ropa rumaⱡi pepa nimba mel, “Nuim ye! Na nga kang ei kaimp kun ka! Kang ei, ropa wᵾlᵾ munduⱡnga, purpur ropa ndip ila kep, nu num na mbila kep, ropa rᵾk ndurum.
40017016	Kang ei mep, nim nga kitip kᵾni wu kᵾⱡ kᵾn oⱡᵾmba, etᵾk ting ei pilik rundrung,” nitim.
40017017	Jisas ndi, punt ropa nimba mel, “Enim na mondᵾk pili napilik, numan mbo pi nᵾpi wamp mbᵾ ye! Na enim kᵾn moⱡᵾp mint mbi ei? Enim wamp mbᵾ nga na mindil nondᵾp mint mbi ei? I kang ei, na mor ila mek wᵾiya!” nitim.
40017018	Wote kang ni, mek oⱡina, Jisas ndi, tᵾpa pendpa kur kit ni, ik nguⱡnga, kur ni kang ei, wak ropa puⱡnga, ni kᵾn ku kui ni wang nitim.
40017019	Ei kᵾn, kitip kᵾni wu ni kᵾⱡ ndi ok, Jisas mo rok waldᵾk nᵾk mel, “Tᵾn kur kit ei, mak rᵾp tᵾp mundmin nᵾmp etᵾp koi nimᵾn ei, namba ei mel em nda?” nᵾtᵾng.
40017020	Ik ni, punt ropa nimba mel, “Ei nambuⱡ emel, enim nga Got kᵾn mondpa pili ei, ronduⱡ pi napᵾrᵾm. Ik kupa ei enim kundᵾp nᵾnt, enim Got kᵾn mondᵾk pilik muⱡing uⱡ ei, nde kaipa mong ei mel kapⱡa pem ndam, int komnga ei kundᵾk, ‘Nim akᵾkᵾn pukᵾn noi ila mul nana mba moⱡmba.’ Wote nim ndi i etkᵾn uⱡ mat kapⱡa itᵾn ku.
40017021	[Kur kit mbᵾ, wei ok pi nᵾping, enim atinga rok, rᵾng mowi pek eng ei ndi, kapⱡa makrᵾk munding,” nitim.]
40017022	-
40017023	Wote, kitip kᵾni wu ni kᵾⱡ ok, Galili kona ila tᵾk tenda etᵾng. Ni kᵾn, Jisas ndi, wu kᵾⱡ kundpa nimba mel, “Muⱡᵾl Wu Kupa ei, imp molk, tᵾk wu mat ngangina, wu mbᵾ ndi, rok kunding. Wote, ant raldika omba pangga, ⱡoporpa tᵾpa oⱡa mondᵾmba,” nitim. Wote, kitip kᵾni wu ni kᵾⱡ ik ei, pilik munt mindil tᵾtᵾng.
40017024	Wi Kaperniyum yant oⱡina, manga wingti ku takis tᵾtmᵾn wu kᵾⱡ ndi ok, Pita waldᵾk nᵾk mel, “Nim nga ik mbo wu ei, manga wingti ku takis ngorum muna mon?” nᵾtᵾng.
40017025	Pita ndi, “Ngorum ei ka!” Nimba pendpa, manga nila murᵾk puⱡnga, Jisas ndi, kuimp tepa nimba mel, “Saimon ye! Nim etᵾk pᵾn mel nant? Ya mᵾi kona wu peng mumuk mbᵾ, ku takis ei nam kᵾn tᵾtmᵾn? Mᵾi puⱡ wamp mbᵾ kᵾn tᵾtmᵾn muna, wamp elpa mbᵾ kᵾn tᵾtmᵾn?” nitim.
40017026	Pita ndi, nimba mel, “Wamp elpa mbᵾ kᵾn tᵾtmᵾn,” nitim. Jisas ndi, punt ropa nimba mel, “I pᵾnt ei kᵾn, mᵾi puⱡ wamp mbᵾ, ku takis ngui ngᵾngmin.
40017027	Wote tᵾn ndi, ku takis ngui ngᵾngmin ndam, tᵾn kᵾn, pilik kit piling ei mon. Wote nim pukᵾn, met num ᵾldᵾ ila oma uk mundana, oma kuimp tepa omba pem oma ei nga keta ei. Ambulkᵾn aka etkᵾn kᵾni, ku moni ti, pemba ku ei ndi, mek pukᵾn tilinga, ku takis ngui,” nitim.
40018001	Ei kᵾn, kitip kᵾni wu ni kᵾⱡ ndi ok, Jisas waldᵾk nᵾk mel, “Got nga wamp tᵾpa mumuk rui uⱡ ila wamp nam ti, nuim moⱡmba?” nᵾtᵾng.
40018002	-
40018003	Wote Jisas ndi, kangambuⱡa ti, wi ropa tᵾpa rᵾk ting ila mondpa nimba mel, “Enim ik kupa ei, kundᵾp nᵾnt, enim nga numan ei, ropᵾl rok, kangambuⱡa mel rᵾⱡi naⱡᵾng ndam, enim Got nga wamp tᵾpa mumuk rui uⱡ ila rukᵾr puk, muⱡing mel kapⱡa mon.
40018004	Wamp ti ndi, ya kangambuⱡa kel ei mel raⱡpa, elim nga orunga mepa mana omba moⱡum ndam, Got nga wamp tᵾpa mumuk rui uⱡ ila nuim moⱡmba.
40018005	“Wamp nam ti ndi, na nga mbi ila wamp ti, ya kangambuⱡa ei mel, rawe etpa rukᵾr tᵾm ndam, ei na kᵾn etmba.
40018006	“Wote, wamp ti ndi, na mondᵾk pilip moⱡum ndam, wamp kel mbᵾ nga ti ndi, kunt kan itangga, uⱡ kit em ndam, kunt kan em wamp ei nga nuim kan ila, ku ou ti tᵾk romᵾndᵾk, mek puk, nu moimbᵾⱡ tila rok mana ndangina, nu wanggᵾⱡ nga ndam pᵾp.
40018007	Enim ya mᵾi kona ila, kunt kan etmin wamp mat ndi itangina, mondpa pili wamp mat uⱡ kit eng ndam, kunt kan wamp mbᵾ nga kont enim! Kunt kan uⱡ ei, pepa mint mba. Ei wote, wamp kᵾn kunt kan puⱡ pendpa etᵾm wamp ei nga kont enim.
40018008	Nim nga kᵾmp muna, ki ei ndi itangga, nim uⱡ kit in ndam, uⱡ kit em mel ei, koⱡmung etᵾk mundᵾk kili! Nim ki tenda kep, kᵾmp tenda muⱡangga, uⱡ nga kᵾnt nga kont uⱡ tin ei kai. Nim nga kᵾmp ki raⱡ pikᵾ muⱡangga, nim rok, ndip kona ila munding ei kit.
40018009	Nim nga mong tenda ei ndi itangga, nim uⱡ kit in ndam, nim nga mong ei, akᵾk ekit tᵾkᵾn, rok mundᵾk kili! Nim nga mong tenda ei tek molkᵾn, uⱡ nga kᵾnt nga kona tin ei kai. Nim nga mong raⱡ pikᵾ ᵾnggᵾlangga, nim rok ndip kona ila rok munding, ei kit,” nitim.
40018010	“Enim ya wamp kel mbᵾ nga ti, tᵾk pei mundi nᵾmᵾndᵾi! Enim kundᵾp namp, ya wamp kel mbᵾ rᵾp etmin anggelo mbᵾ ndi, na nga Wuta Got nga kuimp keta ila molk kandᵾk mormin,” nitim.
40018011	[Na Muⱡᵾl Muⱡᵾl Wu Kupa ei ndi, wamp tiki polk mormin mbᵾ, etᵾp timp nᵾmp mana ur.]
40018012	“Enim etᵾk pᵾnmin mel nant? Wu ti kng sipsip 100 tepa muⱡangga, tenda ti mba tiki poⱡum ndam, kng sipsip 99 kᵾⱡ muⱡeing nimba, mondpa kelpa, tenda tiki poⱡum ei mba, kuri nakᵾrmba ye?
40018013	“Enim ik kupa ei, kundᵾp nᵾnt, kng sipsip tenda mba, tiki poⱡum kandpa tᵾm ni nga, numan mam ti etmba ei, kng sipsip 99 tiki puⱡi napᵾⱡᵾng kᵾⱡ, numan etmba ei mel mon.
40018014	Ei mel ku, nim nga muⱡ ila Wu Tipanᵾm ei ndi, ya wamp kel mbᵾ nga ti, puk tiki puⱡi nᵾpᵾⱡeing nimba pᵾtᵾm,” nitim.
40018015	“Nim nga wu ᵾngᵾnᵾl ei ndi, nim kᵾn uⱡ ⱡawa ti em ndam, pukᵾⱡ tila ndenga ni kᵾⱡ molkᵾⱡ, ⱡawa em ei mel nᵾkᵾn mot ndui. Nᵾkᵾn mot ndana ⱡawa em ei mel tᵾm ndam, ang ndi, etᵾp tᵾnt nᵾkᵾn pili.
40018016	Muna ⱡawa em uⱡ ei, pilpa tᵾpa pei mondum ndam, pukᵾn wu tenda muna, raⱡ ei mel puk molk, nᵾk tᵾk kun itᵾi! Buk Wingti ila nimba kᵾn, ⱡawa em wamp ei, nᵾk tᵾk kun munding uⱡ ei, wamp raⱡ muna, raldika ei mel rᵾk ila molk, mint nᵾk tᵾk kun munding.
40018017	Muna wu kᵾⱡ nga ik ei, kum tᵾi natᵾm ndam, ⱡawa em ei mek, Got nga rapa tenda wamp mam ei kᵾn oⱡa pᵾi. Muna rᵾp wamp mam ei nga ik ei, kum tᵾi natᵾpa, tᵾpa mondum ndam, wu ei tᵾk mbo wu mel kep, ku muna takis tᵾtmᵾn wu na mbᵾ mel rundᵾi,” nitim.
40018018	“Enim ik kupa ei kundᵾp nᵾnt, enim ya mᵾi kona ila mi rong uⱡ mbᵾ, Got ndi, oⱡa muⱡ ila mi ku romba. Muna ya mᵾi kona ila mi go nduk teng ndam, oⱡa muⱡ ila mi go ku ndumba,” nitim.
40018019	“Wote, na ik kupa ti, aldpa kundᵾp namp, ya mᵾi kona ila wamp ralt ndi, ik nᵾk tenda mᵾn kᵾⱡ. Na nga muⱡ ila Wuta ei kᵾn, mawa etkᵾⱡ nᵾnggil mel ei ngumba.
40018020	Ei nambuⱡ emel, wamp raⱡ kep, raldika kep, na nga mbi tᵾk angᵾndᵾk, mᵾk rok mormin rᵾk ting ila nanim moⱡᵾp ku et,” nitim.
40018021	Wote, Pita ei ndi, oⱡa omba Jisas waldpa nimba mel, “Nuim ei, na nga ᵾngᵾn wu ei ndi, rᵾk rᵾk na kᵾn ⱡawa etpa mint pum ndam, nit mbᵾ pendᵾp kelip pamba mba, namba iti itangga? Nit pendᵾp kilamba mba, 7 em kᵾn kapⱡa etmba ei?” nitim.
40018022	Jisas ndi, punt ropa nimba mel, “Pendᵾk kilana mba 7 mint mon, pendkᵾn kelkᵾn mint pana mba 70 pendpa 7 pora itangga.
40018023	Ik ei mel kundᵾp nᵾnt. Ei nambuⱡ emel, Got nga wamp tᵾpa mumuk rui uⱡ ei, Wu Nuim ti ndi, elim nga kongun wu mbᵾ, kᵾng mel punt mundrum mbᵾ, nimba tᵾpa kun mundᵾmba ei mel.
40018024	Wote, mel punt mundrum wu mbᵾ ndi, punt rok ngeing nimba pitim ni kᵾn, elim nga kongun wu mbᵾ ndi, ku moni punt 10 miliyon ei mel punt mundrum wu ti, elim kᵾn mek orung.
40018025	Mel punt pᵾtᵾm wu ni, ku punt romba ei pilpa rundᵾⱡnga, wu king ni ndi, ‘Wu ei kep, amp kangambuⱡa na, kng mel na mbᵾ tᵾk wu mat kᵾn rarᵾp rangina, na nga ku mbᵾ mel puⱡ ila timp!’ nitim.
40018026	I nilinga, kongun wu ni, wu nuim mumuk ei nga kᵾmp puⱡ ila, mura ropa mondpa, ‘Nuim ye! Na kont kulkᵾn ui mat, roⱡ etkᵾn ngana moⱡᵾp nim nga ku punt, na kᵾn petᵾm mbᵾ, andᵾp kandᵾp tᵾp punt rop ngeimp!’ nitim.
40018027	Wu peng ei ndi, kongun wu ni nga kont kuⱡpa, ku punt nimbᵾ, punt rok ngᵾngi.
40018028	Wote, kongun wu tenda ni ndi, ku pena omba kᵾndrᵾm mel, elim kᵾn kongun rᵾⱡaip tenda ila wu ti, elim ndi, ku kum raⱡ ngurum wu ni urum. Kandpa kᵾn, wu ni nga nuim kan ni, ambuⱡpa kint ngumba nimba mel, ‘Na nga ku moni ei tᵾkᵾr kᵾn punt rokᵾn ngui!’ nitim.
40018029	“Wote, kongun rᵾⱡaip tenda wu ni ndi, kᵾmp puⱡ ila, mura ropa mondpa, ‘Nim ndi, na kont kulkᵾn wak rana, nim nga ku punt na kᵾn petᵾm mbᵾ, pikᵾ punt rop ngeimp,’ nitim.
40018030	Wote ik ni, pili nᵾpilimp nimba, ku kᵾⱡ punt rokᵾn ngᵾn kᵾn mint, wak rop mundimp nimba, tᵾpa kan ngurum.
40018031	“I itim uⱡ ni, kongun wu mat ndi, kandᵾk munt mindil tᵾk, pok wu nuim ni kundᵾk nᵾtᵾng.
40018032	-
40018033	Wu Nuim ei ndi, kongun wu ei wi ropa tᵾpa, ‘Nim kongun wu kit! Na kᵾn kont it ik rᵾngᵾn ni pilip, na nga ku punt nin ila nim kᵾn petᵾm mbᵾ, wak runt ni ka! Na ndi, nim kont kuⱡᵾp, mel punt mbᵾ, wak runt ni mel ku, nim nga kongun tenda wu ei nga ku punt kᵾⱡ wak ku roⱡina ka!’ nitim.
40018034	I nimba, wu nuim ni, popᵾⱡ kuⱡpa, kongun wu ni tᵾpa, kan manga ila wu kᵾⱡ ngumba, etᵾk elik rundangina, na ku kᵾⱡ punt rangga mint wak rᵾi!’ nitim.
40018035	Ei mel ku, enim wu ᵾngᵾn ti kᵾn, popᵾⱡ em ei, numan wang nduk, wak rui narᵾng ndam, na nga muⱡ ila Wuta ei ndi, i ku etpa, enim nga uⱡ kit mbᵾ wak rui narᵾmba,” nitim.
40019001	Jisas ndi, ik mbᵾ pora nimba mel, Galili kona ila wak ropa, nu Joran noi orunga, Juriya kona tetᵾm mbila purum.
40019002	Wamp minal ndi, Jisas kandᵾk purum ila, akil tek orung nimba, mat kui peng itim wamp mbᵾ, etpa weing titim.
40019003	Ei kᵾn, Perisi wu mat ndi, Jisas oⱡa tᵾk kᵾning pilik ik ei mel, waldᵾtᵾng nᵾk mel, “Wu ti nga amp ei, uⱡ ei muna ei, enim nimba ndenggᵾⱡa ndupa, mundpa kilmba ei, kapⱡa etmba muna mon?” nᵾtᵾng.
40019004	Wote Jisas ndi, ik int ndupa nimba mel, “Enim Buk Wingti ila wamp weng ndupa itim ei ndi, wu amp nimba mim itim mon ei, kᵾmp rok kandᵾrmin muna mon?
40019005	Wote Got ndi, nimba mel, ‘Wu amp raⱡ nᵾmp mim ent uⱡ ei ndi, wu ei, elim nga mam tipam raⱡ wak ropa mba, amp ei kᵾn kup itangga, wamp tenda ralk muⱡᵾnggil.’
40019006	Ei kᵾn, wamp raⱡ, wote raⱡ mel mon. Wote, wamp tenda ralk muⱡᵾnggil. Got ndi, tᵾpa tenda itim uⱡ ei, mana mᵾi kona ila wamp ti ndi, nimba ndenggᵾⱡa ndumba mel kapⱡa mon,” nitim.
40019007	Wote, Perisi wu ni kᵾⱡ ndi, waldᵾk nᵾk mel, “Wote nambuⱡ emel, Moses ndi, mi ik ti ngumba kᵾn, wu ei ndi, elim nga amp ei, amp ndenggᵾⱡa ndui mon ti ngumba wak rangga?” nitim.
40019008	Jisas ndi, nimba mel, “Moses ndi, enim nga ambᵾnᵾmᵾl mbᵾ, ndenggᵾⱡa ndᵾi nitim ei, nambuⱡ emel, wu amp raⱡ mim itim ei nga puⱡ ei, enim ndi, pilik kᵾn, tᵾk roi ndurum. Uⱡ ei mel, wu amp raⱡ mim itim ei kᵾn, uⱡ ei pi nᵾpᵾtᵾm.
40019009	Enim pilᵾiya! Wu ti ndi, elim nga ambᵾm ei wapra rui uⱡ ti iti nᵾtangga, mᵾn kan amp ei, mundpa kelpa, amp kont nga tᵾm ndam, wu ei wapra rui uⱡ ⱡawa ei etmba,” nitim.
40019010	Wote, kitip kᵾni wu ni kᵾⱡ ndi, Jisas kundᵾk nᵾk mel, “Nim ndi nᵾkᵾn kᵾn, wu amp wapra rui uⱡ ei ndi mendpᵾⱡ, wu amp ndenggᵾⱡa nitmin nin ndam, wu amp ti natᵾk, wangᵾn pelingina ndam, kapⱡa elinga,” nᵾtᵾng.
40019011	Ni kᵾn, Jisas ndi, ik punt ropa nimba mel, “Wu amp wangᵾn petmin uⱡ ei, wamp pora nga uⱡ ti mon. Got elim ndi, pᵾtᵾm wamp kᵾⱡ mendpᵾⱡ, wangᵾn petmin.
40019012	Wu amp ti natᵾtmᵾn uⱡ ei nga puⱡ minal ei, mat mamᵾl nga oⱡ rukᵾr ila pek ormᵾn ei kᵾn, wu puk amp tᵾk iting mel mon. Wote, wamp mat ndi elingina, pot petmin mat muⱡ ila tᵾpa, mumuk rui uⱡ ei nga nᵾndᵾk, wangᵾn pek etmin. Ei kᵾn, ik ei pilpa tᵾmba wamp ti, elim pilpa tangga,” nitim.
40019013	Wote, wamp mat ndi, kangambuⱡa mbᵾ, Jisas ndi, peng mbila ki oⱡa ndupa ambuⱡpa, memp pindangga nᵾk mek orung. Ni kᵾn, kitip kᵾni wu nimbᵾ ndi, uⱡ ei kandᵾk, wamp mbᵾ ik ngorung.
40019014	Ni kᵾn, Jisas ndi, nimba mel, “Kangambuⱡa mbᵾ, na kᵾn weing, enim ndi, mon ni nᵾnᵾi! Muⱡ ila tᵾpa mumuk rui uⱡ ei, wamp mat kangambuⱡa kel mbᵾ mel, ralk moⱡᵾng mbᵾ nga” nitim.
40019015	I nimba kᵾn, kangambuⱡa nimbᵾ nga peng ila ambuⱡpa, memp pendpa kᵾn, wote kona tila purum.
40019016	Ui ti kᵾn, wu ti rᵾk omba Jisas waldpa nimba mel, “Ik mbo wu ye! Na uⱡ kai namba uⱡ mbᵾ etᵾp, uⱡ nga kᵾnt nga kont mul uⱡ ei timp?” nitim.
40019017	Jisas ndi, punt ropa nimba mel, “Uⱡ kai ei, nant nᵾkᵾn na kᵾn waldᵾn ei, ⱡawa etkᵾn nin ei ka! Got mint wu kai tenda ei morum. Uⱡ nga kᵾnt nga kont mul uⱡ ei, timp nᵾkᵾn pin ndam, Got nga mi ik kᵾⱡ pep rui,” nitim.
40019018	-
40019019	Ni kᵾn, wu ni ndi, nimba mel, “Ei mi ik nant mbᵾ nga nᵾn?” nimba wuldᵾtᵾm. Wote Jisas ndi, punt ropa nimba mel, “Wamp ti rok kundi nᵾkᵾndi, wu amp wapra rui uⱡ mbᵾ iti nᵾti, kindᵾp nui nᵾni! Nim wamp ti kᵾn, ik kol rok ni nᵾni, manᵾm tipanᵾm raⱡ tᵾkᵾn ou ndui, nim ninim numan ngorun ei mel ku, nim nga manga keta kup wamp mbᵾ i ku etkᵾn, numan ngui!” nitim.
40019020	Wote, kang wu ni ndi, punt ropa nimba mel, “Ya nᵾn mi ik mbᵾ, na pep rop pilip ket ent. Na nambuⱡ ei nga kapⱡa iti natᵾnᵾm?” nitim.
40019021	Jisas ndi, wu ni kundpa nimba mel, “Nim wu kun pi kai ti muⱡimp nᵾkᵾn, pin ndam, int pukᵾn nim nga kng mel tekᵾn morᵾn mbᵾ, rarᵾp rokᵾn, ku moni tᵾkᵾn ku mbᵾ ndi, mek pukᵾn, wamp kurpa mbᵾ ngui! Wote yant okᵾn, na nga kitip kᵾni wamp ralkᵾn mᵾn ndam, nim muⱡ kona ila mel pemba,” nitim.
40019022	Kang wu ni ndi, Jisas ik nitim ni pilinga, numan ei mbun elinga, kelpa purum. Ei nambuⱡ emel, elim kng mel ou ndupa tepa murum.
40019023	Wote Jisas ndi, elim nga kitip kᵾni wu ni kᵾⱡ, kundpa nimba mel, “Enim ik kupa ei, kundᵾp nᵾnt, kng mel mbᵾ pei wamp ti ndi, muⱡ ila tᵾpa mumuk rui uⱡ ila rukrᵾng mba, ei nga mbun ndi koⱡmba.
40019024	Ik ei nga, wote aldpa nᵾnt, kng kamel ou ei ndi, gal ruri nombuⱡa ila rukrᵾng mba ei nga mbun etpa tetᵾm. Wote, wamp kng mel pi ti, Got nga tᵾpa mumuk rui uⱡ ila rukrᵾng mba ei nga, ama minal mbun etpa tetᵾm,” nitim.
40019025	Kitip kᵾni wu ni kᵾⱡ ik ei pilik, min ngᵾn mundᵾk, nᵾk mel, “I ndam, nam uⱡ nga kᵾnt nga moⱡpa mint mba?” waldᵾtᵾng.
40019026	Wu ni kᵾⱡ kᵾn, kundpa nimba mel, “Wamp ti ndi, elim peng kont ti natᵾmba. Ei wote, Got ndi, nambuⱡ mbᵾ, kapⱡa etmba mint,” nitim.
40019027	Wote Pita ndi, ik akpa nimba mel, “Kana! Tᵾn nga mel mbᵾ, tᵾp mbuldung ndupᵾn, nim pep rumᵾn ei nga, tᵾn Got ndi, namba mel ei ngumba?” nitim.
40019028	Wote Jisas ndi, wu ni kᵾⱡ, kundpa nimba mel, “Enim pilik nduimp rok muⱡᵾi! Na Muⱡᵾl Wu Kupa ei, mon pangga, rᵾpndi pol ila munt kᵾn, enim na nga kitip kᵾni wu 12 kᵾⱡ, i ku etᵾk, rᵾpndi pol ila molk, Isrel nga wu rᵾⱡaip 12 kᵾⱡ kᵾmp ting.
40019029	Wote, wamp nam ti, na pep ruimp nimba kᵾn, elim nga mam tipamᵾl, kimᵾnᵾl, ᵾngᵾnᵾl, kangambuⱡa, na pana kongun kona mbᵾ, wak rom ndam, mel minal pendpa pᵾⱡ ila tᵾpa pangga 100 etmba. Wote, uⱡ nga kᵾnt nga kont mul ei, Got ndi ngumba.
40019030	Wote wamp mat akup kuimbal mormin mbᵾ ok, akil ting. Wote, akup ila wamp mat, akil tenmin mbᵾ ok, kuimbal ping.
40020001	Muⱡ ila tᵾpa mumuk rui uⱡ ei, ya uⱡ ei mel. Wu Nuim ti, elim nga wain pana ei, kongun indeing nimba, ipri unt ekit mba, wu mat kurpa purum.
40020002	Mba kandpa titim wu mbᵾ, ku moni ruri tenda ei mel, ant tenda ila nguimp nitim ila, kapⱡa nilingina, tᵾpa wain pana ila kongun itᵾi nimba tᵾpa mundrum.
40020003	-
40020004	Wote ant omba, 9 kilok ei oⱡa elinga kᵾn, wu nuim mba aldpa mba mel rop kona ila wu kat kai kandᵾk morung ila kandpa nimba mel, ‘Enim puk na nga wain pana ila kongun indeing pᵾi! Enim ku moni mat, kongun eng ei mel kapⱡa kapⱡa etᵾp nguimp,’ nitim. Ni kᵾn, wain pana ila puk kongun endᵾtᵾng.
40020005	Wote, rᵾnggilmᵾ 12 kilok elinga kᵾn, wu mat i ku etpa kandpa tᵾpa, kongun ila tᵾpa mundrum. Wote ant ei mana mba, 3 kilok elinga, wu mat ku kandpa tᵾpa, kongun ila tᵾpa mundrum.
40020006	Wote akil tepa, ant ei mana mba, 5 kilok elinga kᵾn, wu kai kandᵾk morung kat kᵾⱡ, kundpa nimba mel, ‘Enim nambuⱡ emel, kai kandᵾk moⱡina, kona rumbᵾⱡ romba enim?’ nimba wuldᵾtᵾm.
40020007	Wote, wu ni kᵾⱡ ndi, nᵾk mel, ‘Tᵾn wamp ti ndi, kongun iteing wᵾi ni nanim,’ nᵾtᵾng, ‘I ndam, enim puk, na nga wain pana ila kongun iteing pᵾi ku!’ nitim.
40020008	“Kona rumbᵾⱡ romba itim ni kᵾn, wain pana puⱡ wu ni ndi, kongun rᵾp wu ni, kundpa nimba mel, ‘Kongun wu mbᵾ, wi rokᵾn moni ngui! Akil tek ok, kongun eng wu mbᵾ, moni kuimp tekᵾn ngukᵾn, wote kongun kuimp tek ok eng mbᵾ, moni akil tekᵾn ngui!’ nitim.
40020009	Ni kᵾn, mel ant ei mana puⱡnga, kongun etᵾng wu nimbᵾ, ku moni ruri tenda nᵾk tᵾtᵾng.
40020010	Wote, kongun ipri unt ok etᵾng nimbᵾ, en enim moni minal mel timin nda nᵾk pilik morung. Ni wote, ku moni ruri tenda nimba ngurum.
40020011	-
40020012	Ku moni ni kᵾⱡ tᵾk, wain pana puⱡ wu ni kᵾn, numan rukᵾr ik mura etᵾk nᵾk mel, ‘Wu akil tek kongun rung tilinga ong kᵾⱡ, ant mong tenda mendpᵾⱡ kongun eng. Wote, tᵾn ipri unt ombun etᵾp moⱡmina, wote ant ndi, tᵾn nom uⱡ ei, kandkᵾn kelkᵾn, wote ku moni ruri tenda nᵾkᵾn ei, ngun ei ka?’ nᵾtᵾng.
40020013	Pana puⱡ wu ni ndi, wu ti ni, kundpa nimba mel, “Ang ye! Na ndi, nim tᵾp wᵾlᵾ mundᵾp uⱡ ti iti nᵾtᵾnt. Nim ant tenda ila, ku ruri tenda nguimp nᵾnt ei, kapⱡa nᵾkᵾn nim ok, kongun in ni ka!
40020014	Nim nga ku tin ei mel, tin ei kᵾn, mekᵾn mang kona pi! Ya wu ant ei, mana pᵾng omba, kongun em wu ni, nim ngont ku peng ni mel ku nguimp.
40020015	Ku nanim nga mbᵾ ndi, nanim kᵾmp tᵾp, itimp nᵾmp pint mbᵾ mel, iti nᵾtᵾmp ye? Muna, nim wu kᵾⱡ kᵾn, ku moni kapⱡa etᵾp ngont ei nga wᵾlᵾk ron ei?” nitim.
40020016	Wote Jisas ndi, ik ek kᵾⱡ ropa pora ndupa nimba mel, “Akil teng wamp mbᵾ ok, kuimbal ping, wote kuimbal moⱡᵾng wamp mbᵾ ok, akil ting,” nitim.
40020017	-
40020019	Wote Jisas kᵾn, elim nga kitip kᵾni wu ni kᵾⱡ kᵾn, wi Jerusalem mbin nᵾk puk, nombuⱡa rᵾk tᵾngᵾn ila, Jisas ndi, wu kᵾⱡ ekit tᵾpa ndenga nimba, kundpa nimba mel, “Pilik kun tᵾi! Tᵾn wi Jerusa-lem punmᵾn ila, Muⱡᵾl Muⱡᵾl Wu Kupa ei, imp molk tᵾk, pris wu kuimbal kᵾⱡ kᵾn, mi ik mbo wu kᵾⱡ kᵾn nguing. Wu kᵾⱡ ndi, wu ei punt wu nᵾk, rok kundᵾi nᵾk, tᵾk mek puk wu rᵾⱡaip elpa kat ngangina, kan ngᵾk tᵾk ik kuldᵾk, tᵾmbᵾⱡ rok tᵾk, nde peta ila nil rok pindangina, pepa koⱡmba. Wote, rumbᵾⱡ raldika omba pangga, ⱡoporpa tᵾpa oⱡa mondᵾmba,” nitim.
40020020	Wu Sepeti ambᵾm ni, elim nga kangᵾm raⱡ mepa omba, Jisas murum nila, mura ropa mondpa mel ti, mawa etmba itim.
40020021	Wote Jisas ndi, “Nim namba mel ei, numan ngun?” nimba wuldᵾtᵾm. Amp ni ndi, punt ropa nimba mel, “Nim nga tᵾpa mumuk rui kona ila nim wu nuim mᵾn ei kᵾn, na nga kang wu raⱡ nga ti tᵾkᵾn, ki mbo orunga mondkᵾn, ti tᵾkᵾn, ki rar orunga mundimp nᵾn nᵾmp ont,” nitim.
40020022	Jisas ndi, punt ropa nimba mel, “Nim mawa etkᵾn nᵾn ik ei, pilkᵾn kun iti natᵾk ninmin. Na mindil nu nuimp ent nu ming tenda ila, kapⱡa enim kapⱡa nuing ei?” nimba wuldᵾtᵾm. Wote, punt rokᵾⱡ nᵾkᵾⱡ mel, “Tᵾl kapⱡa nuimbil,” nᵾtᵾnggil.
40020023	Wote Jisas ndi, kundpa nimba mel, “Enmbil na nᵾnt nu ming tenda ila kapⱡa nuinggil mint. Wote nam ti, na nga ki mbo orunga muna, rar orunga moⱡmba ei na ndi, nimp mel kapⱡa mon. Kona raⱡ na nga Wuta ei ndi, to ropa titim wamp mbᵾ nga kona tetᵾm,” nitim.
40020024	Wote, wu raⱡ nga ik nᵾtᵾnggil ni, kitip kᵾni wu 10 kat ndi, pilik popᵾⱡ kurung.
40020025	Wu kᵾⱡ popᵾⱡ kurung uⱡ ei, Jisas ndi, kandpa, wu ni kᵾⱡ pᵾkᵾ, wi ropa rukᵾr tᵾpa, nimba mel, “Enim pilik mormin ei, mbo wu nuim mbo wamp mbᵾ, ou kel mbᵾ ambulk, oⱡa mana etᵾk, wote en enim oⱡa mel puk wamp mbᵾ ndi, en enim nga ik mbᵾ teng ndeing nᵾtmin.
40020026	Uⱡ ei mel, enim kᵾn pi nᵾpangga! Enim nga ruⱡ ila wu ti, nuim muⱡimp nimba pilim ndam, enim nga kindmant wamp mel muⱡangga!
40020027	Ei kᵾn, enim kᵾn kuimbal muⱡimp nimba pilim wu ei, enim nga kindmant wamp kurpa raⱡpa muⱡangga!
40020028	Ei nambuⱡ emel, Muⱡᵾl Muⱡᵾl Wu Kupa ei ndi, enim tᵾpa kindmant wamp rundi nandᵾmba mon. Enim nga kindmant endpa, elim nga kont mba mul uⱡ ei, wak ropa, wamp minal etpa tᵾmba, pilpa mana urum ei mel, enim i ku itᵾi,” nitim.
40020029	Wote Jisas kᵾn, elim nga kitip kᵾni wu ni kᵾⱡ kᵾn, Jeriko wak rok kelik ping oⱡina, wamp minal Jisas pep rok, akil tek orung.
40020030	Wu mong ti raⱡ, nombuⱡa ᵾldᵾ ila molkᵾⱡ pᵾtᵾnggil mel, Jisas ni omba punum nᵾtᵾng ila, wi rokᵾⱡ nᵾkᵾⱡ mel, “Wu Nuim ye! Depit nga kangᵾm. Tᵾl kont kun ka!” nᵾtᵾnggil.
40020031	Wote, wamp nimbᵾ ndi, ik ngᵾk, raka ni kᵾⱡ moⱡᵾnggil ka nᵾtᵾng ni, pilik kelkᵾⱡ wi oⱡa ndukᵾⱡ, rokᵾⱡ nᵾkᵾⱡ mel, “Depit nga kangᵾm wu Nuim ye! Tᵾl kont kun ka!” nᵾtᵾnggil.
40020032	Jisas ndi, nombuⱡa ila anggilpa, wu raⱡ waldpa nimba mel, “Na ndi, enmbil etᵾp iteimp nᵾk, nᵾnmbil mel nant?” nitim.
40020033	Wote, wu raⱡ ndi, punt rokᵾⱡ nᵾkᵾⱡ mel, “Nuim ye! Tᵾl nga mong raⱡ etkᵾn, piral ndun nᵾmp nᵾnmbᵾⱡ ei ka!” nᵾtᵾnggil.
40020034	Ni kᵾn, Jisas ndi, wu raⱡ kandpa kont elinga, wu raⱡ nga mong ila ambuⱡnga, tᵾngᵾnda mint piral nilinga, kona kandkᵾⱡ, Jisas purum mel, pep rokᵾⱡ purᵾnggil.
40021001	-
40021002	Jisas ni, elim nga kitip kᵾni wu kᵾⱡ kᵾn, Jerusalem kona nondpa ok, Olip komnga mana orunga Betpeis manga rᵾⱡaip ila ok, elim nga kitip kᵾni wu raⱡ tᵾpa, kuimp tepa mundpa nimba mel, “Noi manga rᵾⱡaip ila pukᵾⱡ, kng donggi mam ti, waⱡ ei kᵾn, kan kulk tenda ila pendᵾng ei, kan potkᵾⱡ mek, na kᵾn wᵾl!
40021003	Wamp na ti ndi, kandpa nim ndam, enmbil ndi, ni kᵾⱡ mel, ‘Nuim ei ndi, uⱡ ti itimp nim ila, timbil onmbᵾⱡ nᵾl. Wote ei kᵾn, kng donggi raⱡ mek pᵾl nimba wak romba,’” nitim.
40021004	“Uⱡ i itim ei ndi, painui wu ti nga nitim ik ei, omba kupa itim,
40021005	‘Saiyon mbuⱡam ei kundᵾk, enim nga wu Nuim ei enim kᵾn onum. Wu ei koma pou raⱡ tepa, kng donggi kokila ei nga mbuⱡ ming ila moⱡpa onum.’” nitim.
40021006	Wote, kitip kᵾni wu ni raⱡ ndi pukᵾⱡ, Jisas nitim ni mel etᵾnggil.
40021007	Kng donggi waⱡ mam raⱡ mek okᵾⱡ, en enmbil nga wal pᵾki mbᵾ, potkᵾⱡ donggi kokila mbuⱡ ila oⱡa nduk tilinggila, Jisas ni oⱡa mbᵾ pol ila murum.
40021008	Wamp minal morung nimbᵾ nga mat ndi, en enim nga wal pᵾki na mbᵾ, potᵾk nombuⱡa mam ila kumbᵾlᵾk tetᵾng, mat ndi, nde omung na yaⱡa ongum na mbᵾ ranggᵾk, tᵾk nombuⱡa omba ila kumbᵾlᵾk tetᵾng.
40021009	Jisas urum ila wamp minal ok, kuimp akil tek, ᵾⱡi rok kei nᵾk, “Depit nga kangᵾm ei mbi pangga! Oⱡa Nuim ei nga mbi ila tᵾpa angᵾndpa onum ei, Got ndi, memp pindangga! Got nga mbi ei paka rᵾndamin!” nᵾtᵾng.
40021010	Jisas wi Jerusalem rukᵾr puⱡnga, kona puⱡ wamp nimbᵾ ndi, rot nᵾk mel, “Wu ei nam?” nᵾk waldᵾtᵾng.
40021011	Wote, wamp num ila mat ndi, nᵾk mel, “Wu ei, Galili kona orunga, Nasaret nga painui wu Jisas ni onum,” nᵾtᵾng.
40021012	-
40021013	Jisas manga wingti ou ila murᵾk mba wamp mel mbᵾ tek rarᵾp rok, etᵾk morung nimbᵾ, makrᵾpa tᵾpa pena ndurum. Wote ku moni na, kᵾi na, yoⱡ etᵾk morung wu mbᵾ nga rat pol nimbᵾ, ropa kungᵾndrᵾm. Jisas ndi, wu nimbᵾ morung kundpa nimba mel, “Buk Wingti ila, Got ndi, ik ti nitim, ‘Na nga manga wingti ei, mbi tek atinga manga nᵾi,’ nᵾtᵾm. Ni nga wote, enim ndi tᵾk, kindᵾp wamp nga mi manga randᵾnmin ei ka!” nitim.
40021014	Jisas ni mba, manga wingti ou ila moⱡnga, kᵾmp ki rumbrᵾm wamp na, mong tᵾtᵾm wamp mbᵾ kᵾn, mek oⱡina, etpa titim.
40021015	Jisas oⱡina ndi, uⱡ ronduⱡ mat itim nimbᵾ kᵾn molk kandrung. Wote, kangambuⱡa mbᵾ ndi, manga wingti ou ila ke nᵾk mel, “Wu Depit nga kangᵾm ei, mbi paka rᵾndamin!” nᵾtᵾng. Ni kᵾn, wu pris peng mumuk kᵾⱡ kᵾn, mi ik mbo wu kᵾⱡ kᵾn, uⱡ mbᵾ kandᵾk popᵾⱡ mondrung.
40021016	Kangambuⱡa mbᵾ i nilingina, wu ni kᵾⱡ ndi, Jisas waldᵾk nᵾk mel, “Nim ik nᵾnmᵾn ei pᵾnmin?” niting. “Na pᵾnt ei ka,” nimba punt ropa wu kᵾⱡ, wote waldpa nimba mel, “Enim Buk Wingti ila petᵾm ik kᵾⱡ, kᵾmp rok kandᵾrmin muna mon? ‘Oⱡa Got ndi, kangambuⱡa kel na, waⱡ nana na mbᵾ nga keta ila, mbi paka rundi uⱡ mbᵾ nga mbo endᵾtᵾm?’” nitim.
40021017	Wote Jisas ndi, wu ni kᵾⱡ wak ropa, kona peng ila kelpa ekit mba, Betani kona ila mba rumbᵾⱡ tenda mel murum.
40021018	Ipri unt Jisas ni, Jerusa-lem kona peng ila yant uimp nimba oⱡnga, kun kurum.
40021019	Wote kᵾndrᵾm mel, nde ui kat nombuⱡa mam ᵾldᵾ ila murum ila, mong ropa petᵾm muna mon nda? Nimba ruk purum mel, mong ti ropa pi nᵾpᵾtᵾm, wei ongum etpa murum. Jisas ndi, nde ui kᵾⱡ kundpa nimba mel, “Nim wote, ui mbila mong ti rui nᵾrᵾn!” nitim. I nilinga, tᵾngᵾnda mint, nde ui ni kᵾⱡ kurum.
40021020	Kitip kᵾni wu ni kᵾⱡ uⱡ ei kandᵾk, min ngᵾn mundᵾk nᵾk mel, “Nde ui kᵾⱡ tᵾngᵾnda mint konum ei, etpa enim mel nant?” nᵾk waldᵾtᵾng.
40021021	Jisas ndi, ik nᵾtᵾng ni, punt ropa nimba mel, “Na enim ik kupa ei, kundᵾp nᵾnt. Enim Got kᵾn mondᵾk pilik, numan ᵾkpᵾk ti natᵾk eng ndam, ya nde ui kᵾⱡ kᵾn, ent uⱡ ni mel kapⱡa iting. Wote, ei mint mon, ya komnga ei kundkᵾn, ninim akᵾkᵾn, oⱡa tᵾkᵾn, num kuta ila mana pi nin ndam, kupa omba mba mint.
40021022	Enim Got kᵾn mondᵾk piling ndam, namba mel mat atinga rok, ngangga nᵾk, waldᵾng mbᵾ ngumba mint,” nitim.
40021023	Jisas manga wingti ou ila yant omba, ik puⱡ mondpa mbo inditim ni kᵾn, wu pris na, manga wingti rᵾp wu na nimbᵾ ndi waldᵾk nᵾk mel, “Tᵾn ndi, nim kongun ngui ngᵾngmin ni, nim ronduⱡ ei nam ndi, nguⱡnga en?” nᵾtᵾng.
40021024	-
40021025	Wote Jisas ndi, wu kᵾⱡ nga ik nᵾtᵾng ni punt ropa nimba mel, “Na ndi, enim ik ti wuldimp ent ei, punt rong ndam, na nam ndi, ronduⱡ nguⱡnga ent uⱡ mbᵾ mel, enim kundᵾp nimp. Jon wamp nu tᵾndᵾtᵾm ni, nam ndi kongun ngurum, Oⱡa Got ndi, ngurum muna, mana wamp ti ndi, ngurung?” nitim. Nitim ila, en enim rᵾk ik palk nᵾk mel, “Etᵾp nimᵾn mel nant? Tᵾn pᵾnt ropᵾn nimbun mel, ‘Oⱡa Got ndi ngurum,’ nimᵾn ndam, ‘Tᵾn kundpa ei ndam, wote enim Jon nitim ik ei, nambuⱡ emel, mondᵾk pili napᵾtᵾng?’
40021026	Wote tᵾn ndi, ‘Mana wamp,’ ti ndi, nimᵾn ndam, wamp mbᵾ ndi, tᵾn kᵾn ik mura ting ei nga mundmong itmin. Ei nambuⱡ emel, Jon ei painui wu ti nᵾk pilik mormin,” nᵾtᵾng.
40021027	Jisas nga ik ni punt rok nᵾk mel, “Tᵾn pili napᵾn mon,” nᵾtᵾng. Jisas ndi, wu kᵾⱡ kundpa nimba mel, “Enim pili napᵾlᵾng ndam, wote na uⱡ ent kᵾⱡ nga ronduⱡ ei, nam ndi, ngurum ei, enim kundᵾp ni nᵾnimp mon ku,” nitim.
40021028	“Ei kᵾn, enim namba nᵾk pᵾnmin? Wu ti kang wu raⱡ etpa mitim. Wu ni ndi, kangᵾm kang wu kumna ei kundpa, ‘Nim akup pukᵾn wain pana ila kongun tᵾn pi!’ nitim.
40021029	Nitim ni, kang wu ei ndi, punt ropa nimba mel, ‘Na iti nᵾtimp!’ nimba, wote moⱡpa numan wang ndupa mba itim.
40021030	“Wote, wu ni ndi, mba kangᵾm akil ni, ik tenda ei ku kundpa nitim ni, kang wu ndi, ‘Kapⱡa nᵾn kongun ei itimp,’ nitim. Wote, kongun ei mba iti nᵾtᵾtᵾm.
40021031	Ei kun, kang wu nant ei ndi, tipam nga nitim ik ei teng ndurum?” nimba wuldᵾtᵾm. Wu ni kᵾⱡ ndi, “Wu komun ei,” nᵾtᵾng. Wote Jisas ndi, wu kᵾⱡ kundpa nimba mel, “Enim ik kupa ei kundᵾp nᵾnt. Ku moni takis ti wu mbᵾ kᵾn, amp wapra rui mbᵾ kᵾn, Got nga tᵾpa mumuk rui uⱡ ila, kuimp tek pangina enim, akil ting.
40021032	Ei nambuⱡ emel, Jon ndi omba, enim nombuⱡa kun kai ei, tᵾpa orunga ndurum ei, enim tᵾk pei mundrᵾng. Wote, ku moni takis ti wu mbᵾ kᵾn, amp wapra rui mbᵾ kᵾn, Jon nitim ik ei, mondᵾk pᵾtᵾng. Wamp kᵾⱡ i etᵾng uⱡ ei, enim kandrung ku. Wote, enim molk akil tek, numan ropᵾl rok, Jon nitim ik ei kep, mondᵾk pili napᵾtᵾng ku,” nitim.
40021033	Jisas ndi, wu pris na, manga wingti rup wu nimbᵾ, kundpa nimba mel, “Ik ek ti ku, kum tek pilᵾi! Ui ti kᵾn, wu nuim ti, wain pana ti raⱡpa, wote paⱡa etpa rᵾk ndupa, wain mong ropa ngurmba kona ti, wᵾng ila kut akpa tepa, wote rup manga roⱡ ti raⱡpa, mepa oⱡa mba itim. I etpa tepa kona roⱡ tila mba pilpa, wain pana ei wu mat ndi, rᵾp indeing nimba ngumba pendpa purum.
40021034	Wote, wain rᵾnging ui ei, nondpa urum ni kᵾn, elim nga kindmant wu, tᵾpa wain pana rᵾp etᵾng wu nimbᵾ, morung kona ila, elim nga wain mat ranggᵾk, teing nimba tᵾpa mundrum.
40021035	Wain pana rᵾp etᵾng wu ni kᵾⱡ ndi, kindmant wu ni kᵾⱡ imp molk, ti tem poⱡ ndi rok, ti rok kondᵾk, ti ku ndi rok etᵾng.
40021036	Wote, kindmant wu mat minal i ku etpa pilpa, kelpa tᵾpa nga mundrum nimbᵾ, wain pana rᵾp etᵾng wu nimbᵾ ndi, unt wu raldika kᵾⱡ etᵾng ni mel ku etᵾng.
40021037	Wote akil tepa, elim nga kangᵾm kᵾnt ei tᵾpa mundpa, ‘Na nga mit kang ei, kandᵾk mbi nduk rui nᵾring,’ nimba pitim.
40021038	-
40021039	Wote, pana rᵾp wu kᵾⱡ ndi kandᵾk, en enim ol tek nᵾk mel, ‘Ya pana puⱡ puⱡ raⱡpa tᵾmba wu ei onum. Ei kᵾn, kang wu ei, rop kondpᵾn, ya pana ei tᵾn tamin,’ nᵾk, kang wu ni imp molk mel, wain pana ᵾldᵾ ila etᵾk puk rok kondᵾk tetᵾng.
40021040	“Ei kᵾn wote, pana puⱡ wu ei, elim yant om ei kᵾn, wain pana rᵾp etᵾng wu kᵾⱡ, nambuⱡ ti etmba nda?” nitim. Nimba kᵾn, Jisas ndi wuldᵾtᵾm.
40021041	Wu nimbᵾ ndi, “Uⱡ minᵾpi etᵾng wu kᵾⱡ, ropa mbo nomundpa, wain pana ei tᵾpa, wu kat ku rᵾpᵾtang nimba ngumba. Ngum wu kᵾⱡ ndi, wain rupa rom ei kᵾn, tᵾk elim nguk ku iteing,” nimba itim.
40021042	Jisas ndi, wu nimbᵾ kundpa, nimba mel, “Buk Wingti nga ik mong ti, ya ei mel petᵾm ndi, kᵾmp rok kandᵾrmin mon? ‘Manga rᵾki wu mbᵾ ndi, nde ti kit nᵾk mundᵾk ketᵾng ni, omba runga nde mel petᵾm. Ei Oⱡa Nuim ei ndi elinga, tᵾn ndi, uⱡ numan iti nᵾmp kandᵾrmin,’ nitim.
40021043	“Ei kᵾn, akup enim ik ti kundᵾp namp, Got nga wamp tᵾpa mumuk rui uⱡ enim kᵾn petᵾm ei, ekit tᵾpa etᵾk muⱡ pinding wamp mat ngumba.
40021044	Wamp nam ti, runga nde pol ila mba pem ti, rangga gurpa elpa elpa mba, wote runga nde ei, omba wamp ti nga kᵾng ila pem ndam, wamp ei ropa, nim nim ndupa pendᵾmba,” nitim.
40021045	-
40021046	Wu pris kuimbal na, mi ik pep rui wu na nimbᵾ ndi, Jisas ik ek rᵾrᵾm nimbᵾ, en enim kᵾn ninim nᵾk pᵾtᵾng. I nᵾk pilik, Jisas ni tᵾp kan nguimin nᵾk nombuⱡa mam mat kururum. Ei kᵾn wote, wamp mbᵾ nga mundmong etᵾng. Ei nambuⱡ emel, wamp mbᵾ ndi, Jisas ei, painui wu ti nᵾk pᵾtᵾng ei nga.
40022001	-
40022002	Wote Jisas ndi, aldpa wamp mbᵾ kᵾn, ik ek ti ropa nimba mel, “Muⱡ ila tᵾpa mumuk rui uⱡ ei, wu nuim ti ndi, elim nga kangᵾm ei nga, amp kuima ngumba ant ei kᵾn, rᵾng mam ti kuitᵾm.
40022003	Wote, elim nga kindmant wu kᵾⱡ tᵾpa wamp tᵾma mat rung mundrum mbᵾ, pok tᵾk mek, ‘Wei!’ nitim. Wote wamp nimbᵾ, ‘Ui nawᵾmin,’ nᵾtᵾng.
40022004	Wote, kindmant wu mat ku tᵾpa mundpa, wamp tᵾma rung mundunt mbᵾ puk nᵾi, ‘Na mbo kng kai men pi kai nimbᵾ mint koip mondᵾp, amp kokila tint ei nga tᵾng mel mbᵾ, tᵾp kun etᵾp pora ndunt, kᵾn wᵾi!’” nitim.
40022005	“Wote, rᵾng mundrum wamp tᵾma mbᵾ ndi, rᵾng kᵾnt nitim ik ni, tᵾk pei mundᵾk, en enim ik elpa nᵾk purung. Wu ti kongun kona nila purum, wote wu ti mel rarᵾp romba purum.
40022006	Wote, runt mundrum wamp mat ndi, kindmant wu nimbᵾ imp molk, tᵾmbᵾⱡ ndi rok kondrung.
40022007	I etᵾng uⱡ ila, wu nuim ei popᵾⱡ kuⱡpa, elim nga el wu rᵾⱡaip mbᵾ tᵾpa munduⱡnga, kongun wu rok kondrung wu nimbᵾ, rok kondᵾk, puk kona peng ei rok ndip kalk etᵾng.
40022008	-
40022009	Wote, wu nuim ei ndi, enim mba kindmant wu mbᵾ kundpa nimba mel, ‘Amp tᵾp rᵾng kuip itim mel mbᵾ etᵾp pora ndunt. Wote rᵾng neing nimp kanggᵾp ambᵾⱡᵾp ngur wamp nimbᵾ, ui nawᵾng kant. Ei kᵾn akup, puk nombuⱡa mam mbila wamp roldᵾnga mbᵾ kandᵾk nangina, amp tᵾp rᵾng kunt mbᵾ ok neing!’ nitim.
40022010	Ni kᵾn, kindmant wu mbᵾ ndi, puk nombuⱡa mam mbila, wamp kit kai mbᵾ roldᵾnga tᵾk mek oⱡina, wu num ei ni nga manga ni moⱡina, ti nitim.
40022011	-
40022012	“Wote, wu nuim ni ndi, wamp ponᵾng ong mbᵾ mel kᵾnimp nimba omba, kᵾndrᵾm mel, wu ti muⱡ ping kai ti rᵾⱡi naⱡᵾpa, muⱡ mbal ping ti, raⱡpa omba murum. Kandpa kᵾn, ei mel nitim, ‘Wu ang ye! Nim muⱡ mbal kai ei, rᵾⱡi nᵾⱡᵾn kant ei. Wote, ya ila etᵾk mukᵾr un mel nant?’ nitim. Nimba wuldᵾtᵾm ni kᵾn, ik ti punt ropa ni nᵾndᵾtᵾm.
40022013	Wote, wu nuim ni ndi, kindmant wu ni kᵾⱡ, kundpa nimba mel, ‘Wu ei kᵾmp ki raⱡ kan ngᵾk rok mundangina mba, pena kona rumbᵾⱡ mul ila muⱡangga! Kona ila ka rom ropa, gu konggilpa, gᵾkᵾr tᵾpa muⱡangga!’
40022014	Wote, Jisas ndi, nimba mel, “Got ndi, wamp ou ndupa rung mundrum. Wote, wamp onunga kᵾralt, kᵾmp tᵾpa, rukᵾr tᵾmba,” nitim.
40022015	Wote, Perisi wu ni kᵾⱡ, en enim int puk ol tek, Jisas ik mat nangga nᵾk, oⱡa tᵾk kᵾning ei nga kaip rok nᵾtᵾng.
40022016	I nᵾk pendᵾk, Perisi wu mbᵾ nga kitip kᵾni wu mat kᵾn, king Erot nga wu kat kᵾn, tᵾk Jisas murum kona ila tᵾk mundrᵾng. Wu ni kᵾⱡ ndi, nᵾk mel, “Ik mbo wu ye! Nim ik kupa nᵾkᵾn, Got nga uⱡ mbᵾ wamp mbᵾ kᵾn, iteing nimba petᵾm ei mel, kupa mbo endkᵾn, wote wamp nga numan pilik etmin uⱡ mbᵾ nga mundmong iti natkᵾn, wamp nga kᵾng orung kandkᵾn ei, kit kai ni nandᵾtᵾn uⱡ ei, tᵾn pᵾtmᵾn.
40022017	Akup, nim etᵾk pᵾn mel nant ei, tᵾn kundᵾk na? Moses nga mi ik ei ndi, tᵾn Rom Gapman ei kᵾn, ku moni takis ngormᵾn uⱡ ei, kapⱡa muna mon?” nᵾk waldᵾtᵾng.
40022018	Wote Jisas ndi, wu kᵾⱡ ik ol tek pendᵾk ok, waldᵾtᵾng ik ni, tᵾpa mendpa nimba mel, “Enim wamp kun kai mul kump rᵾⱡi wu mbᵾ ye! Enim na nambuⱡ emel, na oⱡa tᵾp kᵾnmin nᵾk pilik waldᵾnmᵾn?
40022019	-
40022020	Ku moni takis ngormᵾn ei nga ti mek ok, na tᵾk ora ndᵾiya!” nitim. Ni kᵾn nilinga, ku moni ti mek ok ngoⱡina, wote Jisas ndi, ei mel etpa waldpa nimba mel, “Ku ila mbi ei kᵾn, kuimp keta ei kᵾn, nam nga morum?” nitim.
40022021	Wote, wu ni kᵾⱡ ndi, nᵾk mel, “Kuimp keta kᵾn, mbi kᵾn, wu peng mumuk Sisa ei nga,” nᵾtᵾng. Ni kᵾn, Jisas ndi, pᵾnt ropa nimba mel, “Wu peng mumuk Sisa nga mel ei, elim ngᵾk, wote Got nga mel ei, Got elim ngᵾk itᵾi!” nᵾtᵾm.
40022022	Ik i nitim ni pilik, min ngᵾn mundᵾk, wote Jisas ni wak rok kelik purung.
40022023	-
40022024	Wamp kolk, wote kont muⱡi nᵾmbᵾⱡing nᵾtmin Sarusi wu kᵾⱡ ndi, ant tenda ei kᵾn ok, Jisas ik ti waldᵾk nᵾk mel, “Ik mbo wu ye! Moses nga mi ik ei ndi, nimba mel, ‘Wu ti kangambuⱡa mi nambᵾpa, koⱡum ndam, amp wiya ei, elim nga ᵾngᵾn ei tᵾpa, wote kangambuⱡa mem mbᵾ, elim nga ᵾngᵾn kurum ei nga koⱡ ila muⱡeing,’ nᵾtᵾm.
40022025	Ei kᵾn, akup wu ᵾngᵾn ᵾngᵾn uⱡ 7 kat ya kona ila morung. Wu ᵾngᵾn komun ei, amp tᵾpa mondpa kangambuⱡa mi nambᵾpa elim kurum. Wote, ᵾngᵾn rᵾkᵾnᵾ ei ndi, amp wiya ei titim.
40022026	Wu rᵾkᵾnᵾ ei, i ku etpa wangᵾn pepa kurum. Wote, ᵾngᵾnᵾl merᵾng ni ndi, i ku etpa, amp wiya ei, tᵾpa ambuⱡpa wangᵾn pepa kurum ku. I etpa mba, wu 7 ni kᵾⱡ kᵾn ekit purum.
40022027	Ama akil tepa amp ni kurum.
40022028	Wu 7 kᵾⱡ ndi, amp tenda ei, etᵾk tᵾk pora ndurᵾng. Wote, wamp kui mbᵾ, ⱡoprᵾk oⱡa moⱡᵾng ui ei kᵾn, amp kupa ei wu nam nga nda?” nᵾk waldᵾtᵾng.
40022029	Jisas ndi, ik ni, punt ropa nimba mel, “Enim ⱡawa enmin ei ka! Nambuⱡ emel, Got nga ik mong ei kep, Got nga ronduⱡ ei, enim pilik kun iti natᵾtmᵾn.
40022030	Ni kᵾn, wamp kui mbᵾ, ⱡoprᵾk ok pung ui ei kᵾn, aldpa wu amp nᵾk, iti nᵾting. Oⱡa muⱡ ila anggelo mbᵾ, wu amp ni nandᵾtmᵾn ei mel ku, wamp mbᵾ i ku iting
40022031	Wamp koⱡpa kont mul uⱡ ei nga ik ti, Got nga Buk Wingti ila petᵾm ei, enim kᵾmp rok kandᵾrmin mon?
40022032	Ik ei ndi, nimba mel, ‘Na wu Aparam nga Got, na wu Aisak nga Got, na wu Jekop nga Got,’ nitim. Wu ei, wamp kui mbᵾ nga Got ti mon, wamp kont mbᵾ nga,” nitim.
40022033	Wamp num morung nimbᵾ ndi, Jisas ik mbo inditim nimbᵾ pilik, min ngᵾn mundrᵾng.
40022034	Perisi wu ni kᵾⱡ ndi, pᵾtᵾng mel, Jisas ndi, Sarusi wu kᵾⱡ ik ning nombuⱡa kumba pendnim nᵾtᵾng ik ni pilik, en enim nᵾk mo rorung.
40022035	-
40022036	Wote, mi ik mbo wu ti ndi omba, Jisas kᵾn ⱡawa ti kandᵾp timp nimba ik ti, wᵾldpa nimba mel, ”Ik mbo wu ye! Mi ik mbᵾ nga mi ik peng ei nant?” nitim.
40022037	Jisas ndi, punt ropa nimba mel, “Nim nga Nuim Got ei, nim nga mundmong ei kᵾn, nim nga min ei kᵾn, nim nga numan ei kᵾn numan ngui!
40022038	Mi ik nᵾnt ei, mi ik kᵾⱡ nga mi ik peng mumuk ei.
40022039	‘Mi ik peng merᵾng orunga ei, nim nga manga keta kup wamp mbᵾ, nim ninim numan ngorum ei mel ku, wamp mbᵾ numan ngui!’
40022040	Mi ik peng raⱡ ndi, painui wu mbᵾ nga ik mbo endᵾtᵾng mbᵾ kᵾn, Moses nga mi ik mbᵾ nga peng petᵾmbil,” nitim.
40022041	-
40022042	Perisi wu kat tᵾk mou rok morung ni kᵾⱡ, Jisas ndi waldpa nimba mel, “Kraist ei nam nga pundᵾn ei nga kangᵾm ei nda?” nitim. I nilinga, wu ni kᵾⱡ ndi, punt rok nᵾk mel, “Depit nga pundᵾn ei,” nᵾtᵾng.
40022043	-
40022044	Jisas ndi, waldpa nimba mel, “Wu Depit ni, Got nga Muⱡnga ei ndi, kundpa nilinga, ‘Kraist ei, na nga Nuim ei,’ nitim ei, etpa nitim mel nant? Depit ndi, nimba mel, ‘Oⱡa Nuim ndi, na nga Nuim ei kundpa, “Nim na nga ki mbo orunga muⱡana, Na ndi, nim nga el rui wamp mbᵾ tᵾp nde pol mel pindamba kamblik muⱡᵾn,’ nitim.
40022045	Unt Depit ndi, Kraist kundpa nimba mel, ‘Nuim,’ nitim. Ei kᵾn, Kraist ei, Depit nga pundᵾn etpa pimba mel nant?” nitim.
40022046	Jisas i nitim ila, wu ti ndi, ik punt rui narᵾrᵾng. Wote, ui ei kᵾn, wamp ti ndi, Jisas ik mat waldᵾk iting ei nga mundmong etᵾng.
40023001	-
40023002	Ei kᵾn, Jisas ndi, wamp minal morung nimba kᵾn, elim nga kitip kᵾni wu nimbᵾ kᵾn, kundpa nimba mel, “Mi Ik mbo wu mbᵾ kᵾn, Perisi wu na mbᵾ, Moses nga koⱡ ila molk mi ik mbo endᵾtᵾng.
40023003	Wote, enim ik kundᵾk, nᵾng mbᵾ, kum tek pilᵾi! Wote, uⱡ eing mel, iti nᵾtᵾi! Ei nambuⱡ emel, en enim, wote uⱡ etmin ei mel iti natᵾtmᵾn.
40023004	Perisi na, mi ik mbo wu mbᵾ ndi, mel mbun itmbᵾⱡ tᵾk, wamp mi ui nᵾk, wote en enim ndi, tᵾk rᵾpndi napᵾndᵾrmᵾn.
40023005	En enim nga uⱡ etmin mbᵾ, wamp mbᵾ ndi, kandᵾk neing nᵾk etmin. Got nga ik mong mbᵾ, mon rok, mᵾi ombil ila pendᵾk, ki oⱡa mondᵾk, wote muⱡ roⱡ mbᵾ nuim kan ila rumbᵾⱡ nga mba, met kᵾmp puⱡ ila purum mbᵾ, kandᵾk neing nᵾk etmin.
40023006	-
40023007	Wote, rᵾng ou mat karmin ei kᵾn muna, manga wingti mbila puk, rat pol kuimbal mint muⱡing ei nga kai pilik, wote rᵾng rarᵾp kona na, wamp molk etmin mbila, en enim, ‘Ik Mbo Wu,’ mbᵾ, nᵾk tᵾk ou nduk, rawe iteing nᵾk pᵾtmᵾn.
40023008	Ei kᵾn, enim kundᵾk, ‘Ik Mbo Wu,’ ni nᵾneing. Ei nambuⱡ emel, enim wu ᵾngᵾn ᵾngᵾn kᵾⱡ, enim nga ik mbo wu tenda ei morum.
40023009	Ya mᵾi kona ila enim ndi, wu ti kundᵾk, ‘Wuta,’ ni nᵾnᵾi! Ei nambuⱡ emel, enim nga tipanᵾm wu tenda ei, oⱡa muⱡ ila morum.
40023010	Muna nim, ‘Ik Mbo Wu,’ ei, ni nᵾnᵾi! Ei nambuⱡ emel, nim nga ik mbo wu tenda ei, oⱡa muⱡ ila morum ei Kraist.
40023011	Ei kᵾn, enim nga rᵾk ting ila wu nuim kuimbal ti moⱡum ndam, elim mepa mana omba, kongun wu raⱡpa muⱡangga!
40023012	Wamp nam ti ndi, elim nuim muⱡimp nimba pilpa, em wamp ti, Got ndi, mepa mana omba. Wote wamp ti, elim nga orunga mepa mana omba moⱡum wamp ei, Got ndi, etpa wamp nuim mondᵾmba.
40023013	“Enim kun kai rᵾl wu Perisi wu na, mi ik mbo wu na mbᵾ, mbun mindil nuing an! Enim ndi, wamp mbᵾ, Got nga wamp tᵾpa mumuk rui uⱡ ila rukrᵾng ping ormᵾn mbᵾ, mi pendᵾtmᵾn. Wote, en enim kep, ila rukᵾr pi nᵾping ei nga, mbin nᵾk ormᵾn wamp mbᵾ, mon ku nᵾtmin. [
40023014	“Enim kun kai rᵾl wu Perisi na, mi ik mbo wu na mbᵾ mindil nuing an! Ei nambuⱡ emel, enim amp wiya na mbᵾ nga manga mbᵾ, kᵾndᵾp nok tᵾk, wote uⱡ etmin mbᵾ kamblik pendᵾk, atinga roⱡ mbᵾ rok etmin. I etmin uⱡ ila, Got ndi, enim mindil mam ti ngumba.]
40023015	Enim kun kai rᵾl Perisi wu na, mi ik mbo wu na mbᵾ nga mindil nuing an! Ei nambuⱡ emel, ik mbo wu tenda ti endᵾk, enim nga kitip kᵾni wu runding ei nga nu komnga mbᵾ, puⱡa rok kurᵾk angᵾndᵾrmᵾn. Wote, ti kandᵾk tilingina omba, enim nga kitip kᵾni wu rarum. Wote, enim etmin uⱡ mbᵾ etpa, wote wu ei, ndip kona ila mba mindil nomba. Wote, enim nuing ei mel mon, mindil mam ti nomba.
40023016	“Enim mong ti wu mat ndi, mat ki amᵾnmᵾn ei nga, na kont enim ei ka! Enim ndi, ‘Wamp ik mbo ei mel endᵾtmin. Wamp ti ndi, mi tepa, Got kᵾn mel ti nguimp nimba, manga wingti ou ei, mbi tem ndam, mi tepa nᵾtᵾm ik ei nga muⱡ ti mon. Muna manga wingti ila ku gol morum ei nga ti, mbi tepa angᵾndpa, elim nga mi ik ei, ronduⱡ pangga nim ndam, elim itimp nim mi ik ei mel etpa muⱡ indangga,’ nᵾtmin.
40023017	Enim mong ti, wu kekilip mbᵾ ye! Mel nant ei mel muⱡ? Gol ei mel muⱡ muna, manga wingti ei ndi, ku gol ei etpa Wingti randrum uⱡ ei muⱡ?
40023018	Enim ik ti mbo endᵾk, ‘Wamp ti ndi, elim nga nᵾnt ik ei, ronduⱡ pangga nimba rat pol wingti ei, mbi tem ndam, elim nga mi tem ik ei nga ronduⱡ ti mon. Muna rat pol wingti ila gem ngui mel ti, tem ei nga mbi tepa, elim nga ik ei, ronduⱡ pangga nimba nim ndam, elim itimp nimba mi tepa nim ik ei, etpa muⱡ indangga!’ nᵾtmᵾn.
40023019	Enim mong ti wu mbᵾ ye! Uⱡ nant ei uⱡ muⱡ? Rat pol Wingti ila gem ngui mel ei telmina, wingti rarum uⱡ ei ronduⱡ muna, gem ngormᵾn ei ronduⱡ?
40023020	-
40023021	Ei kᵾn, wamp nam ti ndi, rat pol wingti ila mi tepa ik ti nim ndam, rat pol wingti ei kᵾn, oⱡa pol ila mel gem mbᵾ kᵾn, pᵾkᵾ mi tetᵾm. Wote, wamp nam ti ndi, manga wingti ei kᵾn, mi tepa ik ti nim ndam, manga wingti ila mukᵾr tetᵾm mel mbᵾ kᵾn, wote Got manga Puⱡ Wu ila morum ei kᵾn, mi tepa nᵾtᵾm.
40023022	Wote, wamp nam ti ndi, oⱡa muⱡ kona ei kᵾn, mi tepa ik ti, nᵾmp ronduⱡ mundimp nimba mbi tem ndam, wamp ei, Got nga rᵾpndi pol morum kona ei kᵾn, wote Got elim kᵾn kunda mi tetᵾm.
40023023	“Enim kun kai rᵾl Perisi wu na, mi ik mbo wu na mbᵾ nga, na kont enim ei ka! Nambuⱡ emel, pana enim kim mbᵾ nga kᵾmp tᵾk ki ti, gu nduk, Got kᵾn gem nguimin nᵾk ekit tᵾk tᵾndᵾtmin. Wote, ya mi ik peng mbᵾ, tᵾk pei mundᵾrmᵾn. Ik mbᵾ, wamp kᵾn ik kupa ni uⱡ na, mᵾn kan mundi uⱡ na, mondpa pili uⱡ na, kᵾⱡ pep rui narᵾrmin. Ya mi ik peng kᵾⱡ pep rokᵾn mel, wote mi ik kat wak rui nᵾri.
40023024	Enim mong ti, rᵾp wu mbᵾ ye! Enim nga nu ming ila oⱡma ei petᵾm nᵾk tᵾk mundᵾrmᵾn. Wote, kng kamel ei, pendᵾk normin uⱡ ei pili napᵾtmin.
40023025	“Enim kun kai rᵾl Perisi wu na, ik mbo wu na mbᵾ nga, na kont enim ei ka! Nambuⱡ emel, enim nga ming kap mbᵾ ekit orunga, ⱡumᵾi rok kai etmin. Wote, ming rukᵾr orunga na mbᵾ, punt mong kandᵾk tᵾk etmin uⱡ mbᵾ nga ⱡar minal morum.
40023026	Enim mong ti Perisi wu mbᵾ ye! Enim ming rukᵾr orunga, unt kuimp tek ⱡumᵾi rangina kᵾn, wote ekit orunga mbᵾ, kunda eng numba!
40023027	“Enim kun kai rᵾl Perisi wu na, mi ik mbo wu na mbᵾ nga, na kont enim ei ka! Nambuⱡ emel, nim wamp on kona ti, ou nduk, kai etᵾk tetmin ni mel kapⱡa. Oⱡa mᵾi pol ei, etᵾk mon mundᵾk tetmin. Wote wamp on kona rukᵾr orunga mbᵾ, wamp ombᵾl kᵾn, mel puri na mbᵾ, peka ropa tetᵾm ni mel kapⱡa.
40023028	Ei mel ku, enim nga kᵾng ekit orunga wamp ndi, kᵾning ei nga etᵾk kai mondᵾrmᵾn. Wote, enim nga numan ei ik kep kᵾn, uⱡ kit etmin mbᵾ nga peka ropa petᵾm.
40023029	“Enim kun kai rᵾl Perisi wu na, mi ik mbo wu na mbᵾ nga, na kont enim ei ka! Nambuⱡ emel, enim Painui wu mbᵾ nga wamp on kona mbᵾ, etᵾk kai mondᵾrmᵾn. Wote, wamp kai mat molk korung mbᵾ nga on kona mbᵾ, ou ndurmᵾn.
40023030	Wote enim ndi, nᵾk mel, ‘Tᵾn nga anda kouwᵾ kᵾⱡ, unt morung ui ila, tᵾn moⱡmina ndam, uⱡ ⱡawa etᵾk, wote painui wu kᵾⱡ, rok kondᵾk etᵾng uⱡ mbila, tᵾn nga ki ti ila rᵾk pi napᵾⱡnga,’ nᵾtmin.
40023031	I nᵾnmᵾn ik ei ndi, nᵾk mot nduk, unt wu kit kat molk, painui wu mbᵾ, rok mema oi ndurᵾng wu kᵾⱡ nga mema tenda kᵾⱡ, en enim namin.
40023032	Ei kapⱡa kᵾn, anda tᵾpanᵾmᵾl kᵾⱡ, puⱡ mondrung uⱡ nit ment ei, enim etᵾk pora ndᵾi!
40023033	“Enim wimbᵾ kit mbᵾ ye! Enim Got ndi, tᵾpa ndip mam ila rukᵾr ndumba ei kᵾn, enim nᵾng nᵾk ok ping ei?
40023034	Ei kᵾn, akup kum tᵾi! Na ndi, painui wu mat kᵾn, wu pilpa kungᵾndi mat kᵾn, ik mbo wu mat kᵾn, tᵾp enim kᵾn mundimp. Wu mbᵾ nga mat enim ndi, rok kunding. Mat nde peta ila ruing. Mat imp molk mek puk, atinga manga kel mbila mondᵾk, tᵾmbᵾⱡ ndi ruing. Mat pep rok mek puk, kona peng mbila puk, mbila puk iting.
40023035	I etᵾk, wu nit mul nᵾmbil mbᵾ, rok kunding ei nga puⱡ ei omba, enim kᵾn pemba. Wu nit mul nᵾmbil, Eipel rok kondrung ui ei kᵾn omba, wote wu Berakaiya kangᵾm Sakaraiya ni, manga wingti ei kᵾn, rat pol wingti ei nga rᵾk ila, rok kondᵾk tetᵾng ei nga uⱡ mbun ei, pᵾi enim ting.
40023036	Enim ik kupa ei, kundᵾp nᵾnt. Uⱡ i etᵾng kᵾⱡ nga mbun ei, akup ui ila wamp kalk tᵾnmᵾn mbᵾ kandᵾk ting.
40023037	“Jerusalem, Jerusalem! Nim Got ndi, painui wu tᵾpa mundrum mbᵾ, rok kondkᵾn, nombuⱡa rung wu na mbᵾ, ku ndi rokᵾn ku etᵾn. Kᵾi kulda mam ei ndi, elim nga waⱡ mbᵾ, pou mana orunga mondrung ei mel, na nga ki raⱡ ndi, nim nga wamp mbᵾ ambᵾⱡᵾp rᵾk timp nᵾmp ent. Ei wote, nim ei ndi, mon ku nᵾtᵾn ei ka!
40023038	I etᵾn uⱡ ei ndi, nim nga manga wingti ei, pi muⱡangga, kona ei wapra temba.
40023039	Enim ik ti kundᵾp namp, akup ui ila kᵾn, yant nduk molk, ping ila na kᵾni nakᵾndᵾk, wote molk puk, ui tila, ‘Nuim ei nga mbi ila onum ei, Got ndi, memp pindangga,’ nᵾng ei kᵾn, mint na kᵾning,’” nitim.
40024001	Jisas ni, manga wingti ou ei, wak rop kelip mbi nimba puⱡnga, elim nga kitip kᵾni wu ni kᵾⱡ ndi ok, elim wi rok manga wingti ei kᵾn, wᵾng ila manga morum mbᵾ, tᵾk ora ndurᵾng.
40024002	Jisas ndi, wu kᵾⱡ ik punt ropa nimba mel, “Enim manga mbᵾ kupa kanmin. Ei nga, na enim ik ti kundᵾp namp, manga kanmin ei nga ku mbᵾ, rok gu ndangina, manga ei ᵾtkil ropa mba pemba,” nitim.
40024003	Wote, Jisas Olip komnga nila oⱡa mba murum ni kᵾn, elim nga kitip kᵾni wu kᵾⱡ ndi, raka nᵾk rᵾk ok, elim waldᵾk nᵾk mel, “Nim nᵾn uⱡ mbᵾ, nant kᵾn etmba ei, tᵾn kundᵾk nana pilamin! Wote, ui pora nangga, nim yant uin ei nga namba uⱡ mbᵾ, itangga kandpᵾn pilip muⱡmin,” nᵾtᵾng.
40024004	Jisas ndi, punt ropa nimba mel, “Enim wamp ti ndi, tᵾpa tiki pundᵾmba ei nga, tᵾk mendᵾk muⱡᵾi!
40024005	Ei nambuⱡ emel, wamp minal, na nga mbi ila onmᵾn nᵾk ei mel ning, ‘Na wu Kraist,’ nangina, wamp minal nᵾk tiki punding.
40024006	Kona nondpa mbila, el etᵾk, el nung rok eing ik ei piling, wote kona elpa mbila, el enmin nangina, rᵾnang ik ei piling ku. Wote, ik mbᵾ pilᵾng ei kᵾn, mundmong iti nᵾtᵾi! Ei nambuⱡ emel, uⱡ mbᵾ mel etmba mint, wote ui pora nimba ei kokila.
40024007	Ei kᵾn, mᵾi kona mat kᵾn, mat kᵾn el iting. Wote, wu rᵾⱡaip mat, en enim rᵾk el itangina, kump kun kan tepa, kilimbᵾmp kona mat ila ambuⱡpa, oⱡa tᵾpa etmba.
40024008	Uⱡ kᵾⱡ mel kuimp tepa etmba. Ei amp kangambuⱡa ming pilik, kuimp tek mindil normin ni mel etmba.
40024009	“Wote ei kᵾn, enim imp molk, uⱡ mbun mindil nui mbᵾ ngok, rok kondᵾk iting. Ei nambuⱡ emel, enim na nga nᵾndᵾk kongun endᵾtmin uⱡ ila kandᵾk, mᵾi kona wamp mbᵾ ndi, enim numan ngui ngᵾnging.
40024010	Ui ei kᵾn, wamp minal ndi, en enim nga mondpa pili ei, wak ruing. Wote, mondpa pili wamp mat ndi, mat kᵾn oi kan pendᵾk rᵾk muⱡangina, numan ropa pemba.
40024011	Ei kᵾn, wu mat kep, nok ok, en enim painui wu mbᵾ onmᵾn nᵾk, wamp minal nᵾk tiki punding.
40024012	Ei kᵾn, uⱡ kit mbᵾ nga roldᵾnga pangga, wamp numan ngui uⱡ ei, wak ruing.
40024013	Wote, wamp ti ui ei kᵾn, elim nga mondpa pili wak rui narᵾpa, pewa aiwa nimba pangga, ui ei pora nim ndam, wamp ei Got ndi, etpa peng kont tᵾmba.
40024014	Wote, Got nga wamp tᵾpa mumuk rui uⱡ ei nga rᵾnang ik kai ei, nᵾk pora ndangina, mba muⱡ uⱡ mbila, pilik kapⱡa endᵾng ei kᵾn, pora nimba ui ei omba.
40024015	-
40024016	“Painui wu Daniyel ndi, nitim ni mel, uⱡ kit ti kona wingti ila anggilpa moⱡum kanᵾng ndam, enim Juriya kona ila moⱡᵾng wamp mbᵾ nᵾng nᵾk, wi komnga mbila pᵾi!
40024017	Wote, wamp ti manga ᵾi oⱡa orunga moⱡum ti mana omba, elim nga mel wal mbᵾ, timp nimbᵾ ui nᵾwangga, mon nᵾng nimba pangga!
40024018	Kongun kuimbal pum ti ndi, mang kona yant omba, elim nga wal pᵾki kᵾⱡ timp nimba ui nᵾwangga!
40024019	Ui ei kᵾn, amp kangambuⱡa mundi na, wote amp kangambuⱡa nana aim ngᵾk moⱡᵾng mbᵾ, etᵾk iting mel nant ndam, kont enim.
40024020	Kongᵾndᵾp mbin ui ei, kona tipan poⱡum ei kᵾn kep, kona mowi kor ei kᵾn, ekit ui nᵾwangga nᵾk, Got kᵾn atinga rok muⱡᵾi!
40024021	Nambuⱡ emel, ui ei kᵾn, uⱡ mbun iti ekit omba mbᵾ, muⱡ mᵾi raⱡ mim itim ei kᵾn, omba akup ui ila iti nᵾtᵾtᵾm uⱡ mat omba. Omba wote, ui mbᵾ kᵾn, uⱡ kit ei mel ti pi napᵾmba.
40024022	Got elim nga kᵾmp ropa titim wamp mbᵾ nga nindpa, ui kit ekit om ei, nondpa pora nangga, ni nandᵾⱡnga ndam, wamp mat kont molk, ruⱡ pi napᵾⱡᵾngina.
40024023	Ui ei kᵾn, wamp ti ndi, nim kundpa nimba mel, ‘Kraist ei ya onum kana!’ nimba. Muna, ‘Int onum kana!’ nᵾm ndam, ik ei, enim mondᵾk pili nᵾpilᵾi!
40024024	Ui ei kᵾn, wu mat Kraist ralk, wote mat, Painui wu ralk, uⱡ min ngᵾn pi mbᵾ nga ou nduk iting. Nambuⱡ emel, uⱡ ei mel itangina, Got nga kᵾmp ropa tᵾtᵾm wamp mbᵾ, Got wak reing nᵾk kongun mindil nok iting.
40024025	Uⱡ wote, etmba ei nga, enim unt nᵾmp ndoimp rondᵾnt ei pilik muⱡᵾi!
40024026	“Ei kᵾn, enim wamp ti ndi, kundpa nimba mel, ‘Kraist ni omba, kona kui waka ila morum kᵾnᵾiya!’ Nᵾng ndam, kona ila pi nᵾpᵾi! Muna nᵾk mel, ‘Ya manga ila mo ropa morum kᵾnᵾiya!’ Nᵾng ndam, nᵾng ik ei, mondᵾk pili nᵾpilᵾi!
40024027	Kona kiraipa etᵾm ei kᵾn, rᵾⱡang ei, al orunga etpa mba, wᵾl orunga kapⱡa enduⱡnga, kapⱡa endᵾtmin. Ni mel ku, Muⱡᵾl Wu Kupa ei, muⱡ kona ei, wak ropa om ei kᵾn, kandᵾk wamp ndi, kandᵾk kapⱡa inding.
40024028	Kng, na mel mat purpa tetᵾm ila, kᵾi tap ok, rung tᵾtmᵾn,” nᵾtmᵾn.
40024029	“Mindil nok moⱡᵾng ui mbᵾ, pora nim ei kᵾn nondpa, ant ei rumbᵾⱡ moⱡmba, wote kona kalimp nga rᵾⱡang ei kumbᵾⱡpa, oⱡa muⱡ ila mipil rangᵾnt mbᵾ, ndanda nᵾk mana uing. Wote, oⱡa muⱡ ei, ambuⱡpa gi ndurum mel mbᵾ nga ronduⱡ ei, rowa ndumba.
40024030	“Ei kᵾn, na Muⱡᵾl Wu Kupa ei, uimp ei nga tip timal ti, wi muⱡ ila ekit wangga kᵾn, mᵾi kona wamp mbᵾ kandᵾk, ka itangina, na Muⱡᵾl Wu Kupa ei, oⱡa kopa pol ila, ronduⱡ ei kun, rᵾpndi nga rᵾⱡang pol ila tᵾmᵾm tep wamba, mon pangga kᵾning.
40024031	Wote, Got nga kowa pela ik ei, ronduⱡ nangga, elim nga anggelo mbᵾ tᵾpa mundangga, puk muⱡ uⱡ tepa mba, punt rorum kona mbila, elim nga kᵾmp ropa tᵾtᵾm wamp mbᵾ, tᵾpa tenda etmba,” nitim.
40024032	“Nde ui mun etᵾm uⱡ ei ndi, enim etpa ora ndumba. Nde ui ongum kᵾⱡ mun etpa, oⱡa orum ei kᵾn kandᵾk, kona ant mba enim nᵾtmin.
40024033	Ei mel, ya nᵾnt uⱡ mbᵾ mel em kandᵾk, Muⱡᵾl Wu Kupa ei, yant uimp nitim ui ndi, nondpa enim kant ei, ka nᵾk pilik muⱡᵾi!
40024034	Enim ik kupa ei, kundᵾp nᵾnt. Akup kalk tᵾnmᵾn wamp mbᵾ, kolk pora ndui nᵾndangina, ya nᵾnt uⱡ mbᵾ mel, ekit wangga kᵾning.
40024035	Muⱡ mᵾi raⱡ pora ninggil. Ei wote, na nga ik ei, ama pora ni nanᵾmba.
40024036	“Muⱡᵾl Wu Kupa ei omba ui ei, rumbᵾⱡ tila, muna rᵾnggilmᵾ, muna ant mong nant tila omba ei, wamp ti ndi, pili napᵾtᵾm. Muⱡᵾl Wu Kupa ei, elim kep, oⱡa muⱡ ila anggelo mbᵾ kep, pili napᵾtmᵾn. Wuta elim mint pilpa morum.
40024037	Ui ni kᵾn, unt wu Nowa murum ui ila wamp mbᵾ, uⱡ etᵾng ei mel ku, Muⱡᵾl Muⱡᵾl Wu Kupa ei, yant omba ui ei kᵾn, ei mel ku etᵾk muⱡing.
40024038	Nu kui ui nᵾwi kᵾn, kng rᵾng mel mbᵾ nok, wu amp tᵾk, amp wu puk etᵾk moⱡina, wu Nowa ni omba, nu okak manga ila murᵾk purum.
40024039	Nowa itim uⱡ ei kandrung. Ei wote, tᵾk mindi namᵾndᵾk moⱡina, nu kui omba wamp nimbᵾ, tᵾpa mepa purum. Muⱡᵾl Wu Kupa ei omba ei kᵾn, mana wamp mbᵾ ndi, ei mel ku etᵾk muⱡing.
40024040	Ui ei kᵾn, wu raⱡ pana kongun etᵾk muⱡᵾnggil, ti tᵾpa mepa mba, ti mondpa kelpa mba.
40024041	Ei mel ku, amp raⱡ oka pek rok muⱡanggila, ti tᵾpa mepa pangga, ti moⱡmba.
40024042	Nim tᵾk mendᵾk muⱡi! Ei nambuⱡ emel, nim nga Wu Nuim ei omba ui ei, nim pili napilkᵾn morᵾn.
40024043	-
40024044	Ik kᵾⱡ pilᵾi! Wamp ti ndi, elim nga manga ei, kindᵾp wamp ti ndi, akpa kindᵾp nomba ant mong ei, pilinga ndam, rᵾp etpa kandpa muⱡangga, kindᵾp wamp ei ndi, ᵾki nakᵾⱡnga. Ei kᵾn, enim rᵾk rᵾk tᵾk kun etᵾk muⱡᵾi! Nambuⱡ emel, Muⱡᵾl Wu Kupa ei, enim tᵾk mindi namᵾndᵾk moⱡᵾng, ant ni kᵾn omba.
40024045	“Wu nuim ti mba etpa kᵾn, elim nga kindmant wu ti, kongun teng ndupa pilpa kongᵾndpa etᵾm? Wu ei, elim nga manga ei rup itangga nimba, mbi ropa tᵾpa mondpa, wamp mbᵾ rᵾng nuing ant ei kᵾn, rᵾng mbᵾ kaⱡpa ngumba itangga nᵾtᵾm.
40024046	Kindmant wu ei, elim nga nuim ei ndi, nᵾtᵾm ei mel kongun mbᵾ etpa moⱡnga, wu nuim ou ei omba, kandpa kai pilinga, kongun wu ei elim kai pᵾtᵾm.
40024047	Enim ik kupa ei, kundᵾp nᵾnt, wu nuim ei ndi, kindmant wu ei tᵾpa, elim nga pana kongun na, kng mel na mbᵾ pᵾkᵾ rᵾp itangga nimba.
40024048	-
40024049	Wote, kindmant wu ei, wu kit ti ndam, elim ndi, nimba mel, ‘Na nga wu nuim ei tᵾkrᵾpa yant ui nawᵾmba,’ nimba. Wote elim nga kindmant kongun kup wamp mbᵾ, tᵾmbᵾⱡ ndi ropa, nu ronduⱡ normin wamp mbᵾ kᵾn, rᵾng nomba, nu ronduⱡ nomba etpa moⱡmba.
40024050	Ei kᵾn, kindmant wu ei nga, elim nga nuim ei, elim tᵾpa mindi namᵾndpa moⱡum ant mong ei kᵾn omba.
40024051	Wote ei kᵾn, wu nuim ei ndi, kindmant wu ei, tᵾmbᵾⱡ ndi ropa tᵾpa, ik kol wamp mbᵾ kᵾn, mindil nok mormin kona ila kup indangga muⱡing. Kona ila mindil kolk, ka etᵾk gu konggilik muⱡing.
40025001	Ui ei kᵾn, muⱡ kona tᵾpa mumuk rui uⱡ ei, amp wendᵾp 10 kᵾⱡ mel kapⱡa. Amp wendᵾp kᵾⱡ, rumbuldi en enim nga lam kiya mbᵾ kandᵾk mek, amp tᵾmba wu ei, nombuⱡa rᵾk ting tila kandᵾp timin nᵾk purung.
40025002	Amp wendᵾp 10 kᵾⱡ nga, amp 5 kat rundi kᵾⱡ, wote amp 5 kat mong rui kᵾⱡ.
40025003	Amp rundi kᵾⱡ lam kiya kandᵾk mek purung. Wote, lam kiya norum kopung ei nga, mat pendᵾk kulk mek pi naprᵾng.
40025004	Wote, amp mong rui ni kᵾⱡ, lam kiya norum kopung ei nga, mat pendᵾk kulk mek purung.
40025005	Amp tᵾmba wu ni, nondpa ui nawᵾⱡnga, amp wendᵾp ni kᵾⱡ, nokundᵾk molk, kui nᵾk ur petᵾng.
40025006	“Ni kᵾn, ou rumbuldi wi ti omba, ‘Amp tᵾmba wu ei, onum o! Nombuⱡa ila ok, kandᵾk teing wᵾiyo!’ nitim.
40025007	“Wote, amp wendᵾp 10 ni kᵾⱡ, ur petᵾng ei mel rut nᵾk, lam kiya kandᵾk mondrung nimbᵾ, mek ping ei nga tᵾk kun etᵾng.
40025008	Ei kᵾn, amp rundi ni kᵾⱡ ndi, mong rui ni kᵾⱡ kundᵾk nᵾk mel, ‘Angmᵾn kᵾⱡ, tᵾn nga lam kiya kᵾⱡ kumᵾnᵾm ei ka! Enim nga kopung mat tᵾn oi nduk ngᵾng ka!’ nᵾtᵾng.
40025009	“Amp wendᵾp mong rui ni kᵾⱡ ndi, ‘Angmᵾn kᵾⱡ, enim kopung mat oi ndupᵾn ngᵾmᵾn ndam, enim kep, tᵾn kep pᵾkᵾ, kopung ei nga kapⱡa iti natᵾmba. Ei kᵾn, enim mel rarᵾp manga tila puk, kopung mat rarᵾp rok teing pᵾi,’ nᵾtᵾng.
40025010	“Amp rundi ni kᵾⱡ, kokila kopung rarᵾp ruing puⱡina mel, amp tᵾmba wu ni, omba ekit urᵾm. Amp wendᵾp mong rui kᵾⱡ, tᵾk kun etᵾk morung ni mel, amp tᵾmba wu ni nga kng rᵾng raⱡ koindᵾk tᵾk, kun etᵾk morung manga nila kunda murᵾk puⱡnga, manga kumba ni angᵾndpa gi ndurum.
40025011	“Wote, amp wendᵾp rundi ni kᵾⱡ, akil tek ok nᵾk mel, ‘Nuim ei! Nuim ei! Tᵾn kumba tana, murᵾk imᵾn ka!’ nᵾtᵾng.
40025012	“Ni kᵾn, amp tᵾmba wu ei ndi, ik punt ropa nimba mel, ‘Na ik kupa ei nᵾnt. Enim amp namin kᵾⱡ, enim na pili napᵾt ei ka!’” nitim.
40025013	Jisas ndi, ik kᵾⱡ nimba pora ndumba, etpa ei mel nitim, “Na yant uimp ei, rumbᵾⱡ ila muna, rᵾnggilmᵾ muna, ant mong nant tila uimp. Ei nambuⱡ emel, enim pili nᵾpiling ei nga, tᵾk mendᵾk muⱡᵾi!” nitim.
40025014	“Wote, ui ei kᵾn, Got nga muⱡ ila wamp tᵾpa mumuk romba uⱡ ei, ya ei mel, wu ti kona ruⱡ tila mba pilpa, elim nga kongun wu mbᵾ tᵾpa, elim nga kng mel tetᵾm mbᵾ, elpa elpa rᵾp etᵾk muⱡᵾi nitim.
40025015	Wu mbᵾ nga ronduⱡ ei mel ku pilpa, ku moni kᵾmp tᵾpa, elpa elpa ngurum. Wu ti, ku moni K5000 ngumba, wu ti ku moni K2000 ngumba, wu ti ku moni K1000 ngurum. Ngumba pendpa, elim kona roⱡ nila purum.
40025016	Ku moni K5000 tᵾtᵾm wu ni ndi, mepa int mba kongun etpa, ropa oⱡa mana etpa, ku K5000 pendpa yant tᵾtᵾm.
40025017	Wote, ku moni K2000 tᵾtᵾm wu ni ndi, ei mel ku etpa, moni K2000 oⱡa ndupa pendpa tᵾtᵾm.
40025018	Wote, ku moni K1000 tᵾtᵾm kongun wu ni ndi, elim nga nuim ei nga ku moni kᵾⱡ mepa mba, mᵾi ila kut akpa oⱡᵾm ropa pinditim.
40025019	“Wote, ui mat ruⱡ etpa kongun wu kᵾⱡ nga, wu nuim ei yant omba, elim nga ku ngur nimbᵾ, etᵾk tek mormin mel kᵾnimp nitim.
40025020	Ku moni K5000 tᵾtᵾm wu ni ndi, yant omba kont nga K5000 pendpa ngurum. Ngumba nimba mel, ‘Nuim ye! Nim na ku K5000 ngurun ni, wote na ndi, rop oⱡa mana etᵾp mep andᵾp, K5000 kᵾⱡ pendᵾp ngont,’ nitim.
40025021	“Wote, wu nuim ni ndi, punt ropa nimba mel, ‘Pᵾp nᵾn, nim kongun wu koip pi ye! Nim ku moni onunga kuraⱡ ila, ronduⱡ pukᵾn etkᵾn ou ndun kant ei kᵾn, na nga ku moni ou ndupa tetᵾm mbᵾ rᵾp indᵾn. Na nim nga nuim ei, akup kai pᵾnt ei kᵾn, nim murᵾk wana ambᵾⱡᵾp paⱡᵾp muⱡᵾmbil ui!’ nitim.
40025022	“Ei kᵾn, ku K2000 tᵾtᵾm wu ni ndi, omba nimba mel, ‘Nuim ei! Nim na ku K2000 ngurun ni, wote na ndi, kongun etᵾp mep andᵾp, K2000 kᵾⱡ ya pendᵾp ngont,’ nitim.
40025023	“Wote, wu nuim ni ndi, punt ropa nimba mel, ‘Pup nᵾn, nim wu koip pi ye! Nim ku moni onunga kuraⱡ ila, ronduⱡ pukᵾn, etkᵾn ou ndun in kant ei kᵾn, na nga ku moni ou ndupa etpa tetᵾm mbᵾ rᵾp itᵾn. Na nim nga Nuim ei, akup kai pᵾnt ei kᵾn, nim murᵾk wana, ambᵾⱡᵾp paⱡᵾp muⱡᵾmbil ui!’ nitim.
40025024	“Wote, akil tepa ku moni K1000 tᵾtᵾm wu ni ndi, omba nimba mel, ‘Nuim ei, nim wu ik pili napilikᵾn, rᵾng rᵾⱡi nakᵾrᵾn pana ila kun polkᵾn tᵾkᵾn, rᵾng mong mundi nᵾmᵾndrᵾn mbᵾ, kun mekᵾn etᵾn.
40025025	Ni nga, na pilip mundmong etᵾp, nim nga ku moni ngurun ni kᵾⱡ, mep mbo mᵾi ila mo rop pindᵾt. Ei mel, akup nim nga ku moni kᵾⱡ, ninim mep omp ngont,’ nitim.
40025026	-
40025027	“Wote, wu nuim ni ndi, nimba int ndupa, ‘Nim kongun wu kit, enᵾmp mundi ye! Na rᵾng rᵾⱡi narᵾr pana ila kun poⱡᵾp tᵾp, wote rᵾng mong mundi namᵾndᵾr mbᵾ, kun mep et ni kᵾn pitim ndam, wote na nga ku moni kᵾⱡ mek pukᵾn, ku manga ila tiyana, akup nanim yant unt ei kᵾn, ku moni kat mbᵾⱡ ila tindangina, pendᵾp tilmba,’ nitim.
40025028	“Wote, wu nuim ei ndi, kongun wu kat kundpa nimba mel, ‘Ku moni kᵾⱡ tᵾk wu ti, moni K10000 ngum wu ni ngᵾi!
40025029	Nambuⱡ emel, wamp nam ti ndi, mel ou ndupa tepa moⱡum ila mbᵾⱡ ila mel ou ndupa ngangga, ama minal tᵾmba. Wote wamp nam ti, mel onunga etpa tepa moⱡum ni kᵾⱡ, yant tᵾpa mel ou ndupa tepa moⱡum wamp ni ngumba. Wote, wamp nam ti, mel onunga etpa tepa moⱡum kᵾⱡ, kelpa ekit tᵾmba.
40025030	Wote, ya kongun wu enᵾmp mundi ei, kona rumbᵾⱡ mul ila rok pena ndᵾi, kona ila ka etpa, gu konggilpa, gᵾkᵾr tᵾpa moⱡmba!’ nitim.
40025031	“Wote, Muⱡᵾl Wu Kupa ei, Wu Nuim Mumuk moⱡpa om ei kᵾn, muⱡ ila anggelo mbᵾ kunda uing. Wote, ui ei kᵾn, elim king rᵾpndi pol ila moⱡmba.
40025032	Wote, ei kᵾn, mana mᵾi kona wamp mbᵾ pora, elim nga kuimp keta ila tᵾk tenda iting. Ei kᵾn, wamp mbᵾ, kng sipsip rᵾp wu ti ndi, kng sipsip mbᵾ, tᵾpa tila mondpa, meme mbᵾ, tᵾpa tila mondpa etᵾm ni mel etmba.
40025033	Elim ndi, kng sipsip mbᵾ tᵾpa, elim nga ki mbo orunga mondpa, wote kng meme mbᵾ tᵾpa, ki rar orunga mondᵾmba.
40025034	“Wote, Wu Nuim Mumuk ei ndi, elim nga ki mbo orunga moⱡᵾng wamp mbᵾ kundpa nimba mel, ‘Enim na nga wuta ndi, memp pinditim wamp mbᵾ, enim nga tᵾpa mumuk rui kona ei muⱡ mᵾi raⱡ wengᵾndupa itim ei kᵾn, koⱡ nondpa tᵾndᵾtᵾm kona ila ok, muⱡᵾi nimba.
40025035	-
40025036	Nambuⱡ emel, na kun ndi, koⱡmba kandᵾk, rᵾng ngurung. Nu waka ndi, koⱡmba kandᵾk, nu kolk ngorung. Manga tᵾma oⱡᵾmba, rawe etᵾk tᵾtᵾng, giyu gou andᵾⱡᵾmba kandᵾk, wal pᵾki na mat tᵾk randrᵾng. Na kui roⱡnga pilmba ok, kuimp keta minal etᵾng, kan manga ila pilmba ok kandrung,’ nitim.
40025037	-
40025039	“Wote, wamp kun kai mbᵾ ndi, nᵾk int nduk, ‘Nuim ei, nim ni ui nant kᵾn, kun ndi koⱡnga kandpᵾn, rᵾng ngurmin? Muna nant kᵾn, nu waka koⱡnga kandpᵾn, nu kuⱡᵾp ngurmin? Muna nant kᵾn manga tᵾma oⱡina kandpᵾn, rawe etᵾp tᵾtmᵾn? Muna nant kᵾn, giyu gou andilnga kandpᵾn, wal pᵾki mat tᵾp rundᵾrmᵾn? Nim ni nant kᵾn, kui rᵾrᵾm, muna kan manga ila pelinga kᵾn, omp kᵾndᵾrmᵾn ei nga nᵾn?’ ning.
40025040	“Ei kᵾn, Wu Nuim Mumuk ei ndi, punt ropa nimba mel, ‘Enim ik kupa ei, kundᵾp nᵾnt. Ya nᵾnt uⱡ mbᵾ mel wamp mbi mul nᵾmbil, na nga ᵾngᵾnᵾl mbᵾ kᵾn, etᵾng uⱡ nimbᵾ, na kᵾn etᵾng!’
40025041	“Wote, ki rar orunga moⱡᵾng wamp mbᵾ kundpa nimba mel, ‘Enim Got nga mbun kit ei ndi, nomba wamp mbᵾ, na nga kuimp keta ila kun etᵾk muⱡᵾi! Enim Seitan kᵾn, elim nga anggelo mbᵾ kᵾn, ndip nomba mint pi kona tᵾpa, kun endpa tᵾtᵾm kona ila pᵾi!
40025042	-
40025043	Na kun ndi, kur ei kandᵾk, wote rᵾng ngui nganggᵾrᵾng. Na nu waka kuⱡᵾp mur ei kᵾn, wote nu kolk ngui nganggᵾrᵾng. Na manga tᵾma ur ei kᵾn, wote rawe etᵾk ti natᵾtᵾng. Na giyu gou ᵾndᵾr ei kandᵾk, wote wal pᵾki na ti, tᵾk rundi nandrᵾng. Na kui mang ila, muna kan mang ila pit ei kᵾn ok, wote kᵾni nakᵾndrᵾng,’ nitim.
40025044	“Wote, wamp mbᵾ ndi, nᵾk int nduk mel, ‘Nuim ye! Nim ni nant kᵾn, kun ndi kolkᵾn, nu waka kulkᵾn, muna giyu gou molkᵾn, kui manga ila kep, kan manga ila kep, pekᵾn itin mbᵾ kᵾn, tᵾp rᵾpndi nᵾpᵾndᵾrmᵾn,’ ning.
40025045	“Wote, Wu Nuim Mumuk ei ndi, punt ropa nimba mel, ‘Enim ik kupa ei, kundᵾp nᵾnt. Ya nᵾnt uⱡ mbᵾ mel, wamp mbi mul nᵾmbil mbᵾ kᵾn, etᵾng uⱡ nimbᵾ, na kᵾn etᵾng,’ nitim.
40025046	“Ei kᵾn, wamp mbᵾ tᵾpa ndip kona ila mundᵾmba, wote wamp kun kai mbᵾ tᵾpa uⱡ nga kᵾnt nga kont uⱡ ei ngumba,” nitim.
40026001	-
40026002	Wote, Jisas ndi, ik mbᵾ mel mbo endpa pora ndupa kᵾn, elim nga kitip kᵾni wu mbᵾ kundpa nimba mel, “Enim pilik mormin rumbᵾⱡ raⱡ omba pangga! Pasopa rᵾng normin ui ei om kᵾn, na Muⱡᵾl Muⱡᵾl Wu Kupa ei tᵾk mek puk, el rui wu mbᵾ ngangina, nde peta ila rok kunding,” nitim.
40026003	“Ui ei kᵾn, wu pris kuimbal na, manga wingti rᵾp wu na mbᵾ ndi puk, wu Pris kᵾⱡ nga peng mumuk wu Kaiyapas nga manga ila, tᵾk tenda etᵾk morung.
40026004	Ni kᵾn, wamp nimbᵾ tᵾp kum ngui randpᵾn, Jisas ni, rop kundmin nᵾtᵾng.
40026005	Ni wote, en enmin ndi, nᵾk mel, “Pasopa rᵾng nuing ui ei kᵾn, pendᵾp kilᵾmin. Ei mel, imᵾn ndam, ui mam ila wamp mbᵾ, el pundung ei mon,” nᵾtᵾng.
40026006	-
40026007	Jisas ni, noi Betani kona ila pombuⱡma rorum wu Saimon ni nga manga ila murᵾk mba moⱡnga, amp ti ndi, Jisas murum nila, kopung mura rui ti mepa omba, Jisas nga peng ila, kopung oi ndurum.
40026008	Wote, elim nga kitip kᵾni wu ni kᵾⱡ ndi, amp ei, itim uⱡ ni kandᵾk, popᵾⱡ kulk nᵾk mel, “Kopung mura rui kai ei, nambuⱡ emel etpa ge ndonᵾm nda?
40026009	Kopung kai ei, rarᵾp ropᵾn ku moni tᵾpᵾn, wamp kurpa mbᵾ ngoⱡum, muna ant ko!” nᵾtᵾng.
40026010	Jisas ndi, wu kᵾⱡ nᵾtᵾng ik ni pilpa, int ndupa nimba mel, “Nambuⱡ emel, amp ei, ik ngonmin? Amp ei ndi, na kᵾn uⱡ kai ti enim.
40026011	Ei nambuⱡ emel, wamp kurpa mbᵾ, pila kana ui mbila, enim kᵾn rᵾk rᵾk muⱡing. Wote, na enim kᵾn rᵾk rᵾk muⱡi nᵾmbᵾⱡimp.
40026012	Amp ei ndi, enim uⱡ ni, na nga kᵾng kᵾⱡ tᵾk mek puk on iting ei nga, tᵾpa kun endpa, kopung kandnim.
40026013	Enim ik kupa ei, kundᵾp nᵾnt. Kona nant mbila, Rᵾnang Ik Kai mbᵾ nᵾk ngᵾng ila, amp ei ya na kᵾn, uⱡ enim ei nga timan rok nguing ku,” nitim.
40026014	-
40026015	Ei kᵾn, kitip kᵾni wu 12 ni kᵾⱡ nga, Juras Iskariyot wu ni ndi, mba wu pris kᵾⱡ nga wu kuimbal ni, waldpa nimba mel, “Na ndi, Jisas ni wu ei, rᵾk moⱡᵾp mep omp enim ngᵾnt ndam, na namba mel ei nguing?” nitim. Wote, wu ni kᵾⱡ ndi, ku moni kum raldika, Juras ngorung.
40026016	Ku moni kᵾⱡ, tᵾpa pendpa kᵾn, Jisas ruk moⱡmba ei nga ui kai ti nokᵾndrᵾm.
40026017	Bret yis mundi namᵾndᵾk normin ui ei nga ui, puⱡ mondpa ila, Jisas elim nga kitip kᵾni wu kᵾⱡ ndi ok, Jisas waldᵾk nᵾk mel, “Pasopa ui ei nga rᵾng mbᵾ, nant ila tᵾp kun etpᵾn muⱡamina, ok nuin?” nᵾtᵾng.
40026018	Wote Jisas ndi, punt ropa nimba mel, “Kona peng ila puk, wu ti ni nga manga ila puk, i nᵾi, ‘Ik mbo wu ei ndi, ei mel nᵾnᵾm. Na nga ui ei omba, nondpa enim, Pasopa ui ei nga rᵾng ei, nim nga manga ila, na nga kitip kᵾni wu mbᵾ kᵾn omp nuimᵾn,” nitim.
40026019	Ei kᵾn, kitip kᵾni wu ni kᵾⱡ ndi, Jisas nitim ni mel, puk manga ila, rᵾng mbᵾ kalk tᵾk kun etᵾk morung.
40026020	Kona rumbᵾⱡ puⱡnga, Jisas kᵾn elim nga kitip kᵾni wu nimbᵾ kᵾn molk, Pasopa rᵾng norung.
40026021	Rᵾng nok moⱡina, Jisas ndi, nimba mel, “Enim ik kupa ei kundᵾp nᵾnt. Enim mormin wu kᵾⱡ nga ti ndi, na ruk moⱡmba,” nitim.
40026022	Kitip kᵾni wu ni kᵾⱡ, ik ni pilik, munt mindil tᵾk, elpa elpa Jisas waldᵾk nᵾk mel, “Nuim ye! Ei nam nda?” nᵾtᵾng.
40026023	Jisas ndi, punt ropa nimba mel, “Na kᵾn tᵾngᵾnda nu ming ila, bret nu mondpᵾⱡ numbᵾⱡ wu ei ndi, na ruk moⱡmba.
40026024	Muⱡᵾl Wu Kupa ei, rᵾnang ik ila, koⱡmba nᵾk, mon rok pendᵾtᵾng ei mel ku koⱡmba. Wote, wu nam ti, Muⱡᵾl Wu Kupa ei, rᵾk moⱡmba ei nga, na kont mam ti enim! Wu ei mam ndi, mei nambil nga ndam, kapⱡa elinga!” nitim.
40026025	Juras ruk murum wu ni ndi kundpa nimba mel, “Ik mbo wu ye! Ei na nanim nᵾmp pᵾnt ei?” nitim. I nilinga, Jisas ndi, punt ropa nimba mel, “Int ninim nᵾn ei ka!” nitim.
40026026	Rᵾng nok moⱡina, Jisas ndi, bret ti tᵾpa, Got kᵾn angge nimba kᵾn, pok ropa, kitip kᵾni wu ni kᵾⱡ ngumba nimba mel, “Tᵾk nᵾi! Ya ei, na nga kᵾng elim ei,” nitim.
40026027	-
40026028	Wote, nu wain ming ni, i ku etpa tᵾpa, Got kᵾn angge nimba, wu kᵾⱡ ngumba nimba mel, “Nu ei, kump kᵾm tᵾk nᵾi! Ya ei, na nga mema oi ndont ei ndi, wamp minal nga uⱡ kit mbᵾ pendpa kilmba. Wote, Got nga wamp tᵾpa, tenda iti uⱡ kont ei, etpa ronduⱡ mundᵾmba.
40026029	Enim ik ti kundᵾp namp, na ya nonmᵾn nu wain ei, wote aldpa nui nᵾnimp. Wote, ui tila, enim kᵾn pᵾkᵾ nuimᵾn ei, na nga Wuta nga muⱡ ila, tᵾpa mumuk rui kona ila, tᵾp tenda imᵾn ui ei kᵾn, wain kont paka nuimin,” nitim.
40026030	Wote, kinan kat nᵾk pendᵾk pena ok, Olip Komnga ila purung.
40026031	Wote Jisas ndi, wu kᵾⱡ kundpa nimba mel, “Akup rumbuldi, enim pᵾkᵾ, na wak rok mondᵾk, kelik nung nᵾk ping. Ei, Got nga ik ti petᵾm ei ndi, nimba mel, ‘Na ndi, sipsip rᵾp wu ei, rop kundamba, kng sipsip mbᵾ, mbuⱡ mbaⱡ ning,’ nᵾtᵾm
40026032	Wote, na ropa rut ndangga, kont munt ei kᵾn, enim Galili pi nᵾpi, na unt mbo muⱡimp,” nitim.
40026033	Ni kᵾn, Pita ndi, Jisas kundpa nimba mel, “Wu wei mbᵾ ndi, nim wak rok kelik pung ndam, na nim wak rui nᵾrimp!” nitim.
40026034	Jisas ndi, Pita kundpa nimba mel, “Nim ik kupa ei, kundᵾp nᵾnt. Akup rumbuldi mendpᵾⱡ, kᵾi kulda rui nᵾri, na pili napᵾt nᵾkᵾn, raldika indin,” nitim.
40026035	Pita ndi, punt ropa nimba mel, “Na nim kᵾn pendᵾk, rok kondung ndam kep, nim pili napᵾt, ni nᵾnimp,” nitim. Wote, kitip kᵾni wu mat ndi, i ku etᵾk nᵾtᵾng.
40026036	Wote, Jisas kᵾn elim nga kitip kᵾni wu kᵾⱡ kᵾn, kona ti mbi tek Getsemani nᵾtmin kona ila purung. Jisas wu kᵾⱡ kundpa nimba mel, “Enim ila muⱡᵾi! Na merᵾng ila mbo atinga ramp,” nitim.
40026037	Elim mba etpa, wu Pita kᵾn, anda Sepeti kangᵾm Jeims, Jon raⱡ tᵾpa mepa purum. Ni kᵾn, elim ni, munt mindil tᵾpa mbun ndi kurᵾm.
40026038	Wote, wu ni kᵾⱡ, kundpa nimba mel, “Na nga mundmong ei, ama mbun ndi konum. Ei kᵾn, enim ur pi napᵾk, nokundᵾk muⱡᵾi!” nitim.
40026039	I nimba pendpa, onunga kot wuldᵾng mba, mura ropa, mᵾi ila rumaⱡi pepa, atinga ropa nimba mel, “Na nga Wuta ye! Nim ndi, kapⱡa nᵾkᵾn pin ndam, ya nu ming mel, mindil nuimp ming nu morum ei, tᵾkᵾn mundi! Ei na nga pint ei mel mon. Ninim pin ei mel itiyo!” nitim.
40026040	Wote, yant omba kᵾndrᵾm mel, kitip kᵾni wu raldika ni kᵾⱡ, ur pi napilik petᵾng. Wote Jisas ndi, Pita kundpa nimba mel, “Enim wu raldika kᵾⱡ ndi, ant mong na tenda kot kep, na nga nᵾndᵾk rut nᵾk muⱡi nambᵾⱡᵾng ei ka! Etpa em mel nant?
40026041	Enim oⱡa tᵾpa, kᵾni uⱡ mbila, ropa mana ndumba ei nga, tᵾk mendᵾk atinga rok muⱡᵾi! Muⱡnga ei ndi, numan ngonum. Ei wote, kᵾng kᵾⱡ ndi, enᵾmp monum,” nitim.
40026042	Nimba pendpa, aldpa mba atinga ropa nimba mel, “Na nga Wuta ye! Nu ming mel ya, mindil nuimp ming ei, tᵾk mundi nᵾmᵾndᵾn! Na nᵾnt ei kᵾn mint, nim nga numan pᵾtᵾn uⱡ ei, peng pemba,” nitim.
40026043	Wote, yant omba kundrum mel, kitip kᵾni wu ni kᵾⱡ, ur petᵾng. Ei nambuⱡ emel, wu kᵾⱡ nga mong mbᵾ, ur ndi titim.
40026044	Aldpa wu ni kᵾⱡ, mondpa kelpa int mba, unt nitim ik ni kᵾⱡ ku nimba, atinga roⱡnga raldika itim.
40026045	Wote yant omba, elim nga kitip kᵾni wu ni kᵾⱡ, kundpa nimba mel, “Enim muⱡ tᵾk, ur ku pek mormᵾn ei? Kᵾnᵾiya! Muⱡᵾl Muⱡᵾl Wu Kupa ei, tᵾk pok punt uⱡ kit etmin wu mbᵾ nga ki ila tᵾnding. Ei nga, ui ei nondpa enim.
40026046	Oⱡa muⱡangina, kelip pamin! Na ruk moⱡmba wu ei, unt ya onum ei kanmin mon!” nitim.
40026047	Jisas ik nimba moⱡnga, kitip kᵾni wu kᵾⱡ nga Juras ni, wu ei urum. Wote urum ila, wamp minal wu peng mumuk na, manga wingti rᵾp wu na mbᵾ kᵾn, rᵾp rok, tᵾmbᵾⱡ na, koiya na mat, kapⱡa etᵾk ambulk mek orung.
40026048	Ruk murum wu ni ndi, wamp orung nimbᵾ nimba, ndoimp rondpa, “Na mbo keta nu rop nunt wu ei kandᵾk, wu aⱡᵾm ei, nᵾk puk imp muⱡᵾi!” nitim.
40026049	Nitim ni mel, Juras kun mba Jisas keta nu ropa nomba ei mel nitim, “Ik mbo wu ye! Nim ila morᵾn kant ei ka!” nitim.
40026050	Jisas ndi, punt ropa nimba mel, “Nim itᵾn pilkᵾn un uⱡ ei mel, tᵾkᵾrkᵾn eta!” nitim. Wote, wu nimbᵾ ok, Jisas ni tᵾk imp morung.
40026051	Ni kᵾn, Jisas kunda morung wu ni kᵾⱡ nga ti ndi, elim nga koiya ni, ekit tᵾpa, wu pris peng mumuk ei nga kindmant wu ti, urum ni nga kum ei, ropa puⱡa rᵾrᵾm.
40026052	Wote Jisas ndi, wu ni kundpa nimba mel, “Nim nga koiya ei, elim nga petᵾm kona ila, int nduk pindi! Wamp nam ti, koiya ambᵾⱡᵾm wamp ei, koiya ei ndi ku, elim nomba.
40026053	Na nga Wuta ei ndi, na tᵾpa rᵾpᵾndangga nᵾmp, mawa el mba ndam, tᵾngᵾnda mint anggelo wu ei, kum 12 mel tᵾpa munduⱡnga, ei pᵾn muna mon?
40026054	Wote Got ndi, na tᵾpa rᵾpᵾndangga nilmba ndam, Got nga ik mong ti ndi, uⱡ enim ei mel itangga, nᵾtᵾm ik ei omba, ik kupa tᵾmba mel nant?” nitim.
40026055	I nimba kᵾn, wote wamp morung nimbᵾ, kundpa nimba mel, “Enim wu kᵾⱡ ndi, na punt mong wu na ni mel, na imp muⱡmᵾn nᵾk, koiya na, tᵾmbᵾⱡ mel mbᵾ mek onmᵾn ei? Na manga wingti ila, Got nga ik ei, rᵾk rᵾk wamp mbᵾ mbo endᵾp mor ei kᵾn, tᵾk imp muⱡi nambᵾrmᵾn ni ka?
40026056	Wote, uⱡ pᵾnᵾm kᵾⱡ ndi, Got nga ik ti, painui wu kᵾⱡ ndi, unt mon rorung ik ei, etpa kupa pendᵾm,” nitim. Ni kᵾn, kitip kᵾni wu nimbᵾ, elim wak rok, mundmong etᵾk, nung nᵾk purung.
40026057	Jisas puk imp morung wu nimbᵾ ndi, Jisas mek puk, pris kuimbal murum wu Kaiyapas kᵾn, mi ik mbo wu na, manga wingti rᵾp wu na mbᵾ, tᵾk tenda etᵾk, morung manga ila mek purung.
40026058	Pita ni, wu kᵾⱡ purung ni mel, ruⱡ etpa pep ropa mba, wu pris kuimbal ei nga mang keta ila purum. Kona ila moⱡpa, Jisas ni etᵾk enmin mel nant nimba, el nde wu kat, kona rᵾp etmin ni kᵾⱡ kᵾn, mba murum.
40026059	Ni kᵾn, wu pris kuimbal na, wote manga wingti rᵾp wu na nimbᵾ ndi pᵾkᵾ, uⱡ ⱡawa nant ila, nᵾmp oⱡa ndupᵾn, Jisas ruimin nda nᵾk, ol tek nᵾtᵾng.
40026060	-
40026061	Wote, ⱡawa ti kandᵾk ti natᵾtᵾng. Wote, wamp minal ok, ik kep nok nᵾtᵾng ik nimbᵾ, kupa iti nᵾtᵾtᵾm. Ei kᵾn, wu ralt okᵾⱡ, ei mel nᵾtᵾnggil, “Ya wu ei ndi, nimba mel, ‘Got nga manga wingti ou ei, rok tᵾp mana tᵾp, wote rumbᵾⱡ raldika ila, rᵾkimp nᵾm,’” nᵾtᵾnggil.
40026062	Wu pris kuimbal ni anggilpa, Jisas kundpa nimba mel, “Nim kᵾn ik ninmin ei nga ik na ti kep, punt ruin muna mon ei?” nitim.
40026063	Wote, Jisas ni, ik ti ni nandpa, pilpa kui itim. Aldpa, wu pris kuimbal ni ndi, ronduⱡ mundpa, Jisas waldpa nimba mel, “Got kont morum ei nga mbi ila, mi ambᵾⱡᵾp nᵾnt. Ei kᵾn, nim wu Kraist, Got nga kangᵾm ei kupa muna mon?” nitim.
40026064	Wote, Jisas ndi, punt ropa nimba mel, “Ik ei int nim nᵾn ei ka! Wote, ik ti enim wamp pora kundᵾp namp. Akup mormᵾn ui ei nga mba, wote ui tila, na Muⱡᵾl Wu Kupa ei, Got wu ronduⱡ pi ei nga, ki mbo orunga moⱡᵾp, muⱡ kona kopa pol ila wamba, kᵾning!” nitim.
40026065	Ei mel nilinga, wu pris kuimbal ni ndi, elim nga wal pᵾki ni kᵾⱡ ambuⱡpa, rung ndupa, nimba mel, “Got kᵾn ik nimba kit mondnᵾm! Aldpa ik mat, kombᵾⱡᵾp ni nᵾnamin! Got kᵾn ik nimba, kit mondnᵾm ik ei, enim pora pᵾnmin ni ka!
40026066	Ei kᵾn, akup enim namba nᵾk pᵾnmin?” nitim. Wote, wu kat ndi, ik punt rok nᵾk mel, “Elim nga ⱡawa ila, elim kuⱡangga!” nᵾtᵾng.
40026067	-
40026068	I nᵾk kᵾn, Jisas nga kuimp keta ila ol rok, wote ki kum ndi rorung ku. Wu mat ndi, ki ⱡurwa ndi rok, kundᵾk nᵾk mel, “Kraist ni, nim painui wu ti ndam, wamp nam ndi, nim ronum ei mbi tekᵾn ni,” nᵾtᵾng.
40026069	Pita ni, wu pris kuimbal ei nga mang keta ila murum. Ei kᵾn, wu pris kuimbal ei nga kongun amp ti ndi omba, Pita kundpa nimba mel, “Nim Galili wu, Jisas ei kᵾn kunda andᵾrmᵾn, kandᵾr ni ka!” nitim.
40026070	Wote Pita ndi, wamp kona ila morung nimbᵾ mondpa, kulkᵾⱡ ropa nimba mel, “Nim nᵾn ik ei, na pili napᵾnt,” nitim.
40026071	Wote, i nimba pendpa, mang keta nila omba ekit purum. Wote ila, kongun amp ti ndi, kandpa mbi ndupa nimba mel, “Wu ei, Nasaret wu Jisas kᵾn, kunda andrᵾnggil ndi ka!” nitim.
40026072	Wote, aldpa Pita ndi, kulkᵾⱡ ropa nimba mel, “Wu ninmin ei, na pili napᵾnt ei ka,” nitim.
40026073	Ei kᵾn, nondpa mel ku, wu kat ila morung kᵾⱡ ndi ok, Pita kandᵾk nᵾk mel, “Nim wu kᵾⱡ nga ti ku kanmin ei, nim nga ik nᵾn, nuim kan ei, pilip ninmin ei ka!” nᵾtᵾng.
40026074	-
40026075	Wote Pita ndi, nimba mel, “Na mi tep, ik kupa ei nᵾnt! Na wu ei, pi napᵾnt nᵾnt. Muna na wu ei, etᵾp pᵾt ndam, Got ndi, na mbun ti ngangga!” nitim. Ei kᵾn mint, kᵾi kulda ti, wi roⱡnga, Jisas ndi, unt Pita kundpa nitim ik ni kᵾⱡ, omba rundrum, “Kᵾi kulda wi ropa, raldika indi nᵾndi kᵾn, nim ndi, na pili napᵾt nᵾkᵾn kulkᵾⱡ rokᵾn, raldika indin,” nitim. Ni kᵾn, manga keta ni, wak ropa ekit mba, ka rom kᵾk kᵾk nimba rurum.
40027001	-
40027002	Ipri unt, wu pris kuimbal na, manga wingti rᵾp wu na mbᵾ ndi, Jisas rok kunding ei mel kanggᵾp ambrung. Wote, ki raⱡ tᵾk, kan ngᵾk mek puk, Rom Gapman ei nga wu kuimbal murum Pailot wu ei, nguing pilik, mek purung.
40027003	Jisas ruk murum wu Juras ndi, moⱡpa kᵾndrᵾm mel, Jisas ni, tᵾk mong ngurung. Uⱡ ni kandpa, elim numan ropᵾl ropa, ku moni silpa K30 ni kᵾⱡ mepa mba, wu pris kuimbal kᵾⱡ kᵾn, manga wingti rᵾp etmin wu mbᵾ kᵾn, int ndupa ngurum.
40027004	Ngumba nimba mel, “Na ndi, etᵾp ⱡawa mundᵾp, mong ti natᵾm wu ti nga, ruk moⱡmba, akup rok kunding pilik nᵾnmᵾn kant ei ka!” nitim. Wote, wu ni kᵾⱡ ndi, punt rok nᵾk mel, “Uⱡ ei nga puⱡ ti, tᵾn kᵾn pi napᵾtᵾm ei, nim nga uⱡ ei ka!” nᵾtᵾng.
40027005	Wote Juras ni, ku moni ni kᵾⱡ tᵾpa, manga wingti ila ropa murᵾk ndupa, elim ni mba, nuim nga nurum.
40027006	Wu pris kuimbal ni kᵾⱡ ndi, ku moni ni kᵾⱡ, aprᵾk oⱡa tᵾk, nᵾk mel, “Wamp mema oi nim ku moni kᵾⱡ tᵾpᵾn, manga wingti ei nga, moni tetmin kona ila, timin mel kapⱡa mon. Moses nga mi ik ei ndi, mon nᵾtᵾm uⱡ ei mel pep ruimin,” nᵾtᵾng.
40027007	Wote ol tek, ik nᵾk tenda mundᵾk, ku moni kᵾⱡ ndi, mek puk, mᵾi ming mim etᵾm wu ti nga kona kuta ti, ei rarᵾp rorung. Kona ila wamp tᵾma mat ok, Jura kona ila koⱡung mbᵾ, ᵾngᵾndmin nᵾk etᵾng.
40027008	Ui ila, yant ndupa omba, akup ui ei kᵾn, kona ei akup mbi tek, “Wamp mema kona,” nᵾtmᵾn.
40027009	-
40027010	Ei kᵾn, painui wu Jerimaiya nga ik ei mel nitim ei, omba kupa itim, “Ku moni K30 silpa kᵾⱡ, Isrel wamp mbᵾ ndi, wu ei rarᵾp rᵾmin nᵾtᵾng ei mel, ku moni kᵾⱡ ndi, mek puk mᵾi ming mim etᵾm wu ei nga, kona keta ei, rarᵾp rorung. Ei na, Oⱡa Nuim ei ndi, na kundpa nitim ei mel nᵾnt,” nitim.
40027011	Jisas ni mek puk, wu nuim Pailot nga kuimp keta ila monduⱡnga, wu ei ndi waldpa nimba mel, “Nim Jura wamp mbᵾ nga Wu Nuim Mumuk ei?” nitim. Wote Jisas ndi, punt ropa nimba mel, “Int nim nun ei ka!” nitim.
40027012	Wote, wu pris kᵾⱡ nga wu kuimbal na, manga wingti rup wu na mbᵾ ndi, kai kandᵾk, elim kᵾn ik nᵾtᵾng mbila ik na ti kep, punt ropa ni nᵾndᵾtᵾm.
40027013	Ei kᵾn, wu Pailot ei ndi, elim kundpa nimba mel, “Nim kᵾn kai kandᵾk, ik nᵾnmᵾn mbᵾ, pᵾn muna mon?” nitim.
40027014	Wote Jisas ndi, ik na ti, punt ropa ni nᵾndᵾtᵾm ila, Rom Gapman nga wu nuim ni ndi, kandpa min ngᵾn mundrum.
40027015	Jura kangambuⱡa kumna mbᵾ, Got ndi, poⱡ titim ui ekit orum ei kᵾn, Rom gapman nga wu nuim ei ndi, wu mat kan manga ila petᵾng mbᵾ nga ti, ku nimba, wamp mbᵾ numan ngurung ei mel, wak ropa mundrum.
40027016	Ui ei kᵾn, punt mong wu ti, mbi tek Barapas ni, ei kan manga ila pitim.
40027017	Wamp minal ok, tᵾk tenda etᵾng ni kᵾn, Pailot ndi, waldpa nimba mel, “Enim ndi, wu nant ei, wak ramp nᵾk pᵾnmin? Barapas muna, Jisas ni, wu mbi tek, Kraist nᵾtmin ei?” nitim.
40027018	Ik ei mel nitim ei, nambuⱡ emel, Jura wamp kᵾⱡ en enmin ndi, wu ei nga nitim uⱡ mbila, wᵾlᵾk rok kᵾn, Jisas mek ok, elim ngurung ei, pilpa kelpa wuldᵾtᵾm.
40027019	Pailot ni, elim nga nde pol kot pᵾtᵾm kona nila, moⱡnga mel, ambᵾm ndi, rung mundpa, “Wu nit mul nᵾmbil ei kᵾn, uⱡ ti itimp nᵾkᵾn, iti nᵾti! Ei nambuⱡ emel, na wu ei nga ur kump kat etᵾp, kunt ila mindil mam ti, nunt ndi ka!” nitim.
40027020	Ni kᵾn, wu pris mbᵾ nga wu kuimbal mbᵾ kᵾn, manga wingti rᵾp wu na mbᵾ ndi, wamp mbᵾ kunt rok, Pailot wuldangina, “Barapas wak ropa mundpa, Jisas ropa kundangga, nᵾi!” nᵾtᵾng.
40027021	Wote Pailot ndi, wamp mbᵾ waldpa nimba mel, “Ya wu raⱡ nga wu nant ei, wak rop mundamp, nᵾk pᵾnmin?” nitim. Ni kᵾn, wamp mbᵾ ndi, waldᵾk nᵾk mel, “Barapas,” nᵾtᵾng.
40027022	Wote Pailot ndi, wamp mbᵾ, waldpa nimba mel, “Wote Jisas ni, wu Mesaiya nᵾtmin ei, nambuⱡ ti etamp nᵾk pᵾnmin?” nitim. Ni kᵾn, wamp mbᵾ ndi, wi rok nᵾk mel, “Nde peta ila pendkᵾn rui!” nᵾtᵾng.
40027023	Wote Pailot ndi, wamp mbᵾ, waldpa nimba mel, “Wu ei, namba ⱡawa ti em?” nitim. Ni kᵾn, wamp mbᵾ ndi, kei nᵾk, “Nde peta ila rui!” nᵾtᵾng.
40027024	Wote Pailot ndi, ik merᵾng ti, nᵾmp mep punt ndam, kona mong pemba kant ei ka nimba. Wamp mbᵾ morung kuimp keta ila, elim nga ki ni raⱡ, nu ila ⱡumᵾiya ropa, nimba mel, “Wu ruing ei nga nit ei, na kᵾn pi napᵾmba mon. Ei enim nga uⱡ ei ka!” nitim.
40027025	Wamp nimbᵾ ndi, ik punt rok nᵾk mel, “Wu ei nga mema ei ndi, tᵾn kᵾn, tᵾn nga kangambuⱡa mep timin mbᵾ kᵾn, ⱡang etpa tangga,” nᵾtᵾng.
40027026	Ei kᵾn, Pailot ndi, Barapas ni, wak ropa mundpa, wote Jisas ni, kan puⱡa ndi rok, mek puk, nde peta ila rᵾi nimba, wamp nimbᵾ ngurum.
40027027	Wote, wu Pailot nga el nde wu nimbᵾ ndi, Jisas ni mek puk, Pailot elim moⱡpa, kongun etᵾm manga mam ila murᵾk puⱡnga, el nde wu mbᵾ ndi, Jisas ni tᵾk paⱡa etᵾng.
40027028	Kona ila moⱡnga, Jisas nga rᵾrᵾm mel nimbᵾ, ambulk rung nduk mundᵾk, el nde wu kᵾⱡ nga wal pᵾki kunt, roⱡ kat pakᵾrmin kᵾⱡ nga pakᵾndrᵾng.
40027029	Wote, kan goimbun rong kat mᵾkᵾp rok, Jisas nga peng ila mondᵾk, tᵾmbᵾⱡ ti tᵾk, ki ila amᵾndrᵾng. I etᵾk mondᵾk, Jisas tᵾk ik kuldᵾk, kuimp keta ila, mura koptᵾm rok, rumaⱡi pek nᵾk mel, “Jura wamp nga wu king ei moⱡpa, ruⱡ pangga!” nᵾtᵾng.
40027030	Wote, kuimp keta na mbila, ol rok kandᵾk, tᵾmbᵾⱡ mbᵾ ndi, oⱡa tᵾk, Jisas nga peng ila rorung.
40027031	Wote, Jisas ni tᵾk, ik kuldᵾk uⱡ mbᵾ mel etᵾk pendᵾk kᵾn, wal pᵾki kunt, ruⱡ kat pakᵾndrᵾng ni kᵾⱡ, potᵾk mundᵾk, el elim nga rᵾrᵾm mel nimbᵾ, randᵾk pendᵾk mek puk, nde peta ila ruing pilik mek purung.
40027032	Kona peng ni, wak rok, ekit ping pilik purung ila, Sairin kona peng ila wu ti, mbi tek, Saimon nᵾtmᵾn ni urum. Ei kᵾn, el nde wu kᵾⱡ ndi, Jisas nga nde peta ei, tᵾk mindi nilingina, mindᵾtᵾm.
40027033	Wote ok, kona ti mbi tek, Golgata nᵾtmin nila orung. Kona mbi ei nga puⱡ ei, “Wamp peng ombil kona.”
40027034	Kona ila, el nde wu mbᵾ ndi, nu wain kᵾn, nu kombila iti mat, nu wain ila mundᵾk, Jisas nangga nᵾk, ngurung ni nomba pitim ei, kombila elinga, nui nᵾndrᵾm.
40027035	Wote, Jisas ni tᵾk, nde peta ila rok pendᵾk, rᵾrᵾm mel nimbᵾ, ambulk rung nduk, nam tᵾmba nda, nᵾk kat rorung.
40027036	Wote, i etᵾk molk kᵾn, Jisas nde peta ila pitim ei, rᵾp etᵾk morung.
40027037	Nde peta ei nga peng ila, Jisas tᵾk, ik kuldᵾk nᵾtᵾng ik ni kᵾⱡ, mbi rok pendᵾtᵾng. Ik ei mel nimba murum, “YA WU EI JISAS, JURA WAMP MBɄ NGA WU NUIM MUMUK EI.”
40027038	Wote ei kᵾn ku, kindᵾp wu ralt, Jisas nde peta ila rorung kona ila, i ku etᵾk, ki mbo orunga wu ti rok, ti ki rar orunga rok pendᵾtᵾng.
40027039	-
40027040	Wamp nombuⱡa mam ila ok, purung mbᵾ ndi, peng walinga rok Jisas ik mura nguk nᵾk mel, “Nim manga wingti ei rokᵾrkᵾn, wote rumbᵾⱡ raldika omba pangga, wote rᵾk imp nitin wu ni ka! Akup ninim etkᵾn, peng kont ta! Nim Got nga kangᵾm ndam, nde peta ei, wak rokᵾn, mana ui!” nᵾtᵾng.
40027041	-
40027042	I nᵾtᵾng ei mel ku, wu pris kuimbal na, mi ik mbo wu na, manga wingti rᵾp wu na mbᵾ ndi, i ku etᵾk tᵾk, ik kuldᵾk nᵾk mel, “Wu ei, wamp wei mbᵾ etpa, peng kont tᵾm ni! Wote, el elim etpa, peng kont ti natᵾnᵾm ei, kanmin mon! Elim Isrel wamp mbᵾ nga wu nuim mumuk ni muna? Elim akup nde peta ei, wak ropa mana om ndam, elim mondᵾp pilimin!” nᵾtᵾng.
40027043	Elim Got nga kangᵾm mor. Wote elim Got mondᵾp pilip mor nitim ndi, akup Got ndi, elim etpa, peng kont tᵾmba ei nga kinamin!” nᵾtᵾng.
40027044	Wote, kindᵾp wu ralt pendᵾk rorung ni raⱡ ndi, wamp nᵾtᵾng ik tenda ni mel ku nᵾtᵾnggil.
40027045	Kona ou rᵾnggilmᵾ ni kᵾn, kona ni rumbᵾⱡ moⱡpa pelinga, ant mong raldika omba purum.
40027046	Wote, ant ni mba, keng orunga mba, ant mong raldika elinga, Jisas ndi, ama oⱡa ndupa, ronduⱡ kei nimba, “ Eli, Eli Lama Sabaktani,” nitim. Ik ei nga puⱡ ei, “Na nga Got, na nga Got, nambuⱡ emel na wak ron?” nitim.
40027047	Wamp mat ila nondpa anggilik morung nimbᵾ ndi nᵾk mel, “Wu ei ndi, Ilaija ni wi ronum,” nᵾtᵾng.
40027048	Wamp morung nimbᵾ nga ti ndi, tᵾkrᵾpa mba, muⱡ ti tᵾpa, nu kombila iti tila mana ndupa, ekit tᵾpa, ndila ropa, Jisas ni nangga nimba, oⱡa ndupa ngurum.
40027049	Wote, wamp mat ndi, nᵾk mel, “Unt raka nimbun moⱡamin, Ilaija ndi, elim omba, peng kont tᵾmba, muna mon nda, moⱡpᵾn kᵾnᵾmin!” nᵾtᵾng.
40027050	Jisas ndi, aldpa ke ronduⱡ nimba kᵾn, elim nga muⱡnga ei wak ropa, nuim kan ᵾkrᵾm.
40027051	Ei kᵾn mint, wi Jerusa-lem manga wingti ou ila, muⱡ mbal ruⱡ ti, manga kᵾkaⱡ wingti raⱡ oi ndupa morum ni, rᵾk ting ila paⱡpa mba met ekit purum. Wote kona kilimbᵾmp mam ti elinga, ku mam mbᵾ puk rurum
40027052	Wamp on kona mbila mᵾi rok rak nilinga, Got kᵾn mondᵾk pᵾtᵾng wamp mat korung nimbᵾ, tᵾpa oⱡa monduⱡnga kont morung.
40027053	Wote, Jisas koⱡpa ⱡoporpa oⱡa murum ni kᵾn, wamp mbᵾ, en enim nga petᵾng on kona mbᵾ wak rok, wi Jerusa-lem kona peng wingti ila puⱡᵾngina, wamp minal ndi kandrung.
40027054	Wote, el nde wu mbᵾ nga wu kuimbal ei kᵾn, el nde wu mat kᵾn, Jisas rᵾp etᵾk morung nimbᵾ ndi, kona kilimbᵾmp elinga, uⱡ itim nimbᵾ kandᵾk, ama mundmong etᵾk nᵾk mel, “Wu ni, kupa Got nga kangᵾm,” nᵾtᵾng.
40027055	Ni kᵾn ku, amp mat ruⱡ etᵾk kandᵾk morung ei, met Galili kona ila, Jisas tᵾk rapᵾndᵾk etᵾng amp kᵾⱡ, Jisas pep rok orung.
40027056	Amp kᵾⱡ morung rᵾk ting ila amp Mariya Makndelin kᵾn, wu Jeims kᵾn, Josep raⱡ nga mam amp Mariya kᵾn, wu Sepeti ambᵾm kᵾn kunda morung.
40027057	Kona ni rumbᵾⱡ roⱡnga, Arametiya kona ila wu nuim ti urum. Wu ei, Jisas nga kitip kᵾni wu ti ku, wote wu ei nga mbi ei Josep.
40027058	Wu ni ndi, wu Pailot ei, murum kona nila mba, Jisas nga on ei, timp nimba wuldᵾtᵾm. Ni kᵾn, Pailot ei ndi, elim nga el nde wu kuimbal ei kundpa, wu on ninim ei, tᵾkᵾn ngui nitim.
40027059	-
40027060	Wote Josep ndi, wu on ni tᵾpa, muⱡ mbal kurᵾmᵾⱡa kai tila kum ropa, mepa mba, el elim nga on kona ti, ku mam tila rorpa titim nila titim. Wote, ku mam ti ndi, mberᵾk ndupa, on kona ku manga keta puⱡ puⱡ ni, aka ngumba pendpa purum.
40027061	Amp Mariya Makndelin kᵾn, amp Mariya ti ni kᵾn, ila nondpa, Jisas nga on ei, tetᵾng kona ni, tᵾk nont nduk kandᵾk morunggil.
40027062	-
40027063	Jisas rorung ui ei nga utᵾma orunga ei, Jura wamp nga mowi kor muⱡing ei nga tᵾk kun etmin. Ui ei kᵾn, wu pris kuimbal mbᵾ kᵾn, wote Perisi wu na mbᵾ ndi ok, Pailot kᵾn mou rorung. Wote, wamp nimbᵾ ndi, nᵾk mel, “Nuim ye! Ik kol wu rok kondung ni, kont murum ei kᵾn, ik ei mel nitim ik tᵾn pilpᵾn mormin ei, ‘Rumbᵾⱡ raldika omba pangga, na ⱡoporpa oⱡa mondᵾmba,’ nitim.
40027064	Ei kᵾn, akup nim ndi, nim nga el nde wu mat tᵾk mundana puk, on kona ila rᵾp itangina, rumbᵾⱡ raldika omba pangga kᵾn, wak reing. I etᵾk itangina kᵾn, elim nga kitip kᵾni wu kᵾⱡ ndi ok, wu on ei kundᵾp nok tᵾk, wote wamp mbᵾ ik kol rok kundᵾk nᵾk mel, ‘Jisas ni ⱡoporpa omba pum,’ ning. Akil tepa ik kol rok eng uⱡ ei ndi, kuimp tepa ik kol rorung uⱡ ni, tᵾpa mana ndupa, ama kit moⱡmba,” nᵾtᵾng.
40027065	Pailot ni ndi, wu ni kᵾⱡ kundpa nimba mel, “El nde wu ti mek puk, on kona ei nga keta puⱡ puⱡ ei, ronduⱡ puk rup itᵾi!” nitim.
40027066	I nitim ni kᵾn, puk on kona keta puⱡ puⱡ ni, ku mam ti ndi, mberᵾk nduk, peta rok pendᵾtᵾng. Wote pena orunga, el nde wu mat ila, rᵾp iteing nᵾk, tᵾk mondrung.
40028001	Mowi kor mormin ui ni, pora nilinga, mᵾkᵾlmᵾ kor ou ei kᵾn, rangᵾmba pilpa, ⱡant gu nilinga, amp Mariya Makndelin kᵾn, amp Mariya ti ni kᵾn, Jisas nga on ei, on etᵾng kona nila, kunᵾnggil pilkᵾⱡ purᵾnggil.
40028002	Ei kᵾn, tᵾngᵾnda mint, kona ni kilimbᵾmp mam ti elinga, oⱡa muⱡ ila, Got nga Anggelo ti mana urum. Wote, ku mam ti, Jisas tetᵾng on kona ei, kumba angᵾndᵾk pendᵾtᵾng ni, mberᵾk ndupa mundpa, elim pol nila murum.
40028003	Elim nga kᵾng ei, kona kiraipa na ei mel, rᵾⱡang mba eng nurum. Wote, elim nga muⱡ mbal rᵾrᵾm mel mbᵾ, kona kup mong mel kurᵾmᵾⱡa itim.
40028004	El nde wu ila, rᵾp etᵾk morung ni kᵾⱡ, uⱡ ei kandᵾk, en enim nga min mbᵾ raka nilinga, min ngᵾn mundᵾk, wamp kormin ei mel kapⱡa puk petᵾng.
40028005	Ei kᵾn, anggelo ni ndi, amp ni raⱡ, kundpa nimba mel, “Enmbil mundmong iti nᵾtᵾl! Enmbil wu Jisas, nde peta ila rong wu ni, kurᵾk onmbil ei, na pᵾnt.
40028006	Wu ni, ya on kona ila pi napᵾtᵾm. Elim unt kont moⱡpa, nitim ni mel, elim ni ⱡoporpa omba pum. Ya okᵾⱡ on kona koⱡ ei, kunᵾnggil wᵾl!
40028007	Akup tᵾkrᵾk pukᵾⱡ, elim nga kitip kᵾni wu nimbᵾ kundkᵾⱡ, ‘Jisas koⱡum ni, wote ⱡoporpa omba pum. Akup wi Galili mba pilpa, kuimp tepa pum. Wote, enim ila puk, Jisas elim kᵾning!’ Enmbil kundᵾp nᵾnt ik kᵾⱡ, pilkᵾⱡ pᵾl!” nitim.
40028008	Ei kᵾn ku, mundmong etkᵾⱡ, wote numan mam ti elinga, wu on ei, tetᵾng kona ni wak rokᵾⱡ, elim nga kitip kᵾni wu ni kᵾⱡ kondᵾk, ninggil pilkᵾⱡ pukᵾⱡ nᵾkᵾⱡ purᵾnggil.
40028009	Ei kᵾn mint, Jisas ni, elim yant omba, amp ni raⱡ kandpa nimba mel, “Enmbil numan wang ndᵾl!” nitim. Ni kᵾn, amp ni raⱡ ndi, rᵾk pukᵾⱡ, Jisas nga kᵾmp raⱡ ambulk, rumaⱡi pekᵾⱡ, Jisas nga mbi paka rondrᵾnggil.
40028010	Jisas ndi nimba mel, “Enmbil mundmong iti nᵾtᵾl! Na nga wu ᵾngᵾnᵾl kᵾⱡ, pukᵾⱡ kundkᵾⱡ nanggila, wi Galili puk ila, na ok kᵾning nᵾl!” nitim.
40028011	Amp ni raⱡ puⱡᵾnggila mel, el nde wu ila morung ni kᵾⱡ ndi, int puk kona peng nila, wu pris kuimbal nimbᵾ, uⱡ itim kandrung nimbᵾ mel, kundᵾk nᵾtᵾng.
40028012	-
40028013	Wu pris kuimbal nimbᵾ kᵾn, manga wingti rᵾp wu nimbᵾ kᵾn, ol tek, ku moni minal kum rok, el nde wu nimbᵾ nguk, nᵾk mel, “Enim ndi, wamp mbᵾ kundᵾk nᵾk mel, ‘Tᵾn ur pimᵾn ndi kᵾn, elim nga kitip kᵾni wu kᵾⱡ ndi, rumbuldi ok, wu on ei kundᵾp nok, tᵾk mek pung nᵾi!’ nᵾtᵾng.
40028014	Wote, wu Pailot ei ndi, ik ei pilim ndam, tᵾn ndi, enim mong ti nᵾteing nimbun ik mat, tᵾp rapundpᵾn nindmin,” nᵾtᵾng.
40028015	Wote, el nde wu ni kᵾⱡ ndi, ku moni ni kᵾⱡ tᵾk, wu pris kuimbal ei ndi, ik nᵾi nitim ik ni mel nᵾtᵾng. Ei kᵾn, ik timan kep nok, rorung ni, Jura wamp mbᵾ kᵾn, nᵾk mek int yant etᵾng ei mel, akup ik kep norung timan ei ku, tepa yant yant orum.
40028016	Wote, kitip kᵾni wu 11 ni kᵾⱡ, Jisas ndi, wi Galili komnga ila pᵾi nitim ni mel purung.
40028017	Wote, Jisas ni oⱡnga kandᵾk, Jisas nga mbi paka rondrᵾng. Wote, wu mat ndi, Jisas wu waⱡᵾm ei nda nᵾk, ᵾk puk tᵾtᵾng.
40028018	Jisas ndi, wu ni kᵾⱡ morung ila, nondpa omba, kundpa nimba mel, “Muⱡ mᵾi raⱡ nga mel tetᵾm mbᵾ na ndi, rᵾp iteimp nimba, Got ndi, na ronduⱡ ei, na ngurum.
40028019	Ei kᵾn, akup enim ndi, puk muⱡ uⱡ kona mbila, wamp mormin mbᵾ, etᵾk tᵾk, na nga kitip kᵾni wamp rundᵾi! Wuta kᵾn, kangᵾm kᵾn, Muⱡnga Wingti kᵾn, mbi tek angᵾndᵾk, wamp mbᵾ nu tindᵾi!
40028020	Wote na ndi, enim man ngur ik nimbᵾ mek puk, wamp mbᵾ mbo indangina, pilik teing. Ei kᵾn, na enim kᵾn pᵾla kana ui moⱡᵾng mbila, kunda moⱡᵾp mint pamba mba, muⱡ mᵾi raⱡ pora nimba,” nitim.
41001001	Puⱡ mundrum rᵾnang ik kai ei, Jisas Kraist Got nga kangᵾm ei morum.
41001002	Ik kᵾⱡ unt kuimp tepa, painui wu Aiseiya ndi, mon ropa pinditim ei mel, “Got ndi, nimba mel, ‘Na ndi, wu ti tᵾp mundimp, ei na nga nombuⱡa rᵾng wu ei, kuimp tepa nim nga nombuⱡa mam ei, tᵾpa kun endᵾmba.’
41001003	Wamp ti ndi, kona kui waka ila, wi ropa nimba mel, ‘Wu Nuim ei nga, nombuⱡa mam ti, rop tᵾpᵾn kun indamina, nombuⱡa mam ropᵾn kun etpᵾn timᵾn ila elim wangga!’” nitim.
41001004	Jon elim mendpᵾⱡ omba, kona kui waka nila moⱡpa, wamp nu tindpa, Got nga ik puⱡ nimbᵾ, nimba ngumba. Wote, wamp mbᵾ kundpa nimba mel, “Enim nga uⱡ kit mbᵾ, wak rok nu tangina kᵾn, Got ndi, enim nga uⱡ kit mbᵾ, wak rondᵾmba,” nitim.
41001005	Wamp minal ya Juriya kona ou ei kᵾn, wote ya Jerusalem kona peng ou raⱡ nga wamp mbᵾ ndi ok, Jon nga ik ei pᵾtᵾng. Wamp mbᵾ ndi, en enim nga uⱡ kit mbᵾ nᵾk para nduⱡungina, Jon ndi, nu Joran ila wamp mbᵾ nu tinditim.
41001006	Jon nga muⱡ mbal paⱡpa kan raⱡpa itim mel kᵾⱡ, kng kamel kᵾng mbila mim etᵾng. Rᵾng nurum mbᵾ, pilma muⱡ na, uipᵾ goimba na mbᵾ nurum.
41001007	Wote Jon ndi, wamp nimbᵾ ik puⱡ mbᵾ nimba ngumba mel, “Wu ti na nga mbuldung orunga omba ei, na mel kapⱡa mon. Wu ei ama oⱡa orunga. Ei nga, na ndi, wu ei kᵾn, mura rop mondᵾp, elim nga kᵾmp rᵾk kan ei pilinga, nduimp mel kapⱡa mon.
41001008	Na ndi, enim nu ila mendpᵾⱡ nu tᵾndᵾnt. Wote, wu ei ndi, enim Muⱡnga Wingti ei kᵾn pendpa, nu tᵾndᵾmba,” nitim.
41001009	Wote, ui ei kᵾn ku, nu ou ndupa, Jisas Nasaret kona moⱡpa kᵾn, Galili kona ou ila oⱡnga, Jon ndi, Jisas nu Joran ila nu tinditim.
41001010	Wote, Jisas nu ni, wak ropa ekit omba kᵾndrᵾm mel, wi muⱡ ni kumba tilinga, Got nga Muⱡnga Wingti ni, kᵾi imil mel, elim kᵾn mana urum.
41001011	Wote, wi muⱡ ila ik ti ekit omba nimba mel, “Nim na nga numan ngur kan tenda ei, na nim kᵾn numan mam ti enim,” nitim.
41001012	Wote, Muⱡnga Wingti ei ndi, Jisas etpa mepa mba kona kui waka ila purum.
41001013	Kona kui waka ila moⱡnga, rumbᵾⱡ 40 omba puⱡnga Seitan ndi, Jisas uⱡ kit mat tangga nimba, oⱡa tᵾpa kᵾndrᵾm. Kng na mel rakra mbᵾ ila morung ku. Ei wote, anggelo mbᵾ ndi ok, Jisas tᵾk rapᵾndrᵾng.
41001014	-
41001015	Wote, Jon ni tᵾk kan ngᵾk pendilingina kᵾn, Jisas ni Galili kona nila mba, Got nga rᵾnang ik kai nimbᵾ tᵾpa, wamp mbᵾ ik puⱡ nimbᵾ, kundpa nimba mel, “Ui ni akup om. Got nga wamp tᵾpa mumuk rui uⱡ ei nondpa onum. Enim nga uⱡ kit mbᵾ wak rok, ya Got nga rᵾnang ik kai kᵾⱡ mondᵾk pilᵾi!” nitim.
41001016	Wote, Jisas ni, num Galili ᵾldᵾ nila omba kᵾndrᵾm mel, oma rorumbil wu raⱡ, Saimon Pita kᵾn, ᵾngᵾn Andru raⱡ, oma wal mundkᵾⱡ morunggil.
41001017	Jisas ndi, wu ni raⱡ kundpa nimba mel, “Enmbil na kᵾn wᵾl! Na ndi, enmbil wamp mbᵾ oma mel wal mundkᵾⱡ tᵾnggil ei mel mbo indimp,” nitim.
41001018	Ik ei mel pilkᵾⱡ kᵾn, tᵾngᵾnda mint, en enmbil nga oma wal na mbᵾ wak rokᵾⱡ, Jisas pep rok purᵾnggil.
41001019	Jisas onunga wei kot wuldᵾng mba kᵾn, wu ᵾngᵾn ᵾngᵾn ralt kᵾndrᵾm. Wu raⱡ Jeims kᵾn Jon raⱡ, wu Sepeti nga kangᵾm raⱡ. Wu ni raⱡ, nu kanu ila, rukᵾr molkᵾⱡ, oma wal ni kᵾⱡ, tᵾkᵾⱡ kun etᵾnggil.
41001020	Jisas ndi, wu ni raⱡ kandpa kᵾn, wi roⱡnga kᵾn, wu ni raⱡ ndi, en enmbil nga tipam wu Sepeti ni kᵾn, kongun tᵾk rapᵾndrᵾng wu nimbᵾ kᵾn, wak rokᵾⱡ Jisas kᵾn purᵾnggil.
41001021	Jisas kᵾn, elim nga kitip kᵾni wu ni kᵾⱡ kᵾn, Kaperniyum kona ou ila orung. Orung orunga Jura wamp nga mowi kor mormin ui ei kᵾn, Jisas manga wingti kel ila mba kᵾn, puⱡ mondpa wamp ik mbo inditim.
41001022	Jisas nga ik ei pᵾtᵾng wamp mbᵾ ndi, Jisas nga ik mbo rundrum uⱡ ila, pilik min ngᵾn mundrᵾng. Jisas ya Jura wamp mbᵾ nga mi ik ila ik mbo rondurmᵾn ei mel mon. Elim ndi, ik mbo rundrum ei ik ronduⱡ.
41001023	-
41001024	Ni kᵾn, kur kit murum wu ti manga wingti ila omba kᵾn, wi ropa nimba mel, “Nim tᵾn kᵾn namba uⱡ itin pilkᵾn un, Nasaret kona ila wu Jisas? Nim ya un ei, tᵾn rokᵾn ndip kᵾⱡin ei nga un ei? Nim nam, ei na nim pilip mor. Nim Got nga nombuⱡa rung Wu Wingti ei!” nitim.
41001025	Jisas ndi, muⱡnga kit ni kᵾn ronduⱡ mundpa nimba mel, “Raka nᵾkᵾn moⱡa! Wu ei, wak rokᵾn kelkᵾn ekit pa!” nitim.
41001026	Kur kit nga muⱡnga ni ndi, wu ni ama ronduⱡ ambuⱡpa pur pur ndupa, kei ronduⱡ nimba, wu ni wak ropa kelpa ekit urum.
41001027	Wamp nimbᵾ ndi, min ngᵾn mundᵾk, en enim wamp mat ndi, mat waldᵾk nᵾk mel, “Ei namba uⱡ? Uⱡ kont ti ik mbo rondnum nda? Wu ei nga ronduⱡ ila muⱡnga kit mbᵾ kundpa nilinga, ik ei teng ndᵾnmᵾn ei ka!” nᵾtᵾng.
41001028	Wote ni kᵾn, Jisas nga uⱡ itim nimbᵾ, Galili kona nimbila puⱡnga, pilik pora ndurᵾng.
41001029	Jisas kᵾn elim nga kitip kᵾni wu ni kᵾⱡ kᵾn, Jeims kᵾn Jon raⱡ kunda, manga wingti kel ei wak rok puk, Saimon kᵾn Andru raⱡ nga mang kona purung.
41001030	Saimon nga kulpam ni, kui roⱡnga, ruⱡmina ila pitim. Wote, Jisas mang kona purum ni kᵾn, Jisas kundᵾk nᵾk ei mel, amp ei kui roⱡnga petᵾm nᵾtᵾng.
41001031	Amp ni, kui noⱡnga pitim ruⱡmina nila, Jisas rukᵾr mba amp ni, ki mbo orunga ambuⱡpa, tᵾpa rapundpa oⱡa tᵾpa mundrum. I itim ni kᵾn, kui ni pora nilinga, amp ni ndi, wamp orung nimbᵾ nga rᵾng nimbᵾ, kandpa tᵾpa kun itim.
41001032	Wote, ant ni mana mba rumbᵾⱡ romba elinga kᵾn, wamp mat ndi, Jisas murum nila kui rᵾrᵾm wamp na, kur kit murum wamp nimbᵾ mek orung.
41001033	Kona peng kel ila, wamp nimbᵾ ok, manga keta ila mᵾk rok morung.
41001034	Jisas ndi, wamp kui elpa elpa pitim wamp puⱡi etpa tᵾpa mundpa, kur kit rukᵾr murum mbᵾ, tᵾpa mundpa itim. Jisas ndi, kur kit mbᵾ, ik neing nimba kandpa kont iti nᵾtᵾtᵾm. Nambuⱡ emel, kur kit mbᵾ ndi wu ei, Jisas nᵾk pᵾtᵾng.
41001035	Utᵾma orunga ipri unt, rangᵾmba min titim kᵾn, Jisas ni rut nimba manga ni wak ropa kona peng kel ila ekit mba, kona waka tila elim atinga rurum.
41001036	Wote, Saimon kᵾn elim nga rup rok andᵾrmᵾn wu mbᵾ kᵾn, Jisas ni andᵾk kurᵾrᵾng.
41001037	Wote, wu ni kᵾⱡ ndi, Jisas ni kandᵾk tᵾkᵾn, kundᵾk nᵾk mel, “Wamp minal nim andᵾk kurᵾnmin,” nᵾtᵾng.
41001038	Jisas ndi, punt ropa nimba mel, “Tᵾn kona kel kel mbila elpa elpa pamin! Na kona mbila, Got nga ik puⱡ mbᵾ nᵾmp nguimp ku. Ei nambuⱡ emel, na uⱡ ei nga ur,” nitim.
41001039	Jisas ndi, Galili kona rᵾk nila pora andpa manga wingti kel nimbᵾ ila, Got nga ik puⱡ nimba ngumba, kur kit mbᵾ tᵾpa mundpa titim.
41001040	Kint pombuⱡma rurum wu ti Jisas ndi, tᵾpa rᵾpᵾndangga nimba mura koptᵾm ropa mondpa, Jisas waldpa, “Nim ndi na nga kᵾng ei etᵾp kai mundimp nᵾkᵾn pin ndam, kapⱡa indi,” nitim.
41001041	Jisas wu ni nga kont kuⱡpa, ki ni run ndupa, wu ni minda ndurum. Minda ndupa nimba mel, “Na numan ngᵾnt. Nim kai muⱡᵾn!” nitim.
41001042	I nilinga, wu ni nga kᵾng ila kint pombuⱡma rurum ni kᵾⱡ pora nilinga, kᵾng kai ni, ekit urum.
41001043	-
41001044	Jisas ndi, wu ni kelpa pangga nimba, ronduⱡ mundpa nimba mel, “Uⱡ ei nga wamp ti, kundkᵾn ni nᵾni! Kuimp tekᵾn Pris ei kᵾn pana, kanim uⱡ ei ndi, kai itangga! Wote, wamp mbᵾ ndi, nim nga kᵾng kai em uⱡ ei kandᵾk, pilik iteing. Angge mel ti, Got nga mbi ila nguin ei, Moses ndi nitim uⱡ ei mel itᵾn,” nitim.
41001045	Wote, wu ni ndi, mba Jisas ndi, itim uⱡ ni nga wamp nimbᵾ, timan ropa ngurum. Ik ni kona nimbila pora pᵾtᵾng. I etpa wu ei, ik nitim ei mba ou nduⱡnga, Jisas wamp morung kona peng kel mbila rᵾk pi nᵾpᵾrᵾm. Ei nga, Jisas ekit orung kona waka nimbila moⱡnga, wamp pora kona elpa elpa nimba ila molk, Jisas murum nila orung.
41002001	Rumbᵾⱡ kat omba puⱡnga, wote Jisas kelpa Kaperniyum kona yant urum. Wote, wamp nimbᵾ ndi, pᵾtᵾng mel, Jisas ni omba mang kona morum nᵾtᵾng.
41002002	Wamp ama puⱡi oⱡᵾngina, manga ni ti nimba murum. Wote pena orunga, manga keta kona nimbᵾ pᵾkᵾ, ti nitim ku. Wote Jisas ndi, Got nga ik mong nimbᵾ, wamp mbᵾ nimba ngurum.
41002003	Ni kᵾn, wu tᵾmbᵾkak kat ndi, wu kᵾmp ki kit murum ti rupⱡaima kulk mek, Jisas murum nila orung.
41002004	Wu ni kᵾⱡ ndi, wu ni kapⱡa mek, Jisas murum ila nondpa pi naprᵾng. Ei nambuⱡ emel, wamp minal ei ndi, kona ti nitim. Wu ni kᵾⱡ ndi, wu ni mek, manga im ila oⱡa puk, Jisas murum kona nila kun rok tᵾk oⱡa nduk, wu rupⱡaima ila pitim ni, kunda tᵾk, Jisas murum kona nila mana ndurᵾng.
41002005	Jisas ndi, wu tᵾmbᵾkak kᵾⱡ nga mondpa pili uⱡ ila kandpa kᵾn, on por murum wu ni, kundpa nimba mel, “Na nga kang ye! Nim nga uⱡ kit mbᵾ wak rondᵾnt,” nitim.
41002006	-
41002007	Ui ei kᵾn, Moses nga mi ik mbo wu mat morung nimbᵾ ndi, en enim numan tᵾk mundᵾk, i nᵾk pᵾtᵾng, “Nambuⱡ emel, wu ei ndi, ik i etpa ninim? Wu ei, Got nga ik mbuldung orunga nindinim. Wamp ti ndi, kapⱡa uⱡ kit mbᵾ, wak rondᵾmba mel mon. Got wu tenda ei ndi, kapⱡa etmba,” nᵾtᵾng.
41002008	Wu kᵾⱡ nga numan rukᵾr orunga pᵾtᵾng uⱡ kᵾⱡ, Jisas ndi, kandpa pilpa kᵾn, wu kᵾⱡ kundpa nimba mel, “Nambuⱡ emel, enim uⱡ kᵾⱡ nga numan ou nduk pᵾnmin?
41002009	On por mul wu ei kundᵾp nump mel, ‘Nim nga uⱡ kit mbᵾ, wak rondᵾnt nᵾnt,’ muna, ‘Oⱡa molkᵾn, nim nga rupⱡaima kᵾⱡ tᵾkᵾn mekᵾn okᵾn, pi nᵾnt ik mong ei, ik mong nant ei mbun enim?’
41002010	-
41002011	Na ndi etamba enim kᵾning ei, na Muⱡᵾl Wu Kupa ei ndi, mana mᵾi kona ila uⱡ kit mbᵾ, wak rui uⱡ ei nga ronduⱡ ei tep mor,” nitim. Wote Jisas ndi, on por murum wu ni kundpa nimba mel, “Na ndi, nim kundᵾp nᵾnt, oⱡa molkᵾn, nim nga rupⱡaima kᵾⱡ, tᵾkᵾn mekᵾn okᵾn, mang kona pi!” nitim.
41002012	Wamp nimbᵾ pora kandᵾk moⱡᵾnggina, wu ni oⱡa moⱡpa, elim nga rupⱡaima kᵾⱡ, tᵾpa mepa tᵾkrᵾpa omba purum. Wamp nimbᵾ min ngᵾn minal mundᵾk, Got kᵾn ambulk palk nᵾk mel, “Tᵾn uⱡ i etpa ti, unt kᵾni nakᵾndᵾrmᵾn, mon!” nᵾtᵾng.
41002013	Jisas ni, num Galili ᵾldᵾ ila aldpa int purum. Wamp ama puⱡi murung kona nila oⱡnga, Jisas ndi puⱡ mondpa wamp nimbᵾ, ik mbo inditim.
41002014	Wote Jisas ni, mba kᵾndrᵾm mel, ku takis ti, wu Lipai ni, wu Alpiyas nga kangᵾm ni, elim nga kongun etᵾm manga nila murum. Jisas ndi, wu ni, kundpa nimba mel, “Nim na punt ila pep, rokᵾn ui!” nitim. Lipai ni, oⱡa anggilpa, Jisas pep ropa purum.
41002015	Wote, Jisas ni epindama mba, wu Lipai nga manga nila rᵾng nurum. Rᵾng norung kona nila, ku takis titmin wu puⱡi kᵾn, uⱡ kit mbᵾ nga etmin wu mat ou ndupa kᵾn, Jisas elim nga kitip kᵾni wu mbᵾ kᵾn, wote wamp puⱡi, Jisas pep rorung nimbᵾ, kunda mou rok morung.
41002016	Perisi wu kᵾⱡ kᵾn, mi ik mbo wu kat molk kandrung mel, Jisas ni, uⱡ kit etmin wu nimbᵾ kᵾn, ku takis tᵾtᵾng wu nimbᵾ kᵾn, moⱡpa rᵾng noⱡnga, kandᵾk kᵾn, Jisas nga kitip kᵾni wu nimbᵾ, waldᵾk nᵾk mel, “Nambuⱡ emel, Jisas wamp i etpa mbᵾ kᵾn, moⱡpa rᵾng tenda ila nonum nda?” nᵾtᵾng.
41002017	Jisas ndi, ik kᵾⱡ pilpa kᵾn, punt ropa nimba mel, “Wamp ti kui rui narᵾrᵾm ei, dokta morum ila, pi napᵾrᵾm. Wote, kui rorum wamp mbᵾ mint purmin. Na ya ur ei, wamp kai mbᵾ, etᵾp timp nᵾmp ui nᵾwᵾr mon! Wote, wamp kit mbᵾ etᵾp timp pilip ur,” nitim.
41002018	Ui ti kᵾn, wamp nu tindi wu Jon nga kitip kᵾni wu kᵾⱡ kᵾn, Perisi wu kᵾⱡ kᵾn, rᵾng mowi petᵾng. Wamp mat ndi ok, Jisas waldᵾk nᵾk mel, “Nambuⱡ emel, wamp nu tindi wu Jon nga kitip kᵾni wu kᵾⱡ kᵾn, Perisi wu mbᵾ nga kitip kᵾni wu kᵾⱡ, rᵾng mowi pelingina, wote nim nga wu kᵾⱡ rᵾng mowi pi napᵾtmin ei ka!” nᵾtᵾng.
41002019	Jisas ndi, punt ropa nimba mel, “Wote, enim etᵾk pinmin mel nant? Amp tᵾmba wu ei nga rᵾng koim ila wamp tᵾma ong mbᵾ, rᵾng nui nᵾning ye? Mon ei ka! Wote, amp tᵾmba wu ei, wamp mbᵾ kᵾn, kunda molk kᵾn, wamp mbᵾ, kai pilik kapⱡa rᵾng nuing.
41002020	Wote, ui ti om kᵾn, wamp mbᵾ mondᵾk kelik, amp tᵾm wu ei mek pung ei kᵾn, wamp mbᵾ, wu ei nga kont itangga rᵾng mowi ping.
41002021	Wamp ti ndi, muⱡ ni kont ti tᵾpa, wal pᵾki unt nga kat mbila, nᵾtᵾm ila pendpa ropa rumbᵾⱡi nambrᵾm. Wote, i en ndam, muⱡ ni kont pendpa ropa rambrum ei, ronduⱡ mba wal pᵾki unt nga kᵾⱡ, mepa rᵾk omba ondpa ou ndurum.
41002022	Wamp ti ndi, nu wain kont ei tᵾpa kng meme kᵾng ming unt nga ila oi ndupa mundi namᵾndrᵾm. Ei nambuⱡ emel, oi ndum ndam, nu wain kont ei ndi moⱡpa, kng meme kᵾng unt nga kᵾⱡ nomba mbila ndumba? Ei kᵾn, mel raⱡ kunda kunda etpa, kit moⱡmba. Ei mon! Nu wain kont ei, kng meme kᵾng ming kont ila oi ndurmin,” nitim.
41002023	Mowi kor mormin wi ei kᵾn, Jisas ni, rᵾk wit pana tila omba purum. Elim nga kitip kᵾni wu ni kᵾⱡ, kunda orung ei ndi, wit mong mat oldᵾk tᵾtᵾng.
41002024	Wote, mi ik pep rui wu Perisi ni kᵾⱡ ndi, Jisas kundᵾk nᵾk mel, “ Tᵾn nga mi ik ei ndi, nimba mel, mowi kor kᵾn kongun iti nᵾtᵾi, mon nimba petᵾm. Wote, nim nga wu kᵾⱡ ndi, kongun enmin ei ka!” nᵾtᵾng.
41002025	-
41002026	Jisas ndi, punt ropa nimba mel, “Enim King Depit nga itim timan kᵾⱡ, kᵾmp rok kandᵾrmin muna mon? Elim kᵾn, elim nga kunda rup rok andrᵾng wu kᵾⱡ kᵾn, kunda kump kun kurung ei kᵾn, King Depit ndi, Got nga manga wingti ila mukᵾr mba, Got nga bret angge nᵾk ngurung mbᵾ tᵾpa nurum. I itim ei, Apitar ni wu ei, pris kᵾⱡ nga kuimbal murum ei kᵾn itim. Tᵾn nga mi ik ngurum ei ndi, bret ei pris kᵾⱡ mint tᵾk ning nᵾtᵾm. Ni wote, Depit tᵾpa numba, elim nga wu mbᵾ nguⱡnga norung ku,” nitim.
41002027	Wote Jisas ndi, nimba mel, “Mowi Kor ei, wamp nga molk kai munding ei nga nindpa inditim. Wamp ei, Mowi Kor ei nga nindpa indi nᵾndᵾtᵾm mon!
41002028	Ei nga, Muⱡᵾⱡ Wu Kupa ei, mowi kor mormin ui ei nga Wu Nuim ei,” nitim.
41003001	Wote Jisas ni, mbi paka manga kel nila int purum mel, wu ti ki kukupa kel etᵾm ti ila murum.
41003002	Wamp mat ila morung nimbᵾ ndi, ik nombuⱡa mam mat kurᵾk, Jisas mong nguimin nᵾk pilik, Jisas rᵾp ambulk pilik etᵾk nokundᵾk. Wote Jisas ndi, Mowi Kor ei kᵾn, wu ei etpa kai enim ndam, kᵾnmin nᵾk morung.
41003003	Ni kᵾn, Jisas ndi, ki kukupa kel etᵾm wu ni, kundpa nimba mel, “Nim ya ekit okᵾn, wamp nga kump keta ila ᵾnggᵾli!” nitim.
41003004	Wote Jisas ndi, wamp nimbᵾ waldpa nimba mel, “Mi ik ndi, Mowi Kor ei kᵾn, tᵾn uⱡ nant ei itmin nimba petᵾm? Wamp tᵾpa rᵾpndi uⱡ ei muna, wamp etpa mbun ngui uⱡ ei ya muna, wamp etpa peng kont ti uⱡ ei muna, wamp ropa kundi uⱡ ei?” nitim. Ni kᵾn, wamp nimbᵾ ik ti, ni nandᵾk raka nᵾk morung.
41003005	Jisas ni, popᵾⱡ kuⱡpa, wamp nimbᵾ kandpa andpa pok etpa, wote aldpa wamp nimbᵾ nga kont kurum. Ei nambuⱡ emel, wamp nimbᵾ, numan ⱡawa kᵾⱡ ronduⱡ pᵾtᵾng ei nga itim. Wote Jisas ndi, wu ni kundpa nimba mel, “Nim nga ki ei runga ndui!” nitim. Wu ni nga ki ni, runga nduⱡnga kᵾn, omba kun purum.
41003006	Wote, Perisi wu nimbᵾ, manga wingti kel ni, wak rok kun puk, Erot nga wamp rᵾⱡaip kᵾⱡ kandᵾk tᵾk, Jisas rumᵾn nᵾk pilik, nombuⱡa mam mat kurᵾrᵾng.
41003007	-
41003008	Jisas kᵾn elim nga kitip kᵾni wu kᵾⱡ kᵾn, kelik num Galili ila purung ni, wamp ama puⱡi ndi, elim pep rok orung. Wamp mbᵾ, ya Galili kona ou na, Juriya kona ou na, Jerusa-lem kona peng ou na, Irumiya kona ou na, nu Joran al orunga kᵾn, Taiya na, Sairon kona peng ou mbila pora orung. Wamp kona mbila nga pᵾkᵾ, Jisas nga itim uⱡ timan kᵾⱡ pilik kᵾn, Jisas kᵾn orung.
41003009	Wamp ama puⱡi orung ila, Jisas ndi, elim nga kitip kᵾni wu ni kᵾⱡ kundpa nimba mel, “Nu kanu kat elim nga tᵾk kun indᵾi!” nitim. Kona ila, oⱡa mbo moⱡamba, wamp mbᵾ ndi, elim tᵾk kum rui nᵾreing, nitim.
41003010	Jisas ndi, kui pitim wamp puⱡi etpa, kai mundrum ei nga, kui pitim wamp mbᵾ ndi, elim pint ngᵾk, elim kᵾn ok minda ndᵾmin nᵾk pᵾtᵾng.
41003011	Kur kit rukᵾr orunga murum wamp nimbᵾ ndi, Jisas kandᵾk kᵾn, ropa munduⱡnga mana puk pek, ka etᵾk, nᵾk mel, “Nim Got nga kangᵾm kupa ei ka!” nᵾtᵾng.
41003012	Wote Jisas ndi, ronduⱡ mundpa kur kit kᵾⱡ kundpa nimba mel, “Elim wu nam ei wamp ti kundᵾk ni nᵾnᵾi mon!” nitim.
41003013	Wote Jisas ni, komnga mong tila, oⱡa mba moⱡpa kᵾn, elim nga numan ngurum kitip kᵾni wu ni kᵾⱡ wi ropa, elim kᵾn, “Wᵾi!” nitim. Wu ni kᵾⱡ, elim murum nila orung.
41003014	-
41003015	Jisas ndi, wu 12 kandpa tᵾpa, mbi tepa elim nga nombuⱡa rung wu kᵾⱡ, “Na ndi, enim na kᵾn kunda rup rop ᵾndmin nᵾmp tᵾnt,” nitim. Jisas ndi, kundpa nimba mel, “Na ndi, enim tᵾp ekit ndamba wamp mbᵾ kᵾn, puk Got nga ik mbᵾ man ngok, wote enim ronduⱡ ei tᵾk tek molk, kur kit moⱡum wamp mbᵾ, tᵾk munding,” nitim.
41003016	Elim nga kitip kᵾni wu 12 kandpa titim kᵾⱡ nga ti, Saimon (Jisas ndi, mbi tepa ‘Pita’, nitim).
41003017	-
41003019	Jeims kᵾn, elim nga ᵾngᵾn Jon raⱡ, wu Sepeti nga kangᵾm raⱡ. (Jisas ndi, wu raⱡ mbi tepa, Bowanerges nga puⱡ ei, ‘Ya muⱡ gaⱡa nga kangᵾm,’ nitim.) Andru, Pilip, Bartolomiyu, Matyu, Tomas, Jeims ei wu Alpiyas nga kangᵾm, Tatiyas, Saimon Selot, Juras Iskariyot ei, Jisas ruing ei nga rᵾk murum wu ei.
41003020	Wote Jisas ni, mang kona purum. Wote, aldpa wamp ama puⱡi orung ila Jisas kᵾn elim nga kitip kᵾni wu ni kᵾⱡ kᵾn, molk rᵾng nuing ui ti, ti nᵾtᵾtᵾm.
41003021	Jisas elim nga wamp mbo nimbᵾ ndi, molk pᵾtᵾng mel, wamp mbᵾ ndi, nᵾk mel, “Jisas elim nga wamp mbo nimbᵾ ndi, molk pᵾtᵾng mel wamp mbᵾ ndi, nᵾk mel, ‘Jisas ni kur kupᵾr ronum,’” nᵾtᵾng.
41003022	Wote mi ik mbo wu mat, wi Jerusalem kona peng ou ila orung nimbᵾ ndi, nᵾk mel, “Wu ei kur Biyelsipul elim nga rukᵾr orunga morum,” nᵾtᵾng. Wote, wamp mat ndi, nᵾk mel, “Ei kur kit mbᵾ nga kur nuim ei. Ei ndi moⱡpa, ronduⱡ ei nguⱡnga, kur kit mbᵾ tᵾpa mundnum,” nᵾtᵾng.
41003023	Wote Jisas ndi, wamp nimbᵾ kundpa elim kᵾn wei nimba ik ek mat ropa nimba mel, “Seitan ndi, Seitan nambuⱡ etpa tᵾpa mundᵾmba nda?
41003024	Muna mᵾi kona ou tila wamp palk raⱡ etᵾk orung orung etᵾk el eng ndam, mᵾi kona mam ei pora nimba.
41003025	Wote, wamp mbo kᵾⱡ palk raⱡ etᵾk orung orung etᵾk en enim el eng ndam, wamp mbo kᵾⱡ pora nimba.
41003026	Ei mel ku, Seitan nga wamp rᵾⱡaip mbᵾ, palk raⱡ etᵾk elpa elpa pum ndam, Seitan nga ronduⱡ ti, ti natᵾmba. Ei pora nimba.
41003027	“Wamp nam ti ndi, wu ronduⱡ purmᵾn ti nga manga ila mukᵾr mba mel mbᵾ, kapⱡa ti natᵾmba. Pum wu ei ndi, kuimp tepa wu ronduⱡ purum ei, tᵾpa kan ngumba tepa, wote wu ei nga manga ila mel mbᵾ tᵾmba.
41003028	“Na enim kupa kundᵾp nint, Got ndi, wamp mbᵾ nga uⱡ kit etmin mbᵾ, wak rondᵾmba. Wote, wamp mbᵾ ndi, ik kit mat nᵾng ndam, wak rondᵾmba ku.
41003029	“Wote, wamp nam ti ndi, Muⱡnga Wingti nga, ik mbuldung orunga nindim ndam, elim nga uⱡ kit em ei wak rundi nandᵾmba. Nambuⱡ emel, elim nga uⱡ kit etᵾm mbᵾ pemba mint,” nitim.
41003030	Jisas ik kᵾⱡ nitim ei, nambuⱡ emel, wamp mat ndi, nᵾk mel, “Wu ei rukᵾr orunga kur kit morum nᵾtᵾng ei nga,” nᵾtᵾng.
41003031	Wote, Jisas nga mam kᵾn ᵾngᵾnᵾl kᵾⱡ kᵾn orung. Ok manga pena orunga anggilik kᵾn, Jisas waldᵾk pena wangga nᵾk mundrᵾng.
41003032	Wamp puⱡi molk andᵾk pok etᵾng ila, Jisas rᵾk ting ila murum ni, kundᵾk nᵾk mel, “Pᵾn ei! Nim nga manᵾm kᵾn ᵾngᵾnᵾl kᵾⱡ kᵾn, pena nim kᵾnmin nᵾk nokundᵾk mormin,” nᵾtᵾng.
41003033	Jisas ndi, wamp nimbᵾ kᵾn, punt ropa nimba mel, “Na nga mam ei nam? Na nga ᵾngᵾnᵾl kᵾⱡ wu namin?” nitim.
41003034	Jisas ndi, wamp elim murum ila molk andᵾk pok etᵾng nimbᵾ, kundpa nimba mel, “Ya kᵾnᵾiya! Ya wamp mormin mbᵾ, na nga mamᵾl kᵾn, na nga ᵾngᵾnᵾl mbᵾ mormin.
41003035	Wamp nam ti ndi, Got nga numan pᵾtᵾm uⱡ ei mel, em wamp ei, na nga ma, na nga ana, na nga aiya, nᵾmp pᵾt,” nitim.
41004001	Wote tᵾnggᵾt kᵾn, Jisas ndi, num Galili nga ᵾldᵾ ila wamp mbᵾ kᵾn puⱡ mondpa, ik mbo inditim. Jisas murum ila wamp orung nimbᵾ ama minal elinga, Jisas aldpa kelpa omba, nu kanu nila, oⱡa mba rukᵾr nila mana murum. Nu kanu ni kᵾⱡ num nila, noi rukᵾr mba telinga, wamp ama puⱡi num ᵾldᵾ nila anggilik morung.
41004002	-
41004003	Jisas ndi, ik ek puⱡi ropa wamp mbᵾ, ik mbo endpa, nimba mel, ”Ya pilᵾiya! Ui ti kᵾn, wu ti rᵾng mbo mundᵾmba purum.
41004004	Wu ni, rᵾng mbo nimbᵾ, mepa andpa rᵾk kongun kona nila mundrum. Ni kᵾn rᵾng mbo mat nombuⱡa mam ila mana purum. Nimbᵾ kᵾi ndi, tᵾk norung.
41004005	Rᵾng mbo mat mba mana ku titim pol ila mᵾi onunga etpa titim nila mana purum. Ni kᵾⱡ tᵾkrᵾpa mᵾlᵾ rurum. Nambuⱡ emel, mᵾi ei mandpa ti nᵾtᵾtᵾm.
41004006	Wote, ant ei oⱡa omba rurum ei kᵾn, rᵾng mᵾlᵾ rurum ni kᵾⱡ, ant ei ndi, nomba kundrum. Ei nga, rᵾng pilkan kᵾⱡ mᵾi ila mana mba, kapⱡa iti nᵾtᵾtᵾm. Ei nga, rᵾng kᵾⱡ mᵾlᵾ ropa oⱡa omba, wote nondpa kurum.
41004007	Wote, rᵾng mbo mat mana mba, kumbᵾⱡ nde ⱡembᵾⱡ na nila mana purum. Nimbᵾ, kumbᵾⱡ nde ⱡembᵾⱡ mbᵾ ndi, omba mam etpa, rᵾng mbo nimbᵾ, ropa mana nduⱡnga, rᵾng mbᵾ oⱡa omba ropa muⱡ pi nᵾpᵾtᵾm.
41004008	Wote rᵾng mbo mat, mba mᵾi kona kai ila mana purum. Rᵾng mong mbᵾ, mᵾlᵾ rok kai mondᵾk, oⱡa ok rᵾng mong puⱡi rurung. Rᵾng mong mat 30 nimba mong rurum, mat ndi 60 nimba rurum, mat ndi 100 nimba rurum,” nitim.
41004009	Wote, Jisas ndi nimba mel, “Kum nombuⱡa tem wamp ti ndi, na ik nᵾnt ei, kum tepa pilangga!” nitim.
41004010	Wote, Jisas ni elim kou murum ila, elim nga kitip kᵾni wu 12 ni kᵾⱡ kᵾn, Jisas ik nitim ila kum tek morung wamp nimbᵾ kᵾn ok, Jisas ik ek rurum ni nga, ik puⱡ mbᵾ, kundpa nangga nᵾk waldᵾtᵾng.
41004011	Jisas ndi, wamp nimbᵾ kundpa nimba mel, “Got nga wamp tᵾpa mumuk rui uⱡ ei enim ngurum. Wote, wamp namin ya ekit orunga mormin kᵾⱡ, ik ek ila mint molk piling.
41004012	Ei nga wote, ‘Wamp mbᵾ ndi, kᵾni nᵾkᵾning. Wote, kandᵾk mbi ndui nᵾnding. Wote, wamp mbᵾ ndi, ik ei unt pᵾtᵾng, wote pilik kun iti nᵾtᵾng. Wote, wamp mbᵾ ndi, uⱡ kit mbᵾ etᵾk, wote numan ropᵾl rui naruⱡᵾngina kᵾn, Got ndi, en enim nga uⱡ kit mbᵾ, wak rundi nandrᵾm,’” nitim.
41004013	Wote Jisas ndi wamp nimbᵾ waldpa, “Enim ik ek kᵾⱡ pili napᵾnmᵾn ye? Wote, nambuⱡ etᵾk enim ndi ik ek ei nga puⱡ ei piling nda?
41004014	Wu rᵾng mbo mundrum ei, Got nga ik mong ei mbo mundrum.
41004015	Wamp mat, rᵾng mbo ya nombuⱡa mam ila mana purum ei mel kapⱡa. Got nga ik mong kᵾⱡ pilik moⱡᵾngina kᵾn, Seitan ei ndi, rᵾk omba, Got nga ik mong kᵾⱡ tᵾpa mepa purum.
41004016	Wote wamp mat, rᵾng mong kᵾⱡ ropa munduⱡnga, mba ku murum mᵾi pol ila mba titim ni mel kapⱡa. Wamp mat, Got nga ik mong ei tᵾngᵾnda mint pilik kᵾn, numan ei ndi kormin.
41004017	Wote, Got nga ik ei numan ila mana mba pepa pilkan ngui nganggᵾrᵾm. Ei nambuⱡ emel, Got nga ik ila uⱡ mbun mindil pi mat, oⱡnga kandᵾk kᵾn, Got nga ik ei tᵾngᵾnda wak rormin.
41004018	Wote wamp mat, ya kumbᵾⱡ nde ⱡembᵾⱡ kona ila mana purum ei mel. Wamp kᵾⱡ ndi, Got nga ik mong ei pil-ing.
41004019	Wote, wamp kᵾⱡ ndi, en enim nga kᵾng orunga kont puk muⱡing ei nga numan ou nduk pilik, en enim wamp nuim muⱡing ei nga numan ou nduk pilik kᵾn, mel mbᵾ nga mint numan tᵾk mundᵾk, wote Got nga ik mong ei pili nᵾpiling. Wote, ik mong pil-ing kai kᵾⱡ ropa muⱡ pi napᵾmba.
41004020	Wote wamp mat, rᵾng mong mat mᵾi kai ila mana purum ei mel, wamp mbᵾ ik ei pilik, tᵾk numan mbo ila pendᵾk, mek int puk wamp mat, mbo ronduⱡᵾngina kᵾn, wamp mbᵾ rᵾng mong kai rorum ni mel mat, ropa 30 itim, mat ropa 60 itim, wote mat, ropa 100 itim,” nitim.
41004021	Jisas ndi, ik kat kundpa nimba mel, “Wamp nam ti ndi, lam kandpa mepa mukᵾr omba ming na rat pol mana orunga na mbila mondrum nda? Ei mon, lam kandᵾk mondᵾrmᵾn kona ila mondᵾrmᵾn ni ka!
41004022	Mel namba mel mat, mo ropa tetᵾm mbᵾ, omba pena ila temba. Wote, ekit wangga wamp mbᵾ ndi kᵾning. Mel mat, panda ropa tetᵾm mbᵾ, ekit omba pena ila temba.
41004023	Wote, wamp nam ti ndi, kum nombuⱡa tem ndam, ik ei pilangga!” nitim.
41004024	Jisas ndi, wamp kᵾⱡ ik mong kat, kundpa nimba mel, “Numan tᵾk mundᵾk pilik kai itᵾi! Ya ik enim pilmin kᵾⱡ, uⱡ namba uⱡ ti nim ndi, ya mana mᵾi kona ila wamp ti kᵾn, kᵾmp tᵾkᵾn ngᵾn ei mel ku, Got ndi, i ku etpa, nim kᵾn minal kᵾmp tᵾmba.
41004025	Wamp nam ti, mel ou ndupa tepa moⱡum wamp ei, wote mel ou ndupa ngumba. Wote, wamp nam ti, mel ou ndupa tepa muⱡi nambuⱡ mel, onunga kᵾralt tepa moⱡum ndam, kᵾⱡ elim kelpa int tᵾmba,” nitim.
41004026	Wote Jisas ndi, ik ek kat ropa nimba mel, “Got nga wamp tᵾpa mumuk rui uⱡ ei mel, wu ti elim nga kongun kona ila rᵾng mbo mundrum ni mel.
41004027	Rumbuldi muna rᵾnggilmᵾ mbila wu ei, elim ur petᵾm muna morum ei kᵾn, rᵾng mong mbᵾ mᵾlᵾ ropa, ou etpa etᵾm uⱡ ei, nambuⱡ uⱡ etpa etᵾm, wu ei pili napᵾtᵾm.
41004028	Mᵾi ei elim ndi, kongun elinga, rᵾng mong ei mᵾlᵾ ropa oⱡa omba omung ropa rᵾng ei ropa muⱡ petᵾm.
41004029	Wote, rᵾng mong ei rupa ropa etᵾm ei kᵾn, wu ei ndi rᵾng mbᵾ puⱡ mondpa tᵾtᵾm. Nambuⱡ emel, ui ila rᵾng mbᵾ pora rupa ropa pelinga, tᵾk normᵾn ui ei,” nitim.
41004030	Wote Jisas ndi, waldpa nimba mel, “Tᵾn ndi, Got nga muⱡ kona ei, namba mel ei kᵾn, kapⱡa nimin? Ik ek nant kᵾⱡ ropᵾn namina ik ei, pilik poⱡ nduing?
41004031	Uⱡ ei mel, wu ti ndi, rᵾng mastat nga mong ei, muⱡ uⱡ kona mbila pora, rᵾng mong mel wei kᵾⱡ, tᵾpa kongun kona ila mbo mundrum.
41004032	Rumbᵾⱡ mat, omba puⱡnga kᵾn, nde mong ni, mᵾlᵾ ropa oⱡa omba, kongun kona elinga, nde mastat ou kᵾⱡ anggᵾtᵾm. Nde mastat kᵾⱡ nga puⱡa mbila, kᵾi mbᵾ ndi ok, mastat puⱡa po nᵾtᵾm mbila, mi manga rormin,” nitim.
41004033	Jisas ndi, Got nga ik puⱡ mbᵾ wamp mbᵾ kᵾn, i etpa nimba ngurum. I ku etpa, ik ek ou ndupa ropa wamp mbᵾ, pilik teing nimba ngurum.
41004034	Jisas ndi, wamp mbᵾ kᵾn, ik kun etpa kundpa ni nᵾndᵾtᵾm. Ik ek mint ropa kundpa nitim. Ei kᵾn wote, Jisas elim nga kitip kᵾni wu kᵾⱡ, mint molk kᵾn, Jisas ndi, ik ek rurum nimbᵾ nga puⱡ mbᵾ kundpa nitim.
41004035	Ant tenda ila epindama Jisas ndi, elim nga kitip kᵾni wu kᵾⱡ kundpa nimba mel, “Tᵾn ya num ei puⱡa ropᵾn noi ᵾldᵾ orunga pamin!” nitim.
41004036	Wote, wamp minal nimbᵾ, wak rok kᵾn, kitip kᵾni wu ni kᵾⱡ, Jisas mba rukᵾr murum nu kanu ila rukᵾr puk, Jisas ni tᵾk mek en enim kᵾn, rup rok purung. Nu kanu mat ila, kunda titim ku.
41004037	Wote, ama kona kᵾpkᵾ mam ti ropa, num ni pᵾnᵾn nimba omba, num ni kildpa ropa omba, nu kanu ila rukᵾr mba. Nu kanu ni kᵾⱡ, nu ndi, peka romba itim.
41004038	Jisas ni, nu kanu ni kᵾⱡ nga met tip nila, peng kilanda mundpa ur pitim. Kitip kᵾni wu ni kᵾⱡ ndi, Jisas ni, rok rut nduk nᵾk mel, “Ik mbo wu ye! Nim tᵾn nga nᵾkᵾn, pili napᵾn ye! Tᵾn nu wanggᵾpᵾn kuⱡmin enmin ei ka!” nᵾtᵾng.
41004039	Jisas ni, rut nimba oⱡa anggilpa kona kᵾpkᵾ ni kundpa nimba mel, “Raka nᵾkᵾn muⱡi!” nitim. Wote num ni kundpa nimba mel, “Raka nᵾkᵾn muⱡi!” nitim. I nilinga kᵾn, kona kᵾpkᵾ ni rui narᵾⱡnga, num ndi, rurum ni mana purum.
41004040	Wote Jisas ndi, elim nga kitip kᵾni wu kᵾⱡ, kundpa nimba mel, “Nambuⱡ emel enim mundmong enmin? Akup enim nga mondpa pili uⱡ ei, tek muⱡi nambᵾrmᵾn ei ka!” nitim.
41004041	Wu ni kᵾⱡ mundmong minal etᵾk kᵾn, en enim ti ndi, ti waldᵾk nᵾk mel, “Wu ei nam? Kona kᵾpkᵾ na, nu ndi na, mel raⱡ ndi, wu ei nga ik teing ndunmbᵾⱡ ei ka!” nᵾtᵾng.
41005001	Jisas kᵾn elim nga kitip kᵾni wu ni kᵾⱡ kᵾn, num Galili noi orunga ekit puk, Gerasin kona ou ila ekit purung.
41005002	Jisas nu kanu ei, wak ropa ekit omba moⱡnga, wu ti. Wamp on kona ila pepa ᵾndrᵾm wu ni, Jisas murum kona ila urum.
41005003	Wu kur kit murum ei, wamp on kona mbila pepa ᵾndrᵾm. Wamp na ti ndi, kapⱡa tᵾk imp molk, kan ronduⱡ ngᵾk iting mel kapⱡa mon.
41005004	Wu ei nga kᵾmp ki mbᵾ, tᵾk kan ngᵾk puⱡi endᵾtᵾng ku. Ei wote, ombil minal pitim kan ronduⱡ mbᵾ, ropa puⱡa mint rurum. Ei nga wote, wamp ti ndi, kapⱡa imp molk iti natᵾtᵾng
41005005	Rumbuldi rᵾnggilmᵾ mbᵾ kᵾn, kei nimba wamp on kona mbila anduⱡnga, ku na mbun ndi, kᵾng mbᵾ, ropa nit minal pinditim.
41005006	Wu ni, ruⱡ etpa moⱡpa, Jisas urum ni kandpa, tᵾkrᵾpa mba. Jisas nga kᵾmp puⱡ ila mba pepa, mura kopᵾtᵾm ropa mundrᵾm.
41005007	Ronduⱡ kei nimba mel, “Jisas, nim Got Ama Oⱡa orunga nga kangᵾm! Nim ndi, na kᵾn nambuⱡ ti itin? Got nga mbi ila nim waldᵾnt, ‘Nim ndi, na mindil ngui ngᵾngi!’”
41005008	Wu ei ndi, ik nitim, ei nambuⱡ emel, Jisas ndi, kundpa nimba mel, “Kur kit nim wu ei, wak rokᵾn ekit pi!” nitim.
41005009	Ei nga, Jisas ndi, wu ni waldpa nimba mel, “Nim nga mbi ei nam?” nitim. Wote, wu ni ndi, nimba mel, “Tᵾn minal mormin mel ku, na nga mbi ei wamp puⱡi,” nitim.
41005010	I nimba, ronduⱡ kei nimba muⱡnga kit ei ndi, Jisas waldpa nimba mel, “Elim ekit tᵾkᵾn mᵾi ila wak rui nᵾri mon!” nitim.
41005011	Kona ila nondpa, kng minal wᵾr ramba ila rᵾng nok morung.
41005012	Wote, kur kit ni kᵾⱡ ndi, Jisas waldᵾk nᵾk mel, “Tᵾn tᵾkᵾn kng kᵾⱡ nga kitim ila mundana! Wote tᵾn rukᵾr pamin!” nᵾtᵾng.
41005013	Jisas ndi, nᵾtᵾng ei mel kapⱡa nilinga, kur kit mbᵾ wu ni, wak rok ekit ok puk kng kᵾⱡ nga kitim ila rukᵾr purung. Kng 2000 mel, ila morung ni kᵾⱡ, tᵾkrᵾk puk, num ᵾldᵾ kop peng titim ila, mana puk nu wanggᵾrᵾng.
41005014	Wu kng rᵾp etᵾk morung ni kᵾⱡ, kelik tᵾkrᵾk puk, kona peng na, kongun kona titim nimbila, uⱡ itim nimbᵾ mel, timan roⱡᵾngina, wamp mbᵾ pilik kᵾn, uⱡ itim ei mel kᵾnmin nᵾk purung.
41005015	Wote, wamp nimbᵾ ok, Jisas murum nila kandrung mel, wu ti unt kur kit mundrum ni, numan mbo pilpa, muⱡ raⱡpa etpa murum ila kandᵾk, mundmong etᵾng.
41005016	Uⱡ itim ila, wamp molk kandrung nimbᵾ ndi, orung wamp nimbᵾ kundᵾk, wu kur kit murum wi ei nga uⱡ itim mbᵾ kᵾn, kng mbᵾ nga etᵾng uⱡ mbᵾ kᵾn, wamp mbᵾ kundᵾk nᵾtᵾng.
41005017	Pilik kᵾn, Jisas waldᵾk,’ en enim nga kona wak rangga nᵾtᵾng.
41005018	Nilingina, Jisas ni, nu kanu ni kᵾⱡ ila rukᵾr puⱡnga, wu kur kit murum ni ndi, Jisas waldpa nimba mel, “Na nim kᵾn mbi!” nitim.
41005019	Ni kᵾn, Jisas ndi, mon nimba, wote wu ni, kundpa nimba mel, “Kelkᵾn nim nga wamp mbᵾ kᵾn mang kona pukᵾn, nim nga wamp mbᵾ kundkᵾn, ya Wu Nuim Got ndi, nim kᵾn em uⱡ mbᵾ kᵾn, wote nim kᵾn uⱡ kai em ei nga kundkᵾn nᵾn pi!” nitim.
41005020	Wote wu ni, kelpa mba kona peng 10 kat ila andpa, Jisas ndi, elim nga inditim uⱡ nimbᵾ mel, timan roⱡnga, wamp nimbᵾ ndi, pilik min ngᵾn mundrᵾng.
41005021	Jisas ni, aldpa nu kanu ni kᵾⱡ ila, num ni puⱡa ropa, nu ᵾldᵾ ronggᵾt purum. Noi num ᵾldᵾ nila, wamp ama puⱡi ok, Jisas murum nila molk, andᵾk pok etᵾng.
41005022	-
41005023	Jairus ni wu ei, Got nga atinga manga kel, nokundrum wu ei omba, Jisas kandpa kᵾn, Jisas nga kᵾmp puⱡ ila mura koptᵾm ropa mondpa, Jisas kᵾn mindil tᵾpa, waldpa nimba mel, “Na nga ambuⱡa kel kui ropa koⱡmba elinga, wote nim okᵾn, nim nga ki ei ndi, ambulkᵾn kᵾng ila minda ndana, ambuⱡa ei nga kui ei, wang nangga!” nitim.
41005024	Wote, Jisas kᵾn kunda purᵾnggil, wamp ama puⱡi ndi, Jisas purum ni mel, pep rok purung.
41005025	Ni kᵾn, amp ti ku pok ropa, mema omba mba mint moⱡnga, pana 12 omba purum.
41005026	Kui ei nga amp ei, wu dokta puⱡi ndi kandᵾk, marasin ngurung ei, kui ei pora ni nᵾndᵾtᵾm. Amp ei, ku moni ama puⱡi wak ropa, elim nga kui ei etᵾp pora nduimp nimba pilpa itim. Wote, kui ni pora ni nandilinga, ama kui ni mba mam itim.
41005027	Amp ei, Jisas nga kongun itim timan ei pitim. Wote amp ei, wamp puⱡi orung rᵾk ting ila, Jisas pep ropa mbuldung orunga omba, wal pᵾki ni kᵾⱡ minda ndurum.
41005028	Amp ei, elim nga numan ei ndi pilpa nimba mel, “Na ndi, Jisas nga wal pᵾki kᵾⱡ minda ndunt ndam, na nga kui ei, pora nimba,” nimba pitim.
41005029	Amp ni ndi, Jisas nga wal pᵾki ni kᵾⱡ, minda nduⱡnga kᵾn, mema rurum uⱡ ni, tᵾngᵾnda kᵾr nitim. Wote amp ni, elim nga numan orunga pitim mel, elim kui roⱡnga, mbun titim ni pora nitim.
41005030	I elinga, Jisas pitim mel, elim nga ronduⱡ ei, omba ekit puⱡnga pilpa, tᵾpa ropᵾl ropa, wamp minal morung nimbᵾ waldpa nimba mel, “Wamp nam ndi, na nga wal pᵾki kᵾⱡ minda ndunum?” nitim.
41005031	Elim nga kitip kᵾni wu kᵾⱡ ndi, nᵾk mel, “Wamp minal ndi, nim tᵾk kum ronmᵾn ei kᵾni nakᵾn ye! Nambuⱡ emel, nim ndi waldᵾkᵾn, ‘Wamp nam ndi, na minda ndonum nᵾn?’” nᵾtᵾng.
41005032	Wote Jisas ndi, kandpa moⱡpa, wamp nam ti ndi em ei, kᵾnimp nimba mong titim.
41005033	Wote amp ni, elim nga itim uⱡ ni pilpa kᵾn, amp ni mundmong etpa, purpur ropa omba, Jisas nga kᵾmp puⱡ nila mura koptᵾm ropa mondpa, Jisas kundpa uⱡ itim nimbᵾ mel, kupa mendpᵾⱡ nitim.
41005034	Jisas ndi, amp ni, kundpa nimba mel, “Na nga ambuⱡa! Nim nga mondpa pili uⱡ ei ndi, nim nga kui ei wang ninim. Nim numan wang ndukᵾn pi, nim nga mbun tᵾtᵾn uⱡ nimbᵾ, akup pora ninim,” nitim.
41005035	Jisas ni, ik ni kᵾⱡ nimba moⱡnga kᵾn, atinga manga rᵾp wu Jairus nga mang kona ila nombuⱡa rung wu mat ndi, akil tek ok, Jairus kundᵾk nᵾk mel, “Nim nga mbuⱡanᵾm ni, koⱡum ei ka. Nambuⱡ emel, nim ndi, ik mbo wu ei kᵾn, ik ou ndukᵾn nᵾkᵾn morun?” nᵾtᵾng.
41005036	Jisas ndi wu kᵾⱡ nᵾtᵾng ik ni, kum ti natᵾpa, Jairus ni, kundpa nimba mel, “Mundmong iti natkᵾn, mondkᵾn pili!” nitim.
41005037	Wote wamp nimbᵾ, wak ropa muⱡᵾi nimba, Pita kᵾn Jeims kᵾn, Jeims ᵾngᵾn Jon kᵾⱡ mint, tᵾpa mepa purum.
41005038	Wu ni kᵾⱡ puk, Jairus nga mang kona purung ni kᵾn, Jisas ndi, kᵾndrᵾm mel, wamp nimbᵾ, peng ambuⱡ kei nᵾk, ka etᵾk morung.
41005039	Jisas ni mukᵾr mba wamp nimbᵾ, kundpa nimba mel, “Nambuⱡ emel enim wamp mbᵾ, ka kei nᵾk enmin? Kangambuⱡa ei, kuⱡi naⱡᵾm. Ambuⱡa ei, ur petᵾm ei ka!” nitim.
41005040	Wamp nimbᵾ ndi, Jisas nga nitim ik ni nga oi endilingina kᵾn, wamp nimbᵾ pora, tᵾpa pena ndurum. Ambuⱡa ei nga tipam mam raⱡ kᵾn, elim nga kitip kᵾni wu raldika ni kᵾⱡ kᵾn, tᵾpa mepa ambuⱡa ei, titim ruⱡmina nila rukᵾr purung.
41005041	Jisas ndi, ambuⱡa ni nga ki ei ambuⱡpa, ambuⱡa ni kundpa nimba mel, “Talita kum!” ik ei nga puⱡ ei mel, “Ambuⱡa kel ye! Na ndi, nim kundᵾp nᵾnt, oⱡa muⱡi!” nitim.
41005042	Tᵾngᵾnda mint, ambuⱡa ni oⱡa moⱡpa, nombuⱡa mam ᵾndrᵾm. (Ambuⱡa ni pana 12). Jisas uⱡ kᵾⱡ itim ei kandᵾk, numan mam ti ngorung.
41005043	Wote Jisas ndi, ronduⱡ mundpa, wamp nimbᵾ kundpa, uⱡ ent ei, wamp ti kundᵾk ni nᵾnᵾi, mon! Wote nimba mel, “Ambuⱡa ei rᵾng mat ngangina nangga!” nitim.
41006001	Jisas murum kona ni wak ropa, elim nga mᵾi mang kona ila purum. Wote, elim nga kitip kᵾni wu ni kᵾⱡ, pep rok purung.
41006002	Mowi kor ni kᵾn, Jisas ndi, wamp mbᵾ manga wingti kel ila, puⱡ mondpa, Got nga ik mbo inditim. Wamp puⱡi ila molk, Jisas nitim ik mbᵾ pilik, min ngᵾn mundᵾk, waldᵾk nᵾk mel, “Wu ei, ik mbᵾ nᵾl mba titim? Wu ei nga pilpa kungᵾndi kai ei, wamp nam ndi, mbo rundrum? Wote, uⱡ rᵾpndi mbᵾ, wu ei nambuⱡ etpa enim?
41006003	Wu ei kamnda ni, amp Mariya kangᵾm ei ni wote, wu Jeims, Josep, Juras kᵾn Saimon wu kᵾⱡ nga ᵾngᵾn ei. Wote, elim nga kimᵾnᵾl amp kᵾⱡ, ya kona ila mormun ei ka!” Ei nᵾk, wamp nimbᵾ ndi, Jisas nga ik nitim nimbᵾ, tᵾk mbuⱡ ngurung.
41006004	Jisas ndi, wamp nimbᵾ, kundpa nimba mel, “Painui wu ei, kona elpa mbila wamp mbᵾ ndi pora, tᵾk ou ndurmin. Wote, elim nga mᵾi mang kona ila wamp mbo mbᵾ kᵾn, elim nga tipam mamᵾl mbᵾ kᵾn, ᵾngᵾnᵾl kimᵾnᵾl na mbᵾ ndi, tᵾk ou ndui nandᵾrmin mon!” nitim.
41006005	Jisas ni, uⱡ rᵾpndi mat ila, iti natᵾpa kᵾn, kui rurum wamp mat, elim nga ki ei ndi, wamp nimbᵾ ambuⱡnga kui nimbᵾ pora nitim.
41006006	Wamp mbᵾ mondᵾk pili napilingina, Jisas ni kandpa, min ngᵾn mundrum. Wote, Jisas kona nimbila andpa, wamp nimbᵾ ik mbo inditim.
41006007	-
41006008	Jisas ndi, elim nga kitip kᵾni wu 12 ni kᵾⱡ, wi ropa rukᵾr tᵾpa, wu nimbᵾ, raⱡ raⱡ nimba kᵾmp tᵾpa mundrum. Jisas ndi, wu ni kᵾⱡ, ronduⱡ ti ngurum ei, kur kit mbᵾ, tᵾk munding ei nga ronduⱡ ngumba nimba mel, “Enim ping ila, enim nga mel ti, tᵾk mek pi mon. Nombuⱡa mam puk ᵾmbᵾⱡing tᵾmbᵾⱡ ei mint. Rᵾng nuing ti mek pi mon ku. Wal kumbana kep mon ku. Wote, ku moni na ti, mek pi nᵾpᵾi mon ku!
41006009	Kᵾmp rᵾk kᵾⱡ mondᵾk kᵾn, wote wal pᵾki elpa kat pendᵾk, mek pi nᵾpᵾi mon ku!” nitim.
41006010	Wote, ik ti kundpa nimba mel, “Wamp nam ti ndi, enim rawe etpa tᵾm wamp ei nga manga ila mint pek molk kᵾn, wote kona ei wak rᵾi!
41006011	Wote, enim kona peng mat ila wangina, wamp mat ndi, enim numan nganggᵾk, rawe etᵾk rᵾk ti natᵾk, enim nga ik kai ei, kum ti natᵾng ndam, kona ei wak rok, enim nga kᵾmp kᵾnggᵾpᵾn mbᵾ, ndanda nduk, tek kelik pᵾi! Uⱡ ei ndi wamp mbᵾ ora nduk, enim nga uⱡ kit mbᵾ, en enim kᵾn petᵾm,” nitim.
41006012	Kitip kᵾni wu ni kᵾⱡ ekit puk, wamp mbᵾ, ik mbo endᵾk, enim nga uⱡ kit mbᵾ, wak rᵾi! nᵾtᵾng.
41006013	Wu kᵾⱡ ndi, kur kit murum wamp puⱡi nga kor kit murum mbᵾ, nᵾk tᵾk mundᵾk, kui rurum wamp puⱡi kopung ndi kandᵾⱡngina, wamp mbᵾ nga kui mbᵾ, wang nitim.
41006014	Wu nuim mumuk Erot ni, uⱡ nimbᵾ pora pitim. Ei Jisas nga mbi ni, ya uⱡ itim mbᵾ nga kona nimbᵾ ila, pora pilik kapⱡa endᵾtᵾng. Wote, wamp mat ndi, nᵾk mel, “Jon wamp nu tindi wu ni koⱡpa, rut nim nᵾtᵾng. Ei nambuⱡ emel, wu ei ronduⱡ tᵾpa kᵾn, uⱡ min ngᵾn pi mbᵾ enim,” nᵾtᵾng.
41006015	Wote, wamp mat ndi, ko tᵾk nᵾk mel, “Wu ei Ilaija,” nᵾtᵾng. Wamp we mbᵾ ndi, nᵾk mel, “Wu ei painui wu, ya unt painui wu mat morung mbᵾ nga ti,” nᵾtᵾng.
41006016	-
41006017	Wote, king Erot ni, ik nᵾtᵾng nimbᵾ, pilpa nimba mel, “Wu ei Jon wamp nu tindi wu ni, nᵾmp pᵾnt ei ka! Ya na ndi rop peng ei puⱡa rur wu ni, aldpa koⱡpa yant omba kont morum,” nitim. Erot elim ndi nilinga, Jon imp morung. Wote Erot ndi, Jon kan ropa tᵾpa kan manga ila kan ngurum. Erot uⱡ kᵾⱡ itim, ei nambuⱡ emel, amp Erotiyas ei elim nga ᵾngᵾn wu Pilip nga ambᵾm ei manggᵾpa titim. Wote, amp ei ndi, Jon numan ngui ngᵾnggᵾrᵾm.
41006018	Uⱡ ila, Jon ndi rᵾk rᵾk Erot kundpa nimba mel, “Nim ndi, nim nga ᵾngᵾn nga amp ei tᵾk, ropᵾl rokᵾn tin uⱡ ei nga, kapⱡa mon!” nitim.
41006019	Wote, Erotiyas nga numan orunga, Jon ei numan ngui nganggᵾpa, rop kundimp nimba pitim. Ei nga wote, rui narᵾrᵾm uⱡ ei, nambuⱡ emel, king Erot ndi, wu ei numan minal ngurum ei nga kandpa itim.
41006020	Erot ni, Jon nga mundmong inditim. Ei nambuⱡ emel, Erot elim pitim ei, Jon ei wu kai, uⱡ kun kai mbᵾ mint itim ila, elim ndi, Jon tᵾpa rᵾpᵾndrᵾm. Erot ndi, Jon nga ik ei, kum timp mint nimba pitim. Ik kᵾⱡ ndi, Erot etpa numan minal nguⱡnga, wote pilpa kelpa, numan kai pilpa, rᵾk rᵾk Jon nga ik ei, kum mint titim.
41006021	Wote, amp Erotiyas ni, Jon romba pilpa nombuⱡa mam ti kandpa titim. Ei king Erot nga metᵾng ui ei, ekit urum ei kᵾn, Erot ndi, rᵾng mam ti kaⱡpa, elim nga gapman wu ou mbᵾ kᵾn, elim nga el wu mbᵾ kᵾn, wote Galili kona ila nga wu ou mbᵾ, rᵾng mundpa, “Wᵾi!” nitim.
41006022	Wote, amp Erotiyas nga mbuⱡam omba wᵾlt ropa itim ila, Erot nga wamp orung nimbᵾ pᵾkᵾ kandᵾk, numan ndi korung. Wote, wu nuim Erot ni ndi, ambuⱡa ni kundpa nimba mel, “Nim namba mel ti numan mondᵾp timp nᵾkᵾn pᵾn? Na ndi, nim numan mondkᵾn nin mel ei, nim nguimp mint,” nitim.
41006023	Ik mong ronduⱡ mbᵾ nga ou ndupa, Erot ndi, mi tepa ambuⱡa ei, kundpa nitim, “Na mi tent ei, nim namba mel ti, nim numan mondkᵾn wuldᵾn ei nguimp mint. Wote, ya na nga tᵾpa mumuk rui kona ei, rᵾk ila oi ndup orunga nim nguimp ku!” nitim.
41006024	Wote, ambuⱡa ni pena mba, elim nga mam ni, waldpa kᵾn, “Na namba mel ti ngangga namp?” nitim. Mam ndi, kundpa nimba mel, “Jon wamp nu tindi wu ei nga peng,” ei nitim.
41006025	Ambuⱡa ni, tᵾkrᵾpa yant omba kᵾn, king ni, waldpa nimba mel, “Na Jon wamp nu tindi wu ei nga peng ei, numan mondunt. Nim ndi, akup ant ila mendpᵾⱡ, plet tila rᵾk ndukᵾn, mek okᵾn ngui!” nitim.
41006026	Ik ei ndi, etpa wu mumuk ni, ama mbun ngurum. Ei wote, elim ndi, wamp rᵾng ruing ok, morung wamp mbᵾ, mi tepa nitim uⱡ ei ndi, ambuⱡa ei, kundpa mon nimba ei nga, nombuⱡa mam ti, ti nᵾtᵾtᵾm.
41006027	Wote, king ni ndi, elim nga el wu ti tᵾpa mundpa, nimba mel, Jon nga peng ei, mekᵾn ui nitim. El wu ni, kan manga nila mba kᵾn, Jon nga peng ni, ropa koⱡmung itim.
41006028	Wote, el wu ni ndi, Jon nga peng ni, plet ila mepa omba ambuⱡa ni nguⱡnga. Wote, ambuⱡa ni ndi, tᵾpa mam ni ngurum.
41006029	Wote, Jon nga kitip kᵾni wu ni kᵾⱡ ndi, Jon rorung ik ei pilik kᵾn, wu kᵾⱡ ok, Jon nga on ei, tᵾk mek puk, wamp on kona tila on etᵾng.
41006030	Jisas elim nga kitip kᵾni wu ni kᵾⱡ, andᵾk yant ok, en enim uⱡ etᵾng mbᵾ kᵾn, wamp ik mbo rondᵾk etᵾng nimbᵾ mel, Jisas kondᵾk nᵾtᵾng.
41006031	Kona ila wamp ama puⱡi ok, puk mint etᵾng ila, Jisas kᵾn elim nga kitip kᵾni wu kᵾⱡ kᵾn, muⱡ tᵾk rᵾng nok i iti natᵾtᵾng. Wote Jisas ndi, elim nga kitip kᵾni wu ni kᵾⱡ, kundpa nimba mel, “Tᵾn akup kona waka tila, tᵾn tᵾn mbun kᵾn, en enim muⱡ teing,” nitim.
41006032	Wote, wu ni kᵾⱡ, nu kanu ni kᵾⱡ ila, en enim mint kona waka nila purung.
41006033	Wamp minal ndi, wu purung kᵾⱡ, wu namin nᵾk, kandᵾk poⱡ ndᵾmin nᵾk, kona peng elpa elpa mbila wamp ok. Jisas kᵾn elim nga kitip kᵾni wu kᵾⱡ kᵾn, uing kona ila elpa elpa kuimp tek puk, nokundᵾk morung.
41006034	Wote Jisas ni, nu kanu ila ekit omba kᵾndrᵾm mel, wamp minal ok morung. Wamp nimbᵾ kanduⱡnga mel, elim nga mundmong orunga kont minal itim. Nambuⱡ emel, wamp kᵾⱡ ya kng sipsip na ti, rᵾp wu mon etᵾm ni mel, etᵾk mormin kant ei ka, nimba pitim. Wote, ila moⱡpa kᵾn, wamp mbᵾ ik puⱡi mbo inditim.
41006035	-
41006036	Wote, kona ant ei mana puⱡnga, elim nga kitip kᵾni wu ni kᵾⱡ ndi ok, Jisas kundᵾk nᵾk mel, “Kona ant ei mana pum ei ka. Wote kona ila, wamp kat kep, pi napᵾtmin kona kui waka ei nga, wamp mbᵾ pᵾi nᵾkᵾn mundi. Wamp mbᵾ pᵾi nana puk, kongun kona na, wamp pek eng kona nondpa tem mat ila, puk rᵾng na mat, rarᵾp rok kandᵾk tᵾk neing,” nᵾtᵾng.
41006037	Jisas ndi, punt ropa nimba mel, “En enim ndi, wamp mbᵾ rᵾng mat ngᵾi!” nitim. Wote, wu nimbᵾ ndi, int nduk waldᵾk nᵾk mel, “Nim ndi, tᵾn kapⱡa ku moni 200 kina mel wak ropᵾn, bret tᵾpᵾn, wamp mbᵾ ngamina, nuing nᵾkᵾn pilkᵾn nᵾn ei?” nᵾtᵾng.
41006038	Wote Jisas ndi, wu kᵾⱡ waldpa nimba mel, “Enim bret namba iti tek mormun? Puk kᵾnᵾi!” Wote, wu ni kᵾⱡ ndi, kandᵾk kᵾn, Jisas kundᵾk nᵾk mel, “Bret tᵾmbᵾkak pᵾmp ti pip, omba oma raⱡ tetᵾm ei ka!” nᵾtᵾng.
41006039	Wote Jisas ndi, elim nga kitip kᵾni wu ni kᵾⱡ kundpa nimba mel, “Wamp mbᵾ tᵾk mou elpa elpa rondᵾk, mana numa pana ila mana muⱡᵾi nᵾi!” nitim.
41006040	Wote, wamp nimbᵾ 100 nᵾk, 50 nᵾk, mou rok elpa elpa morung.
41006041	Wote Jisas ndi, bret ni kᵾⱡ kᵾn, oma ni raⱡ kᵾn, ambuⱡpa moⱡpa tᵾpa oⱡa ndupa, muⱡ ei kandpa, Got kᵾn angge nimba atinga rurum. Wote elim ndi, bret nimbᵾ, puk ropa tᵾpa, elim nga kitip kᵾni wu ni kᵾⱡ ngurum. Wu ni kᵾⱡ ndi, mek andᵾk, wamp mbᵾ ngurung. Wote Jisas ndi, oma ni raⱡ i ku etpa, puk ropa pendpa, wamp nimbᵾ ngurum.
41006042	Wamp nimbᵾ pora, rᵾng nok kapⱡa endilingina, pᵾlᵾng uⱡ itim.
41006043	Wote, kitip kᵾni wu ni kᵾⱡ ndi, bret na, oma na noⱡina, mana titim nimbᵾ, tᵾk kowᵾ wal 12 mel rok peka rondrung.
41006044	Rᵾng ila molk norung ei, wu 5000 ei mel molk norung.
41006045	Wote, rᵾng nok pora nduⱡungina, Jisas ndi, elim nga kitip kᵾni wu ni kᵾⱡ, tᵾpa nu kanu ni kᵾⱡ ila, rukᵾr ndupa kuimp tek Betseita kona num noi orunga ila, pᵾi nimba mundrum. Wote, elim moⱡpa, wamp nimbᵾ ndi, pᵾi nimba mundrum.
41006046	Wu nimbᵾ pᵾi nimba mundpa kᵾn, Jisas ni, komnga tila oⱡa mba atinga rurum.
41006047	Wote kona ni, epindama elinga, nu kanu ni kᵾⱡ, num rᵾk mil ila, kun purum ni kᵾn, Jisas ni, elim mendpᵾⱡ ya orunga mᵾi nila murum.
41006048	-
41006049	Jisas ni, kᵾndrᵾm mel, elim nga kitip kᵾni wu ni kᵾⱡ morung. Nu kanu ni kᵾⱡ kᵾpkᵾ ndi, ropa noi ya elinga, tᵾp kun mundmin nᵾk etᵾng. Wote, kona rangimba pilpa, min titim ei kᵾn, Jisas ni, wu ni kᵾⱡ morung nila, nu ndi, pol ila oⱡa urum. Jisas ni nondpa omba, wuldᵾng mba elinga, wu ni kᵾⱡ ndi, kandᵾk nᵾk mel, “Kur ti!” nᵾtᵾng. Nᵾk pilik, kei nᵾtᵾng.
41006050	Wote, wu nimbᵾ pora, Jisas kandᵾk mundmong etᵾng. Ni kᵾn, Jisas ndi, kundpa nimba mel, “Mundmong iti nᵾtᵾi! Na ont ei ka!” nitim.
41006051	I nimba kᵾn, Jisas ni, elim nga kitip kᵾni wu kᵾⱡ, nu kanu morung ni kᵾⱡ ila, omba oⱡa puⱡnga, kᵾpkᵾ ni, tᵾngᵾnda mint kᵾr nitim. Ni kᵾn, kitip kᵾni wu ni kᵾⱡ ndi, Jisas kandᵾk kᵾn, rut nᵾtᵾng.
41006052	Nambuⱡ emel, wu kᵾⱡ ndi, Jisas ukᵾ orunga, bret kᵾmp tᵾpa ngurum uⱡ ni, tᵾk mindi namindᵾtᵾng. Ei nambuⱡ emel, wu kᵾⱡ nga en enim nga numan orunga piral ni nᵾndᵾtᵾm.
41006053	Wu ni kᵾⱡ num ni puⱡa rok, ya Genesaret kona orunga ok, nu kanu ni kᵾⱡ nu ila, kan kolk pendᵾtᵾng.
41006054	Wote, wu ni kᵾⱡ, nu kanu ni kᵾⱡ, wak rok ekit orung ni kᵾn, wamp nimbᵾ ndi, Jisas ni unt kandᵾk poⱡ ndurᵾng.
41006055	Wote wamp nimbᵾ, tᵾkrᵾk kona nimbila pora puk, en enim nga rupⱡaima ila, kui wamp nimbᵾ mek, Jisas kona nant ila murum pᵾtᵾng kona nila orung.
41006056	Jisas wamp manga rᵾⱡaip anggᵾtᵾm kona mbila muna, kona peng kel mbila muna, pana kongun kona mbila muna, en enim nga kui wamp mbᵾ mek, mel rarᵾp kona mbila elpa elpa tek molk, Jisas waldᵾk, kui wamp kᵾⱡ ndi, Jisas elim nga muⱡ punt kᵾⱡ minda angina, ndᵾng ndam, wamp mbᵾ, nga kui mbᵾ wang nimba nᵾk pᵾtᵾng.
41007001	Perisi wu mat kᵾn, mi ik mbo wu mat kᵾn, Jerusalem kona molk ok, Jisas murum nila ok, tᵾk polk etᵾk morung.
41007002	Wu nimbᵾ kandrung mel, Jisas nga kitip kᵾni wu nimbᵾ ndi, en enim nga rᵾng nimbᵾ, ki ⱡar pᵾkᵾ norung, ki mbᵾ ⱡumᵾi rui narᵾrᵾng. Uⱡ ei, Perisi wu mbᵾ ndi, itᵾi nᵾtmᵾn uⱡ ei mel iti natᵾtᵾng.
41007003	Ya wu Perisi na, Jura wamp wei mbᵾ pᵾkᵾ, en enim wu anda kouwᵾmin mbᵾ ndi, ik mbo endᵾk nᵾk mel, rᵾng nuing etᵾk kᵾn, kuimp tek ki ⱡumᵾi rok kai etᵾk kᵾn, wote rᵾng nᵾi nᵾtᵾng.
41007004	Wote, uⱡ mat etᵾng mbᵾ, rᵾng rarᵾp rok tᵾtᵾng mbᵾ, nuing pilik kuimp tek, ki ⱡumᵾi mint rorung! Wote, mi ik unt nga mat, pep rorung mbᵾ, ya kap na, nu ming na, rᵾng nuing pilik morung rat pol na mel mbᵾ, ⱡumᵾi rok kai mint etᵾng.
41007005	Wote, Perisi wu mbᵾ kᵾn, mi ik mbo wu na mbᵾ ndi, Jisas waldᵾk nᵾk mel, “Nambuⱡ emel, nim nga kitip kᵾni wu kᵾⱡ ndi, tᵾn nga anda kouwᵾmin kᵾⱡ nga man ngurung ik mbᵾ, pep rui narᵾk, rᵾng mbᵾ ki ⱡar pᵾkᵾ nonmᵾn ei ka!” nᵾtᵾng.
41007006	Jisas ndi, punt ropa nimba mel, “Painui wu Aiseiya ndi, enim wamp mbᵾ, ik kol rormᵾn,” nitim. “Ei enim keta kᵾng ila, ik nᵾtmᵾn wu nimbᵾ nimba kᵾn, mon ropa mundrum, ‘Wamp rᵾⱡaip kᵾⱡ ndi, enim nga numan ei mek puk, ronggᵾt elpa tek na nga mbi ei, keta kᵾng ila mint paka rondᵾrmᵾn.
41007007	Wote, wamp mbᵾ ndi, mᵾi kona ila wamp nga mi ik mim etᵾng mbᵾ pilik, Got nga mi ik kupa ei, nᵾk pilik wamp mbᵾ, mbo rondurmᵾn. Wote, Got nga mbi paka runding uⱡ ei iti natᵾk. En enim wamp nga mi ik ei, mint pep rormᵾn.’
41007008	Enim Got nga mi ik kᵾⱡ wak rok, mᵾi kona wamp nga ik mong kᵾⱡ pep ronmᵾn ei ka!” nitim.
41007009	Wote Jisas ndi, nimba mel, “Enim pilik kai etᵾk, Got nga mi ik mong ei, wak rok, en enim nga anda kouwᵾmin mbᵾ nga uⱡ etmin mbᵾ pep ronmᵾn.
41007010	Moses nga mi ik mong ndi, nimba mel, ‘Nim nga tipanᵾm manᵾm raⱡ tᵾkᵾn ou ndui. Wamp nam ti ndi, elim nga tipam mam raⱡ nimba kit mondum ndam, wamp ei rok kunding,’ nitim.
41007011	-
41007012	Wote, ya enim ndi, ik mbo rondᵾrmin ei, wu ti mel mat tepa moⱡum ndam, wu ei ndi, kapⱡa mel mbᵾ ndi, elim nga tipam mam raⱡ kep, tᵾpa rapᵾndᵾmba. Wote, wu ei ndi, wamp raⱡ kundpa nimba mel, ‘Mel kᵾⱡ oi ndup elpa tent kᵾⱡ, Got nga mendpᵾⱡ,’ nᵾtᵾm. Uⱡ ei ndi, tipam mam raⱡ tᵾpa rapᵾndᵾk napᵾndᵾmba ei nga tᵾpa ora ndurum.
41007013	Ik mong ila, enim ndi, wamp ik mbo ronduⱡina kᵾn, Got nga ik mong ei, wak rormᵾn. Wote, uⱡ i etpa mat ou ndupa enim etmin ku,” nitim.
41007014	Wote Jisas ndi, wamp minal morung nimbᵾ, aldpa wi ropa rukᵾr tᵾpa kundpa nimba mel, “Na nga ik i, enim wamp pora kum tek, pilik kai itᵾi!
41007015	Tᵾn nga rᵾng mat normᵾn kᵾⱡ ndi, tᵾn etpa kit mundi namᵾndrᵾm. Wote rᵾng mat, wamp nga numan rukᵾr orunga, pepa ekit orum kᵾⱡ ndi, wamp ei etpa kit mondrum.
41007016	[Enim kum nombuⱡa tem ndam, ik ei kum tek pilᵾi!” nitim.]
41007017	Wote Jisas ni, wamp minal morung nimbᵾ, wak ropa omba, manga ila murᵾk puⱡnga kᵾn, elim nga kitip kᵾni wu ni kᵾⱡ ndi, Jisas ik ek rurum ei nga puⱡ ei, nimba ngangga, nᵾk waldᵾtᵾng.
41007018	Jisas ndi, wu ni kᵾⱡ kundpa nimba mel, “Enim pilik kai iti natᵾnmin ei? Ya wamp mat iting ei mel, enim enmin ei ka! Mel mat ekit orunga tepa rukᵾr purum mbᵾ ndi, wamp etpa kit mundi namᵾndrᵾm.
41007019	Nambuⱡ emel, mel kᵾⱡ ndi, wamp nga mundmong ila rukᵾr pi napᵾrᵾm. Mel kᵾⱡ ndi, wamp nga te pilᵾng ila mba, ti raⱡpa omba ekit purum.” (Jisas i nitim uⱡ ei ndi, rᵾng mbᵾ pora, kapⱡa nuing mint nitim.)
41007020	Wote Jisas ndi, nimba mel, “Wamp nga numan rukᵾr orunga, pepa ekit orum mel kᵾⱡ ndi, wamp ei etpa kit mondrum.
41007021	-
41007022	Wamp ti nga mundmong rukᵾr orunga pepa, ekit orum uⱡ kᵾⱡ ndi, numan kit mbᵾ mbo ronduⱡnga, uⱡ kit mbᵾ mint etmin. Wote kindᵾp nombun, wamp rop kondpᵾn, wu amp kandpa kum pindi uⱡ ei kᵾn, wamp ti nga mel ei, kandᵾp kum pindi uⱡ ei etpᵾn, uⱡ kit mbᵾ etᵾk, ik kol ropᵾn, kara mbun etmin, wamp mat nga ik mbuldung orunga nᵾndᵾk, meka rok, numan mbo pi nᵾpi wamp mel raⱡpᵾn etmin.
41007023	Uⱡ kit mbᵾ ndi, wamp nga numan rukᵾr orunga, tepa ekit omba wamp nga numan etpa kit mondrum.”
41007024	Wote Jisas ndi, kona ni wak ropa mba, Taiya kona peng ou nila nondpa purum. Jisas manga tila mukᵾr mba wamp na ti ndi, elim murum kona ei, pili napᵾlᵾng nimba pitim. Ei wote, mo ropa moⱡmba mel kapⱡa mon itim.
41007025	Ni kᵾn, amp ti, elim nga mbuⱡam ambuⱡa ei, kur kit rukᵾr orunga murum. Ei ndi, Jisas nga timan ik ei pilpa kᵾn, omba Jisas nga kᵾmp puⱡ nila rumᵾⱡi pitim.
41007026	Amp ei, Grik amp ei, wote Siriya Ponisiya kona ila metᵾng. Amp ei ndi, Jisas waldpa nimba mel, elim nga mbuⱡam ambuⱡa ei nga kur kit morum ei, tᵾpa mundangga nitim.
41007027	Wote Jisas ndi, amp ni, kundpa nimba mel, “Tᵾn kangambuⱡa kᵾⱡ rᵾng unt kuimp tepᵾn ngamᵾn. Kangambuⱡa kᵾⱡ nga rᵾng mbᵾ, roldᵾp tᵾpᵾn, owa mbᵾ nguimin mel kapⱡa mon,” nitim.
41007028	Amp ni ndi, nimba mel, “Nuim ye! Ei, kupa nᵾn ei nga, wote owa mbᵾ ndi, kangambuⱡa mbᵾ rᵾng noⱡina, gurpa nde pol ila mana purum mbᵾ, kapⱡa nuing mint,” nitim.
41007029	Wote Jisas ndi, amp ni, kundpa nimba mel, “Nim nga ik mong punt ron ei kᵾn, nim mang kona pi! Pukᵾn kᵾn, kur kit ni, nim nga ambuⱡa ei, wak ropa omba ekit pum!” nitim.
41007030	Amp ni, mang kona mba kᵾndrᵾm mel, kur kit ni, ambuⱡa ni, wak ropa, omba ekit puⱡnga, ambuⱡa ni rupⱡaima nila ur pitim.
41007031	Jisas ni, Taiya kona ruk ting ni wak ropa, Sairon kona mba, num Galili nila purum. Kona peng 10 tetᵾm kona ila purum.
41007032	Ni kᵾn, wamp mat ndi, wu ti kum ngumba, ik mindil ngumba nitim ni mek ok, Jisas waldᵾk kᵾn, elim nga ki ei ndi, wu ei ᵾmbᵾⱡangga nᵾk mek orung.
41007033	Wote Jisas ndi, wamp minal morung nimbᵾ, muⱡeing nimba mondpa, wu ni mint tᵾpa mepa, elim nga ki ruⱡ ni ndi, wu ni nga kum nombuⱡa nila ᵾmbrᵾm. Wote, ol ropa kᵾn, wu ni nga keta anmbil ni minda ndurum.
41007034	Wote Jisas ni, tᵾpa oⱡa ndupa, wi muⱡ ni kandpa kᵾn, muⱡnga tᵾpa i etpa, nimba mel, “Epaata!” Ik ei nga puⱡ ei mel, “Kum ei pilaⱡa nangga!” nitim.
41007035	Tᵾngᵾnda mint, wu ni ik pilpa wote, elim nga kum ni pilaⱡa nilinga, wote keta anmbil ni pinda nilinga wu ni, ik puⱡ mondpa nitim.
41007036	Wote Jisas ndi, wamp mbᵾ kundpa, “Uⱡ ei nga wamp mat kundᵾk ni nᵾnᵾi mon!” nitim. Ni kᵾn, pilik kelik wamp ou ndupa ndi, wamp mat kundᵾk nᵾtᵾng.
41007037	Wote, wamp mbᵾ pilik min ngᵾn mundᵾk, “Wu ei uⱡ kai kᵾⱡ nambuⱡ etpa enim! Wote, uⱡ kᵾⱡ elinga, wamp kum ngui mbᵾ ik pilik, ik ni nandᵾtmᵾn wamp mbᵾ, ik nᵾnmᵾn ei ka!” nᵾtᵾng.
41008001	-
41008002	Rumbᵾⱡ mat omba puⱡnga, aldpa wamp minal orung. Wote wamp nimbᵾ, rᵾng nuing mat mon elinga, Jisas ndi, elim nga kitip kᵾni wu ni kᵾⱡ, wi ropa rukᵾr tᵾpa kundpa nimba mel, “Na wamp kᵾⱡ nga kont enim. Ei nambuⱡ emel, wamp kᵾⱡ na kᵾn rumbᵾⱡ raldika muⱡmᵾn ni nga, wote rᵾng nuing mat ti natᵾtᵾm.
41008003	Wote na ndi, rᵾng ngui nganggᵾp, wamp kᵾⱡ wak rop mundunt ndam, wamp mat kona ruⱡ mbila ong mbᵾ, nombuⱡa rᵾk ting ila pangina, kump kun ndi, kump ambuⱡpa ropa mundᵾmba,” nitim.
41008004	Elim nga kitip kᵾni wu ni kᵾⱡ ndi, elim waldᵾk nᵾk mel, “Kona waka wei ila, wamp nam ti ndi, rᵾng kandpa tᵾpa, wamp mbᵾ ngumba kapⱡa endᵾmba nda?” nᵾtᵾng.
41008005	Jisas ndi, waldpa nimba mel, “Enim bret namba iti tek mormun?” nitim. Wu ni kᵾⱡ ndi, punt rok nᵾk mel, “Bret 7 tep mormun,” nᵾtᵾng.
41008006	Jisas ndi, wamp minal morung nimbᵾ, nimba mel, “Mana muⱡᵾi!” nitim. Wote, bret 7 ni kᵾⱡ tᵾpa, Got kᵾn angge nimba, ambuⱡpa pok ropa, elim nga kitip kᵾni wu nimbᵾ ngumba. “Wamp mbᵾ tᵾk ngᵾi!” nitim. Wote, kitip kᵾni wu ni kᵾⱡ ndi, wamp nimbᵾ mok rok ngurung.
41008007	Wote, wu ni kᵾⱡ, oma onunga kᵾralt kunda ku tek morung. Ni kᵾn, Jisas ndi tᵾpa, Got kᵾn oma kᵾⱡ nga angge nimba, elim nga kitip kᵾni wu ni kᵾⱡ kundpa nimba mel, “Oma kᵾn, kunda ngᵾi!” nitim.
41008008	-
41008010	Wamp 4000 mel morung nimbᵾ pᵾkᵾ, rᵾng nok kapⱡa endᵾtᵾng. Wote, kitip kᵾni wu ni kᵾⱡ ndi, wamp rᵾng noⱡina, mana titim nimba, tᵾk kowᵾ wal 7 mel rok peka rondrung. Jisas ndi, wamp minal nimbᵾ pᵾi nimba mundpa, elim nu kanu nila omba oⱡa mba, elim nga kitip kᵾni wu ni kᵾⱡ kᵾn, Dalmanuta kona ila purung.
41008011	Perisi wu mat ndi, Jisas kᵾn ok, puⱡ mondᵾk, ik ou nduk nᵾtᵾng. Wu kᵾⱡ ndi, Jisas oⱡa tᵾp kᵾnmin nᵾk pilik, Jisas waldᵾk uⱡ rᵾpndi mat itangga kandpᵾn kᵾn, Got elim ndi, tᵾpa mundrum wu ti, nimp pilmin nᵾtᵾng.
41008012	Wote Jisas ndi, elim nga numan orunga, mbun tᵾpa nimba mel, “Nambuⱡ emel, wamp kᵾⱡ ndi, akup ant ila, uⱡ rᵾpndi mat nga waldᵾnmᵾn? Mon! Na enim ik kupa ei kundᵾp nᵾnt, ‘Na ndi uⱡ rᵾpndi ti akup ant ila tᵾp ora ndui nᵾndimp mon!’” nitim.
41008013	Wote Jisas ndi, wamp nimbᵾ, wak ropa kelpa mba, nu kanu nila oⱡa mba, num ni puⱡa ropa mba, nu ᵾldᵾ noi orunga purum.
41008014	Kitip kᵾni wu ni kᵾⱡ ndi, tᵾk apra nduk, bret mat wote, nuing ei nga pendᵾk, mek ui nawᵾrᵾng. Bret tenda ti mint, nu kanu nila titim.
41008015	Wote Jisas ndi, elim nga wu ni kᵾⱡ, ronduⱡ mundpa, kundpa nimba mel, “Kandᵾk kun etᵾk muⱡᵾi! Enim ya Perisi wu kᵾⱡ nga yis mel, uⱡ etmin kᵾⱡ kᵾn, wote Erot nga yis mel, enim kᵾⱡ kᵾn, enim kᵾn rukᵾr omba ei nga tᵾk mendᵾk muⱡᵾi!” nitim.
41008016	Wu ni kᵾⱡ en enim ndi, ik palk, int yant etᵾk nᵾk mel, “Jisas ndi, ik i etpa ninim ei, nambuⱡ emel, tᵾn bret mat mon. Ei nga ninim nda?” nᵾtᵾng.
41008017	Jisas ndi wu kᵾⱡ nga ik nᵾtᵾng ni pilpa kᵾn, wu kᵾⱡ waldpa nimba mel, “Nambuⱡ emel, enim na palk nimin. Enim bret mon ei nga nimin nda? Enim pilik kun iti natᵾk, kandᵾk kai iti natᵾnmᵾn ei? Enim numan ti kep, mon ei ka!” nitim.
41008018	-
41008019	Enim mong anggᵾtᵾm ant ko, wote enim kᵾni nakᵾnmin ei? Wote, enim kum anggᵾtᵾm ant ko, wote enim pili napᵾnmᵾn ei? Enim na ndi, bret 5 pok rop tᵾp wamp 5000 ngur ni, tᵾk mindi namᵾndᵾnmᵾn ei? Wote, rᵾng mana titim mbᵾ nga kowᵾ wal, namba iti enim rakᵾlᵾngina peka rurum?” nitim. Wote, wu ni kᵾⱡ ndi, punt rok nᵾk mel, “Kona wal 12,” nᵾtᵾng.
41008020	Wote Jisas ndi, nimba mel, “Na ndi bret 7 pok rop tᵾp, wamp 4000 ngur ei kᵾn, rᵾng mana titim mbᵾ nga kowᵾ wal, namba iti tᵾk rakᵾtᵾng?” nitim. Wu ni kᵾⱡ ndi, punt rok nᵾk mel, “Wal 7,” nᵾtᵾng.
41008021	Wote Jisas ndi, waldpa nimba mel, “Akup ei kᵾn, enim pilik kai iti natᵾnmᵾn ei?” nitim.
41008022	Wu ni kᵾⱡ, Betseita kona nila oⱡungina, wamp mat ndi, wu mong titim ti mek, Jisas kᵾn orung. Jisas ndi, wu ei ki ei ndi, minda ndangga nᵾk, kont it ik ranggᵾk waldᵾtᵾng.
41008023	Jisas ndi, mong ti wu ni, manga rᵾⱡaip ei, wak ropa, ki ambuⱡpa mepa ekit purum. Wote, ol ropa tᵾpa, wu ni nga mong nila mondpa, elim nga ki ni raⱡ tᵾpa, wu ni nga mong raⱡ ila ambuⱡpa, wu ni waldpa nimba mel, “Nim mel mat kan ei?” nitim.
41008024	Wote wu ni, tᵾpa oⱡa ndupa kandpa kᵾn nimba mel, “Wote, na wamp mbᵾ kant ei, nde mel nombuⱡa andᵾk, pok pok enmin ei ka!” nitim.
41008025	Jisas aldpa elim nga ki ni raⱡ tᵾpa, wu ei nga mong pol ila oⱡa titim. Wote ei kᵾn, wu ni ronduⱡ mondpa, kᵾndrᵾm ei kᵾn, mong ni raⱡ omba kapⱡa elinga, mel nimbᵾ, kandpa mbi ndurum.
41008026	Wote Jisas ndi, wu ni ronduⱡ mundpa, kundpa nimba mel, “Nim mang kona int pi! Wote, manga rᵾⱡaip moⱡᵾp, onmbᵾⱡ kona nila, pi nᵾpi mon!” nitim.
41008027	Wote, Jisas kᵾn elim nga kitip kᵾni wu kᵾⱡ kᵾn puk, Sesariya Pilipai manga rᵾⱡaip ila nondpa purung. Nombuⱡa mam rᵾk ting ila puⱡᵾngina, Jisas ndi, wu ni kᵾⱡ waldpa nimba mel, “Wamp mbᵾ ndi, na kundᵾk, wu nam ei nᵾtmᵾn?” nitim.
41008028	Elim nga kitip kᵾni wu ni kᵾⱡ ndi, punt rok nᵾk mel, “Wamp mat ndi, nimba nᵾk mel, ‘Nim wamp nu tindi wu Jon ei,’ nᵾtmᵾn. Wamp mat ndi, ‘Nim wu Elaija,’ nᵾtmᵾn. Wamp mat ndi, ‘Nim painui wu mbᵾ nga ti,’ nᵾtmᵾn,” nᵾtᵾng.
41008029	“Wote, enim wu kᵾⱡ ndi, na nam nᵾk pᵾnmᵾn?” Jisas ndi, wu nimbᵾ waldpa. Ni kᵾn, Pita ndi, punt ropa nimba mel, “Nim Got nga ngurum wu Kraist ei ka!” nitim.
41008030	Wote Jisas ndi, wu ni kᵾⱡ kundpa nimba mel, “Wamp ti, na Kraist nᵾk kundᵾk ni nᵾnᵾi mon!” nitim.
41008031	Wote Jisas ndi, puⱡ mondpa, elim nga kitip kᵾni wu kᵾⱡ ik mbo endpa, nimba mel, “Muⱡᵾⱡ Wu Kupa oⱡa mana urum ei, mindil ou ndupa nomba. Wote, manga wingti rᵾp wu kᵾn, Pris kᵾⱡ nga wu kuimbal mbᵾ kᵾn, mi ik mbo wu mbᵾ kᵾn, wu ei tᵾk mbuⱡ ngangina, rok kundangina koⱡmba. Wote, rumbᵾⱡ raldika omba pangga, wu ei, ⱡoporpa kont moⱡmba,” nitim.
41008032	Jisas ndi, ik kᵾⱡ nimba piral ndupa, wu kᵾⱡ ngurum. Wote Pita ndi, Jisas tᵾpa mepa kona ᵾldᵾ tila mba, ik ronduⱡ mundpa nitim.
41008033	Wote Jisas ndi, tᵾpa ropᵾl ropa, elim nga kitip kᵾni wu ni kᵾⱡ kandpa kᵾn, Pita ik ronduⱡ mundpa nimba mel, “Na pa, kur Seitan ye!” nitim. Jisas ndi, nimba mel, “Nim nga numan ei, Got kᵾn ui nawᵾnᵾm mon! Ya mᵾi ila wamp mbᵾ nga numan ila pilkᵾn nᵾn!” nitim.
41008034	Wote Jisas ndi, wi ropa wamp nimbᵾ kᵾn, elim nga kitip kᵾni wu ni kᵾⱡ kᵾn, kundpa nimba mel, “Wamp nam ti, na kᵾn uimp nimba pilim ndam, elim nga nimba pili napilpa, elim nga nde peta ei, koma ropa mepa, na kᵾn pep ropa wangga!
41008035	Wote, wamp nam ti, elim nga kᵾng ei nga mint nimba pilim ndam, wamp ei kont mba muⱡ uⱡ ei, wak romba. Wote, wamp nam ti, elim nga kᵾng ei kᵾn, na nga rᵾnang ik kai kᵾⱡ kᵾn, na nga nimba wak rom ndam, elim nga kont mba mul uⱡ ei, wak rui narᵾmba mon.
41008036	Wamp nam ti ndi, mᵾi kona ila mel mbᵾ numan ngumba. Elim nga kont mba mul uⱡ ei, wak rom ndam, mᵾi kona mel mbᵾ ndi, elim tᵾpa rapᵾndᵾmba mel nant?
41008037	Wote, namba mel ti ndi, ya wu ei nga kont mba mul uⱡ ei, rop ropa yant tᵾmba nda?
41008038	Wote, wamp nam ti ndi, uⱡ kit mbᵾ eng kona mbila kep, Got numan ngui nganggᵾrmᵾn kona mbila kep, na nga ik mong ei, nimba ngumba ei nga pipil kuⱡum ndam, Muⱡᵾⱡ Wu Kupa oⱡa mana urum wu ei, Got nga uⱡ eng nui mbila moⱡpa, anggelo wingti mbᵾ kᵾn, yant om ei kᵾn, wamp ei pipil kuⱡmba,” nitim.
41009001	Wote Jisas ndi, wamp nimbᵾ kundpa nimba mel, “Na enim ik kupa ei, kundᵾp nᵾnt. Ya ila wamp mormin mbᵾ nga mat kuⱡi ralk, kont molk kᵾnangina, Got nga wamp tᵾpa mumuk rui uⱡ ronduⱡ mbᵾ, kᵾmp kum mepa omba,” nitim.
41009002	Wote, rumbᵾⱡ 6 omba puⱡnga kᵾn, Jisas ndi, Pita, Jeims, Jon kᵾn tᵾpa mepa komnga mong tila oⱡa purum. Wote, en enim kou morung. Wote, wu ni kᵾⱡ molk kandrung mel, Jisas ni, kᵾng elpa ti mel tᵾpa kurum.
41009003	Wote, Jisas nga muⱡ nimbᵾ, eng omba kurᵾmᵾⱡa itim. Ei ya mana mᵾi kona ila wamp na ti ndi, mul mbᵾ ⱡumᵾi roⱡina, i iti natᵾtᵾm ei mel itim.
41009004	Wote, kitip kᵾni wu raldika ni kᵾⱡ kandrung mel, Elaija kᵾn Moses raⱡ Jisas kᵾn ik nᵾtᵾng.
41009005	Pita ndi, Jisas kundpa nimba mel, “Ik mbo wu ye! Tᵾn uⱡ kai ti ni etpᵾn ombᵾn ya ila moⱡmᵾn. Tᵾn ndi, muⱡ manga raldika kat rakpᵾn, ti nim nga, ti Moses nga, wote ti Elaija nga,” nitim.
41009006	Pita ndi, ik i nitim, ei nga, wu kᵾⱡ ama mundmong etᵾk, ik ti ning ei nga pilik rundrᵾng.
41009007	Wote, kupa kat omba kᵾn, wu ni kᵾⱡ tᵾpa kun rurum. Kopa nila, ik mong ti nimba mel, “Ya ei, na nga kangᵾm aⱡᵾm ei, wu ei nga ik ei, kum tiyᵾi!” nitim.
41009008	Wote, wu ni kᵾⱡ nondpa tᵾk ropᵾl rok kandrung mel, wamp na ti, kᵾni nakᵾndrᵾng. Jisas mint en enim kᵾn murum.
41009009	Wu ni kᵾⱡ, komnga mong nila mana orung ni kᵾn, Jisas ndi, wu ni kᵾⱡ kundpa nimba mel, “Ya enim kanmin uⱡ ni kᵾⱡ wamp na ti kundᵾk ni nᵾnᵾi mon! Pilik muⱡangina, tᵾnggᵾt Muⱡᵾⱡ Wu Kupa ei, koⱡpa tikil rom ei kᵾn, ik ei nᵾk mot ndᵾi,” nitim.
41009010	Wu ni kᵾⱡ Jisas nga nitim ik ni, kum tek wote, en enim ik nᵾk int yant etᵾk nᵾk mel, “Koⱡpa tikil rui uⱡ ei nga puⱡ ei, namba uⱡ ti nda?” nᵾtᵾng.
41009011	Wote wu ni kᵾⱡ ndi, Jisas waldᵾk nᵾk mel, “Nambuⱡ emel, mi ik mbo wu kᵾⱡ ndi, nᵾk mel, Elaija ei kuimp tepa omba nᵾtmin?”
41009012	Jisas ndi, ik ei punt ropa nimba mel, “Elaija ei kupa kuimp tepa omba kᵾn, mel mbᵾ tᵾpa kun etmba. Ei nga nambuⱡ emel, Got nga rᵾnang ik kai ei ndi, nimba mel, Muⱡᵾl Wu Kupa ei, mindil mam ei nangga, wote tᵾk mbuⱡ ngok iting?
41009013	Na enim kundᵾp nᵾnt, Buk Wingti ei ndi, wu ei nga nᵾndᵾtᵾm ni mel. Elaija ya unt urum. Wote, wamp mbᵾ ndi, namba uⱡ mat etᵾng ei nga, en enim ndi itmin nᵾk pᵾtᵾng ei mel ku etᵾng,” nitim.
41009014	Wote ok, kitip kᵾni wu kat kandrung mel, wamp ama puⱡi ndi, wu kᵾⱡ morung kona nila tᵾk pok etᵾng. Wote, ila nga mi ik mbo mat ndi, wu kᵾⱡ kᵾn, ik mat tek rombulk nᵾtᵾng.
41009015	Wote, wamp nimbᵾ ndi, Jisas urum ila, kandᵾk, ama rut nᵾk, tᵾkrᵾk puk, rawe etᵾk tᵾtᵾng.
41009016	Jisas ndi, elim nga kitip kᵾni wu ni kᵾⱡ, waldpa nimba mel, “Enim nambuⱡ emel, ik mura mel wu kᵾⱡ kᵾn enim?” nitim.
41009017	Wamp minal morung nimbᵾ nga wu ti ndi, punt ropa nimba mel, “Ik mbo wu ye! Na nga kang ei kur kit rukᵾr orunga moⱡnga, ik ni nandᵾtᵾm ei nga, nim kᵾn mep ont.
41009018	Wote, ui mat kᵾn, kur kit nga ui ei orum ei kᵾn, kang ei ropa munduⱡnga, mᵾi ila mba pelinga, keta paip mepa gu mbᵾ rᵾndᵾⱡ mong nomba. Wote kᵾng mbᵾ, ama ronduⱡ tᵾpa ngᵾngᵾn ndurum. Wote na ndi, nim nga kitip kᵾni wu kᵾⱡ, kundᵾp kur kit ei, tᵾk mundᵾi nᵾnt. Ei kᵾn wote, wu kᵾⱡ ndi, kapⱡa iti nᵾting mon!” nitim.
41009019	Jisas ndi, ik ei pilpa, wamp nimbᵾ kundpa nimba mel, “Enim wamp mbᵾ nga mondpa pili mat mon! Na enim kᵾn moⱡᵾp, ik mbo endᵾp, namba iti endᵾt. Ui namba iti, na ndi, enim nga mbun koma rundimp? Kang ei, mek ya na kᵾn wᵾi!” nitim.
41009020	Wote, kang ni mek, Jisas kᵾn oⱡᵾngina, wote kur kit ni, Jisas kandpa kᵾn, kang ni tᵾngᵾnda ropa munduⱡnga, mba mᵾi nila pepa purⱡi marⱡi anduⱡnga, keta paip mbᵾ, elim omba purum.
41009021	“Nant kᵾn, kang ei uⱡ ei mel itim?” nimba, Jisas ndi, kang ei nga tipam wuldᵾtᵾm. Wu ni ndi, punt ropa nimba mel, “Ama, kor nga kang kel kᵾn itim.
41009022	Wote, ui mat ou ndupa, kur kit ei ndi, kang ei rop kundimp nimba pilpa kᵾn, ropa tᵾpa ndip na, nu na mbila, rᵾk ndumba itim. Wote nim ndi, kapⱡa nᵾkᵾn pin ndam, nim ndi, tᵾn kont kulkᵾn tᵾkᵾn rupᵾndi,” nitim.
41009023	Jisas ndi, nimba mel, “Wote, wamp nam ti ndi, Got kun mondpa pilim ndam, mel mbᵾ pora, kapⱡa iting mint,” nitim.
41009024	Wote, kang ni nga tipam ndi, ka etpa mindil tᵾpa nimba mel, “Na kupa mondᵾp pᵾt ei nga, wote onunga kot kapⱡa mon. Nim ndi, na tᵾkᵾn rapundkᵾn na nga mondpa pili ei ronduⱡ nga!” nitim.
41009025	Jisas ndi, kᵾndrᵾm mel, wamp ama puⱡi ok mᵾk rok, en enim tᵾk kum ruing elingina, kur kit ni kundpa nimba mel, “Nim keta mum kᵾn, kum ngui kur ei, na ndi nim kundᵾp nᵾnt, ‘Nim kang ei, wak rokᵾn kelkᵾn ekit ui!’ Wote aldpa okᵾn, rukᵾr pi nᵾpi mon,” nitim.
41009026	Kur kit ni, kei nimba kang ni, ronduⱡ ropa monduⱡnga, wote kang ni, wak ropa, elim kelpa ekit urum. Kang ni, koⱡpa mel titim. Wamp mbᵾ ndi, kᵾmp kᵾm nᵾk mel, “Kang ni konum,” nᵾtᵾng.
41009027	Wote Jisas ndi, kang ni, ki ambuⱡpa tᵾpa rapundpa, oⱡa tilinga, oⱡa ᵾnggᵾtᵾm.
41009028	Wote Jisas ni, omba manga tila mukᵾr moⱡnga kᵾn, elim nga kitip kᵾni wu ni kᵾⱡ kᵾn mint molk, elim waldᵾk nᵾk mel, “Nambuⱡ emel, tᵾn ndi, kur kit ni, tᵾpᵾn ekit ndui nᵾndmᵾn?” nᵾtᵾng.
41009029	Jisas ndi, punt ropa nimba mel, “Atinga rui uⱡ ila mendpᵾⱡ, kapⱡa tᵾk munding, wei uⱡ tila kapⱡa mon,” nitim.
41009030	Jisas kᵾn, elim nga kitip kᵾni wu ni kᵾⱡ kᵾn, kona ni, wak rok rᵾk, Galili kona ila purung. Wamp na ti ndi, Jisas elim murum kona ei pili nᵾpᵾleing nimba pitim.
41009031	Ei nambuⱡ emel, ui ei kᵾn, elim nga kitip kᵾni wu kᵾⱡ, ik mbo inditim. Ik mbo endpa ei nimba mel, “Muⱡᵾl Wu Kupa ei, tᵾk wu kat ngangina kᵾn, rok kunding. Wote, rumbᵾⱡ raldika omba pangga, elim ⱡoporpa kont moⱡmba,” nitim.
41009032	Wote, wu kᵾⱡ ik mbo inditim ei nga puⱡ ei, pilik kun iti natᵾtᵾng. Wote, elim wuldᵾng ei nga mundmong etᵾng.
41009033	Wu ni kᵾⱡ Kaperniyum kona ok kᵾn, manga tila mukᵾr puk moⱡina, Jisas ndi, elim nga kitip kᵾni wu ni kᵾⱡ waldpa nimba mel, “Enim namba mel ti nga nombuⱡa mam ila, ik ou nduk nᵾk onmᵾn?” nitim.
41009034	Wote, wu ni kᵾⱡ ndi, Jisas punt rok ik ti, ni nandᵾtᵾng. Ei nambuⱡ emel, nombuⱡa mam nila, en enim ndi, ik palk nᵾk, en enim nga wu nuim kuimbal ei, nam moⱡmba nᵾtᵾng.
41009035	Wote Jisas ni, mana moⱡpa, kitip kᵾni wu 12 ni kᵾⱡ, wi ropa rukᵾr tᵾpa kundpa nimba mel, “Wote, wu nam ti, kuimbal muⱡimp nimba pilim ndam, wu ei omba, akil tepa wamp mbᵾ nga pora, kindmant wamp moⱡmba,” nitim.
41009036	-
41009037	Wote Jisas ndi, kangambuⱡa ti tᵾpa kᵾn, en enim nga kuimp keta nila oⱡa mondpa. Elim nga ki ni raⱡ ndi, kangambuⱡa ni kanggilpa kᵾn, wu ni kᵾⱡ kundpa nimba mel, “Wamp nam ti ndi, na nga mbi ila nga nimba, kangambuⱡa kᵾⱡ nga ti, rawe etpa tᵾm ndam, na rawe etpa tᵾmba. Wote, wamp nam ti ndi, na rawe etpa tᵾm ndam, ei na mint mon. Ei, wu nam ti, na tᵾpa mundrum wu ei, kunda ku rawe etpa tᵾmba,” nitim.
41009038	Jon ndi, Jisas kundpa nimba mel, “Ik mbo wu ye! Tᵾn wu ti kᵾndᵾrmᵾn ei ndi, kur kit mbᵾ, nim nga mbi ila nga nimba tᵾpa mundrum. Ei nga, tᵾn ndi wu ei, kundpᵾn iti nᵾtangga mon! Ei nambuⱡ emel, wu ei tᵾn nga rᵾⱡaip ila mon,” nitmin.
41009039	Jisas ndi, kundpa nimba mel, “Wu ei mon ni nᵾnᵾi! Wote, wamp na ti ndi, uⱡ rᵾpndi mat na nga mbi ila em ndam, wote na kᵾn ik kit mat tᵾkrᵾpa ni nanᵾmba.
41009040	Wamp nam ti ndi, tᵾpa pei mundi namᵾndᵾmba wamp ei, wamp tᵾn nga.
41009041	Ik kupa ei, enim kundᵾp nᵾnt. Wamp nam ti ndi, enim kandpa kᵾn, enim Kraist nga wu kᵾⱡ nimba, nu kuⱡpa ngum ndam, wamp ei nga tᵾpa rapᵾndᵾm uⱡ ei, mana pi napᵾmba. Got ndi, mel ti punt ropa ngumba,” nitim.
41009042	“Wote, wamp nam ti ndi, mondᵾk pili kangambuⱡa kᵾⱡ kᵾn, uⱡ kit mat itangina kᵾn, na kᵾn mondᵾk pᵾtmᵾn uⱡ ei, wak rong ndam, ku mam ti tᵾk, wamp ei nga nuim kan ila komnga kulk, rok tᵾk num kuta ila mana ndung ndam, kapⱡa.
41009043	Ei nga, nim nga ki ei ndi, uⱡ kit mat etpa, nim nga mondpa pili ei, etpa kit mondum ndam, ki ei koⱡmung etkᵾn mundi! Wote, nim ki tenda mint tekᵾn molkᵾn, uⱡ nga kona ila kont muⱡᵾn ei ndi, kapⱡa etmba. Wote, nim ki raⱡ, kunda tekᵾn, mbi paka ndam, nim ndip kumbᵾⱡi nambrᵾm ndip ila pin.
41009044	[Ya kona ila kora mong kora kel kel mat mormin mbᵾ, kuⱡi nakᵾrmin. Wote ndip ei, kumbᵾⱡi nambrᵾm ku].
41009045	Wote, nim nga kᵾmp ei ndi, uⱡ kit mat etangga kᵾn, nim nga mondpa pili orunga, etpa kit mondum ndam, kᵾmp ei koⱡmung etkᵾn mundi! Nim kᵾmp tenda mint tekᵾn molkᵾn, uⱡ nga kona ila kont muⱡᵾn ei ndi kapⱡa etmba. Muna, nim kᵾmp raⱡ pikᵾ tekᵾn mbi paka ndam, ndip kumbᵾⱡi nambrᵾm ndip kona ila pin.
41009046	[Ya kona ila kora mong, kora kel kel mat mormin mbᵾ, kuⱡi nakᵾrmin. Wote ndip ei kumbᵾⱡi nambrᵾm ku.]
41009047	Wote, nim nga mong ei ndi, uⱡ kit mat etangga kᵾn, nim nga mondpa pili orunga etpa kit mondum ndam, mong ei, akᵾkᵾn tᵾkᵾn mundi! Nim mong tenda mint tekᵾn molkᵾn, Got nga wamp tᵾpa mumuk rui kona ila pin. Nim nga mong raⱡ kᵾmp kᵾm tekᵾn, mbi paka ndam, nim ndip kona ila pin.
41009048	Ya kona ila, ‘Kora mong kora kel kel mat mormin mbᵾ, kuⱡi nakᵾrmin. Wote ndip ei, kumbᵾⱡi nambrᵾm ku,’ nitim.
41009049	Ndip ei ndi, wamp mbᵾ kᵾn pora mba ei, ip kuta etᵾm ei mel ku.
41009050	Ip kuta ei mel kai. Wote, ip ei nga tᵾngᵾn ei, nu em ndam, wote nim ndi, ip ei nga tᵾngᵾn ei, aldpa etkᵾn, yant tin mel nant? Nim ndi, wamp na mbᵾ kᵾn, ip kuta na, ol orum ei mel uⱡ kai, wamp numan wang nduk uⱡ mbᵾ mint etᵾk, wamp mbᵾ kᵾn numan wang nduk muⱡᵾi!” nitim.
41010001	Wote Jisas ndi, kona ni wak ropa, Juriya kona ila mba, nu Joran puⱡa ropa, noi orunga purum. Kona ila, wamp minal ndi, aldpa Jisas kᵾn ok mᵾk rorung. Jisas ndi, wamp nimbᵾ, ik mbo endᵾtᵾm ni mel ku inditim.
41010002	Perisi wu mat ndi ok, Jisas oⱡa tᵾk waldᵾk nᵾk mel, “Tᵾn nga mi ik ei ndi, tᵾn kundpa wu ei ndi, amp ei kapⱡa ndenggᵾⱡa ndumba nda?” nᵾtᵾng.
41010003	Jisas waldᵾtᵾng ni, punt ropa nimba mel, “Moses ndi, enim namba mi ik ei, nimba ngurum?” nitim.
41010004	Wote, wu ni kᵾⱡ ndi, punt rok nᵾk mel, “Moses ndi, kapⱡa nangga, wu ti ndi, mon ropa amp ei, mondkᵾn kili nim ndam, wu ei ndi, ambᵾm ei, mondpa kilangga pangga,” nitim.
41010005	Jisas ndi, wu ni kᵾⱡ kundpa nimba mel, “Moses ndi, mi ik ei, ropa ngurum. Ei nambuⱡ emel, enim nga numan orunga ronduⱡ puⱡnga, Moses ndi kandpa, mi ik ei mbᵾ ropa rurum.
41010006	Wote, unt kuimp tepa, Got ndi, mel mbᵾ itim ei kᵾn, ‘Got ndi, wu ei kᵾn, amp ei kᵾn mint itim.
41010007	Uⱡ ei nga, wu ei ndi, tipam mam raⱡ wak ropa, elim nga amp ei kᵾn, omba rump nᵾtᵾm.
41010008	Wote, wamp raⱡ omba, wamp tenda mel etᵾm. Wamp raⱡ aldpa wamp raⱡ mel mon, wamp tenda mel mormbil.’
41010009	Wote Got ndi, wu amp raⱡ tᵾpa tenda itim uⱡ ei, “Wamp ti ndi nimba ndenggᵾⱡa ndui nᵾndangga,” nitim.
41010010	Wote Jisas kᵾn, elim nga kitip kᵾni wu ni kᵾⱡ kᵾn, kelik mang kona puk kᵾn, elim nga kitip kᵾni wu ni kᵾⱡ ndi, uⱡ kᵾⱡ nga nᵾk waldᵾtᵾng.
41010011	Wote Jisas ndi, i etpa kundpa nimba mel, “Wu ti ndi, elim nga amp ei ndenggᵾⱡa ndupa, amp kont paka ti tᵾm ndam, wu ei ndi, amp ei kᵾn, wapra rui uⱡ ei nga etmba.
41010012	Wote, uⱡ ei mel ku, amp ti ndi, elim nga wu ei ndenggᵾⱡa ndupa, wu kont paka ti pum ndam, amp ei ndi, wapra rui uⱡ ei nga ku etmba,” nitim.
41010013	Wamp mat ndi, en enim nga kangambuⱡa mbᵾ, Jisas ndi, memp pindangga nᵾk mek orung. Wote, elim nga kitip kᵾni wu ni kᵾⱡ ndi, wamp nimbᵾ kundᵾk nᵾk mel, “Kelik mek pᵾi!” nᵾtᵾng.
41010014	Wote Jisas ndi, ik ei mel nᵾtᵾng ila kandpa kᵾn, popᵾⱡ kuⱡpa, elim nga kitip kᵾni wu ni kᵾⱡ kundpa nimba mel, “Kangambuⱡa kᵾⱡ mon ni nᵾnᵾi! Enim ndi, wak rok mundangina, na kᵾn uing. Nambuⱡ emel, Got nga tᵾpa mumuk rui uⱡ ei, wamp i etpa mbᵾ nga.
41010015	Na enim ik kupa ei, kundᵾp nᵾnt, wote wamp na ti, Got nga tᵾpa mumuk rui uⱡ ei, kangambuⱡa kel kᵾⱡ mel moⱡpa, ti natᵾm ndam, wamp ei, Got nga tᵾpa mumuk rui uⱡ ila rukᵾr pi napᵾmba,” nitim.
41010016	Wote Jisas ndi, kangambuⱡa nimbᵾ, kanggilpa rukᵾr tᵾpa ambuⱡpa, memp pinditim.
41010017	Wote, Jisas kelpa mbi nimba puⱡnga kᵾn, wu ti tᵾkrᵾpa omba kᵾn, Jisas nga kuimp keta nila, mura ropa mondpa kᵾn, Jisas waldpa nimba mel, “Ik mbo wu kai ye! Na wote, namba uⱡ ti, etᵾp uⱡ nga kᵾnt nga kont mul uⱡ ei timp nda?” nitim.
41010018	Wote Jisas ndi, wu ni waldpa nimba mel, “Nambuⱡ emel, nim ndi, na kundkᵾn wu kai nᵾn? Wamp ti, ama kai mon! Got wu tenda ei mint kai!
41010019	Nim mi ik kᵾⱡ pᵾtᵾn ei, ‘Nim wamp ti rokᵾn kundi nᵾkᵾndi, nim wu amp kandpa kum pindi uⱡ ei iti nᵾti! Nim kindᵾp nui nᵾni! Nim ik kol rui nᵾri! Nim ik kol rokᵾn, wamp ti nga mel na ti, rok ranggᵾkᵾn iti nᵾti! Nim tipanᵾm manᵾm raⱡ numan ngokᵾn tᵾkᵾn ou ndui!’” nitim.
41010020	Wu ni ndi, nimba mel, “Ik mbo wu ye! Mi ik kᵾⱡ na ama kang kel kᵾn, moⱡᵾp pep rur,” nitim.
41010021	Jisas ndi, wu ni kun kandpa, numan ndi, koⱡpa nimba mel, “Nim mel tenda ti nga mint mon kant ei ka! Pukᵾn nim nga mel mbᵾ pora, rarᵾp rokᵾn, ku tᵾkᵾn wote, ku mbᵾ ndi, wamp kit kurpa mbᵾ tᵾkᵾn rᵾpndi. I in uⱡ ei ndi, nim muⱡ kona wu nuim muⱡᵾn. Nᵾnt uⱡ ei mel etkᵾn, nim na kᵾn, pep rokᵾn ui!” nitim.
41010022	Wu ni, ya kng mel mbᵾ nga wu nuim murum ei nga, ik ni pilpa kᵾn, kuimp keta orunga kit pilpa mang kona purum. Ei nambuⱡ emel, elim wu mel ni ti murum.
41010023	Wote Jisas ndi, tᵾpa ropᵾl ropa, elim nga kitip kᵾni wu ni kᵾⱡ, kundpa nimba mel, “Wamp nuim mel pi mbᵾ, Got nga wamp tᵾpa mumuk rui kona ila rukᵾr ping ei nga mbun etpa petᵾm,” nitim.
41010024	Jisas nitim ik ei nga, kitip kᵾni wu ni kᵾⱡ pilik, min ngᵾn mundrᵾng. Wote Jisas ndi, aldpa wu ni kᵾⱡ, kundpa nimba mel, “Na nga kangambuⱡa kᵾⱡ, wamp ti, Got nga wamp tᵾpa mumuk rui kona ila rukᵾr mbi nimba pilim ndam, elim mbun mam mbᵾ, koma romba.
41010025	Kng kamel ei, gal ruri nombuⱡa mam ila rukᵾr mba uⱡ ei, mbun etpa petᵾm. Ei mel ku, mel pi wamp mbᵾ, Got nga wamp tᵾpa mumuk rui kona ila rukᵾr ping ei nga mbun minal etpa petᵾm,” nitim.
41010026	Ik ei nga kitip kᵾni wu ni kᵾⱡ, ama min ngᵾn mundᵾk, ik ou nduk ei mel nᵾtᵾng, “Wote, uⱡ ei mel nda, wamp nam ti, Got ndi, etpa tᵾmba nda?” nᵾtᵾng.
41010027	Jisas ndi, wu ni kᵾⱡ kun kandpa, yant ndupa nimba mel, “Uⱡ ei, tᵾn wamp mbᵾ kᵾn mbun etᵾm. Wote Got ndi, uⱡ ti rundi nandrᵾm. Uⱡ mbᵾ pora, Got ndi, kapⱡa etᵾm mint!” nitim.
41010028	Wote Pita ndi, nimba mel, “Ya kana! Tᵾn nga mel mbᵾ pora, wak ropᵾn, nim pep ropᵾn urmᵾn ei ka!” nitim.
41010029	-
41010030	Wote Jisas ndi, wu ni kᵾⱡ, kundpa nimba mel, “Ei kupa ei nga, na enim kundᵾp nᵾnt, wamp nam ti ndi, elim nga mang kona wak ropa, ᵾngᵾnᵾl kimᵾnᵾl wak ropa, mam tipamᵾl wak ropa, kangambuⱡa mbᵾ wak ropa, kongun kona mbᵾ wak ropa, na nga nindpa, na nga ik kai ronduⱡ kᵾⱡ nga nindpa om wamp ei mel kai mat ou ndupa, punt ropa tᵾmba wamp ei, punt ropa mel 100 ei mel ngumba. Wote, ou ndupa pendpa ngumba. Mel mbᵾ manga na, ᵾngᵾnᵾl kimᵾnᵾl na, mam tipamᵾl na, kangambuⱡa na, kongun kona na, ou ndupa tᵾng ei kᵾn, uⱡ mbun mindil nui mat kandᵾk ting ku. Wote, muⱡ mᵾi raⱡ pora nim ei kᵾn, wamp ei uⱡ nga kᵾnt nga kont mul uⱡ ei tᵾmba.
41010031	Wote, wamp ama puⱡi kuimp tᵾnmᵾn mbᵾ, wote ok akil ting, wote wamp ama puⱡi ok, akil tᵾnmᵾn mbᵾ, wote ok kuimp ting,” nitim.
41010032	-
41010033	Jisas kᵾn elim nga kitip kᵾni wu ni kᵾⱡ kᵾn, Jerusalem nombuⱡa mam nila purung. Jisas ndi, elim nga kitip kᵾni wu ni kᵾⱡ tᵾpa akil ndupa, elim omba, kuimp titim ila, elim nga kitip kᵾni wu ni kᵾⱡ mundmong etᵾng. Wote, wamp pep rok, akil tek orung wamp nimbᵾ, mundmong etᵾng ku. Wote Jisas ndi, elim nga kitip kᵾni wu 12 ni kᵾⱡ rukᵾr tᵾpa, elim kᵾn omba uⱡ mbᵾ mel, “Ya pilᵾiya! Akup tᵾn wi Jerusa-lem kona peng mbin onmᵾn ila, Muⱡᵾl Wu Kupa ei tᵾk, pris kᵾⱡ nga wu kuimbal mbᵾ kᵾn, mi ik mbo wu mbᵾ kᵾn nguing. Wote, wu mbᵾ ndi, wu ei kot endᵾk wu ei, rok kᵾndeing ning. Wote, wu mbᵾ ndi, wu ei, tᵾk wu rᵾⱡaip elpa kat nguing ku.
41010034	Wote, wamp mbᵾ ndi, wu ei tᵾk ik kuldᵾk, ol rondᵾk, kan pilda rok, wote rok kunding. Wote, rumbᵾⱡ raldika omba pangga kᵾn, wu ei koⱡpa tikil ropa kont moⱡmba,” nitim.
41010035	Wu Sepeti nga kangᵾm Jeims kᵾn Jon raⱡ, Jisas kᵾn okᵾⱡ, waldkᵾⱡ nᵾkᵾⱡ mel, “Ik mbo wu ye! Nim ndi, tᵾl nga uⱡ ti indin, nimbᵾⱡ onmbᵾⱡ ei ka!” nᵾtᵾnggil.
41010036	“Ei nambuⱡ ti, indeimp ni kᵾⱡ onmbᵾⱡ?” nimba Jisas ndi waldᵾtᵾm.
41010037	Wu ni raⱡ ndi, yant ndukᵾⱡ ni kᵾⱡ mel, “Wote, nim pukᵾn uⱡ eng nui mbᵾ nga rᵾpndi pol ila, wu nuim mumuk mbi paka ei kᵾn, tᵾl wu raⱡ nga ti tᵾkᵾn nim nga ki mbo orunga mondkᵾn, wote wu ti tᵾkᵾn, ki rar orunga mundana muⱡᵾmbil,” nᵾtᵾnggil.
41010038	Jisas ndi, wu ni raⱡ kundpa nimba mel, “Ya na waldᵾnmbil uⱡ ei, enmbil pilkᵾⱡ kai iti natᵾk waldᵾnmbil. Wote, enmbil kapⱡa nu ming na, nuimp ent ila enmbil kapⱡa nuinggil ei, wote na nu timp ent nu ila, enmbil kapⱡa nu tinggil ku ei?” nitim.
41010039	Wote, wu ni raⱡ ndi, Jisas kundkᵾⱡ nᵾkᵾⱡ mel, “Tᵾl kapⱡa itimbil,” nᵾtᵾnggil. Wote Jisas ndi, wu raⱡ kundpa nimba mel, “Kupa, enmbil na nu ming nuimp ent nu ming ila, enmbil nu nuinggil ku. Wote, na nu timp ent nu ila, enmbil nu tinggil ku.
41010040	Wote, wu nam ti, na nga ki mbo orunga muⱡangga, ti ki rar orunga muⱡangga nimp ei, na nga ronduⱡ ti mon. Ei nga, enmbil kundᵾp i ni nᵾnimp. Wamp nam ti, kona ei tᵾmba ei, Got elim ndi, unt tᵾpa kun etpa, tinditim ei mel ting. Elim ndi, tᵾpa kona ei, wamp kᵾⱡ ngumba,” nitim.
41010041	Wote, kitip kᵾni wu 10 ni kᵾⱡ ndi, ik ei pilik, Jeims Jon raⱡ kᵾn, popᵾⱡ mondrᵾng.
41010042	Wote Jisas ndi, wu ni kᵾⱡ pora, rukᵾr tᵾpa, kundpa nimba mel, “Enim pᵾtmᵾn ni, wu nuim na ti, wamp rᵾⱡaip kat nokᵾndrᵾm ndam, wu nuim ei ndi, wamp kel mbᵾ, ambuⱡpa oⱡa mana etᵾm ei, pilik mormin ei?
41010043	Wote, uⱡ ei mel ti, enim nga rᵾk ting ila, pi nᵾpangga mon! Wu kat enmin wu kᵾⱡ nga ti, elim nuim muⱡimp nimba pilim ndam, wu ei, enim wu kat nga kindmant wu mel muⱡangga!
41010044	Wu nam ti, enim wu kᵾⱡ nga kuimbal muⱡimp nimba pilim ndam, wu ei, wamp mbᵾ nga pora kindmant wu mel muⱡangga.
41010045	Nambuⱡ emel, Muⱡᵾl Wu Kupa ei, wamp mbᵾ ndi, elim nga kongun etᵾk, elim tᵾk rᵾpᵾndᵾk inding nimba, ui nᵾwᵾrᵾm mon! Elim urum ei, wamp mbᵾ tᵾpa rapᵾndᵾmba ei nga urum. Wote, elim nga kᵾng wak ropa, wamp puⱡi etpa, yant tᵾmba ei nga urum,” nitim.
41010046	Wu nimbᵾ ok, Jeriko orung, Jisas kᵾn, elim nga kitip kᵾni wu ni kᵾⱡ kᵾn, wamp puⱡi kᵾn, Jeriko kona wak rok purung. Wu Timeiyas nga kangᵾm Bartimeiyas mong titim ni, nombuⱡa mam ᵾldᵾ nila moⱡpa, wamp mbᵾ kᵾn, ku mong na mel mat mawa etpa, morum ni mel murum.
41010047	Wote, wu ni pitim mel, Nasaret wu Jisas ni, onum nᵾtᵾng ila, wu ni kei nimba wi ropa nimba mel, “Jisas! Wu Depit nga kangᵾm! Nim na kont kuⱡa!” nitim.
41010048	Wamp puⱡi ndi, wu ni kᵾn, popᵾⱡ kulk nᵾk mel, “Nim raka nᵾkᵾn muⱡi!” nᵾtᵾng. Wote wu ni, aldpa ronduⱡ kei nimba, wi ropa nimba mel, “Wu Depit kangᵾm, nim na kont kun ka!” nitim.
41010049	Jisas ndi, omba anggilpa nimba mel, “Wu ei, wi rᵾi!” nitim. Wamp nimbᵾ ndi, mong ti wu ni, wi rok nᵾk mel, “Jisas ndi, nim wi ronum kᵾn, numan wang ndukᵾn, oⱡa anggilkᵾn ui!” nᵾtᵾng.
41010050	Wote, elim nga wal pᵾki ni kᵾⱡ, ropa mundpa, rut nimba anggilpa, Jisas murum nila purum.
41010051	Jisas ndi, wu ni, kundpa nimba mel, “Na ndi, nim nambuⱡ ti indimp nᵾkᵾn pilkᵾn nᵾn?” nitim. Mong ti wu ni ndi, int ndupa nimba mel, “Ik mbo wu ye! Na nga mong ei, etkᵾn kai indana! Na kona mbᵾ aldpa kᵾnimp!” nitim.
41010052	Jisas ndi, wu ni, kundpa nimba mel, “Nim kapⱡa pa! Nim nga mondpa pili ei ndi, nim etpa tᵾpa mundnum,” nitim. I nilinga kᵾn, tᵾngᵾnda mint, wu ni nga mong ni raⱡ kai murum ila kona nimbᵾ aldpa kᵾndrᵾm. Wote wu ni, Jisas pep ropa purum nombuⱡa mam ni mel purum.
41011001	-
41011002	Jisas kᵾn wamp puⱡi kᵾn, Jerusalem kona peng kel ila nondpa ok mel, unt ok, Betpeis kᵾn Betani kona kel raⱡ nga komnga mong Olip nila ruk orung. Ni kᵾn, Jisas elim nga kitip kᵾni wu ralt unt kuimp tepa nombuⱡa ping orung nila, tᵾpa mundpa nimba mel, “Enmbil kuimp tekᵾⱡ pukᵾⱡ, wamp petmin kona ila pᵾl! Pukᵾⱡ kona ila ruk pukᵾⱡ kᵾn, anggilkᵾn, kng donggi pela kokila ti, muⱡi nambᵾrmᵾn ei, kan kulk pending ei. Kan potkᵾⱡ mekᵾⱡ wᵾl!” nitim.
41011003	“Wote, wamp nam ti ndi, waldpa nimba mel, ‘Nambuⱡ emel, kng ei im nᵾng ndam,’ int ndukᵾⱡ ei mel nᵾl, ‘Wu Nuim ei kongun ti pem ila, tᵾp mep mbil onmbᵾⱡ. Wote, nondpa ropᵾl ropa, yant omba nᵾl,’” nitim.
41011004	-
41011005	Wote, wu raⱡ pukᵾⱡ, kandrᵾnggil mel, nombuⱡa mam ᵾldᵾ tila, kng donggi pela ti, manga keta pupᵾⱡ ila, kan kulk pendᵾtᵾng ila pitim. Kng donggi kan ni potilinggila mel, wamp mat ndi, wu raⱡ waldᵾk nᵾk mel, “Enmbil kng donggi ei, namba tangga, kan potᵾmbil?” nᵾtᵾng.
41011006	Wote, wu raⱡ ndi, Jisas nitim ni mel, punt rokᵾⱡ nilinggila, wamp nimbᵾ ndi, kapⱡa nᵾk wak rorung.
41011007	Kapⱡa ni kᵾⱡ, kng donggi ni, mekᵾⱡ okᵾⱡ, Jisas murum kona ila ruk oⱡunggila kᵾn, kitip kᵾni wu nimbᵾ, en enim nga wal pᵾki nimbᵾ, potᵾk tᵾk, kng donggi mbuⱡ ming ila telingina, Jisas oⱡa pol ila, oⱡa mba murum.
41011008	Ni kᵾn, wamp puⱡi, en enim nga wal pᵾki nimbᵾ potᵾk, Jisas omba nombuⱡa mam nila, kumbᵾlᵾk tetᵾng. Wamp mat ndi, yaⱡa omung ranggᵾk mek ok, pᵾkaimp rok, kumbᵾlᵾk tetᵾng.
41011009	Kuimp tetᵾng wamp na, akil tetᵾng wamp na mbᵾ ndi, pᵾi kei nᵾk mel, “Got nga mbi paka rᵾndamᵾn! Oⱡa Nuim Mumuk ei nga mbi tepa angᵾndpa om wu ei, Got ndi, memp pindangga!
41011010	Tᵾn nga anda kouwᵾ Depit nga tᵾpa mumuk rᵾrᵾm uⱡ ila nga pundᵾn ei onum. Got ndi, wu ei memp pindangga! Got nga mbi paka rundamᵾn!” nᵾtᵾng.
41011011	Ei kᵾn, Jisas ni omba, Jerusalem kona peng nila rukᵾr omba, manga wingti ou tila murᵾk mba, mukᵾr tetᵾm mel nimbᵾ, kandpa pora ndurum. Ni kᵾn, akil tepa, elim kᵾn kitip kᵾni kang wu 12 ni kᵾⱡ kᵾn, Betani kona nila purung.
41011012	Wote, mᵾkᵾlmᵾ orunga, Betani kona ila molk, yant orung ni kᵾn, Jisas ni kun kurum.
41011013	Ruⱡ etpa kᵾndrᵾm mel, nde pik kat omung etpa ᵾnggᵾtᵾm. Wote, nde pik mong mat rom, muna mon nda, nimba kanmba purum. Rᵾk omba kᵾndrᵾm mel, nde pik ni kᵾⱡ, omung mint etpa ᵾnggᵾtᵾm. Nambuⱡ emel, nde pik nga mong rorum ui ti mon.
41011014	Jisas ndi, nde pik ni kᵾⱡ kundpa nimba mel, “Nim nde pik ei, kᵾmp kᵾm pena nga mong rui nᵾrein mon!” nitim. I nilinga, elim nga kitip kᵾni wu ni kᵾⱡ, ik nitim ni pᵾtᵾng.
41011015	Wote, Jerusalem kona peng ila rᵾk orung ni kᵾn, Jisas manga wingti ou ila, wamp mel rarᵾp rok, morung nimbᵾ, ropa pep ropa mundrum. Ku moni nde pol na, kᵾi emel mel kᵾi mat nga nde pol nimbᵾ, ropa mbᵾⱡ mbaⱡ etpa, ropa tᵾpa pena pena itim.
41011016	Jisas ndi, wamp mbᵾ mel mat mek, manga wingti ila mek ping nimba, kandpa kui iti nᵾtᵾtᵾm.
41011017	Wote ei kᵾn, wamp mbᵾ ik mbo endpa ei, nimba mel, “Got nga ik ei ndi, nimba mel, ‘Na nga manga ei, wamp mbᵾ pora nga atinga manga ei. Wote enim ndi, tᵾk kᵾndᵾp wamp mbᵾ nga manga, randᵾk mo rok etᵾk mormin ei ka!’” nitim.
41011018	Jisas itim uⱡ ni kᵾⱡ, wu pris kuimbal mbᵾ kᵾn, mi ik mbo wu na nimbᵾ ndi, pilik kᵾn, Jisas rop kundmin nᵾk, nombuⱡa mam mat an ᵾk kurᵾrᵾng. Ni wote, mundmong etᵾng. Nambuⱡ emel, wamp puⱡi, Jisas ik mbo endpa nitim ik ni kᵾⱡ, pilik min ngᵾn mundᵾk morung.
41011019	Rumbᵾⱡ romba elinga, Jisas kᵾn kitip kᵾni wu ni kᵾⱡ, kona peng ni, wak rok ekit purung.
41011020	Wote, mᵾkᵾlmᵾ orunga, nombuⱡa mam ila puk kandrung mel, nde pik ni koⱡpa pora ndurum.
41011021	Pita ndi, nde ni kandpa pilpa nimba mel, “Ik Mbo Wu ye, ya kana! Ukᵾ nga nde pik kuⱡangga, nᵾkᵾn nin ni, koⱡum ei kana!” nitim.
41011022	-
41011023	Jisas ndi, wu kᵾⱡ punt ropa nimba mel, “Ya pilᵾiya! Enim wu ti, Got kᵾn minal mondᵾk piling ndam, ya komnga mong ei kundᵾk, gᵾⱡa nᵾkᵾn, num kuta ila okᵾn, mana pi nana mba mint! Wote, nim numan raⱡ etkᵾn pili napilkᵾn, mondᵾk pilkᵾn nᵾng uⱡ mbᵾ mel, Got ndi, endᵾmba mint.
41011024	Ei nga, na ndi, enim kundᵾp nᵾnt. Enim Got kᵾn mondᵾk pilik, mel na ti mawa etᵾk, atinga rong ndam, mel mbᵾ tep mormin nᵾk pilik atinga rᵾi! Enim waldᵾng mel ei, ngumba mint.
41011025	Wote, enim anggilik, atinga rong ei kᵾn, wamp nam ti, nim kᵾn nit moⱡum ndam, nim ndi, wamp ei nga nit ei, pendᵾk kilana! Wote, muⱡ kona ila, nim nga Tipanᵾm ei ndi, nim nga nit mbᵾ, wak rondᵾmba ku.
41011026	[Wote enim ndi, wamp ti nga nit mbᵾ, wak rundi nandᵾng ndam, wote muⱡ kona Tipanᵾm ei ndi, enim nga nit mbᵾ, wak rundi nandᵾmba ku,” nitim.]
41011027	-
41011028	Wote Jisas kᵾn, elim nga kitip kᵾni wu ni kᵾⱡ kᵾn, kelik Jerusalem yant orung. Jisas ni, manga wingti ou ila rukᵾr anduⱡnga mel, wu pris kuimbal mbᵾ kᵾn, mi ik mbo wu na, manga wingti rᵾp wu mbᵾ kᵾn, Jisas murum ila ok, waldᵾk nᵾk mel, “Nim namba ronduⱡ ei, tek molkᵾn uⱡ mbᵾ en? Nim nam ndi, ronduⱡ mbᵾ nguⱡnga uⱡ mbᵾ en?” nᵾtᵾng.
41011029	Jisas ndi, punt ropa nimba mel, “Na ndi, ik tenda ti, enim kᵾn wuldimp ent ik ei, punt rok yant nduk nᵾng ndam, na ndi, na nga ronduⱡ ei, nᵾl tᵾp ent nᵾk waldᵾnmin ik mbᵾ punt rop nguimp.
41011030	Na kundᵾk nᵾiya! Jon nga wamp nu tinditim ronduⱡ ei, nᵾl tᵾpa itim. Got nga ronduⱡ ila tᵾpa itim muna, wamp nga ronduⱡ ila tᵾpa itim?” nitim.
41011031	Wote, waldᵾtᵾng wu ni kᵾⱡ, en enim ik palk int yant etᵾk, ei mel nᵾtᵾng, “Tᵾn namba ik ti punt ramᵾn, ‘Wote punt ropᵾn, Got kᵾn ronduⱡ ei, tᵾpa itim nimin ndam,’ Jisas ndi, ‘Nambuⱡ emel, enim Jon nga nitim ik ei, mondᵾk pili napᵾtᵾng?’ nimba.
41011032	‘Wote, Jon wamp nga ronduⱡ ila ik nitim nimin ndam,’ (Wu ni kᵾⱡ, wamp puⱡi Jon painui wu ei nga ik ei ndi, wamp mbᵾ titim ila ronduⱡ pᵾtmᵾn ei nga, en enim nᵾk pilik mundmong etᵾng.)
41011033	Jisas nga wuldᵾtᵾm ik ni punt rok nᵾk mel, “Tᵾn pili napᵾnmᵾn ei ka!” nᵾtᵾng. Wote, Jisas wu kᵾⱡ, kundpa nimba mel, “Ei mel ku, na ndi, na nga ronduⱡ ei, nᵾl tᵾp uⱡ ent mbᵾ, enim kundᵾp ni nᵾnimp, mon ku!” nitim.
41012001	Wote ei kᵾn, Jisas ik ek ropa nimba mel, “Wu ti ndi, wain pana ti raⱡpa, paⱡa etpa, wain kᵾiya romba ei nga kut tᵾpa tepa, wote rᵾp iting manga ti rukrᵾm. Rakpa mondpa, wu ni, elim kona roⱡ tila manga tᵾma mba etpa, wu mat ndi, kona ei rᵾp indeing nimba ngumba purum.
41012002	Wote, wain poⱡ roⱡnga ranggᵾrmin ui ei urum kᵾn, wu ni ndi, elim nga kindmant wu ti tᵾpa mundpa, wain pana rᵾp etmin wu mbᵾ ndi, wain elim nga mel, mat ranggᵾk ngeing pi nitim.
41012003	Kindmant wu ni, purum mel, kongun rᵾp etᵾng wu nimbᵾ ndi, tᵾmbᵾⱡ ndi rok, ki wai wai mundᵾⱡina, yant urum.
41012004	Wote, kindmant wu ti, ku tᵾpa mundrum ni, i ku etᵾk, pana rᵾp wu mbᵾ, ndi rok peng ei, rok nduk etᵾk, pipil kunduⱡngina, yant urum.
41012005	Wote, aldpa kindmant wu ti, tᵾpa mundrum ni, rok kondrung. Wote, wu minal akil tepa tᵾpa mundrum nimbᵾ, i ku etᵾk, tᵾmbᵾⱡ ndi rok, mat rok kondᵾk etᵾng.
41012006	Wote, ama akil tepa, elim nga kangᵾm tenda aⱡᵾm numan ngurum ni, tᵾpa wain pana rᵾp etᵾng wu nimbᵾ kᵾn, tᵾpa mundᵾmba etpa, ‘Na nga met kang tenda ei, tᵾk ou nduing pᵾnt ei ka!’ nimba tᵾpa mundrum.
41012007	Wote, wain rᵾp etᵾng wu nimbᵾ ndi, en enim nᵾk int yant etᵾk nᵾk mel, ‘Ya onum kang wu ei, kongun kona puⱡ wu ei nga kangᵾm ei, wu onum ei, rop kondpᵾn kᵾn, kona ei, tᵾn ndun puⱡ puⱡ raⱡᵾp tᵾmᵾn!’ nᵾtᵾng.
41012008	I nᵾk, wu ni imp molk, rok kondᵾk, on ni wain pana ᵾldᵾ ila, rok ekit ndurᵾng.
41012009	“Ei kᵾn, wain pana puⱡ wu ei, yant omba, nambuⱡ uⱡ ti etmba?” nimba, Jisas ndi wuldᵾtᵾm. “Wu ei ndi, yant omba, wain pana rᵾp wu mbᵾ, ropa kondpa, wain pana mbᵾ, oi ropa rᵾp wu elpa mat ku tᵾpa ngumba.
41012010	Enim Got nga ik mong ti, ei mel petᵾm ni, kᵾmp rok kandᵾrmin muna mon? ‘Ku ti manga rakpa kᵾni wu mbᵾ ndi, ku kit nᵾk mundᵾk ketᵾng ni, wote omba ku kai rarum.
41012011	Oⱡa nuim ei ndi, uⱡ ei mel elinga, uⱡ ronduⱡ rᵾpndi mat nimp kandᵾrmᵾn!’” nᵾtᵾm.
41012012	Jura rᵾp wu nimbᵾ ndi, Jisas tᵾp imp muⱡmin nᵾk etᵾng. Ei nambuⱡ emel, wu kᵾⱡ pᵾtᵾng ei, ik ek rurum. Ei nga, en enim nga nindpa rᵾrᵾm. Ei nga, pilik popᵾⱡ kulk, tᵾp imp muⱡmin nᵾk etᵾng. Ei wote, wamp minal morung ei nga mundmong etᵾk, Jisas kandᵾk kui elingina purum.
41012013	Wote, Perisi wu mat kᵾn, Erot nga rᵾⱡaip ila wu mat kᵾn, tᵾk mundᵾk polk Jisas waldᵾk ik mat neing, ‘Pᵾi,’ nᵾtᵾng.
41012014	Wote wu nimbᵾ, Jisas murum kona nila ok, nᵾk mel, “Ik mbo wu ye! Tᵾn pitmin ei, nim ik kupa mbᵾ nᵾkᵾn, wamp nuim kurpa mbᵾ nga mundmong iti natkᵾn wamp ei namba nimba pilmba ei nga mundmong iti natkᵾn, wote nim Got nga uⱡ kupa mbᵾ petᵾm ei mel ku nᵾndkᵾn etᵾn. Ei nga, wu mumuk Sisa kᵾn, ku moni takis ngormᵾn uⱡ ei, kapⱡa muna mon? Ku moni wu ei ngamᵾn, muna mon?” nᵾk waldᵾtᵾng.
41012015	Wote, Jisas elim oⱡa tᵾk kᵾning pilik nᵾtᵾng ik ni, mot nga pilpa, int ndupa waldpa nimba mel, “Nambuⱡ emel, enim na kui mel, mil kᵾⱡmin nᵾk enmin? Ku mong ti, mek wangina, na kᵾnamp,” nitim.
41012016	Ku mong ti mek oⱡina, waldpa nimba mel, “Ya kuimp keta ei kᵾn, mbi ei nam nga?” nitim. Ni kᵾn, wamp nimbᵾ nᵾk mel, “Wu mumuk Sisa nga!” nᵾtᵾng.
41012017	Wote, Jisas ndi nimba mel, “Wu mumuk Sisa nga mel ei, Sisa elim ngᵾi! Wote, Got nga mel ei, Got elim ngᵾi!” nitim. Nitim ik ni pilik, wu nimbᵾ, ama min ngᵾn mundrᵾng.
41012018	Sarusi wu mat, Jisas murum nila orung. (Wu mbᵾ ndi, wamp kormin on etmin mbᵾ, wote ⱡoprᵾk oⱡa muⱡi nᵾmbᵾⱡing nᵾtmin).
41012019	Wu nimbᵾ ndi, nᵾk mel, “Ik mbo wu ye! Tᵾn Moses ndi, mi ik ropa ngurum ei ndi, nimba mel, ‘Wu ti amp mi tᵾpa, wote kangambuⱡa mi nambᵾpa, wangᵾn pepa koⱡum ndam, ᵾngᵾn wu ti ndi, amp wiya ei tᵾpa, ᵾngᵾn wu kurum ei nga kangambuⱡa mindangga,’ nitim.
41012020	Tᵾnggᵾt kᵾn, wu ᵾngᵾnᵾl 7 kat morung kᵾⱡ nga wu ᵾngᵾn komun ei amp tᵾpa kangambuⱡa mi nambᵾpa, wangᵾn pepa kurum.
41012021	Wote, wu ᵾngᵾn merᵾng orunga ei ndi, amp wiya i ku etpa tᵾpa, wote wangᵾn pepa kurum. Wote, wu merᵾng orunga ei ndi, i ku etpa, amp wiya ei titim ei, wote wu ei, i ku etpa wangᵾn pepa kurum.
41012022	Wote, wu ᵾngᵾnᵾl 7 kᵾⱡ nga wu tᵾmbᵾkak morung kᵾⱡ nga wu ti ndi kep, amp wiya titim ei, tᵾpa kangambuⱡa kot kep, mi nambᵾⱡᵾng. Wu kᵾⱡ pᵾkᵾ wangᵾn pek korung. Wote, amp ei, wu kᵾⱡ kolk pora nduⱡina, akil tepa kurum.
41012023	Wu 7 kᵾⱡ ndi, amp wiya tenda ei, tᵾk ambrung ei ka?” nᵾk waldᵾtᵾng. “Wote, wamp kui mbᵾ, ⱡoprᵾk ok pung ui ei kᵾn, amp ei wu nam nga amp mendpᵾⱡ ti ning,” nᵾtᵾng.
41012024	Wote, Jisas ndi, punt ropa nimba mel, “Enim uⱡ ⱡawa mam ei etmin ei? Nambuⱡ emel, ‘Buk Wingti ei kᵾn, Got nga ronduⱡ uⱡ ei kᵾn, pilik kun iti natᵾtmᵾn.
41012025	Wamp kui mbᵾ, ⱡoprᵾk oⱡa moⱡᵾng ei kᵾn, wu amp tᵾk, amp wu puk uⱡ ti, iti nᵾting mon! Wamp mbᵾ, muⱡ kona anggelo mbᵾ mel kapⱡa muⱡing.
41012026	Wote, wamp kui mbᵾ, ⱡoprᵾk ok ping uⱡ ei, Moses nga timan Buk ila, nde kat ndip nurum ei nga puⱡ ila, Got ndi, Moses kundpa nitim ik ni, enim kᵾmp rok kᵾni nakᵾndᵾrmᵾn ei? Buk ila ik mong petᵾm ei ndi, Got ndi, Moses kundpa nimba mel, ‘Na wu Eiparam nga Got, wote wu Aisak nga Got, omba wu Jekop nga Got!’ nᵾtᵾm,
41012027	Ik ei nga puⱡ ei, Got ei wamp kui nga Got ti mon. Got ei, wamp kont molk mint ping ei nga Got ei ka! Enim pilik ⱡawa mundᵾnmᵾn ei ka!” nitim.
41012028	Ni kᵾn, ik mbo wu ti, ik tek rombulk nᵾtᵾng ni, omba kum tepa moⱡpa pitim. Pitim ni kᵾn, Jisas ndi, Sarusi wu ni kᵾⱡ, ik nᵾtᵾng ei, punt ropa kai mundrum. Ni kᵾn, ik mbo wu ni, Jisas waldpa nimba mel, “Mi ik mbᵾ nga mi ik ronduⱡ ei, ik nant ei?” nitim.
41012029	Jisas ndi, punt ropa, “Mi ik ronduⱡ ei ya ei! Kum tᵾiya! Enim Isrel wamp mbᵾ ye! Tᵾn nga Wu Nuim Got ei, wu nuim tenda ei!
41012030	Enim nga Wu Nuim Got ei, enim nga mundmong ei kᵾn, min ei kᵾn, numan ei kᵾn, wote enim nga ronduⱡ ei kᵾn pora numan ngᵾi!
41012031	Mi ik ronduⱡ merᵾng orunga ei ya ei, ‘Enim ndi, en enim numan ngurmᵾn ei mel, enim nga manga keta kup wamp mbᵾ i ku etᵾk, numan ngᵾi!’ Mi ik mbᵾ nga mi ik raⱡ ama ronduⱡ wei raⱡ,” nitim.
41012032	Mi ik mbo wu ni ndi, Jisas kundpa nimba mel, “Ik mbo wu ye! Ei kun nᵾn! Nim nᵾn ik ei kupa, Nuim ei, Got tenda ei, mint morum. Got elpa ti, ei mel muⱡi nambrᵾm mon!
41012033	Wote, wamp mbᵾ ndi, Nuim Got ei, elim nga mundmong ei kᵾn, elim nga numan ei kᵾn, elim nga ronduⱡ ei kᵾn ndi, pᵾkᵾ numan ngangga! Wote elim ndi, el elim numan ngorum ei mel ku, elim nga manga keta kup wamp mbᵾ, i ku etpa numan ngangga! Kng mel mbᵾ, kalk tindiⱡim mundᵾrmᵾn uⱡ ni nga ronduⱡ ti mon. Ya mi ik raⱡ ama ronduⱡ wei raⱡ!” nitim.
41012034	Jisas ni, wu ni pilpa kungᵾndi uⱡ nga ik ei pilpa, punt ropa nimba mel, “Nim, Got nga wamp tᵾpa mumuk rui uⱡ ei nga rukᵾr uin. Uⱡ ei nga, roⱡ etᵾk muⱡi nambrᵾn!” nitim. Wote ei kᵾn, wamp ti ndi, Jisas ik mat wulding ei nga mundmong etᵾng.
41012035	Jisas ndi, manga wingti ou ila, wamp ik mbo endpa, moⱡpa mel wamp mbᵾ, waldpa nimba mel, “Mi ik mbo wu kᵾⱡ ndi, Kraist ei, Depit nga pundᵾn ei, namba etᵾk kandᵾk ninmin?” nitim.
41012036	“Muⱡnga Wingti ei ndi, Depit kᵾn omba moⱡpa nimba mel, ‘Nuim ei ndi, na nga Nuim ei kundpa, na nga ki mbo orunga okᵾn muⱡi! Wote na ndi, nim nga el rui wamp mbᵾ tᵾp, nim nga kᵾmp mana orunga wᵾl nduimp,’” nitim.
41012037	“Depit elim ndi, Kraist ei mbi tepa, ‘Nuim ei!’ nitim. Wote ei nga, namba etpa Depit nga pundᵾn ila, Kraist omba?” Wamp nimbᵾ, Jisas nga nitim ik nimbᵾ, pilik kai pᵾtᵾng.
41012038	Wote wamp nimbᵾ, ik mbo endpa nimba mel, “Enim mi ik mbo wu kᵾⱡ nga pilik kongundᵾk muⱡᵾi! Wu mbᵾ ndi, en enim nga kᵾng orunga mint paka rok, muⱡ mbal kai ruⱡ mbᵾ mint ralk, mel rarᵾp kona na mbila, wamp kel mbᵾ ndi, en enim rawe etᵾk, tᵾk ou ndeing nᵾk pᵾtmᵾn.
41012039	Wote, manga wingti kel mbila, nde pol kuimbal muⱡmin nᵾk pᵾtmᵾn. Wote, rᵾng koik etmin kona mbila, kona kurung orunga kai tetᵾm mbila mint mormᵾn.
41012040	Atinga ruⱡ etᵾk rok, wamp ndi, kandᵾk neing nᵾk, amp wiya mbᵾ etᵾk rok, mang kona mel mbᵾ kindᵾp nok etmin. Wu kᵾⱡ i etmin uⱡ ei nga, mindil mam ti ting!” nitim.
41012041	-
41012042	Wote Jisas ni, manga wingti ou ila, angge ku moni ngormᵾn kona nila moⱡpa, wamp ku moni mundrᵾng ei mel kᵾndrᵾm. Mel pi wamp nimbᵾ ndi, ku moni ou nduk mundᵾⱡina mel, amp wiya ti omba, ku peni kui raⱡ etpa ropa, mana ndurum. Ku peni raⱡ tᵾpa rak ndupa, ku peni ku tenda mel.
41012043	Wote, elim nga kitip kᵾni wu ni kᵾⱡ, wi ropa rukᵾr tᵾpa nimba mel, “Na enim ik kupa ei kundᵾp nᵾnt. Ya amp wiya kurpa ni ndi, ku moni ou ndupa ngum. Wote, wamp mat nimbᵾ, tᵾpa mana ndupa, ya angge ku moni wal ila mundnum.
41012044	Wote, wamp mat nimbᵾ, en enim nga kng orunga mel, ou ndupa nimbᵾ nga nit kakina mbᵾ ngᵾng. Wote, ya amp ei, elim kurpa norum ei mel ku, elim nga tepa moⱡum mel mbᵾ, pᵾi ngum. Amp ei, elim nga ngumba pendpa moⱡum mel waⱡᵾm ei, pᵾi ngum,” nitim.
41013001	Jisas manga wingti ou ni, wak ropa mbi nimba puⱡnga, elim nga kitip kᵾni wu ti ndi kundpa, “Ik mbo wu ye! Ya kana! Manga ei, ku ou mon pi kai mat ndi, tᵾk rukrᵾng ei kan mon!” nitim.
41013002	Wote Jisas ndi, wu ni kundpa nimba mel, “Enim ya manga ou kanmin mbᵾ nga, na ik ti enim pᵾlᵾi! Ku ou mon pi kai puⱡ puⱡ moⱡpa punum kan manga kᵾⱡ, wote ui ti om ei kᵾn, ya manga ou kᵾⱡ, i etpa muⱡi nambᵾⱡmba. Manga kᵾⱡ rok gu ndangina, ku mbᵾ ᵾⱡmbᵾⱡ nimba, mana omba,” nitim.
41013003	-
41013004	Wote, Olip komnga ila moⱡpa, manga wingti ou ni tᵾpa, yant ndupa kandpa moⱡnga, Pita, Jeims, Jon kᵾn, Andru kᵾn, mint ok, Jisas elim kou moⱡnga waldᵾk nᵾk mel, “Manga ou rok gu nduing uⱡ ei nant kᵾn etmba? Rok mbᵾ nduing ui ei, nondpa om ei kᵾn, tᵾma ila namba tᵾma ila mbᵾ itangga, kandpᵾn moⱡmina, uⱡ mbᵾ mel etmba?” nᵾk waldᵾtᵾng.
41013005	Wote Jisas ndi, wu ni kᵾⱡ kundpa nimba mel, “Enim tᵾk tiki punding ei nga, tᵾk mendᵾk muⱡᵾi!
41013006	Wu minal ndi, na nga mbi ila onmᵾn nᵾk, ‘Na Kraist aⱡᵾm ei ont,’ nᵾk, wamp minal tᵾk tiki punding.
41013007	Kona nondpa muna, kona roⱡ mbila, el enmin nᵾk, timan rong ndam, numan ᵾkpᵾk ti nᵾtᵾi! Uⱡ mbᵾ etmba ku. Wote, muⱡ mᵾi raⱡ pora ninggil ui ei kokila.
41013008	Wu mbo rᵾⱡaip kat kᵾn, rᵾⱡaip kat kᵾn el iting. Wote, gapman mat ndi, gapman mat kᵾn el ruing. Kilimbᵾmp kona mbila, ambuⱡpa oⱡa tᵾpa etmba, kump kun kan mam mbᵾ temba. Mindil kᵾⱡ, amp kangambuⱡa ming pilik, mindil normᵾn uⱡ ni mel etmba.
41013009	Enim tᵾk mendᵾk muⱡᵾi! Na nga mbi ila, enim tᵾk mek puk kot endᵾk, enim atinga manga mbila rok, wote wu nuim mumuk mbᵾ kᵾn, kona rᵾp etmin wu mbᵾ nga kuimp keta ila tᵾk, oⱡa angᵾndᵾk kanda rok, rᵾnang ik kai mat nᵾk ngᵾi nᵾk iting.
41013010	Ei nga, kuimp tek puk, wamp kona elpa elpa mbila, Got nga rᵾnang ik kai mbᵾ nᵾk ngᵾi!
41013011	Wote, enim imp molk mek, kot manga ila mek pung ndam, enim ndi, namba ik ti nimp nda nᵾk, kᵾⱡ keⱡ numan ou nduk, pili nᵾpᵾlᵾi! Nambuⱡ emel, nim ant ila, nin ik mbᵾ, Muⱡnga Wingti elim ndi omba, keta ila moⱡpa, nimba ngui ngui etmba.
41013012	Wu ᵾngᵾn mat ndi, ᵾngᵾn mat rᵾk muⱡangina, rok kunding. Wote tipam ndi, elim nga kangambuⱡa mbᵾ, i ku itangga, rok kunding. Wote, kangambuⱡa mbᵾ ndi, tᵾk ropᵾl rok, mam tipamᵾl mbᵾ nga rᵾk muⱡangina, rok kunding.
41013013	Na nga mbi ei, enim kᵾn petᵾm uⱡ ei nga, wamp minal ndi, enim numan mbᵾⱡ nguing. Wote, wamp nam ti ndi, uⱡ mindil nui mbila, ronduⱡ mba moⱡum ndam, wamp ei, Got ndi, etpa peng kont tᵾmba.
41013014	“Enim kᵾnangina, uⱡ kit mindil nui mat, Got nga kona peng Wingti ila ekit ui nawᵾmba, kona ila ekit wangga kᵾning. Jura kona ila moⱡᵾng wamp mbᵾ, nᵾng nᵾk, nde pana komnga mong mbila pᵾi!
41013015	Wamp ti, manga ui ila, oⱡa mba moⱡum ndam, mana omba manga ila mukᵾr mba mel ti, tᵾpa mepa mbi nimba iti nᵾtangga!
41013016	Wu ti, kongun kona ila moⱡum ndam, mang kona omba wal pᵾki ekit orunga kᵾⱡ, timp nimba pi nᵾpangga!
41013017	Ui ei kᵾn, amp kangambuⱡa mondᵾk moⱡᵾng mbᵾ kep, wote kangambuⱡa aim ngᵾk moⱡᵾng mbᵾ kᵾn, mindil kit mat nuing.
41013018	Uⱡ nᵾnt mbᵾ, kona ndamᵾng rui narᵾmba ui ti kᵾn, iti nᵾtangga nᵾk, Got kᵾn atinga rᵾi!
41013019	Nambuⱡ emel, ui ei kᵾn, uⱡ mindil nui elpa mat ekit omba. Ei, unt muⱡ mᵾi raⱡ puⱡ mondpa itim ui ei kᵾn, yant ndupa mindil nui nandrᵾng, mindil mat nuing. Omba wote, mindil kᵾⱡ mel kat, ama pi napᵾmba, mon!
41013020	Wote, Wu Nuim ei ndi, elim nga wamp mendpᵾⱡ kᵾⱡ nga nᵾndpa, uⱡ mindil nui ui ei, tᵾpa nondpa endᵾmba. Got nga wamp mendpᵾⱡ kᵾⱡ, mon elinga ndam, wamp ti moⱡpa ruⱡ, pi napᵾⱡnga.
41013021	Ui ei kᵾn, ‘Wamp ti ndi, Kraist ya ila morum kana!’ nimba. Muna, ‘Int ila morum nᵾm ndam,’ wamp ei nga nᵾm ik ei, mondᵾk pili nᵾpilᵾi!
41013022	Wu mat Kraist Got nga morung wu ralk, wote wu mat painui wu ralk, uⱡ min ngᵾn pi mat etᵾk, nᵾk itangina mba kapⱡa em ndam etᵾk, Got nga wamp mendpᵾⱡ mbᵾ kapⱡa, rukrᵾng tᵾng ndam, kapⱡa ting mint.
41013023	Ei nga uⱡ etmba ei mel, unt enim kundᵾp nᵾnt ei kᵾn, tᵾk mendᵾk muⱡᵾi!” nitim.
41013024	-
41013025	“Wote, mindil kit nong ui ei pora nangga, akil tepa, ‘Ant ei rumbᵾⱡ moⱡpa, kalimp ei rᵾⱡang pi napᵾmba. Mipil rangᵾnt mbᵾ, kawa ndupa, mana wangina, wi oⱡa muⱡ kona ei nga ronduⱡ mbᵾ, kᵾⱡ kᵾⱡ nimba roka ropa mana omba.’
41013026	“I em ei kᵾn, Muⱡᵾl Wu Kupa ei, kopa pol ila, Got nga ronduⱡ ei, rᵾpndi rᵾⱡang mbᵾ, tᵾpa mepa, kopa pol ila wangga kᵾning.
41013027	Wote, elim nga anggelo mbᵾ, tᵾpa mundangga puk, muⱡ uⱡ mbila puk, Got nga kᵾmp ropa titim wamp mbᵾ, kᵾmp kᵾm tᵾk, tenda etᵾk, mek rukᵾr uing,” nitim.
41013028	“Nde ui mbi paka etᵾm uⱡ ei ndi, enim uⱡ ti mbo indangga. Nde ui mbi paka etᵾm ei kᵾn, kona ant mba ui ei nondpa enim, nᵾk tᵾk mendᵾtmin.
41013029	Ei mel ku, uⱡ nᵾnt mbᵾ mel em kandᵾk, yant uimp nitim ui ndi, nondpa enim nᵾk pilᵾi!
41013030	Enim ik kupa ei, kundᵾp nᵾnt, ya wamp rᵾⱡaip akup ila monmᵾn kᵾⱡ, kolk pora ndui nᵾndangina, na nᵾnt uⱡ kᵾⱡ mel etmba.
41013031	Muⱡ mᵾi raⱡ tᵾnggᵾt kᵾn, pora ninggil. Wote, na nga ik ei, ama pora ni nanᵾmba mon!
41013032	“Rumbᵾⱡ muna ant mong nant tila, uimp ui ei, wamp ti ndi, pili napᵾtmin. Wote, oⱡa muⱡ ila anggelo mbᵾ ndi kep, wote Got nga kangᵾm ei kep, mon ku. Oⱡa Wuta, elim mendpᵾⱡ pilpa morum.
41013033	Ei kᵾn, tᵾk mendᵾk, numan kundil nangga muⱡᵾi! Enim tᵾk mindi namᵾndᵾk muⱡangina, ui ei ekit omba.
41013034	Ui ei to rondpa, wu ti kona ruⱡ tila purum. Ei mel ku, kona ila mba etpa, elim nga kindmant wamp mbᵾ, kongun ndoimp rok iting ei mel, kᵾmp tᵾpa elpa elpa ngurum. Wote, keta puⱡ puⱡ rᵾp etᵾm wu ei kundpa, elim rumbᵾⱡ muna, ant mong nant ila yant uimp ui ei, rᵾp etᵾk muⱡᵾi!” nitim.
41013035	-
41013036	Ei kᵾn, manga puⱡ wu ei, epindama omba, muna ou ipri omba, muna rangᵾmba pilpa, mint tem ei kᵾn omba, muna ant oⱡa om ei kᵾn omba? Ei nga, rup etᵾk muⱡᵾi! Wote, wu ei tᵾpa tᵾndpa om ei kᵾn, enim ur piyangina omba, kᵾni nᵾkᵾnangga!
41013037	Enim kundᵾp nᵾnt ik ei, wamp pora, ik ku etᵾp kundᵾp nᵾnt. Ei nga, kandᵾk tᵾk mendᵾk muⱡᵾi!” nitim.
41014001	Jura wamp kᵾⱡ nga bret yis mundi namᵾndᵾk, wei normᵾn ui ni kᵾn, etpa ti rᵾng normᵾn ui ei nga rumbᵾⱡ raⱡ pelinga, pris kᵾⱡ nga wu kuimbal kᵾⱡ kᵾn, mi ik mbo wu na mbᵾ ndi, Jisas ndangga nimbun imp moⱡᵾp tᵾpᵾn, rop kundmin nᵾk, uⱡ ⱡawa mat kurᵾrᵾng.
41014002	Wote, wu mbᵾ ndi, nᵾk mel, “Etpa ti rᵾng nuing ui ei kᵾn, ropᵾn kundmin ndam, wamp mbᵾ ndi, tᵾn kᵾn tek rombulk, el rok iting!” nᵾtᵾng.
41014003	Jisas noi Betani ila kint pombuⱡma rᵾrᵾm wu Saimon nga manga ila, rᵾng nomba moⱡnga, amp ti ndi, kopung ronduⱡ mura rui kai ming ti, mepa omba tᵾpa ambuⱡpa, Jisas nga peng ila, oi ndupa, kopung kᵾndrᵾm.
41014004	Wote, wamp mat ila morung nimbᵾ ndi, amp ei nga itim uⱡ ni kandᵾk, popᵾⱡ kolk, en enim nᵾk int yant etᵾk nᵾk mel, “Kopung mura rui kai ei, etpa ge ndonum ei ka?
41014005	Kopung kai ei tᵾpᵾn mepᵾn, mbun mel rarᵾp ropᵾn, elimina ndam, ku moni 300 kina na ei mel telmina. Wote ku ei, tᵾpᵾn wamp kurpa nom mat ngoⱡmina,” nᵾtᵾng. Wote amp ni, ik mura kit mat ngurung.
41014006	Ni kᵾn, Jisas ndi, nimba mel, “Amp ei ndi, na nga uⱡ kai ti endnᵾm ei, tangga kandᵾk, kui itᵾi! Nambuⱡ emel, amp ei, mbun ngonmin?
41014007	Wamp kurpa mbᵾ, enim kᵾn, rᵾk rᵾk muⱡing wamp mbᵾ, ki nguimp nᵾkᵾn pin ndam, nguin mint. Wote, na enim kᵾn, ui mbila nga rᵾk rᵾk rᵾp rop muⱡi nᵾmbᵾⱡmin.
41014008	Amp ei ndi, na nga endᵾmba uⱡ ei mel, kapⱡa enim. Na nga on ei, tᵾk mek puk, wamp on kona ila kopung kandᵾk ᵾngᵾndeing ei mel, unt kopung kandnᵾm.
41014009	Enim ik kupa ei, kundᵾp nᵾnt. Muⱡ uⱡ mbila, Got nga rᵾnang ik kai kᵾⱡ, wamp nᵾk ngᵾng ei kᵾn, ya amp ei ndi, enim uⱡ kai ei, pendᵾk timan rok nguing,” nitim.
41014010	Wote, kitip kᵾni wu 12 ni kᵾⱡ nga ti, Juras Iskariyot wu ni ndi mba, Jisas rᵾk moⱡpa, wu Pris kᵾⱡ nga wu kuimbal nimbᵾ, kundᵾp nimp nimba purum.
41014011	Wu nimbᵾ ndi, Juras nimba urum ik ni, pilik kai pilik, ku moni mat nguimin nᵾk, nᵾk mᵾi rorung. Pilpa yant omba, Jisas rᵾk moⱡmba ei nga nombuⱡa mam ti kᵾrᵾrᵾm.
41014012	Etpa Ti rᵾng normᵾn ui ei nga kng sipsip rok koik, bret yis mundi namᵾndᵾk normᵾn ui ei, puⱡ mondrung ui ei kᵾn, Jisas elim nga kitip kᵾni wu kᵾⱡ ndi, elim waldᵾk nᵾk mel, “Nim nga Etpa Ti Rᵾng ei, manga nant ila tᵾp kun itᵾmin pamin?” nᵾtᵾng.
41014013	-
41014014	Wote, elim nga kitip kᵾni wu raⱡ tᵾpa mundpa, nimba mel, “Kona peng ou ila rukᵾr pukᵾⱡ kᵾnanggila. Wu ti, nu kuⱡpa mepa om wu ei, pep rokᵾⱡ, akil tekᵾⱡ pukᵾⱡ, murᵾk pum manga ila, manga puⱡ wu ei kundkᵾⱡ, ‘Ik Mbo Wu ei ndi waldpa, na nga kitip kᵾni wu kᵾⱡ kᵾn, nanᵾm kᵾn, Etpa Ti Rᵾng ei, manga nant ila moⱡpᵾn nuimin ei nga, tᵾpa ora ndangga nᵾl!’ nitim.
41014015	Waldanggila, manga puⱡ wu ei ndi, enmbil manga kᵾkaⱡ oⱡa orunga, etpa kai etpa tem ti, tᵾpa ora ndumba, rᵾng mbᵾ tᵾk kun etᵾk, muⱡᵾnggil pᵾl!” nitim.
41014016	Kitip kᵾni wu ni raⱡ pukᵾⱡ, kona peng ou nila, Jisas nitim uⱡ nimbᵾ mel, kandkᵾⱡ tᵾkᵾⱡ, wote Etpa Ti Rᵾng mbᵾ, tᵾp kun etᵾk morunggil.
41014017	Wote, kona ant ei mana puⱡnga, Jisas kᵾn, elim nga kitip kᵾni wu 12 kᵾⱡ kᵾn orung.
41014018	Rᵾng nimbᵾ nok moⱡina, Jisas ndi, nimba mel, “Enim ik kupa ei kundᵾp nᵾnt. Enim wu kᵾⱡ nga ti ndi, na ring nimba rᵾk moⱡmba. Rᵾk moⱡmba wu ei, na kᵾn rᵾng tenda ila nonumbᵾⱡ,” nitim.
41014019	Wu nimbᵾ pora, mundmong mindil tᵾk, kᵾⱡ kel numan pilik elpa elpa Jisas waldᵾk nᵾk mel, “Nim nᵾn ei, na kundᵾk nᵾn ei?” nᵾtᵾng.
41014020	Wote Jisas ndi, punt ropa nimba mel, “Ei enim wu 12 kᵾⱡ nga wu ti, na kᵾn ming tenda ila bret nu mundpa, nom wu ei ndi etmba.
41014021	Buk Wingti ei ndi, ik ti nimba mel, “Muⱡᵾl Wu Kupa ei, koⱡmba nitim ei mel koⱡmba. Wote, Muⱡᵾl Wu Kupa ei, rᵾk moⱡum wu ei, mindil mam ti, nomba ei ka! Wu ei mam ndi, mi nambilnga ndam, kai elinga,” nitim.
41014022	Rᵾng nok moⱡina, Jisas ndi, bret ti tᵾpa, Got kᵾn angge nimba, puk ropa wu ni kᵾⱡ ngumba nimba mel, “Tᵾk nᵾi! Ei, na nga kᵾng ei,” nitim.
41014023	Wote, nu wain ming i ku etpa, Got kᵾn angge nimba, wu ni kᵾⱡ nguⱡnga nok, kapⱡa endᵾtᵾng.
41014024	Wote Jisas ndi, kundpa nimba mel, “Ya ei, na nga mema ei, wamp minal Got kᵾn, tᵾpa tenda etmba ei nga, nᵾndᵾp oi ndont.
41014025	Enim ik kupa ei, kundᵾp nᵾnt. Na mbo wain ei, aldpa nui nᵾnimp. Nandᵾp moⱡᵾp, mbo Got nga tᵾpa mumuk rui kona ila nu wain kont ti, elpa nuimp,” nitim.
41014026	Wote, kinan kat nᵾk pendᵾk, pena ok, noi Olip komnga ila ping pilik purung.
41014027	Jisas ndi, wu kᵾⱡ kundpa nimba mel, “Got nga ik mong ti, unt pai nok rok pendᵾtᵾn ei ndi, nimba mel, ‘Got ndi, kng sipsip rᵾp wu ei, ropa kundangga kᵾn, kng sipsip mbᵾ, mbᵾⱡ mbaⱡ nᵾk ping,’ nᵾtᵾm Wote, ik mong petᵾm ei mel ku, enim ndi, na wak rok, enim nung nᵾk ping.
41014028	Wote, na ⱡoporop oⱡa munt ei kᵾn, enim wᵾl Galili orunga pi nᵾpi, na kuimp tep mbi,” nitim.
41014029	Pita ndi, punt ropa nimba mel, “Wu wei mbᵾ ndi, nim wak rok pung ndam, na ndi, nim wak rui nᵾrimp mon!” nitim.
41014030	Jisas ndi, Pita kundpa nimba mel, “Nim ik kupa ei kundᵾp nᵾnt. Akup rumbuldi, kᵾi kulda ropa raⱡ indi nᵾndi, nim ndi, na pili napᵾt nᵾkᵾn, raldika indᵾn,” nitim.
41014031	Pita ndi, ik pilkᵾⱡ ngumba, nimba mel, “Na ndi, nim pili napᵾt ni nᵾnimp mon! Nim kᵾn ei mel, na kuⱡimp!” nitim. Wote kitip kᵾni wu kat ndi, i ku etᵾk nᵾtᵾng.
41014032	Wote puk, Getsemani ni kona tila puk kᵾn, Jisas ndi, elim nga kitip kᵾni wu kᵾⱡ, kundpa nimba mel, “Na atinga ruimp punt ei kᵾn, enim ya ila muⱡᵾi!” nitim.
41014033	I nimba, Pita, Jeims, Jon, nga tᵾpa melinga, elim kᵾn purung. Ni kᵾn, elim nga numan orunga mbun mam ti, elim kᵾn urum.
41014034	Wu raldika orunga ni kᵾⱡ, kundpa nimba mel, “Na kuⱡimp ei nga, na nga mundmong orunga mindil etpa, na tᵾpa mana ndumba enim. Ei nga, enim ya kona ila nokundᵾk, mong tᵾk muⱡᵾi!” nitim.
41014035	Wu ni kᵾⱡ muⱡeing nimba mondpa, onunga kot merᵾng mba, mᵾi ila rumᵾⱡi pepa, mindil nga ui ei omba, keri mba mel pem ndam, omba keri pangga nimba, atinga rᵾrᵾm.
41014036	Wote, atinga rᵾrᵾm, nimba mel, “Wuta! Na nga Wuta ye! Nim uⱡ mbᵾ kapⱡa etᵾn wu ei ndi, ya uⱡ mbun na kᵾn onum mbᵾ omba, keri pangga ni. Wote, na nga numan pint ei mel mon! Nim nga numan pin uⱡ ei mel iti!” nitim. Nimba kᵾn, atinga rᵾrᵾm.
41014037	Atinga ropa pendpa, yant omba kᵾndrᵾm mel, kitip kᵾni wu raldika ni kᵾⱡ, ur petᵾng. Jisas ndi, Pita kundpa nimba mel, “Saimon ye! Nim ur petᵾm ei ka! Ant mong tenda tila nim kapⱡa rᵾt nᵾkᵾn, oⱡa muⱡᵾn muna mon?” nitim.
41014038	“Enim ur pi napᵾk, atinga rok mint muⱡangina, Seitan ndi, enim oⱡa tᵾpa kᵾni nᵾkᵾnangga! Muⱡnga ei ndi, atinga ramp ka nimba pᵾnᵾm, wote kᵾng kᵾⱡ ndi enᵾmp monum,” nitim.
41014039	Nimba pendpa, int mba, unt atinga ropa ik nitim ik kᵾⱡ, ku rᵾrᵾm.
41014040	Wote, yant omba wu ni kᵾⱡ, ur ku petᵾng ila kundrum. Ur pili pᵾla, rᵾt nᵾk oⱡa molk, elim kundᵾk ning ik mbᵾ pilik rundrung.
41014041	Ama wote, int mba atinga ropa, raldika endpa yant omba, wu ni kᵾⱡ kundpa nimba mel, “Enim muⱡ tᵾk ur ku pek mormᵾn ei? Enim ur penmᵾn, ei manda. Akup Muⱡᵾl Wu Kupa ei tᵾpa, wamp uⱡ kit etmin mbᵾ nga ki pol ila tendᵾmba, ui ei onum ei kanmᵾn ye!
41014042	Oⱡa muⱡᵾiya pamin! Kᵾnᵾiya! Na rᵾk moⱡum wu ni, ya onum!” nitim.
41014043	Jisas ik nimba moⱡnga, kitip kᵾni wu 12 kᵾⱡ nga, Juras nᵾtmᵾn wu ni ndi, wu el kum kat, wu pris kuimbal na, mi ik mbo wu na, manga wingti rᵾp wu na mbᵾ ndi, tᵾk mundrᵾng ila mepa urum. Wu el kum orung nimbᵾ, koiya na, tᵾmbᵾⱡ na mat mek orung.
41014044	Ei kᵾn, rᵾk murum wu ni ndi, wu el kum orunga nimbᵾ nimba ndoimp rondpa nimba mel, “Na ndi, rᵾk mbo keta nu rop nᵾnt wu ei, kan ngᵾk, rᵾp ronduⱡ etᵾk, mek pᵾi!” nitim.
41014045	Ni kᵾn, Juras ndi, Jisas murum kona nila kun rᵾk mba, “Ik mbo wu ye!” nimba, keta nu ropa nurum.
41014046	Nᵾk pendᵾtᵾng ni mel, tᵾngᵾnda rᵾk ok, Jisas tᵾk imp molk kan ngurung.
41014047	Ni kᵾn, kitip kᵾni wu wᵾng orunga murum ni ndi, koiya ou ti, kᵾp ropa pendᵾtᵾm ni, kuⱡimp ropa ekit tᵾpa, wu Pris kuimbal ei nga kindmant wu ni nga, kum omung ei, ropa puⱡa rᵾrᵾm.
41014048	Wote Jisas ndi, nimba mel, “Na punt mong wu ti, nᵾk pilik enim tᵾmbᵾⱡ na, koiya na mel mbᵾ, mek ok, na kan nguing onmᵾn ei?
41014049	Na ui mbila rᵾk rᵾk enim kᵾn moⱡᵾp, manga wingti mbila, Got nga ik ei mbo endᵾp it ei kᵾn, na tᵾk kan ngui nganggᵾrᵾng ni? Wote, ya enmin uⱡ ei ndi, Got nga ik mong ti, Buk Wingti ila nimba pinditim ik ei omba, kupa enim,” nitim.
41014050	Wote ei kᵾn, kitip kᵾni wu ni kᵾⱡ, Jisas mondᵾk kelik nung nᵾk purung.
41014051	-
41014052	Puⱡnga, muⱡ mbal kurmᵾⱡᵾ rᵾrᵾm kang wu ti, Jisas pep ropa akil titim. Kang wu ni, tᵾp imp monmᵾn nᵾk elingina, nᵾng nimba puⱡnga, muⱡ mbal rᵾrᵾm ni potᵾk yant tilingina we giyu gou purum.
41014053	Wote, Jisas tᵾk mek puk, wu Pris kuimbal ei nga mang kona ila wu pris kuimbal kᵾⱡ kᵾn, manga wingti rᵾp wu kᵾⱡ kᵾn, mi ik mbo wu kᵾⱡ kᵾn, tᵾk mou rok morung, kona nila purung.
41014054	Pita ni, Jisas mek purung ni mel, akil tepa mba, wu pris peng mumuk ni nga mang keta ila, el wu nimbᵾ, pena ndip kalk morung nimbᵾ kᵾn, mba kup etpa, ndip pilpa murum.
41014055	Wu pris kuimbal mbᵾ kᵾn, Jura nga wu nuim nimbᵾ kᵾn, Jisas namba ik tila nᵾmp oⱡa ndupᵾn, tepᵾn rop kundmin nᵾk pᵾⱡ ti, kurᵾrᵾng ei, pᵾⱡ mat kandᵾk ti natᵾtᵾng.
41014056	Wote, wu kat ndi, ik kol rok, Jisas ik mat nilinga, pitmin ku nᵾtᵾng. Wote, wu mbᵾ nga ik nᵾtᵾng kᵾⱡ omba, tenda pi nᵾpᵾrᵾm.
41014057	-
41014058	Wote, wu mat ndi, anggilik kol rok, Jisas nga ik mat nᵾndᵾtᵾng, “Wu ei ndi, ik ti nitim pitmin ei, ‘Wamp nga ki ei ndi, manga wingti mam rakrung, ei rok tᵾp, mana tᵾp, wote rumbᵾⱡ raldika mel manga ei, rakᵾp timp nitim ei, ya wamp nga ki ei ndi, rakurmᵾn uⱡ ni mel mon nitim,’” nᵾtᵾng.
41014059	Ik i nᵾtᵾng ik mbᵾ ndi, kupa iti nᵾtᵾtᵾm.
41014060	Wote, wu Pris peng mumuk ni ndi, rᵾk ila anggilpa, Jisas ni waldpa nimba mel, “Nim kᵾn kol rok, ik ndo ngᵾk nᵾnmᵾn ei nga, nᵾkᵾn int nduin ik ti kep, pilik rundᵾn ei?” nitim.
41014061	Wu ei ndi, nitim ik ni, Jisas ndi, pilpa kui itim. Wote, wu Pris peng mumuk ni ndi, aldpa waldpa nimba mel, “Nim Kraist, nim Got wamp memp pendᵾtᵾm wu ei nga kangᵾm ei?” nitim.
41014062	Jisas ndi, punt ropa nimba mel, “Int nᵾn wu ei, na waⱡᵾm ei ka!” nitim. “Na Muⱡᵾl Wu Kupa ei, enim pora kandᵾk muⱡangina, Got ronduⱡ tepa mul wu ei nga ki mbo orunga moⱡᵾp, muⱡ kona kopa pol ila, yant wamba kᵾning ei ka!” nitim.
41014063	Wote, wu pris kuimbal ni ndi, elim nga wal pᵾki ni kᵾⱡ ambuⱡpa ondpa, waldpa nimba mel, “Namba ik ti nga kombuⱡpᵾn kandpᵾn nimin?” nitim.
41014064	“Elim meka ropa kelpa, ik kit nᵾnᵾm pᵾnmin ei kᵾn, enim ndi, namba nᵾk pᵾnmin?” nitim. Jisas kuⱡangga nᵾtᵾng ik ei, wu ama ou ndupa mel ndi nᵾtᵾng. Ei nga, wu ei uⱡ kit etᵾm ei nga kuⱡangga nᵾtᵾng.
41014065	Wu mat ndi, Jisas rumin nᵾk wu mat ndi, elim nga kuimp keta ila ol rok, muⱡ ping ti ndi, mong raⱡ ila kan rok, ki kom ndi rok, nᵾk mel, “Painui wu ye! Nim ki kom ndi ronum ei, wu nam ndi ronum?” nᵾtᵾng. Wote, el wu mat ila morung ni kᵾⱡ ndi, Jisas i ku etᵾk, ambulk int tᵾk ki raka ndi rorung.
41014066	-
41014067	Wote Pita ni, wu pris kuimbal ni nga mang keta nila ndip pilpa murum. Wote, wu pris kuimbal ei nga kongun amp wendᵾp ni kᵾⱡ na ti ndi, pena omba, ndip pilpa murum ni kᵾn, kandpa nimba mel, “Nim Nasaret wu, Jisas ei kᵾn kunda, rup rokᵾⱡ morumbil ni ka!” nitim.
41014068	Wote Pita ndi, ik ni, punt ropa nimba mel, “Nim ik nant ei nga nᵾn ei, na pilip kun iti natᵾnt ei ka!” nitim. Nimba kᵾn, manga tip orunga mbi nimba elinga, kᵾi kulda rᵾrᵾm.
41014069	Kongun ambuⱡa wendᵾp ni ndi, Pita mba murum kona nila aldpa kandpa nimba mel, “Ya wu ei, wu nimbᵾ nga wu ti,” nimba, wamp ndip pilik morung wamp nimbᵾ, kundpa nitim.
41014070	Ni kᵾn, Pita ndi, elim mon ku nitim. Wote onunga kot moⱡina, wamp morung nimbᵾ nga mat ndi, Pita kundᵾk nᵾk mel, “Nim wu kᵾⱡ nga ti nᵾmp kanmin ei ka! Nambuⱡ emel, nim Galili kona ila wu ei ku! Wote, wu Jisas ei, Galili kona ila wu ei ku,” nᵾtᵾng.
41014071	Wote elim ndi, mon nimba ronduⱡ mundpa, mi tepa nimba mel, “Enim ndi, na kᵾn rup rokᵾⱡ morunggil ninmᵾn ei pilik kun iti natᵾk nimin ei ka! Na kep nᵾnt ndam, na Got ndi, mbun ngangga,” nitim.
41014072	I nilinga, kᵾi kulda ropa raⱡ inditim. Ei kᵾn, Pita ndi, Jisas nga ik elim kᵾn nitim ni, tᵾpa mindᵾtᵾm. “Kᵾi kulda ropa raⱡ indi nᵾndi kᵾn, nim ndi, na pili napᵾt nᵾkᵾn kᵾⱡ, rondkᵾn raldika indin,” nitim. Ik ni tᵾpa mendpa kᵾn, ka kᵾk nimba itim.
41015001	Ipri unt, wu pris kᵾⱡ nga wu kuimbal kᵾⱡ kᵾn, manga wingti rᵾp wu mbᵾ kᵾn, mi ik mbo wu na, wote kaunsil wu ou mat, kona ila mormᵾn nimbᵾ pora, ik tenda ti nᵾk pendᵾk ok, Jisas ni kan ngᵾk mek puk, Pailot nga ki ila ngorung.
41015002	Wote, Pailot ni ndi, Jisas waldpa nimba mel, “Nim Jura wamp mbᵾ nga wu nuim mumuk ei?” nitim. Wote Jisas ndi, punt ropa nimba mel, “Int nim nᵾn ei ka!” nitim.
41015003	Ei kᵾn, wu pris kuimbal mormᵾn nimbᵾ ndi, Jisas uⱡ ⱡawa mat ou ndupa etᵾm nᵾtᵾng.
41015004	Ni kᵾn, Pailot ndi, Jisas aldpa waldpa nimba mel, “Nim ik ti punt ruin muna mon? Nim uⱡ ⱡawa mat ou ndupa in nᵾk, ik mura ngonmin ei, pᵾn muna mon!” nitim.
41015005	Aldpa, Jisas ik ti punt rui nᵾrᵾrᵾm ila, wu Pailot ni, ama min ngᵾn mundrum.
41015006	Pana ui mbila rᵾk rᵾk Jura wamp mbᵾ nga etpa ti rᵾng normᵾn ui ei, ekit orum ei kᵾn, Pailot ndi, kan manga ila wu tenda ti, wamp mbᵾ ndi, en enim numan ngormᵾn wu ei tᵾpa, ekit ndupa ku etᵾm.
41015007	Ui ei kᵾn, kan manga ila wu ti mbi tek, Barapas nᵾtmᵾn wu ei kᵾn, wote wu mat, el etᵾk wamp rok kondᵾk etᵾng wu nimbᵾ kᵾn, kunda petᵾng.
41015008	Wote, wamp minal ok, mou rok molk, Pailot waldᵾk en enim ui ei kᵾn, etᵾm uⱡ ni mel itangga nᵾk morung.
41015009	Wote Pailot ndi, wamp nimbᵾ, waldpa nimba mel, “Na ndi, ya Jura wamp mbᵾ nga wu nuim mumuk ei, wak rop mundamp ninmin ei?” nitim.
41015010	Pailot ik ei mel nitim ei, nambuⱡ emel, wu pris kuimbal kᵾⱡ ndi, Jisas kᵾn wᵾlᵾk rok, Jisas mek ok, elim nga ki ila tᵾndᵾtᵾng uⱡ ei, pilpa pora ndupa nitim.
41015011	Wote, wu pris kuimbal kᵾⱡ ndi, wamp minal morung nimbᵾ kᵾn, ronduⱡ mondᵾk nᵾk, Pailot ndi, nimba mel, “Barapas mint wak rangga nᵾi!” nᵾtᵾng.
41015012	Wote, aldpa Pailot ndi, wamp minal morung nimbᵾ, kundpa nimba mel, “Jura wamp nga wu nuim mumuk, ninmin ei, na ndi, namba uⱡ ti, tamp nᵾk pᵾnmin?” nitim.
41015013	Wamp pora, ke nᵾk int nduk nᵾk mel, “Nde peta ila nil rui!” nᵾtᵾng.
41015014	Pailot ndi, waldpa nimba mel, “Wu ei, namba ⱡawa ti em?” nitim. Pailot ndi wuldᵾtᵾm. Ni kᵾn, wamp pora, ronduⱡ ke nᵾk mel, “Nde peta ila nil rui!” nᵾtᵾng.
41015015	Wote Pailot ndi, wamp pora ronduⱡ mundᵾk, Jisas ruimin nᵾtᵾng ni, kandpa wamp kᵾⱡ nga numan orunga, etᵾp wang nduimp nimba, Barapas kan ngᵾk pendᵾtᵾng ni, wak ropa mundrum. Jisas ni, kan pilda rok, wote nde peta ila nil rok etᵾng nimba, Rom el wu nimbᵾ nga ki ila ngumba, rukrung ndurum.
41015016	Wote Jisas ni, el wu kᵾⱡ ndi, mek gapman wu ou ei nga manga kukaⱡ ila mek mukᵾr puk, el wu morung nimbᵾ pora ok mou rᵾi nᵾtᵾng.
41015017	Wote, el wu nimbᵾ ndi, Jisas mul kunt na ti mel pakundᵾk, kan goimbun rong mul ti tᵾk, mᵾkᵾp etᵾk tᵾk wᵾna mel pakᵾndrᵾng.
41015018	Uⱡ kᵾⱡ etᵾk pora nduk, kei nᵾk, Jisas kᵾn mura rok mondᵾk nᵾk mel, “Jura wamp nga wu mumuk ei muⱡangga!” nᵾtᵾng.
41015019	Wote, nde puⱡa mat tᵾk, Jisas nga peng ila tᵾmbᵾⱡ rok, rᵾk rᵾk etᵾk, ol rok kandᵾk, mura rok mondᵾk, wote mbi paka rondᵾk etᵾng.
41015020	Wote, Jisas tᵾk wᵾlᵾ mundrᵾng uⱡ nimbᵾ, etᵾk pora nduk, muⱡ mbal kunt ti, pakᵾndrᵾng ni tᵾk mundᵾk, Jisas elim nga muⱡ, unt nga ni kᵾⱡ tᵾk randrᵾng. Randᵾk kᵾn, Jisas nde peta ila nil ruing pilik mek purung.
41015021	Jerusalem kona peng ni, wak rok ekit puⱡᵾngina, Saimon, ya Sairin kona ila wu Aleksanda kᵾn, Rupas raⱡ nga tipam ei, kona ekit orunga tila moⱡpa, kona peng ila uimp nimba urum. Wu ni, el wu nimbᵾ ndi, ronduⱡ mundᵾk nᵾk mel, “Jisas nga nde peta ni, tᵾpa miyangga!” nᵾtᵾng.
41015022	I etᵾk mek ok, Jisas ya kona ti mbi tek, “Golgata,” nᵾtmᵾn kona nila mek rᵾk orunga, Golgata mbi ei nga puⱡ ei, “Wamp peng ombᵾl kona,” nᵾtmᵾn.
41015023	Kona ila Jisas nu wain kᵾn mel kombuⱡa iti ti, mbi tek, mur rok nᵾtmᵾn ni, rok oⱡa mana etᵾk, mek ok ngurung. Ni kᵾn, Jisas nui nᵾndrᵾm.
41015024	Wote Jisas ni, nde peta ila, nil rok pendᵾk, el wu kat ndi, Jisas nga wal pᵾki ni kᵾⱡ, nam ndi, tᵾmba nda nᵾk, kat etᵾng.
41015025	Ant mong 9 kilok elinga, Jisas ni, nde peta ila nil rok pendᵾtᵾng.
41015026	Jisas tᵾk, ik kuldᵾk mon ti, ei mel rok mondrung. Mon ei ndi, nimba mel, “JURA WAMP NGA WU NUIM MUMUK EI,” nᵾtᵾng.
41015027	Ei kᵾn, kindᵾp wu ralt pendᵾk, nde peta ila rorung. Ti Jisas nga ki mbo orunga rok, ti ki rar orunga rok pendᵾtᵾng.
41015028	[I elingina, Painui wu Aiseiya ndi, ik ti unt mon ropa pinditim ik ni, omba kupa itim. Ik ei ndi, nimba mel, “Wu ei kindᵾp wu mbᵾ kᵾn, rak nduk, rok kunding,” nimba petᵾm.]
41015029	-
41015030	Wamp nombuⱡa mam ila ok puk mel, peng mbᵾ walinga rok, Jisas tᵾk, ik kuldᵾk, ei mel nᵾtᵾng, “Kaiye! Nim manga wingti ou ei, gu ndup, mana tᵾp, rumbᵾⱡ raldika ila rᵾkimp nitin ni ka! Akup nim nde peta ila mana okᵾn, ni ninim etkᵾn tin ka!” nᵾtᵾng.
41015031	Wamp ik nᵾtᵾng ni mel ku, wu pris kuimbal mormᵾn nimbᵾ kᵾn, mi ik mbo wu nimbᵾ kᵾn, Jisas tᵾk, ik kuldᵾk nᵾk, int yant etᵾng, “Jisas wamp mat etpa titim ni, wote elim etpa ti natᵾnᵾm ei ka!
41015032	Akup nim Kraist, Jura wamp nga wu nuim mumuk ei ndam, nde peta ei, wak rokᵾn, mana wana kandpᵾn kᵾn, tᵾn ndi, nim Got nga kangᵾm ei, nimbun mondᵾp pilᵾmin!” nᵾtᵾng. Wote, kindᵾp wu ralt, Jisas kᵾn, nde peta ila pendᵾk rorung wu ni raⱡ ndi, kunda ku, Jisas ik ngurᵾnggil.
41015033	-
41015034	Wote, ui ni kᵾn, kona ou rᵾnggilmᵾ elinga, mᵾi kᵾmp nimbᵾ pora, rumbᵾⱡ roⱡnga, ant mong raldika itim. Ant mong raldika elinga, Jisas mindil tᵾpa, ronduⱡ wi ropa nimba mel, “Eli, Eli, Lama Sabaktani!” nitim. Ik ei nga puⱡ ei, Ipru ik ila ei mel nᵾtᵾm, “Na nga Got, na nga Got, nambuⱡ emel nim na wak ron?” nitim.
41015035	Wamp mat kona ila nondpa morung nimbᵾ ndi, Jisas ik nitim ni pilik, “Kum tᵾiya! Wu ei Elaija wi ronum!” nᵾtᵾng.
41015036	Wote, wu ti ndi, muⱡ undi ti tᵾpa, nu wain kit murum tila mana ndupa, tᵾpa ndilwa punt ila mondpa, Jisas nu ei nangga nimba itim. Oⱡa ndupa Jisas ngumba etpa nimba mel, “Tᵾn nokundpᵾn moⱡpᵾn kinamin! Painui wu Elaija ndi omba, Jisas nde peta ila mana tᵾmba muna mon nda?” nitim.
41015037	Wote, Jisas ka ronduⱡ etpa kᵾn, wote kurum.
41015038	Jisas ni koⱡnga kᵾn, muⱡ mbal ti manga wingti ou ila, rukᵾr mondᵾrmᵾn ni rᵾk ting ila paⱡpa omba, met ekit purum.
41015039	Ni kᵾn, el wu ou ti, nde peta ila nondpa murum ni, Jisas ke nimba koⱡpa itim uⱡ nimbᵾ, kandpa kᵾn nimba mel, “Wu ei ama kupa, Got nga kangᵾm ei!” nitim.
41015040	Kona ila nondpa, amp mat ruⱡ etᵾk molk, kandᵾk morung. Amp morung ni kᵾⱡ nga amp, ti Mariya Maktelin, ti Mariya ei, kang wu Jeims kᵾn Josis raⱡ nga mam ei, wote amp ti Salomi.
41015041	Amp kᵾⱡ, Jisas Galili kona ila kont murum ei kᵾn, Jisas tᵾk rapᵾndᵾk, Jisas nga ik kum tek etᵾng amp kᵾⱡ. Wote amp mat, Jisas kᵾn rᵾp rok, Jerusa-lem kona ila orunga amp nimbᵾ pora, Jisas rorung kona nila morung ku.
41015042	-
41015043	Ui ni, Jura wamp nga mowi kor utᵾmᵾ orunga muⱡing ei nga, akup mel Jisas kurum. Ei nga, kona rumbᵾⱡ romba elinga, Arimatiya kona ila wu Josep ei, Jura wamp nga moⱡpa kundi orunga, wu nuim kai ti, elim Got nga wamp tᵾpa mumuk romba ui ei, nokundpa murum wu ei urum. Wu ei ndi, elim ronduⱡ mundpa, Pailot kᵾn mba, Jisas nga on ei ngangga nimba, mawa itim.
41015044	Wote, wu Pailot ni, Jisas koⱡum nᵾtᵾng ik ni pilpa, rut nimba, elim nga el wu ou ti, wi ropa rukᵾr tᵾpa, Jisas koⱡpa pora ndum muna mon, nimba wuldᵾtᵾm.
41015045	Wu Pailot ni, elim nga el wu ou ei nga ik nimba, yant ndurum. Ni pilpa kᵾn, Josep kapⱡa, Jisas nga on ei, tangga nitim.
41015046	Wote, Josep ni mba, muⱡ mbal kurᵾmᵾⱡa ti, wamp on kum rormᵾn mbᵾ nga, rarᵾp ropa tᵾpa, mepa omba. Jisas nga on ni mana tᵾpa, muⱡ nila kum ropa tepa, Jura wamp nga wamp on etmin ku manga ila rukrᵾng ndupa titim. Wote, ku mam ti ndi, ku manga ni kumba rurum.
41015047	Josep ndi, Jisas nga on ei, titim kona ni, amp Mariya Makndelin kᵾn, Mariya kang wu Josis nga mam kᵾn, kandᵾk moⱡᵾnggila, Jisas nga on ni titim.
41016001	Jura wamp nga mowi kor mormin ui ni omba puⱡnga, Mariya Makndelin na, Jeims nga mam, amp Mariya na, amp Salomi na mbᵾ ndi, Jisas nga on ni kopung kᵾnding pilik, kopung mura rui kai mat rarᵾp rok, tᵾk tek petᵾng.
41016002	Ipri unt, kongun kor ou kᵾn, ant kuimp oⱡnga pena ok, Jisas nga on etᵾng kona nila purung.
41016003	Nombuⱡa mam rᵾk ting ila puk mel, en enim ol tek nᵾk mel, “On kona keta puⱡ puⱡ ila ku ni, nam ndi, mberᵾk ndupa, tᵾpa mondᵾmba nda?” nᵾtᵾng.
41016004	Wote, puk kandrung mel, ya ku mam wei ni, mberᵾk nduk tᵾk mundrᵾng.
41016005	Rᵾk puk kandrung mel, ki mbo orunga, anggelo wu kumᵾndᵾp ti, wal pᵾki kurᵾmᵾⱡa kat pakᵾpa murum ila kandᵾk, min ngᵾn mundrᵾng.
41016006	Wote, wu ni ndi, kundpa nimba mel, “Enim min ngᵾn mundi nᵾmᵾndᵾi! Nasaret wu Jisas, nde peta ila pendᵾk rong ni, kurᵾk ong ndam, ⱡoporpa omba pum. Ya kona ila, pi napᵾtᵾm. Kona koⱡ ei, ya kᵾnᵾi!
41016007	Akup kandᵾk puk, kitip kᵾni wu ni kᵾⱡ kᵾn, Pita kᵾn kondᵾk nᵾi! ‘Elim Galili orunga kuimp tepa mba moⱡmba. Akil tek puk, kᵾning nitim ni mel, kᵾning pᵾi!’” nitim.
41016008	Pilik tᵾkrᵾk ekit ok, min ngᵾn mondᵾk, numan kai pelinga purung. Wote, wamp ti kep, kundᵾk ni nandᵾtᵾng. Ei nambuⱡ emel, amp kᵾⱡ mundmong minal etᵾng.
41016009	Jisas ni, kor ou kᵾn, mᵾkᵾlmᵾ unt, ⱡoporpa oⱡa moⱡpa, amp Mariya Maktelin unt kur kit 7 kat ndi, rok wᵾlᵾ monduⱡnga, Jisas ndi, tᵾpa mundrum. Amp ni kᵾn, kuimp tepa urum.
41016010	-
41016011	Amp ni ndi, int mba, unt Jisas kᵾn rᵾp rok andrᵾng wamp nimbᵾ, munt mindil tᵾk, ka rom rok morung ila mba, anggelo ei ndi, nitim ik nimbᵾ mel, kundpa nitim. Amp nitim ik ni, kupa nᵾk mondᵾk pili napᵾtᵾng.
41016012	Wote, wu ralt en enmbil nga mbo kona ila pinggil puⱡᵾnggila, Jisas ni, kuimp keta elpa ti mel, tᵾpa urum.
41016013	Wote, wu ni raⱡ kelik, yant okᵾⱡ, kitip kᵾni wu kat kundᵾk nᵾtᵾnggil ik ni, kupa nᵾk, mondᵾk pili napᵾtᵾng.
41016014	Wote, akil tepa wu 11 ni kᵾⱡ, rᵾng nok morung ila, Jisas omba wu ni kᵾⱡ, tᵾpa pendpa ik ngurum. Ni kᵾn, numan rumᵾnt pendᵾk, elim ni, ⱡoporpa omba mba, kont murum uⱡ ni kandᵾk, yant ok nᵾtᵾng ik ni, kupa nᵾk, mondᵾk pili napᵾtᵾng.
41016015	Wote, wu ni kᵾⱡ kundpa nimba mel, “Enim muⱡ uⱡ mbila puk, rᵾnang ik kai ei nᵾk, wamp mbᵾ nᵾk ngeing pᵾi!
41016016	Wamp nam ti ndi, mondpa pilpa nu tᵾm wamp ti, etpa tᵾmba. Wote, wamp nam ti ndi, mondpa pili napilpa nu tᵾm wamp ei, kit moⱡmba.
41016017	Mondpa pili wamp mbᵾ, Got nga ronduⱡ ei tᵾk, uⱡ rᵾpndi mat etᵾk, na nga mbi tek angᵾndᵾk, kur kit mbᵾ rok mundᵾk, ik nuim kan elpa elpa mat, tek nᵾk iting.
41016018	Wote, kimbuⱡa wamp rui mat oⱡa tᵾk ambulk, kopna na mel mat, nok eng ndam, kolk rok iti nᵾtᵾng. Kui peng em wamp mbᵾ, ki ndi ᵾmbᵾⱡangina, wang nimba,” nitim.
41016019	Wote, Nuim Jisas ni, ik nimba pora nduⱡnga, elim ni, tᵾpa mepa, muⱡ ila oⱡa purum. Got tipam ei nga ki mbo orunga mundrum.
41016020	Kitip kᵾni wu ni kᵾⱡ, muⱡ uⱡ mbila puk, elim nga rᵾnang ik kai nimbᵾ, mbo endilingina, Nuim elim ndi, wu ni kᵾⱡ kᵾn moⱡnga, ik nᵾk ngᵾk, uⱡ rᵾpndi mat etᵾk, etᵾng nimbᵾ ndi, ronduⱡ purum.
42001001	Wu nuim Tiyopilus ye! Tᵾn nga ruk ting ila uⱡ itim mbᵾ, timan rok, mon ruing pilik, wu mat ou nduk kongun etᵾng.
42001002	-
42001003	Got nga rᵾnang ik kai ekit oⱡnga, kuimp tek nombuⱡa rung wu ni kᵾⱡ ndi kandᵾk, tᵾk wamp mbᵾ, timan rok ngorung mbᵾ, wote puⱡ ik wunt ment mbᵾ, kurᵾp mbᵾ, pilip tᵾp kun it wu ei ndi, nim wu nuim Tiyopilus, timan kun petᵾm ei mel ku, mon rop kundᵾp nᵾnt.
42001004	Na uⱡ ent mbᵾ, kᵾmp rokᵾn pilkᵾn, na rᵾnang ik kai ei, mbo endᵾtᵾng ndi, ama kupa nᵾkᵾn, pilᵾn nᵾmp, mon rop ngont.
42001005	King Erot ni, Juriya wamp mbᵾ, rᵾp itim ui ni kᵾn, Apaija nga pris rᵾⱡaip ila, wu Sakaraiya pris murum. Ambᵾm nga mbi Elisapet, Eron nga pundᵾn ei.
42001006	Got nga kuimp keta ila, wamp raⱡ mop map ambulk, pilkᵾⱡ etᵾnggil. Got elim nga man ik ei, teng ndurunggil ei, wamp ti kᵾn, kapⱡa mon ku. Ⱡawa ama tenda kot kandᵾk ti natᵾtᵾng.
42001007	Elisapet ni, wangᵾn pelinga, wei mint pek molkᵾⱡ, wenda anda etᵾnggil.
42001008	Tᵾnggᵾt kᵾn, Sakaraiya ni, Got nga kuimp keta ila, elim pris kongun et ei mel, itimp nimba urum.
42001009	Kongun elpa elpa mbᵾ, kᵾmp tᵾk iting etᵾk, Sakaraiya ni, rat pol wingti ila rukᵾr mba, kaⱡpa tindiⱡim mundangga nilingina, Got nga manga wingti ou ila, murᵾk mba kurum.
42001010	Ni kᵾn, wamp wei orung nimbᵾ, pena orunga, atinga rok morung.
42001011	-
42001012	Oⱡa Nuim ei nga anggelo ti ndi omba, rat pol wingti titim ei nga ki mbo orunga ᵾnggᵾtᵾm. Sakaraiya ndi, kandpa rot nimba, min ngᵾn mundpa murum.
42001013	Wote, anggelo ni ndi, Sakaraiya kundpa nimba mel, “Nim mundmong iti nᵾti! Nim nga atinga rorun ni, Got ndi, pilpa pora ndurum. Wote, nim nga ambnᵾm ndi, kang ti mendᵾmba. Mem kandkᵾn kᵾn, mbi tekᵾn, Jon ni nitim.
42001014	Kang ei, mem ei kᵾn, nim numan ama mam ti etmba. Wote, wamp minal i ku etᵾk, numan mam ti nguing.
42001015	Wote kang ei, Oⱡa Nuim ei nga kump keta ila, wu nuim moⱡmba. Kang ei, mam ndi, mepa ekit tangga kᵾn, nu wain na, nu ronduⱡ na mat, nui nᵾnangga! Muⱡnga Wingti ei ndi, ronduⱡ ngumba.
42001016	Isrel wamp minal man ik ngangga pilik tᵾk, numan ropᵾl rok, en enim nga Puⱡ Wu Nuim ei nga, man ik ei, pilik pep ruing.
42001017	Kang wu ei, Nuim ei nga nombuⱡa rung omba. Unt painui wu Ilaija nga numan ronduⱡ pilpa, kongun etpa ᵾndrᵾm ei mel etmba. Wu tipamᵾl mbᵾ kᵾn, en enim nga kangambuⱡa mbᵾ kᵾn, tᵾpa tenda etmba. Ik nᵾpᵾl wamp mbᵾ, ik mbo endangga pilik, tᵾk kun kai muⱡing. I etpa, wamp mbᵾ tᵾpa kun endangga, Nuim ei nga nokundᵾk muⱡing,” nitim.
42001018	Sakaraiya ndi, anggelo ni, kundpa nimba mel, “Nim nga ik nᵾn ei, na pilip kun itimp mel nant? Tᵾl wamp wenda anda raⱡ morumbil ei ka!” nitim.
42001019	-
42001020	Wote, anggelo ni ndi, ik punt ropa nimba mel, “Na Gepril, Got nga kuimp keta ila mor wu ei, na tᵾpa munduⱡnga, rᵾnang ik kai ei, nᵾmp nguimp ont. Ik ei pilkᵾn, ti nᵾtᵾn kant. Ei kᵾn wote, nim ik ni nandkᵾn, keta mum kᵾn moⱡana, ik nᵾnt ei, omba kupa itangga kᵾn, ik nᵾn,” nitim.
42001021	Wu Sakaraiya ni, manga wingti kᵾkaⱡ wingti ila murᵾk moⱡmba, ruⱡ purum ila, pena orunga wamp nimbᵾ ndi, ko tᵾk morung.
42001022	Pena omba ik nimba ei nga pilpa rundpa, wamp nimbᵾ ndi kandᵾk, manga wingti ila uⱡ kᵾni nakᵾndᵾrmᵾn uⱡ ti kandpa, enim nᵾtᵾng. Wote, ik nimba pilpa rundpa, ki ei ndi, to ropa keta mum kᵾn murum.
42001023	Wote, Sakaraiya nga kongun itim ui ni pora nilinga kᵾn, kelpa mang kona purum.
42001024	Wote, ui mat omba puⱡnga, Sakaraiya nga ambᵾm Elisapet ni, kangambuⱡa manga pelinga, kalimp 5 kᵾⱡ, mo ropa mint murum.
42001025	Wote, Elisapet el elim nimba mel, “Akup Nuim ei ndi, na uⱡ kai ti endnim. Wangᵾn pep, wamp mormin mbila, pipil kuⱡᵾp andᵾr ndi, akup na etpa, numan wang ndunum ei ka!” nitim.
42001026	-
42001028	Amp Elisapet ni, kangambuⱡa monduⱡnga, kalimp 6 elinga, Got ndi, anggelo Gepril ni, tᵾpa munduⱡnga, Galili nga kona peng Nasaret nila purum ila, amp wendᵾp ti kᵾn urum. Amp wendᵾp ni nga mbi Mariya. Depit nga pundᵾn wu Josep nga tangga nᵾk, ol ik nᵾndᵾk mondrung. Anggelo ni omba, amp ni, koma pu raⱡ nim kᵾn tiyangga! Oⱡa Wu Nuim ei, nim kᵾn morum,” nitim.
42001029	-
42001030	Mariya ni pilpa, rot nimba, na ndi, rawe etpa ninim mel nant nimba, pilpa rundpa murum. Wote, anggelo ni ndi, Mariya kundpa nimba mel, “Nim mundmong iti nᵾti! Nuim ei ndi, nim kandpa numan ngurum ei kan mon!
42001031	Nim kang ti mondkᵾn min ei, mbi tekᵾn Jisas ni.
42001032	Elim Wu Nuim muⱡangga, Oⱡa Nuim ei nga kangᵾm ei ning. Wu Nuim Got ndi, kang ei tᵾpa, wu Nuim Mumuk mondpa, elim nga anda kouwᵾ Depit itim ei mel etmba.
42001033	Jekop nga mema tenda wamp rᵾⱡaip mbᵾ, tᵾpa mumuk ropa, ambuⱡpa moⱡpa, mint mba!” nitim.
42001034	-
42001035	Wote Mariya ndi, anggelo ni, kundpa nimba mel, “Na amp wendᵾp ei, kan mon? Ik nin ei, na pilip rondᵾnt,” nitim. I nilinga, anggelo ni ndi, ik punt ropa nimba mel, “Muⱡnga Wingti ei kᵾn, Got nga ronduⱡ ei kᵾn, nim kᵾn omba moⱡmba. Ei nga, kang wingti min ei mbi tek, Got nga Kangᵾm ei ning.
42001036	Nim nga pilpanᵾm Elisapet amp wenda ni, akup kangambuⱡa manga pelinga, kalimp 6 enim.
42001037	Nambuⱡ emel, Got ndi, uⱡ elpa elpa mbᵾ, etmba ei nga pilpa rundi nandrᵾm,” nitim.
42001038	Wote Mariya ndi, nimba mel, “Na Nuim ei nga kindmant amp ei mor. Nim ik nin ei mel, na kᵾn etangga!” nitim. Wote, anggelo ni ndi, “Muⱡiyo!” nimba, pendpa purum.
42001039	Ui ni kᵾn, nondpa ku, Mariya ni tᵾk tᵾpa wi Jura mᵾi kona ei nga kona peng ila purum.
42001040	Wote, amp Mariya ni, Sakaraiya nga mang kona nila rᵾk omba, Elisapet ni rawe itim.
42001041	-
42001042	Wote Mariya ndi, amp Elisapet rawe itim ik ni pilpa, kangambuⱡa oⱡ rukᵾr murum ni, pukᵾ ropa oⱡa mana itim. Wote, amp Elisapet ni, Muⱡnga Wingti ndi, peka ropa moⱡnga, Elisapet ni, ik oⱡa ndupa nimba mel, “Amp wei mbᵾ mon, nim ama memp ambuⱡpa pilpa pendᵾm kant. Wote, kang min pilkᵾn morᵾn ei, Got ndi, memp pindangga!
42001043	Na nga Nuim ei nga mam ndi, na nambuⱡ emel, kanmba pilpa om nda? Pᵾnt uⱡ ei, ama uⱡ mam ti enim.
42001044	Nim ndi, na ik rᵾngᵾndᵾlina kᵾn, kangambuⱡa rukᵾr oⱡ ila moⱡum ei, numan kai pilpa, puⱡa ropa oⱡa mana em pint.
42001045	Got nga nitim ik ei, kupa pemba nᵾkᵾn, mondkᵾn pitᵾn ik ni, akup etpa kupa endnim,” nitim.
42001046	-
42001047	Mariya ndi, nimba mel, “Na nga mundmong ei ndi, Nuim ei nga mbi paka rondᵾp, na nga min ei ndi, na nga Etpa Ti Wu Got ei, numan ngᵾmp mor.
42001048	Nambuⱡ emel, na mbi mul nᵾmbil kindmant amp mendpᵾⱡ ei, kandpa kont kuⱡpa etpa tᵾnᵾm. Ei nga, wamp mbᵾ ndi, na Got ndi, memp pendnim uⱡ ei nga timan rondᵾk, mek int int ping.
42001049	Got wu ronduⱡ pi ei ndi, na kᵾn, uⱡ ou mbᵾ enim ei nga, elim nga mbi Wingti ei petᵾm.
42001050	Elim nga mundmong endᵾtmin wamp mbᵾ, rᵾk rᵾk kont kuⱡpa etpa, mepa yant yant orum.
42001051	-
42001052	Elim nga ki mbo orunga ronduⱡ ei ndi, ronduⱡ mundpa wamp mat, en enim nga mbi mek oⱡa purmin mbᵾ nga numan orunga ropa, mbᵾⱡ mbaⱡ etᵾm. Wu king mbᵾ, tᵾpa mana ndupa, wamp mbi mul nᵾmbil mbᵾ, tᵾpa oⱡa ndurum.
42001053	-
42001054	Kump kun kormin wamp mbᵾ, rᵾng ngumba mel pi wamp mbᵾ, etpa kurpa munduⱡnga, wei purmin. Elim ndi, tᵾn nga anda kouwᵾmᵾn kᵾⱡ kᵾn, nimba mᵾi rurum ik ei mel pilpa pep ropa, elim nga Isrel kindmant wamp kᵾⱡ nga tᵾpa rapundpa, kont kul uⱡ mbᵾ nga endᵾtᵾm.
42001055	Eiparam kᵾn elim nga wamp pundᵾn mbᵾ kᵾn, rᵾk rᵾk kont kurum ei mel petᵾm.” nitim.
42001056	Wote, amp Mariya ni, Elisapet kᵾn moⱡpa, kalimp raldika tᵾpa mundpa kᵾn, kelpa mang kona yant urum.
42001057	Amp Elisapet ni, kangambuⱡa memba ui ni oⱡnga, kang ti mitim.
42001058	Wote, manga keta kup wamp na, wamp mbo na mbᵾ ndi kandᵾk, Oⱡa Nuim ei ndi, amp ei etpa tᵾnᵾm nᵾk, numan kai pᵾtᵾng.
42001059	-
42001060	Rumbᵾⱡ 8 kᵾⱡ omba puⱡnga, kang ei nga kᵾng ila tip timal indimin nᵾk rᵾk ok, wote tipam nga mbi ei, tindimin nᵾk moⱡᵾngina, mam ndi nimba mel, “Mon, mbi tepᵾn, Jon namin,” nitim.
42001061	-
42001064	Wote, wamp nimbᵾ ndi, punt rok nᵾk mel, “Nim nga wamp mbo mbᵾ nga mbi ei mel ti, pi napᵾtᵾm,” nᵾtᵾng. Wote tipam ndi, mbi tiyangga nᵾk ki ndi, to tendᵾk waldᵾk nilingina, mon rui mel ti, ngᵾi nimba waldpa tᵾpa, “Mbi tepa, Jon,” nimba, mon rurum. Wamp nimbᵾ, mbi rurum ei kandᵾk, rut nᵾk morung! Ni kᵾn, Sakaraiya puⱡ mondpa, ik nitim. Ik ei piral nilinga, Got nga mbi paka rᵾndrᵾm.
42001065	-
42001066	Mang keta kup wamp nimbᵾ ndi, pilik min ngᵾn mundᵾk, kona komnga na, Jura kona mbila, nᵾk mek int int purung. Ik ei pᵾtᵾng wamp nimbᵾ ndi, numan tᵾk mundᵾk, nᵾk mel, “Ei, kang ei moⱡpa, ou etpa kᵾn, namba uⱡ mat etmba nda?” nᵾtᵾng. Nuim ei nga ronduⱡ ei, kang ei kᵾn omba, tenᵾm nᵾk kandᵾk, mbi ndurᵾng.
42001067	Jon nga tipam wu Sakaraiya ni, Muⱡnga Wingti ei ndi, ronduⱡ ngᵾⱡnga, Got nga ik ei, painui wu mba nᵾtᵾng ei mel, nimba mot ndurum.
42001068	“Tᵾn Isrel wamp mbᵾ nga wu Nuim Got ei kᵾn, mbi paka rundamᵾn! Elim ndi, tᵾn tᵾpa rapundpa, etpa rukᵾr tᵾmba ei nga mana om.
42001069	Elim nga kindmant wu Depit nga rᵾⱡaip ila, Etpa Ti Wu Ronduⱡ ti om.
42001070	Unt kor nga painui wu wingti mbᵾ nga keta ila, Got ndi, ei mel nitim.
42001071	-
42001075	Unt, nimba mᵾi rurum ei mel, akup tᵾn nga el puⱡa wamp kᵾⱡ nga ki ila, tᵾn etpa yant tᵾnᵾm. Tᵾn nga anda kouwᵾmin ol ik ngurum ei mel kont kuⱡpa, tepa tenda itim uⱡ, wingti ei nga pilpa, tᵾn nga anda kouwᵾ Eiparam nᵾkᵾn, mi ambuⱡpa nimba pinditim ei mel, tᵾn nga el puⱡa wu mbᵾ nga ki ila ndenggᵾⱡa ndupa, tᵾmba onum ei kᵾn, tᵾn mundmong iti natᵾpᵾn, rᵾnang ik ei pilip tᵾpᵾn, pila kana ui mbila, elim nga kuimp keta ila kᵾn, kai muⱡmin.
42001076	Nim kang ei kondᵾk, Got Oⱡa Nuim ei nga painui wu ei ning. Nuim ei nga rᵾnang ik nᵾndkᵾn, nombuⱡa tᵾkᵾn kun indᵾn.
42001077	Oⱡa Nuim ei, elim nga wamp mbᵾ, nit wak rondᵾp etᵾp timp nimba, uⱡ ei nga nim ndi, ik mbo endana, pilik kun iteing.
42001078	-
42001079	Tᵾn nga Got wamp kont kaimp kurum wu ei ndi, etpa ti rᵾⱡang ei, tᵾn kᵾn omba. Wote, muⱡ kona ila rᵾⱡang ei, ropa mundangga, rumbᵾⱡ ila molk, kuⱡing pilik, mundmong etmin wamp mbᵾ kᵾn omba. Wote, nombuⱡa mam ei, waka ndangga kᵾn, kupᵾn puk mul uⱡ ei, kandᵾp timin,” nitim.
42001080	Wote kang ei, min orunga kep, kᵾng orunga kep, ou ambuⱡpa pilpa itim. Kang ei, elim kona kui waka ila pepa murum. Isrel wamp mbᵾ kᵾn moⱡnga, rᵾnang ik ei nimba, ui ei urum ei kᵾn, kona kui waka ei, wak ropa, kelpa ekit urum.
42002001	Ui ni kᵾn, wu nuim mumuk Agustus ndi, nimba mel, Rom Gapman ndi, wamp nokᵾndrᵾm kona mbila wamp mbᵾ, pᵾkᵾ mbi ngeing nitim.
42002002	Wote, wamp mbi ngui uⱡ ei, kuimp tek puⱡ mondᵾk tᵾtᵾng ei kᵾn, Kuirinius ni wu ei, Siriya kona ila wu nuim murum.
42002003	Wamp pᵾkᵾ, en enim nga mᵾi peng mbila, elpa elpa puk, mbi nguing purung.
42002004	Josep ni, Galili nga kona peng Nasaret ni, wak ropa, Jura kona peng Betelem ila purum. Kona ei, King Depit nga metᵾng uⱡimp kut mᵾi ei, Josep mᵾi ila purum. Ei nambuⱡ emel, elim King Depit nga pundᵾn ei.
42002005	Josep amp Mariya tᵾpa mepa, mbi nguimbil ni kᵾⱡ purᵾnggil. Amp Mariya ni, Josep tangga nᵾk, ol ik nᵾndᵾk mondrung. Ei kᵾn, amp ni, kangambuⱡa mundrum.
42002006	-
42002007	Wote, wamp raⱡ Betelem kona ila puk moⱡᵾnggila, amp ei, elim nga kangambuⱡa memba ui ei nondpa itim. Ni kᵾn, amp ni, kang kumina ei mitim. Kang ni, muⱡ ila kum ropa, kng kau rᵾng normin kona ila pindᵾtᵾm. Wamp raⱡ nga pinggil manga ti mon itim. Ei nambuⱡ emel, wamp puk petmin manga mbᵾ ti nitim.
42002008	Kona ila nondpa, kng sipsip rᵾp wu kat, rumbuldi pena, kng sipsip rᵾp etᵾk morung.
42002009	Wu Nuim Got nga anggelo ti, kng sipsip rᵾp wu mbᵾ morung ila urum. Wote, Wu Nuim Got nga rᵾⱡang kai ei ndi, wu kᵾⱡ morung nila, rᵾⱡang kai ti nguⱡnga, wu ni kᵾⱡ kandᵾk, min ngᵾn munt rong.
42002010	Wote, anggelo ni ndi, wu kᵾⱡ kundpa nimba mel, “Enim mundmong iti nᵾtᵾi! Na ya ont ei, rᵾnang ik kai ti, enim kundᵾp nimp ont. Wamp pora ik ei pilik, kai pil-ing.
42002011	Akup ui ila, enim nga Etpa Ti Wu Nuim Kraist ei, Depit nga mᵾi mang kona mek tek mormin.
42002012	Ya ik nᵾnt ei, enim puk kanᵾng ei kᵾn, kupa etmba. Kang nana ei, muⱡ ila kum rok, wote kng kau rᵾng normin kona ila pendᵾk morum,” nitim.
42002013	-
42002014	Ni kᵾn, kump kiraipa na ni mel, tᵾngᵾnda mint, muⱡ ila nga anggelo wu, el kum mbᵾ ok, anggelo ᵾngᵾn ti murum nila, Got nga mbi paka rondᵾk, kinan nᵾndᵾk ei mel nᵾtᵾng, “Oⱡa muⱡ ila Got nga mbi ei, rom kaip mbᵾ, nindamin omba, ya mᵾi ila, Got nga numan ngurum wamp mbᵾ, kupᵾn pangga muⱡeing!” nᵾtᵾng.
42002015	Wote anggelo nimbᵾ, kng sipsip rᵾp wu nimbᵾ, wak rok kelik, muⱡ kona int purung. Ni kᵾn, kng sipsip rᵾp wu nimbᵾ ndi, nᵾk int yant etᵾk nᵾk mel, “Tᵾn Betelem kona mbun, namba uⱡ em ei? Wu Nuim Got ndi, tᵾn kundpa nim ni mel, mbun kᵾnamin!” nᵾtᵾng.
42002016	Wote, kng sipsip rᵾp wu ni kᵾⱡ, tᵾkrᵾk puk, amp Mariya kᵾn, wu Josep kᵾn kandᵾk tᵾtᵾng. Wote kandrᵾng ni, kang nana ei, kng kau rᵾng normin kona nila ur pitim.
42002017	Kng sipsip rᵾp wu ni kᵾⱡ, kang nana ni kandᵾk kᵾn, anggelo ndi, kang nana ei nga kundpa nitim ik nimbᵾ, wamp mbᵾ kundᵾk nᵾtᵾng.
42002018	-
42002019	Wamp nimbᵾ ik ei, pilik min ngᵾn mundrᵾng. Wote Mariya ndi, ik ni pilpa kᵾⱡ pᵾkᵾ, el elim nga numan ila rukᵾr ndupa murum.
42002020	Kng sipsip rᵾp wu ni kᵾⱡ, kelik int puk, Got nga ronduⱡ ei pilik, kandᵾk etᵾng ei nga, kinan kai mbᵾ, Got nga mbi rok potᵾn nduk nᵾtᵾng. Uⱡ itim mbᵾ, anggelo ei ndi, kundpa nitim ei mel ku itim.
42002021	Rumbᵾⱡ 8 omba puⱡnga, kang ei nga kᵾng ila tip timal etᵾk, mbi tek, Jisas nᵾtᵾng. Mbi tetᵾng ei, nambuⱡ emel, mam nga oⱡ ila muⱡi nᵾmbᵾⱡi kᵾn, anggelo ei ndi, mbi ei mel, tᵾi nitim ei nga.
42002022	Moses nga mi ik ila petᵾm ei mel, kor ou ni omba puⱡnga kᵾn, Mariya kᵾn Josep raⱡ ndi, Jisas Got nguimbil ni kᵾⱡ itinggil, Jerusalem kona peng ila purᵾnggil.
42002023	Uⱡ ei, Nuim ei nga mi ik ila rok pendᵾtᵾng mel, “Kang kumina meng mbᵾ, enim ndi, Nuim ei ngᵾi,” nitim.
42002024	Kang ei nga, nᵾndᵾk angge nᵾk, Got ngurung. Ei Wu Nuim ei nga mi ik ila petᵾm ei mel, “Kᵾi imil raⱡ muna, kᵾi mumi waⱡ raⱡ tᵾk, Puⱡ Wu ei nga mbi ila ngᵾi,” nitim.
42002025	Ui ei kᵾn, wu ti Jerusa-lem kona ila murum. Wu ei nga mbi Simiyon. Wu ei, kun kai moⱡpa, Got nga mundmong etpa, Got nga ik ei, pilpa tᵾpa morum Muⱡnga Wingti wu ei kᵾn moⱡnga, wu ei ndi, Isrel wamp mbᵾ, etpa tᵾmba ei nga nokundpa murum.
42002026	Muⱡnga Wingti ei ndi, elim unt kuⱡi nᵾⱡi kᵾn, Got nga ngᵾmp mana nduimp nitim. Got nga ngurum wu Kraist ei, molkᵾn kandkᵾn kuⱡin, nitim.
42002027	Muⱡnga Wingti ei ndi, Simiyon ni, Got nga manga wingti ou ila mepa purum. Got nga mi ik kᵾⱡ petᵾm ei mel teng ndukᵾⱡ, kang Jisas ni, tipam mam raⱡ ndi, mekᵾl manga wingti ila purᵾnggil.
42002028	-
42002029	Ni kᵾn, wu Simiyon ndi, kang Jisas ni, tᵾpa ki ila kanggᵾⱡpa, Got nga mbi paka rondpa angge nimba, i etpa nitim. “Oⱡa Nuim ye! Akup nim ndi, nim nga nitᵾn ik ei, omba kupa penim kant. Ei kᵾn, akup na nim nga kongun kindmant wu ei etkᵾn, numan wang ndana pamp.
42002030	Na nga mong raⱡ ndi, nim nga wamp Etpa Tᵾmba Wu ei kant.
42002031	Etpa ti wu ei, ninim ndi, etkᵾn mot ndun ei, wamp mbᵾ ndi, pᵾi kanmin.
42002032	Ei rᵾⱡang ti, nim nga numan ila wamp elpa mbᵾ, tᵾkᵾn ora ndon. Wote, nim nga rᵾⱡang ronduⱡ ei tᵾkᵾn, nim nga Isrel wamp mbᵾ ngun,” nitim.
42002033	Simiyon ndi, kang ei nga ik kai nᵾndᵾtᵾm mbᵾ, kang Jisas nga tipam mam raⱡ ndi, pilkᵾⱡ min ngᵾn mondrᵾnggil.
42002034	Wote Simiyon ndi, mam tipam raⱡ kᵾn, memp pendpa, mam Mariya kundpa nimba mel, “Kang Jisas ei, Got ndi, mbi ropa tᵾpa, mondpa kᵾn, Isrel wamp mat etpa rukᵾr tangga, mat uⱡ kit mbila, mana ping. Kang ei, Got nga tip timal ronduⱡ ti moⱡangga, wamp puⱡi ndi ik nᵾk kit munding.
42002035	Itangga kᵾn, wamp mbᵾ nga numan pᵾtmᵾn mbᵾ, omba pena ila pemba. Koiya nengina ti ndi, norum ni mel, nim nga mundmong ila rukᵾr kopᵾtᵾmba ku,” nitim.
42002036	-
42002037	Ni kᵾn, painui amp wenda wiya ti murum. Amp ei nga mbi, Ana. Amp ei nga tipam Panuwel, met Asa rᵾⱡaip ila nga wu ei. Amp ei nga pana 84, wam kᵾn pana 7 mendpᵾⱡ pepa moⱡnga, wam kurum. Amp ei, rumbuldi rᵾnggilmᵾ mbᵾ, Got nga manga wingti ou ei, wak rui nᵾrᵾrᵾm. Got nga mbi paka rondpa, rᵾng mowi moⱡpa, atinga rᵾk rᵾk ropa itim.
42002038	Amp wenda wiya ei, ant mong ei kᵾn rᵾk omba, Got kᵾn angge nimba, kaip nindpa. Kang ei, Got ndi, Jerusalem wamp mbᵾ, etpa rukᵾr tᵾmba nᵾk, nokundᵾk morung kang ei nitim.
42002039	Wote, Josep Mariya raⱡ, Got nga mi ik ila petᵾm uⱡ mbᵾ, etᵾkᵾⱡ pora ndukᵾⱡ, Galili nga kona peng Nasaret ila, kelik int purung.
42002040	Kang Jisas ni, ou etpa ronduⱡ mba, numan kai kun mbᵾ nga pilpa pora ndurum. Wote, Got nga memp pendᵾtᵾm uⱡ mbᵾ omba, Jisas kᵾn titim.
42002041	Rᵾk rᵾk pana mbila, Pasopa ui ambᵾrmᵾn ei kᵾn, Jisas nga tipam mam raⱡ Jerusalem kona ila purᵾnggil.
42002042	Jisas ni, pana 12 itim ni kᵾn, Pasopa ui ni, ekit oⱡnga, Jisas ni, tipam mam raⱡ kᵾn, Jerusalem kona ila rᵾk rᵾk purmin ni mel ku purung.
42002043	-
42002044	Wote, kang Jisas ni, Jerusalem int murum. Murum ni, tipam mam raⱡ pili napᵾtᵾnggil. Wamp raⱡ pilkᵾⱡ mel, wamp mou rup rok orung nila, onum ku nᵾk pᵾtᵾnggil. Ant tenda ei, nombuⱡa mam okᵾⱡ pora ndukᵾⱡ, aldpa kang ni, wamp mbo mbᵾ kᵾn, kurkᵾⱡ int purᵾnggil.
42002045	Wote kang ni, kandᵾk ti natᵾtᵾnggil. Aldpa Jerusalem kona nila, kurkᵾⱡ int purᵾnggil.
42002046	Rumbᵾⱡ raⱡ elinga, wote ant tila manga wingti ou ila moⱡnga, kandᵾk tᵾtᵾnggil. Kona nila moⱡpa, Jura ik mbo wu mat, ik nᵾtᵾng mbᵾ kum tepa, mat ila waldpa, int ndupa etpa murum.
42002047	Kona ila morung wamp nimbᵾ, Jisas nga ik ronduⱡ pilpa kungᵾndi mbᵾ nilinga, pilik min ngᵾn mundrᵾng.
42002048	Wote, tipam mam raⱡ ndi, en enmbilinga kang ni, uⱡ ei mel etpa murum ni, kandkᵾⱡ min ngᵾn mundrᵾnggil. Wote mam ndi, kangᵾm kundpa, nimba mel, “Na nga kang ye! Nim uⱡ ei mel tᵾl kᵾn in ei, nambuⱡ emel, tᵾl kᵾn uⱡ ei mel in? Nim nga tipanᵾm kᵾn, na kᵾn numan mbun ou ndupa pilpᵾⱡ, nim kurᵾp andᵾp mint pimbᵾⱡ,” nitim.
42002049	Jisas ndi, punt ropa nimba mel, “Na nambuⱡ emel, andkᵾⱡ kurᵾnggil? Na, na nga Wuta nga manga ila muⱡimp ni, enmbil ni, pᵾtᵾmbil muna mon?” nitim.
42002050	Wote, tipam mam raⱡ ik nitim ni, pilkᵾⱡ mbi ndui nandrᵾnggil.
42002051	Wote Jisas ni, wamp raⱡ kᵾn rᵾp rok, Nasaret int purung. Ila nga tipam mam raⱡ nga ik nᵾtᵾnggil mbᵾ, teng mint ndurum. Wote, ik teng ndupa, uⱡ kai itim mbᵾ, mam pilpa rukᵾr ndupa, kai pilpa murum.
42002052	Wote Jisas ni, elim nga kᵾng orunga kᵾn, pilpa kungᵾndi ei kᵾn, ou etpa, kun mba kai mundrum. Wote Got kᵾn, wamp mbᵾ kᵾn pᵾiya Jisas kandᵾk numan ngorung.
42003001	Wote, Sisa Taipiriyus ni wu ei, Rom wamp kᵾⱡ nga wu nuim mumuk moⱡnga, pana 15 itim. Pontiyus Pailot ni wu ei, Jura kona peng ila gapman kuimbal murum. Ui ei kᵾn, Erot ndi, Galili kona ei nokᵾndrᵾm. Ʉngᵾn Pilip ndi, Ituriya kᵾn Treikonaitis kona raⱡ nokᵾndrᵾm. Laisaniyas ni, wu ei ndi, Apilin ei, kona peng ei nokᵾndrᵾm.
42003002	Wote, wu Anis kᵾn, Kaiyapas raⱡ pris kuimbal morunggil. Ui ei kᵾn, wu Sakaraiya kangᵾm Jon ni, kona kui waka tila murum ila, Got ndi, ik mat Jon kundpa nitim.
42003003	Wote, Jon ik ni pilpa mba kᵾn, nu Joran ᵾldᵾ ila petᵾng wamp nimbᵾ pora, kundpa nimba mel, “Enim numan ropᵾl rok, nu tangina kᵾn, Got ndi, enim nga uⱡ kit etᵾk mormin mbᵾ, tinga ndundᵾmba,” nitim.
42003004	Akup uⱡ etmba kᵾⱡ, unt painui wu Aisaiya ndi, ik pai nomba, mon ropa nitim ei mel pimba, “Kona kui waka tila wamp ti nga keta ila wi ti onum ei ndi, nimba mel, ‘Wu Nuim ei nga nombuⱡa mam omba ei, rok kun endᵾk, etᵾk kai mundᵾk itᵾi!
42003005	Kona kut tem mbᵾ, mᵾi mbo rok. Komnga tem mbᵾ, kulda rok ruⱡa nduk, nombuⱡa mam kᵾrᵾiya em mbᵾ, etᵾk tᵾk kun mundᵾk, nombuⱡa kit moⱡum mbᵾ, etᵾk kai mondᵾk itᵾi!
42003006	Ya mᵾi kona ila wamp mbᵾ ndi, Got nga wamp Etpa Ti Uⱡ ei kᵾning!’” nitim.
42003007	Wote wamp puⱡi, Jon ndi, nu tindangga nᵾk oⱡungina, Jon ndi, wamp mbᵾ kundpa nimba mel, “Enim wimbᵾ kit mbᵾ ye! Got nga popᵾⱡ ei, nondpa omba enim ila, enim nung nᵾk ping ei, nam ndi nᵾm?
42003008	Enim numan ropᵾl rok, kupa rong ndam, enim nga uⱡ kai eng mbᵾ ndi, ora ndupa mel, enim numan ropᵾl rok pora ndurᵾng nimba ei ka! Enim nga keta mᵾn ei ndi, nᵾk mel, ‘Eiparam ei tᵾn nga wu tipam anda kouwᵾ nᵾtmin ik ei, ni nᵾnᵾi!’ Na ndi, enim ik kat kundᵾp nᵾnt. Ya ila ku tetᵾm kᵾⱡ, Got ndi, kapⱡa etpa, Eiparam nga kangambuⱡa pundᵾn kᵾⱡ, mondᵾmba mint.
42003009	Nde puⱡ ila rui kat nokundpa tetᵾm. Nde kit kat mong ropa, kit mondum kᵾⱡ, rui rok tᵾk ndip kuⱡing,” nitim.
42003010	Jon nga ik nitim ni, wamp mbᵾ pilik, min ngᵾn mundᵾk, Jon waldᵾk nᵾk mel, “Akup tᵾn namba uⱡ itmin nda?” nᵾtᵾng.
42003011	Wote, wamp mbᵾ nga nᵾtᵾng ik ni, Jon ndi, punt ropa nimba mel, “Nim wamp nam ti, wal pᵾki raⱡ tekᵾn mun ndam, wal pᵾki ti tᵾkᵾn, wal pᵾki mon wamp ei ngui. Wote, nim rᵾng mat tekᵾn mun ndam, rᵾng mon wamp ei, mat ngui ku,” nitim.
42003012	Ku moni takis tᵾtmᵾn wu mat, nu timin nᵾk ok morung nimbᵾ ndi, Jon waldᵾk nᵾk mel, “Ik mbo wu ye! Tᵾn akup namba uⱡ itmin nda?” nᵾtᵾng.
42003013	Jon ndi, wu kᵾⱡ kundpa nimba mel, “Enim gapman ndi, ku moni takis tᵾi nᵾm, to ila mendpᵾⱡ tᵾi. Ik kol rok wamp mbᵾ nga ku moni mat pendᵾk, ti nᵾtᵾi mon!” nitim.
42003014	Wote, el wu mat ndi, Jon waldᵾk nᵾk mel, “Akup tᵾn namba uⱡ itmin nda?” nᵾtᵾng. Jon ndi, el wu kᵾⱡ nga ik, punt ropa nimba mel, “Enim ndi, wamp mat, nᵾk kit mondᵾk, ku moni na mel mbᵾ, kindᵾp nok ti nᵾtᵾi mon! Enim ndi, wamp mat, nga ik kep nok, kot pilik kᵾn, ku moni na mel mbᵾ, roldᵾk ti nᵾtᵾi mon! Enim nga kongun etmin ila nga ku tᵾtmᵾn kᵾⱡ, numan ngᵾk tᵾi!” nitim.
42003015	Ni kᵾn, wamp nimbᵾ ndi, Got nga ngurum wu ti omba nᵾtmᵾn ndi, Jon ni, wu ei aⱡᵾm ei, nda nᵾk, numan ou nduk pᵾtᵾng.
42003016	I nᵾk pᵾtᵾng ni, Jon ndi, ik punt ropa wamp mbᵾ, kundpa nimba mel, “Na ndi, enim wamp mbᵾ, nu ila mendpᵾⱡ nu tᵾndᵾnt. Wote wu ti, akil tepa omba ei ndi, na nga ronduⱡ ei, mana ndupa omba. Na wu kai ti ndi, kapⱡa wu ei nga kᵾmp rᵾk mondum raⱡ nga kan ei pilinga, nduimp mel kapⱡa mon. Wu ei ndi, enim wamp mbᵾ, Muⱡnga Wingti ei kᵾn, ndip ei kᵾn, pendpa nu tᵾndᵾmba.
42003017	Wu omba ei, wit kongun etmin ti, mepa omba wit rᵾlkawa mbᵾ, apᵾrpa tᵾpa, mundpa kelpa, wit mong pemba tᵾpa, wit manga ila mᵾk romba. Wote, wit kit mbᵾ, tᵾpa ndip rᵾk rᵾk nomba, mint morum ila mundᵾmba,” nitim.
42003018	Jon ndi, ik mat ou ndupa, wamp mbᵾ, pilik teing nimba, ronduⱡ mundpa, ik mbo endpa, Rᵾnang Ik Kai mbᵾ nimba ngurum.
42003019	Wote Jon ndi, nuim Erot ni, ik mura ngurum. Ei nambuⱡ emel, Erot ni, gapman wu kuimbal moⱡpa kᵾn, elim nga ᵾngᵾn nga amp Erotiyas ni, manggᵾpa titim. Wote, uⱡ ⱡawa elpa mat, ou ndupa itim ku.
42003020	Wote Erot ndi, uⱡ ⱡawa unt itim kᵾⱡ, tᵾpa pei mundpa kᵾn, wote Jon ni, aldpa kan ngurum.
42003021	-
42003022	Wamp mbᵾ, Jon ndi, nu tindpa pora nduⱡnga kᵾn, wote Jisas ni omba, nu titim. Nu tᵾpa pora ndupa, wote atinga ropa moⱡnga kᵾn, wi muⱡ kona kumba tilinga, Muⱡnga Wingti ni, kᵾi imil mel mana omba, Jisas kᵾn murum. Ni kᵾn, wi muⱡ ila, ik ti omba nimba mel, “Nim na nga kangᵾm waⱡᵾm ei, na ndi, nim numan minal ngunt,” nitim.
42003023	Jisas ni, pana 30 omba puⱡnga kᵾn, puⱡ mondpa kongun itim. Wamp mbᵾ ndi, pilik mel, Jisas ni, wu Josep nga kangᵾm ei nᵾk pᵾtᵾng. Wu Josep nga tipam ei Eli.
42003024	Wu Eli nga tipam ei Matat. Matat tipam Lipai. Lipai tipam Melki. Melki tipam Janai. Janai tipam Josep.
42003025	Josep tipam Matatiyas. Matatiyas tipam Eimos. Eimos tipam Neiyum. Neiyum tipam Esli. Esli tipam Nakai.
42003026	Nakai tipam Mat. Mat tipam Matatiyas. Matatiyas tipam Semein. Semein tipam Josek. Josek tipam Jora.
42003027	Jora tipam Jowanan. Jowanan tipam Resa. Resa tipam Serapapel. Serapapel tipam Seldiyel. Seldiyel tipam Neri.
42003028	Neri tipam Melki. Melki tipam Ari. Ari tipam Kosam. Kosam tipam Elmatam. Elmatam tipam Er.
42003029	Er tipam Josuwa. Josuwa tipam Eliyeser. Eliyeser tipam Jorim. Jorim tipam Matat. Matat tipam Lipai.
42003030	Lipai tipam Simiyon. Simiyon tipam Jura. Jura tipam Josep. Josep tipam Joram. Joram tipam Eliyakim.
42003031	Eliyakim tipam Meleiya. Meleiya tipam Mena. Mena tipam Matata. Matata tipam Neitan. Neitan tipam Depit.
42003032	Depit tipam Jesi. Jesi tipam Opet. Opet tipam Bowas. Bowas tipam Salmon. Salmon tipam Nason.
42003033	Nason tipam Aminatap. Aminatap tipam Atmin. Atmin tipam Arni. Arni tipam Esron. Esron tipam Peres. Peres tipam Jura.
42003034	Jura tipam Jekop. Jekop tipam Aisak. Aisak tipam Aparam. Aparam tipam Tera. Tera tipam Neiyor.
42003035	Neiyor tipam Seruk. Seruk tipam Reyu. Reyu tipam Pelek. Pelek tipam Iper. Iper tipam Sela.
42003036	Sela tipam Keinan. Keinan tipam Arpakat. Arpakat tipam Sem. Sem tipam Nowa. Nowa tipam Lamek.
42003037	Lamek tipam Matusela. Matusela tipam Inok. Inok tipam Jeret. Jeret tipam Malalalel. Malalalel tipam Keinan.
42003038	Keinan tipam Enos. Enos tipam Set. Set tipam Andam. Andam ni wu ei, Got nga kangᵾm.
42004001	Wote Jisas ni, Muⱡnga Wingti ndi, rukᵾr orunga peka rurum ila, nu Joran ni, wak ropa kelpa yant urum. Ei kᵾn, Muⱡnga Wingti ndi, Jisas tᵾpa mepa mba, kona kui waka tila mundrum.
42004002	-
42004003	Kona kui waka nila, Jisas ni, Seitan ndi, oⱡa tᵾpa kandpa mint moⱡnga, rumbᵾⱡ 40 omba purum. Ui ni kᵾn, Jisas ni, rᵾng ti nui nandpa murum ei nga kump kun ndi kurum. Wote Seitan ndi, Jisas kundpa nimba mel, “Nim kupa Got nga kangᵾm ndam, ku ei nana, omba oka rᵾⱡ angga!” nitim.
42004004	Wote Jisas ndi, punt ropa Seitan kundpa nimba mel, “Got nga rᵾnang ik ei ndi, nimba mel, ‘Oka ndi mendpᵾⱡ, wamp kont mul uⱡ ei, ngui nganggᵾrᵾm mon!’” nitim.
42004005	-
42004006	Wote Seitan ndi, Jisas ni tᵾpa mepa wi komnga mong ila oⱡa mba mul, uⱡ tepa purum nimbᵾ, Jisas ni, tᵾkrᵾpa mint ora ndurum. Ni kᵾn, Seitan ndi, Jisas kundpa nimba mel, “Mᵾl kᵾmp ila tetᵾm mel mbᵾ nga ronduⱡ mbᵾ pora, nim nguimp. Ya mel mbᵾ pora, na ngurum ei nga, na nga mint tetᵾm. Ei nga, na ndi, nguimp nᵾmp pᵾnt, wamp ti nguimp mint.
42004007	Ei nga, akup ila, nim ndi, mura rokᵾn mondkᵾn, na nga mbi paka rundᵾn ndam, ya mel mbᵾ pora, nim nguimp mint,” nitim.
42004008	Jisas ndi, Seitan nga ik nitim punt ropa nimba mel, “Got nga Rᵾnang Ik ila nimba mel, ‘Nim nga Nuim Got tenda ei nga mint, mbi paka rokᵾn, kindmant indi, nᵾtᵾm ni ka!’” nitim.
42004009	Wote Seitan ndi, Jisas ni, tᵾpa mepa mba, Jerusalem kona peng ni nga manga wingti mam im ila mundpa, Jisas kundpa nimba mel, “Kupa nim Got nga kangᵾm ndam, pᵾkᵾ rokᵾn mana pana kᵾnamp.
42004010	Ei nambuⱡ emel, Got nga Rᵾnang Ik Kai ei ndi nᵾtᵾm, ‘Got elim nga anggelo mbᵾ kundpa nangga, nim rᵾp etmba, nokundᵾk kai munding, nᵾtᵾm.
42004011	Wote, nim ku ndi, ropa kᵾmp kit mondpa etmba ei nga, anggelo mbᵾ ndi, ki pol ila mondᵾk mek ping nᵾtᵾm ni ka!’” nitim.
42004012	Wote Jisas ndi, punt ropa nimba mel, “Got nga rᵾnang ik kai ei ndi, nimba mel, ‘Nim nga Nuim Got tenda ei kᵾn, oⱡa tᵾkᵾn kᵾni nᵾkᵾni mon!’ nᵾtᵾm ni ka!” nitim.
42004013	Seitan ndi, Jisas ni, uⱡ elpa elpa mbila oⱡa tᵾpa kandpa, pora ndupa kᵾn, Jisas wak ropa, wote ui mat ila oⱡa tᵾp kᵾnimp nimba pilpa, kelpa purum.
42004014	Wote Jisas ni, Muⱡnga Wingti ei ndi, ronduⱡ nguⱡnga, Galili kona ila int purum. Galili kona ila wamp mbᵾ molk pᵾtᵾng ei, Jisas ni, Galili kona ila omba morum nᵾtᵾng.
42004015	Rᵾk rᵾk Jisas ndi, atinga manga kel titim mbila, wamp mbᵾ ik mbo enduⱡnga, wamp mbᵾ pora, Jisas nga mbi paka rondrung.
42004016	Jisas ni, kang kel kᵾn mba, Nasaret kona peng ila moⱡpa, ou itim kona ila, mowi kor mbᵾ kᵾn, rᵾk rᵾk atinga manga kel mbila, mba itim ei mel ku purum. Kona ila moⱡpa, Got nga rᵾnang ik kai mon mat, kᵾmp ruimp nimba, oⱡa anggilinga.
42004017	Wamp mbᵾ ndi, Painui wu Aisaiya nga rurum Buk Wingti kᵾⱡ tᵾk ngurung. Buk ila ik mong kᵾⱡ mel murum ila kandpa titim,
42004018	“Got nga Muⱡnga Wingti ei, na kᵾn omba morum. Uⱡ ei, nambuⱡ emel, Got elim ndi, na Wu Nuim muⱡimp nimba, kopung kandpa, memp pinditim ei ndi, elim nga ik mong kai kᵾⱡ mek pukᵾn, wamp mbᵾ kᵾn kundkᵾn ni nitim. Got elim ndi, na tᵾpa mundpa kᵾn, kan manga ila petmin wamp mbᵾ, kan pilinga ndana kᵾn, wamp mbᵾ wei muⱡeing nitim. Mong rumbina wamp mbᵾ, nana mong makilik kᵾneing. Wamp mat mbun mam tᵾk mormin mbᵾ, etpa piya ndumba.
42004019	Wote, Got elim nga wamp etpa tᵾmba ui ei, nimba mot nduimp,” nitim.
42004020	Wote Jisas ni, ik nimba pora ndupa kᵾn, buk ni kᵾⱡ tᵾpa rᵾp etᵾm wu ni, elim ngumba kᵾn, Jisas ni mana murum. Atinga manga kel ila morung wamp nimbᵾ ndi, Jisas mong rᵾk rᵾk etᵾk kandrᵾng.
42004021	Wote Jisas ndi, wamp mbᵾ kundpa nimba mel, “Got nga ik mong kat buk ila, enim kᵾmp rop ngᵾnt pᵾnmin ni kᵾⱡ akup omba kupa enim,” nitim.
42004022	Nitim ila, wamp mbᵾ ndi, Jisas nga kaip nᵾndᵾk ik mong kai mat nitim nimbᵾ, pilik min ngᵾn mundᵾk etᵾng. Wote, wamp mbᵾ ndi nᵾk mel, “Tᵾn pᵾtmᵾn ni, wu ei, Josep nga kangᵾm ni ka, ik mong min ngᵾi ninim kᵾⱡ namba etpa ninim nda?” nᵾtᵾng.
42004023	Jisas ndi, wamp mbᵾ, kundpa nimba mel, “Kupa, enim ndi, na ik ek ti rok, wu dokta ye! ‘Ninim nga kᵾng kᵾⱡ etkᵾn kai iti!’” ning. Wote enim ndi, nᵾk mel, “Jisas nim ndi, Kaperniyum kona ila uⱡ itᵾn pitmin ni mel, akup ya nim nga mᵾi kona ila uⱡ ei mel ku iti!” nᵾtᵾng.
42004024	Wote Jisas ndi, nimba mel, “Enim ik kupa ei, kundᵾp nᵾnt. Mᵾi puⱡ painui wu ti, elim nga mᵾi kona ila wamp mbᵾ ndi, numan ngui nganggᵾrmᵾn.
42004025	Enim ik kupa kat kundᵾp nᵾnt, unt wu Ilaija murum ei kᵾn, amp wiya mat ou ndupa, wam ila korung mbᵾ, Isrel mᵾi kona ila morung. Ui ei kᵾn, kona ndamᵾng rui narᵾⱡnga, pana raldika, kalimp tᵾmbᵾkak pᵾmp raⱡ pip omba purum ei kun, Israel nga kona mbila pora, kump kun mam ti titim.
42004026	Ui ei kᵾn, Got ndi, Ilaija tᵾpa, Isrel kona ila amp wiya ti kᵾn, tᵾpa mundi nᵾmᵾndrᵾm mon! Got ndi, Ilaija tᵾpa, Sairon ni, mᵾi kona ei nga kona peng kel Sarapat ila, amp wiya tenda ti, murum ila tᵾpa mundrum.
42004027	Uⱡ ei mel ku, painui wu Ilaisa murum ei kᵾn, Isrel mᵾi kona ila kint pombuⱡma wamp ou ndupa morung. Wamp kᵾⱡ nga ti kep, kui pora ni nᵾndᵾtᵾm mon. Wote, Siriya mᵾi kona ila wu, Neiman nga kui ei mint kapⱡa itim,” nitim.
42004028	Jisas ik nitim ni, atinga manga kel ila morung wamp nimbᵾ, pilik popᵾⱡ ndi korung.
42004029	Wamp nimbᵾ ndi, Jisas makrᵾk tᵾpᵾn, kona peng ei nga ekit orunga komnga mong kit punt ronggᵾt, mondpᵾn rop mana nduimin nᵾk etᵾng.
42004030	I etᵾng ni wote, Jisas pilpa kongundpa kiyang nimba, wamp nimbᵾ, tᵾpa ruip ndupa purum.
42004031	Wote Jisas ni, Galili wamp kᵾⱡ nga Kaperniyum kona peng nila mba, mowi kor ui ei kᵾn, wamp mbᵾ ik mbo inditim.
42004032	Jisas nga ik mbo inditim mbᵾ, ronduⱡ mam ti pendpa nilinga, wamp mbᵾ pilik min ngᵾn mundrᵾng.
42004033	-
42004034	Atinga manga kel nila, wu ti kur kit rukᵾr orunga murum ti, ila rᵾk murum. Wu ni, ronduⱡ wi ropa ke nimba mel, “Nim Nasaret wu Jisas ye! Nim tᵾn kᵾn, namba uⱡ ti itᵾn on? Tᵾn etkᵾn kit mundun on ei? Nim wu nam ei, na ndi, nim pilip mor. Nim Got nga Wu Wingti ei!” nitim.
42004035	Ni kᵾn, Jisas ndi, kur kit ni, ik mura ngumba nimba mel, “Nim ik ni nandkᵾn, wu ei, wak rokᵾn kelkᵾn pi,” nitim. Wote, kur kit rukᵾr orunga murum ni ndi, wu ni nga kᵾng ombil kᵾⱡ purpur ropa, wu ni ropa mundrum ila, mana mba wamp morung kona nila mba pitim. Wote, kur kit ni ndi, wu ni wak rurum. Kur kit ni ndi, wu ni, ropa nit pindi nᵾpᵾndᵾtᵾm.
42004036	Wote, wamp morung nimbᵾ ndi, uⱡ ni kandᵾk, min ngᵾn mundᵾk, en enim rᵾk nᵾk, int yant etᵾk nᵾk mel, “Ik mong mbo endnim ei, namba ik ti nda? Wu ei, ik ronduⱡ mbᵾ ik nilinga, wu ei nga kur kit rukᵾr orunga moⱡᵾng mbᵾ, wak rok ok pᵾnmᵾn,” nᵾtᵾng.
42004037	Wamp mbᵾ ndi, Jisas nga itim uⱡ ni kandᵾk, int puk kona mbila nᵾk mek puⱡina, uⱡ itim kᵾⱡ, wamp mbᵾ pora, pilik kapⱡa endᵾtᵾng.
42004038	Wote, Jisas atinga manga kel ila murum ni, wak ropa mba, Saimon nga manga ila mukᵾr purum. Saimon ambᵾm nga mam amp ei, kᵾng muⱡ moⱡpa, kui kat rurum ila, Jisas ndi omba, amp ei nga kui ei, etpa kapⱡa indangga nᵾk, Jisas wangga nᵾtᵾng.
42004039	Ni kᵾn, Jisas ni mba, amp ni pitim nila nondpa anggilpa, kui ei, nim amp ei, wak rokᵾn kelkᵾn pi nitim. Wote kui ni, amp ei, wak roⱡnga, amp ni tᵾngᵾnda mint oⱡa moⱡpa, mba wamp rᵾng nuing mbᵾ, kaⱡpa tᵾpa kun inditim.
42004040	Ant ei mana puⱡnga, mba pilpa elinga, wamp mbᵾ ndi, en enim nga wamp mat kui elpa elpa pitim nimbᵾ, mek Jisas murum kona nila orung. Jisas ndi, ki oⱡa ndupa, wamp tenda tenda nimba, peng ila ambuⱡnga, kui pitim mbᵾ, pora nitim.
42004041	Wamp ou ndupa, kur kit rukᵾr orunga murum mbᵾ, nimba tᵾpa mundrum ila, kur kit mbᵾ ndi, wamp mbᵾ wak rok ping etᵾk kᵾn, Jisas wi rok nᵾk mel, “Nim Got kangᵾm ei ka!” nᵾtᵾng. Jisas ndi, kur kit mbᵾ, ik mura ngumba, “Enim ik ni nᵾnᵾi mon!” nitim. Uⱡ ei namba elinga, kur kit kᵾⱡ pᵾtmᵾn ei, Kraist ei, Got nga kangᵾm wu ei.
42004042	Mᵾkᵾlmᵾ unt, Jisas pepa murum kona peng ni, wak ropa mba, kona waka tila purum. Wamp mbᵾ ndi, Jisas mba murum kona nila, kurᵾk kandᵾk tᵾk kᵾn, pi nᵾpangga nᵾk, imp imp etᵾng.
42004043	Wote Jisas ndi, wamp mbᵾ, kundpa nimba mel, “Na kona peng mat ila, Got nga wamp tᵾpa mumuk rui uⱡ ei nga, rᵾnang ik kai mbᵾ, wamp mbᵾ kundᵾp nᵾmp ont. Ei nambuⱡ emel, Got ndi, na kongun ei, iteimp nimba tᵾpa mundrum,” nitim.
42004044	Wote, Juriya kona ila wamp mbᵾ nga atinga manga kel mbila andpa, wamp ik mbo inditim.
42005001	Tᵾnggᵾt kᵾn, Jisas ni, num Genesaret nga ok, pena nila ᵾnggᵾtᵾm. Kona nila wamp mam ti ok, Got nga ik kai mat, Jisas ndi, mbo indangga pilimin nᵾk, Jisas murum kona nila nondpa ok, tᵾk paⱡa etᵾng.
42005002	Wote Jisas ndi, kᵾndrᵾm mel, nu kanu raⱡ nu ok, pena ila tetᵾng. Nu kanu kᵾⱡ, oma wal pendᵾtmᵾn. Wu kᵾⱡ, nu kanu kᵾⱡ wak rok, oma wal kᵾⱡ ⱡumᵾi rok morung.
42005003	Wote Jisas ni, Saimon nga nu kanu nila puka ropa, omba oⱡa purum. Oⱡa mba moⱡpa, Saimon kundpa nimba mel, “Nim nu kanu kᵾⱡ onunga, kot pungaⱡ ndukᵾn, na ila rukᵾr ndui,” nitim. Jisas nu kanu pol ila moⱡpa, wamp ik mbo inditim.
42005004	Jisas ndi, wamp mbᵾ ik mbo endpa pora ndupa, wote Saimon kundpa, nimba mel, “Nu kanu kᵾⱡ, mek num rᵾk ting ila puk, oma wal kᵾⱡ rok, num ila mana ndukᵾn, mat tin,” nitim.
42005005	Wote Saimon ndi, Jisas punt ropa nimba mel, “Wu Nuim ye! Tᵾn rumbuldi oma ruimin nimbun, kongun mam ti etpᵾn, mbun andᵾp koinmin rᵾngᵾndmᵾn. Ei wote, oma tenda kot kep, rui nurmin. Akup nim nᵾn ei kᵾn, teng ndup, oma wal kᵾⱡ, rop num ila mana ndamp,” nitim.
42005006	Wote, oma wal ni, kᵾⱡ rok tᵾk, num ila mana nduⱡina, oma puⱡi wal kᵾⱡ, peka ropa rung nimba itim.
42005007	Wu ni kᵾⱡ ndi, wu kat nu kanu tila morung kᵾⱡ, wi rok, tᵾn tᵾk rᵾpᵾndeing, “Wᵾi!” nᵾtᵾng. Wote, nu kanu kat, mek oⱡina, oma nimbᵾ tᵾk, nu kanu raⱡ ila rᵾk rᵾk elingina, nu kanu raⱡ mbun etpa, num ila mana mba itim.
42005008	Saimon Pita ndi, oma puⱡi tᵾtᵾng uⱡ ni kandpa, mundmong etpa, Jisas kᵾn nondpa omba, mura ropa mondpa nimba mel, “Wu Nuim ye! Na uⱡ kit mbᵾ nga puⱡ wu ei. Nim ndi, na wak rokᵾn kelkᵾn pi,” nitim.
42005009	Ei kᵾn, Saimon Pita kᵾn, wu ᵾngᵾnᵾl kat kunda, oma puⱡi tᵾtᵾng uⱡ ni kandᵾk, min ngᵾn mundrᵾng.
42005010	Saimon kᵾn kongun tenda ila etᵾng wu Jeims kᵾn Jon raⱡ, wu raⱡ Sepeti nga kangᵾm raⱡ kunda, min ngᵾn mundrᵾng. Wote Jisas ndi, Saimon Pita kundpa nimba mel, “Nim mundmong iti nᵾti! Akup nim oma wal pendkᵾn, tᵾn ei mel, wote nim ndi, wamp mbᵾ i ku etkᵾn, tᵾkᵾn mekᵾn, na kᵾn uin!” nitim.
42005011	Wote, wu ni kᵾⱡ ndi, nu kanu kᵾⱡ, mek ekit ok tek, en enim nga mel mbᵾ pora, wak rok tek kelik, Jisas pep rok akil tek purung.
42005012	Tᵾnggᵾt kᵾn, Jisas ni, kona peng tila mba murum. Kona nila, kint pombuⱡma ndi, kᵾng mbᵾ kum rurum wu ti murum. Wu ni moⱡpa, Jisas ni kandpa omba, Jisas nga kuimp keta ila mura ropa, mondpa nimba mel, “Wu Nuim ye! Nim ndi, kapⱡa nᵾkᵾn pin ndam, na etkᵾn kai mundun ka!” nitim.
42005013	Wote Jisas ndi, elim nga ki ni, oⱡa ndupa, wu ni minda ndupa, nimba mel, “Na kapⱡa nᵾmp ei kᵾn punt ei, nim nga ku, ei kapⱡa tangga. Ni kᵾn, tᵾngᵾnda mint kui ni ndi, wu ni wak roⱡnga, wu ni eng nui kai ei, murum.
42005014	Jisas ndi, ronduⱡ mundpa wu ni, kundpa nimba mel, “Ya uⱡ nim kᵾn em kᵾⱡ, wamp ti kundkᵾn, ni nᵾni mon! Nim pukᵾn wu pris kᵾⱡ kᵾn, nim nga kᵾng kᵾⱡ ora ndukᵾn, Moses ndi, nitim uⱡ ei mel, Got kᵾn angge mel ti ngui. I in uⱡ ei ndi, wamp ndi, nim kandᵾk, nim nga kui ni, pora nim ning,” nitim.
42005015	Ni kᵾn, Jisas nga itim uⱡ kᵾⱡ nga timan ik ei, pi nimba kona mbila purum. Wamp ou ndupa, Jisas nga uⱡ itim ik timan nimbᵾ pilik, kui rurum wamp mbᵾ, en enim etpa kapⱡa indangga, nᵾk orung.
42005016	Wote, ui ou ndupa, Jisas ndi, wamp mbᵾ, wak ropa mondpa, kelpa mba, kona mo ropa mat ila atinga rorum.
42005017	Ui ti kᵾn, Jisas ndi, wamp mat, ik mbo endpa murum. Perisi wu na, mi ik mbo wu mat ila rᵾk morung ku. Wu orung mbᵾ, Jerusa-lem kona peng ou ei kᵾn, Galili kona na, Juriya kona peng mbila orung. Jisas ndi, Got nga ronduⱡ ei, tepa moⱡpa, kui wamp mbᵾ, etpa kapⱡa inditim.
42005018	Wu mat ndi, kᵾmp ki rumbᵾⱡi wu ti, rupⱡaima kulk mek, Jisas murum manga nila mukᵾr ping pilik orung.
42005019	Wamp ndi, manga ni ti, nimba murum ila kui wu ni, mek mukᵾr ping nombuⱡa mam ti, ti nᵾtᵾtᵾm. Kui wu ni, rupⱡaima pᵾkᵾ mek, Jisas murum manga nila oⱡa puk, manga im ni, rokᵾtᵾk tek, kui wu pitim rupⱡaima ni kᵾⱡ, kan kulk mana nduⱡmina mba, Jisas murum kuimp keta nila kun titim.
42005020	Jisas ndi, wu kᵾⱡ nga mondᵾk pilik uⱡ etᵾng ei, kandpa kui wu ni, kundpa nimba mel, “Wu ang ye! Nim nga, uⱡ kit mbᵾ, na ndi, pendᵾp kent,” nitim.
42005021	Ni kᵾn, Perisi wu na, mi ik mbo wu na mbᵾ ndi, en enim ik nᵾk, int yant etᵾk nᵾk mel, “Wu ei nam? Got tᵾpa wᵾlᵾ mundnum ei ka! Wamp ti ndi, kapⱡa wamp nga uⱡ kit etmin mbᵾ, pendpa kili nakilmba. Uⱡ kit mbᵾ, Got tenda ei ndi mint, uⱡ kit pendpa ketᵾm,” nᵾtᵾng.
42005022	Wu kᵾⱡ nga numan pilik ik nᵾtᵾng ni, Jisas ndi, pilpa pora ndupa, wu kᵾⱡ kundpa nimba mel, “Nambuⱡ emel, enim nga numan ila ik kᵾⱡ pilik mormin.
42005023	Namba ik i wei wei etᵾp nimp? Na nim nga uⱡ kit mbᵾ, wak rondᵾnt, muna rupⱡaima kᵾⱡ mekᵾn anggilkᵾn pi?
42005024	Na ndi, enim pileing nᵾmp nᵾnt, ‘Muⱡᵾl Wu Kupa ei, ya mᵾi kona ila ronduⱡ ei, mepa urum ei ndi, kapⱡa uⱡ kit mbᵾ wak romba,’” nitim. Wote Jisas ndi, kᵾmp ki rumbrᵾm wu ni, kundpa nimba mel, “Nim kundᵾp nᵾnt. Nim oⱡa molkᵾn, nim nga rupⱡaima kᵾⱡ tᵾkᵾn, mekᵾn mang kona pi,” nitim.
42005025	Tᵾngᵾnda mint, wu ni run nimba, oⱡa anggilpa, wamp nga kuimp keta nila, elim nga rupⱡaima ni kᵾⱡ, tᵾpa mepa, Got nga mbi paka rondpa mang kona purum.
42005026	Wamp mbᵾ ndi, Jisas uⱡ itim ni kandᵾk, min ngᵾn mundᵾk. Got nga ronduⱡ mam ti, kongun enim, kanmᵾn nᵾk, Got nga mbi paka rondᵾk nᵾk mel, “Akup uⱡ elpa ti mel kanmᵾn ei ka!” nᵾtᵾng.
42005027	Wote, Jisas ni mba, kᵾndrᵾm mel, ku takis tᵾtmᵾn manga nila wu ti, ku takis tᵾpa murum. Wu ei nga mbi ei Lipai. Wote Jisas ndi, wu ni, kundpa nimba mel, “Nim na pep rokᵾn ui!” nitim.
42005028	Wote, wu Lipai ni, mel mbᵾ pora, wak ropa tepa kelpa, Jisas pep ropa purum.
42005029	Lipai ndi, rᵾng mam ti, Jisas tᵾpa tᵾma endpa kᵾndrᵾm. Ku takis tᵾtmᵾn wu mbᵾ kᵾn, wote wu elpa mat kunda, wu raⱡ kᵾn, rak nduk molk, rᵾng norung.
42005030	Ni kᵾn, Perisi wu na, mi ik mbo wu na mbᵾ ndi, Jisas nga kitip kᵾni wu kᵾⱡ kᵾn, ik ou nduk nᵾk mel, “Nambuⱡ emel, ku takis tᵾk, uⱡ kit mbᵾ etmin wamp mbᵾ kᵾn, rak nduk, rᵾng nok mormin?” nᵾtᵾng.
42005031	Jisas ndi, wu ik nᵾtᵾng ni, punt ropa nimba mel, “Wamp ti, kui rui narᵾm ni, dokta kᵾn pi napᵾrᵾm ei ka! Kui rorum wamp ei mint, dokta kᵾn purum.
42005032	Uⱡ ei mel ku, na ur ei, wamp kun kai mbᵾ, numan ropᵾl reing nᵾmp ui nᵾwᵾr mon. Na ndi, wamp kit mbᵾ, wi ramba kᵾn, numan ropᵾl reing nᵾmp ur,” nitim.
42005033	Wu mat ndi, Jisas kundᵾk nᵾk mel, “Ui mat ou ndupa, Jon nga kitip kᵾni wu kᵾⱡ kᵾn, wote Perisi kitip kᵾni wu kᵾⱡ kᵾn, rᵾng mowi rᵾk rᵾk pek, atinga rᵾk rᵾk rok etᵾng. Wote, nim nga kitip kᵾni wu kᵾⱡ, rᵾng na, nu na mbᵾ normin ei ka!” nᵾtᵾng.
42005034	Wote Jisas ndi, wu kᵾⱡ kundpa nimba mel, “Wu nam ti, amp kokila tᵾmba ei kᵾn, enim ndi, wu ei nga wamp mbo mbᵾ kᵾn, rᵾp ropa muⱡangina kᵾn, wamp kᵾⱡ, rᵾng mi rok nandᵾk muⱡing nda, ei mon!
42005035	Wote, amp tᵾmba wu ei, wamp mat ndi, tᵾk mek pangina kᵾn, wu ei nga wamp mbo mbᵾ, en enim molk kᵾn, rᵾng mowi ping,” nitim.
42005036	Wote Jisas ndi, ik ek ti ropa, wu kᵾⱡ kundpa nimba mel, “Wal pᵾki ping unt nga kat, rᵾr rom ndam, wamp ti ndi, kapⱡa muⱡ kont ti ondpa tᵾpa, wal pᵾki unt nga kᵾⱡ, rumbᵾⱡi nambᵾⱡᵾmba mon. Uⱡ ei em ndam, muⱡ kont ei, etpa kit mondᵾmba. Wal pᵾki unt nga kᵾⱡ kᵾn, muⱡ kont ei kᵾn, to tenda mel kapⱡa mon.
42005037	Kng meme kᵾng unt nga kᵾⱡ ila kanda, nu wain kont ei kulk, tᵾk oi ndᵾng mel mon. Uⱡ ei em ndam, kng meme kᵾng kᵾⱡ, rok nimba, nu wain kont ei, mᵾi ting ila, oi nimba moⱡmba. Kng meme kᵾng kᵾⱡ, kit moⱡmba ku.
42005038	Nu wain kont ei kolk, tᵾk kng meme kᵾng kont ila oi ndurmᵾn.
42005039	Wamp nam ti, nu wain unt nga nom ndam, wote nu wain kont ei, numan ngui nganggᵾrᵾm. Wamp ei, nimba mel, ‘Nu wain unt nga ei ka!’” nᵾtᵾm.
42006001	Mowi kor ui ti kᵾn, Jisas kᵾn elim nga kitip kᵾni wu ni kᵾⱡ kᵾn, wit pana rᵾk ting tila purung. Kitip kᵾni wu ni kᵾⱡ ndi, puk mel, wit mong nimbᵾ, oldᵾk tᵾk, ambulk mitᵾk roⱡina, kᵾng mbᵾ puⱡnga, mong mbᵾ nok purung.
42006002	Uⱡ etᵾng ni, Perisi wu mbᵾ ndi kandᵾk, nᵾk mel, “Uⱡ kᵾⱡ, Mowi Kor ui ei kᵾn, tᵾn nga mi ik ei ndi, mon nᵾtᵾm ndi, nambuⱡ emel enmin?” nᵾtᵾng.
42006003	-
42006004	Wote Jisas ndi, Perisi wu kᵾⱡ nga nᵾtᵾng ik ni, punt ropa nimba mel, “Enim ndi, Depit nga timan ropa pinditim kᵾⱡ, kᵾmp rok kᵾni nakᵾndᵾrmin ei? Unt Depit kᵾn, el elim nga wu rᵾⱡaip kᵾⱡ kᵾn, kump kun kurung ei kᵾn, Depit ndi, Got nga manga ila mukᵾr mba, Got kᵾn angge nᵾk, bret tetmin mbᵾ titim. Bret kᵾⱡ, wu pris mbᵾ mint normin. Wamp mbᵾ, mi rok mon nᵾtmin. Wote Depit ndi, bret mbᵾ, tᵾpa nomba, wote elim nga wu rᵾⱡaip mbᵾ, mok ropa ngumba itim ku,” nitim.
42006005	Wote Jisas ndi, ik ti nimba mel, “Muⱡᵾl Wu Kupa ei ndi, Mowi Kor ui ei, rᵾp etᵾm!’ nitim.
42006006	Mowi kor ui ti kᵾn, Jisas ndi mba, atinga manga kel nila mba, wamp ik mbo endpa murum. Manga nila wu ti murum ei nga, ki mbo orunga kit itim.
42006007	Wote, ik mbo wu mat kᵾn, Perisi wu na nimbᵾ ndi, Jisas tᵾk kongundᵾk morung. Ei nambuⱡ emel, Mowi Kor ui ei kᵾn, Jisas ndi, kui wamp mbᵾ, etpa tᵾm ndam, Jisas kot indimin nᵾk pilik, nokundᵾk morung.
42006008	Wote, wu kᵾⱡ nga pᵾtᵾng numan ni, Jisas ndi, pilpa pora ndupa kᵾn, ki rumbrᵾm wu ni, kundpa nimba mel, “Nim ya wamp mbᵾ nga kuimp keta ila, oⱡa ᵾnggᵾli!” nitim. Wote wu ni, oⱡa ᵾnggᵾtᵾm.
42006009	Jisas ndi, wamp mbᵾ, kundpa nimba mel, “Na ndi, enim ik ti wuldimp ent. Tᵾn nga mi ik ei ndi, tᵾn Mowi Kor ui ei kᵾn, namba uⱡ mbᵾ, itᵾmin nᵾtᵾm? Uⱡ kit mbᵾ, itᵾmin nᵾtᵾm, muna uⱡ kai mbᵾ itᵾmin nᵾtᵾm nda? Tᵾn ndi, wamp mbᵾ, tᵾpᵾn rapundpᵾn, etpᵾn kai itᵾmin nᵾtᵾm, muna wamp mbᵾ, etᵾp kit mundmin nᵾtᵾm nda?” nitim.
42006010	Jisas ndi, wamp morung nimbᵾ, kandpa pok etpa kᵾn, ki rumbrᵾm wu ni, kundpa nimba mel, “Nim nga ki ei tᵾkᵾn, run ndui!” nitim. I nilinga, wu ni nga ki ni tᵾpa, run nduⱡnga, omba kun purum.
42006011	Wote, mi ik mbo wu nimbᵾ kᵾn, Perisi wu na nimbᵾ, popᵾⱡ ndi kolk, en enim nᵾk, int yant etᵾk nᵾk mel, “Tᵾn ndi, Jisas ni wu ei, namba uⱡ ti itmin nda,” nᵾtᵾng.
42006012	Ui ei kᵾn, Jisas ni, elim Got kᵾn atinga ruimp nimba, komnga nila purum. Mba, rumbuldi atinga ropa moⱡnga, kona ni rᵾnggᵾrᵾm.
42006013	Kona ranggᵾpa, ant kuimp oⱡnga, Jisas ndi, elim nga kitip kᵾni wu nimbᵾ, wi ropa rᵾk tᵾpa mondpa, elim nga kitip kᵾni wu 12 kat, nombuⱡa rung wu nimba, mbi tepa ngurum.
42006014	-
42006015	Wu ti nga mbi Saimon, wote Jisas ndi, wu ei, mbi tepa, Pita nitim. Ei nga, ᵾngᵾn Andru kᵾn, Jeims, Jon, Pilip, Bartolomiyu, Matyu, Tomas, wu Alpiyas kangᵾm Jeims, Saimon ni, wu Selot rᵾⱡaip kᵾⱡ nga.
42006016	Jeims kangᵾm Juras, Juras Iskariyot ni wu ei, wote Jisas ruk moⱡpa itim wu ei.
42006017	Wote Jisas kᵾn, elim nga kitip kᵾni wu ni kᵾⱡ kᵾn, komnga morung ni, wak rok, kelik mana ok, kona kai tila morung. Wamp puⱡi, Jura kona na, Jerusalem kona peng na, Tair kᵾn, Sairon kona raⱡ nga nondpa, nu wung ila na, petmin wamp mbᵾ pora, ok morung.
42006018	Wamp orung mbᵾ, Jisas nga ik nitim mbᵾ, kum tek pilik, kui rurum wamp mbᵾ, Jisas ndi, etpa tangga nᵾk, wote kur kit rukᵾr orunga murum wamp mbᵾ, etpa tangga nᵾk orung.
42006019	Wote, wamp mbᵾ nga ki mbᵾ ndi pora, Jisas ni, minda ndᵾmin nᵾk pilik etᵾng. Ei nambuⱡ emel, kui wamp mbᵾ ndi, Jisas minda ndurᵾng ei kᵾn, Jisas nga ronduⱡ ei ndi, kui rurum wamp mbᵾ, etpa titim.
42006020	Jisas ndi, elim nga kitip kᵾni wu kᵾⱡ, kundpa nimba mel, “Enim wamp kurpa mbᵾ, numan wang ndᵾi, Got nga wamp tᵾpa mumuk rui uⱡ ei, enim nga mint.
42006021	Enim akup kump kun ndi kormᵾn wamp mbᵾ, numan wang ndᵾi! Wote ei kᵾn, enim rᵾng nangina, pilᵾng etmba. Enim akup ka etᵾk mormᵾn wamp kᵾⱡ, numan wang ndᵾi! Wote ei kᵾn, enim oi iting.
42006022	Enim ndi, Muⱡᵾl Wu Kupa ei nga uⱡ mbᵾ, pep rok pangina kandᵾk kᵾn, wamp mbᵾ ndi, enim kᵾn numan kit piling. Wamp mbᵾ ndi, enim makrᵾk mundᵾk, ik kit nᵾk ngᵾk iting. Wote, wamp mbᵾ ndi, enim nga mbi ei, nᵾk kit munding. Uⱡ mbᵾ mel, enim kᵾn om ndam, enim numan wang nduk muⱡᵾi!
42006023	Wamp mbᵾ ndi, enim kᵾn uⱡ kit mbᵾ eng ndam, enim ambulk palk numan kai pilik muⱡᵾi! Enim nga mel mam kai mat, muⱡ kona ila tinditim ei tetᵾm. Nambuⱡ emel, wamp mbᵾ nga anda kouwᵾmin mbᵾ ndi, uⱡ ei mel ku, painui wu mbᵾ kᵾn etᵾng.
42006024	Enim kng mel pi wamp mbᵾ, akup pilik kun etᵾk muⱡᵾi! Enim wi muⱡ kona ila ting mel ei, ya mᵾi kona ila tᵾk pora ndurmin.
42006025	Akup enim rᵾng nok pilᵾng kundᵾk mormin wamp mbᵾ, pilik kun etᵾk muⱡᵾi! Wote, enim kump kun kuⱡing. Akup enim oi etᵾk mormᵾn wamp mbᵾ, pilik kun etᵾk muⱡᵾi! Wote, enim ka itangina, ka nu mel omba mba.
42006026	Wamp mbᵾ, ndi, enim nga kᵾng orunga mbi paka rok, mek oⱡa pung ndam, pilik kun etᵾk muⱡᵾi! Nambuⱡ emel, wamp mbᵾ nga unt nga anda kouwᵾmin mbᵾ ndi, i ku etᵾk, ik kol rok painui wu mbᵾ nga kaip nᵾndᵾtᵾng.
42006027	Wote Jisas ndi, aldpa nimba mel, “Na nga ik nᵾnt ei kum tepa pilim wamp ei ndi, el puⱡa wamp mbᵾ, numan ngangga, nim kᵾn, ik kit nim wamp ei, uⱡ kai mbᵾ etkᵾn ngui!
42006028	Wamp mat ndi, enim ik mura ngᵾng ndam, enim ndi, wamp ei, Got ndi, memp pindangga nᵾi! Wote, wamp ti ndi, enim rom ndam, wamp ei nga, Got kᵾn atinga rundᵾi!
42006029	Wamp ti ndi, nim ki ⱡᵾrwᵾ ndi rom ndam, wote keng orunga nont ndana pendpa rangga! Wamp ti ndi, nim nga wal pᵾki ekit orunga kᵾⱡ tᵾm ndam, wote wal pᵾki rukᵾr kᵾⱡ kunda tangga, kandkᵾn kui iti!
42006030	Wamp mat ndi, nim mel mat mawa eng ndam, mawa eng mel mbᵾ ngui! Wamp ti ndi, nim nga mel mat roldpa tᵾm ndam, wote mel mbᵾ, nim yant ndupa ngangga nᵾkᵾn, mawa iti nᵾti!
42006031	Wote, wamp mat ndi, enim nga uⱡ mat, indeing nᵾk numan pᵾtmᵾn ei mel ku, enim ndi, wamp mbᵾ nga ei mel ku indᵾi!
42006032	Wamp mat, enim numan ngᵾng mbᵾ mint, pep rok numan ngᵾng ndam, memp kai ei, etᵾk ting mel nant? Uⱡ kit etmin wamp mbᵾ ndi, ku etᵾk, en enim numan ngurmin wamp mbᵾ, pep rok numan ku ngurmin.
42006033	Wamp mat, enim kᵾn uⱡ kai eng wamp mbᵾ kᵾn, pep rok, uⱡ kai mbᵾ mint eng ndam, enim memp kai ei etᵾk ting mel nant? Uⱡ kit etmin wamp kᵾⱡ, uⱡ to tenda ei mel ku etmin.
42006034	Enim ndi, wamp mat mel mbᵾ, ngurmin uⱡ ei, enim punt rok, yant ngeing mint nᵾk pilik etmin. Wote, enim memp kai ei, etᵾk ting mel nant? Uⱡ kit etmin wamp mbᵾ ndi, ei mel ku etᵾk mel mbᵾ, wamp mat, punt mondᵾk ngᵾk kᵾn, wote punt rok, ngeing mint nᵾk pilik etmin.
42006035	Ei mon, enim nga el puⱡa wamp mbᵾ, numan minal ngᵾk, uⱡ kai mbᵾ mint itᵾi! Enim ndi, wamp mbᵾ, mel mat ngᵾk kᵾn, punt rok yant ngui ngᵾngeing nᵾk, pili nᵾpᵾlᵾi mon! Uⱡ mbᵾ, pep rok eng ndam, enim nga puⱡ wamp mbᵾ, memp kai mat tetᵾm mbᵾ, wote ting. Wote, enim Got Oⱡa Nuim ei nga kangambuⱡa mel muⱡeing. Wote, uⱡ kit mbᵾ etᵾk, Got kᵾn angge ni nandᵾk etmin wamp mbᵾ, Got ndi, numan minal ku ngurum.
42006036	Enim nga Got Tipam ndi, wamp pora, kont kurum uⱡ ei mel, enim ndi, wamp mbᵾ pora, i ku etᵾk, kont minal kᵾⱡᵾi!
42006037	Wote Jisas ndi, ik ti wamp mbᵾ, kundpa nimba mel, “Enim ndi, wamp mat nga uⱡ kit eng mbᵾ, kᵾmp ti nᵾtᵾi mon! Wote Got ndi, enim kᵾmp tᵾmba. Enim ndi, wamp mat nga uⱡ kit mbᵾ, wak rundangina kᵾn, wote Got ndi, enim nga uⱡ kit mbᵾ, wak ku rondᵾmba.
42006038	Enim ndi, mel mat ou ndupa, wamp mbᵾ ngᵾng ndam, wote Got ndi, enim mel mat ou ndupa, kᵾmp tᵾpa mel kai mat ngangga, peka romba. Wote, pi rok mana tangina kᵾn, oⱡa oi nimba ei mel kapⱡa. Enim ndi, mel mat wamp ngurmin to ni mel ku, Got ndi enim i ku etpa ngumba.
42006039	Jisas ndi, ik ek ti ropa, nimba mel, “Mong ti wamp ti ndi, kapⱡa mong ti wamp ti, nombuⱡa mam ora ndumba, ei mon! Ei mel enggil wamp raⱡ kunda, kut ila mana pinggil.
42006040	Kangambuⱡa ti ndi, elim nga ik mbo wu ei, kapⱡa tᵾpa mana ndui nandᵾmba mon! Kuimp tᵾpa man ik pilpa tᵾpa pora ndupa kᵾn, wote ik mbo wu ei mel kapⱡa moⱡmba.
42006041	Nambuⱡ emel, nim ndi, ᵾngᵾn nga ᵾi moⱡ kel ti, mong waⱡ ila tetᵾm ei, kandkᵾn nᵾkᵾn purᵾn. Wote, nim nga mong waⱡ ila, nde koⱡmung mam ti, peta ropa petᵾm ei, pilkᵾn nᵾtᵾn nda?
42006042	Nim nga mong waⱡ ila, nde koⱡmung mam ti, peta ropa tetᵾm ei, kᵾni nakᵾndkᵾn kᵾn, nambuⱡ emel, ᵾngᵾn nga mong waⱡ ila ᵾi moⱡ kel ei, tᵾkᵾn mundun pilkᵾn nᵾtᵾn nda? Nim wamp kai ti, molkᵾn kᵾn, wamp ei kondkᵾn nᵾtᵾm nda? Unt, nim nga mong waⱡ ila, nde koⱡmung mam ei, kuimp tekᵾn tᵾkᵾn mundkᵾn kᵾn, wote ᵾngᵾn nga mong waⱡ ila, ᵾi moⱡ kel ei, kandkᵾn tᵾkᵾn mundun,” nitim.
42006043	Wote Jisas ndi, ik ti nimba mel, “Nde kai kᵾⱡ ndi, nde mong kit mat rui narᵾrᵾm mon! Wote, nde kit kᵾⱡ ndi, nde mong kai mat rui narᵾrᵾm, mon!
42006044	Wamp mat ndi, nde ei nga, nde mong rorum ei ndi, kit muna, kai ei unt kandᵾk pᵾtmᵾn. Ei nga, ruwa rᵾⱡwa ila neka kai ei, rui narᵾrᵾm mon! Wote, rakᵾm ila ru keningina kai ei, rui narᵾrᵾm mon ku.
42006045	Wote, wamp kai mbᵾ ndi, numan kai mbᵾ nga puⱡi mundmong orunga pendᵾk kᵾn, uⱡ kai mbᵾ mint etmin. Wamp kit mat ndi, numan kit mbᵾ nga puⱡi mundmong orunga pendᵾk kᵾn, uⱡ kit mbᵾ etmin kᵾⱡ, mundmong rukᵾr orunga, tepa oⱡa oⱡnga kᵾn, keta ila nᵾk ekit ndurmin,” nitim.
42006046	Wote Jisas ndi, nimba mel, “Nambuⱡ emel, na ‘Wu Nuim, Nuim’ nᵾk, mbi mundᵾnmin? Wote enim ndi, na nga ik nᵾnt kᵾⱡ, pilik pep rui narᵾnmin ei ka!
42006047	Wamp nam ti, na kᵾn omba, na nga nᵾnt ik mbᵾ, kum tepa pilpa, pep ropa em ndam, wamp ei nga puⱡ ei na ndi, enim kᵾn nᵾmp mot nduimp.
42006048	Wamp ei, wu ti manga rakᵾmba pilpa, unt mᵾi ila kut tᵾpa mana mba kᵾn, ku mam mbᵾ, kandpa tᵾpa kᵾn, pol ila mang rakᵾpa mepa oⱡa urum. Wote, kona ndamᵾng tᵾma ropa, nu kui omba, kᵾpkᵾ ropa etᵾm ei kᵾn, manga ei omba, mana pi napᵾtᵾm, mon! Nambuⱡ emel, wamp ei ndi, manga ronduⱡ ei, ku pol ila rakrᵾm ei ndi, gi nimba anggᵾtᵾm.
42006049	Wote, wamp nam ti ndi, na nga ik nᵾnt mbᵾ, kum tepa pilpa, pep rui narᵾm ndam, wamp ei wu ti, elim nga manga ei, oⱡa mᵾi pol ila mendpᵾⱡ, rakpa mondrum ni mel kapⱡa. Wote, kona ndamᵾng tᵾma ropa, nu kui omba, kᵾpkᵾ mam mat, ropa etᵾm ei kᵾn, manga ei, tᵾkrᵾpa mint ᵾⱡmbᵾⱡ nimba, mana petᵾm,” nitim.
42007001	Jisas ni, wamp ik mbo endpa pora ndupa, wote Kaperniyum kona peng ila purum.
42007002	Kona peng ila Rom el nde wu kuimbal ti, el wu 100 nokᵾndrᵾm. Ei nga, kongun wu ti, numan minal ngurum ni, kui ropa koⱡmba itim.
42007003	El nde wu kuimbal ni, moⱡpa pitim mel, Jisas ni, onum nᵾtᵾng. Ni kᵾn, Jisas ndi, elim kongun wu ei etpa tangga nimba, Jura wu nuim kat, Jisas kᵾn pᵾi nimba tᵾpa mundrum.
42007004	Wote, wu ni kᵾⱡ, rᵾng puk, Jisas murum kona nila, ronduⱡ mundᵾk, Jisas kᵾn kont kaimp ik ranggᵾk, nᵾk mel, “Wu kai ti nga elim nga kongun wu koⱡmba enim ei, nim ndi okᵾn, wu ei tᵾk rᵾpᵾndᵾn nimbun onmᵾn.
42007005	Ei nambuⱡ emel, wu ei ndi, tᵾn Jura wamp mbᵾ, numan ngumba, tᵾn nga atinga manga kel ei, rakᵾndpa itim,” nᵾtᵾng.
42007006	Wote Jisas ni, wu ni kᵾⱡ kᵾn, rᵾp rok yant ok, manga keta kona nila, nondpa oⱡina kᵾn, el nde wu kuimbal ni ndi, wu kat tᵾpa munduⱡnga puk, Jisas kundᵾk nᵾk mel, “Wu Nuim ye! Nim numan ti, pili nᵾpili! Na wu kai ti mon! Ei nga, manga ila mukᵾr uin mel mon!
42007007	Wote, na wu kai ti mon ei nga, Jisas omp kᵾnimp mel mon ku. Jisas ruⱡ etpa moⱡpa, ik ei nangga kᵾn, nangga kongun wu ei nga kui ei, kapⱡa itangga!
42007008	Na nᵾnt wu ei, na nga wu nuim ei ndi, kongun mat ngurum ei kᵾn, wu nuim ei nga mana orunga moⱡᵾp endᵾt. Wote, na nga el wu mbᵾ, na nga mana orunga mormᵾn. Na ndi, wu ti kundᵾp, ‘nim pi,’ nᵾt ndam, wu ei purum ku. Wote wu ti, ‘yant wangga,’ nᵾt ndam, wu ei yant orum ku. Kongun wu ei kundᵾp, ‘kongun tangga’, nᵾt ei kᵾn, kongun etᵾm ku,” nitim.
42007009	Wote Jisas ndi, el nde wu kuimbal ni nga, ik nitim ni pilpa, ᵾⱡi ropa, tᵾpa peling ndupa, wamp rᵾⱡaip mam ti, elim pep rok orung nimbᵾ, kundpa nimba mel, “Isrel kona ila wamp ti, mondpa pili uⱡ ei nga, na kᵾni nakᵾndᵾr mel, wu ei ndi, ninim kant!” nitim.
42007010	El nde wu kuimbal ei ndi, tᵾpa mundrum wu ni kᵾⱡ, kelik mang kona int puk, kongun wu kui rurum ni, kandrᵾng mel kui ni, kapⱡa elinga, wei murum.
42007011	Wote, ui ti kᵾn nondpa ku, Jisas elim nga kitip kᵾni wu kᵾⱡ kᵾn, wamp rᵾⱡaip mam ti kunda, Nein kona peng ila, ping pilik purung.
42007012	Jisas ni mba, kona peng ei nga paⱡa keta puⱡ puⱡ ila nondpa puⱡnga, wu kurum ti nga on ei, ting pilik, rupⱡaima kulk, mek ekit orung. Kang wu kurum ei, amp wiya ei nga kang tenda mitim ei. Kona peng ila wamp puⱡi, amp ei kᵾn, koⱡa manga molk kunda rᵾp rok orung.
42007013	Wote Jisas ndi, amp wiya ni, ka etpa urum ni, kandpa kont ndi, koⱡpa amp ni, kundpa nimba mel, “Nim ka iti nᵾti!” nitim.
42007014	Jisas ndi, kang wu on rupⱡaima kulk, mek orung nila, nondpa mba anggilpa, ki oⱡa ndupa, nimba mel, “Kang wu kumᵾndᵾp ye! Nim kundᵾp nᵾnt rut nᵾkᵾn oⱡa muⱡi!” nitim.
42007015	Kang wu kurum ni, rut nimba, oⱡa moⱡpa, ik mat puⱡ mondpa nitim. Wote Jisas ndi, kang wu ni, tᵾpa mam ngurum.
42007016	Uⱡ itim ni, wamp mbᵾ kandᵾk, min ngᵾn mundᵾk, Got nga mbi paka rondᵾk, nᵾk mel, “Painui wu ou ti, tᵾn kᵾn om. Wote, Got ni omba, elim nga wamp mbᵾ, tᵾpa rapᵾndᵾmba, pilpa om,” nᵾtᵾng.
42007017	Wamp nimbᵾ ndi, int puk, Jura kona peng na, wote kona mbila elpa elpa puk, Jisas nga itim uⱡ kᵾⱡ, timan rok nᵾk, mek purung.
42007018	-
42007019	Wamp nu tindi wu Jon nga kitip kᵾni wu kᵾⱡ ndi, Jisas nga uⱡ itim kᵾⱡ kandᵾk ok, Jon elim kundᵾk nᵾtᵾng. Wote Jon ndi, elim nga kitip kᵾni wu raⱡ tᵾpa kᵾn pukᵾⱡ, Jisas waldkᵾⱡ ni kᵾⱡ mel. “Nim wu ei, Jon ndi, wu ti akil tepa omba nokundmᵾn nitim wu ni, muna tᵾn wu elpa ti, omba nga nokundmin nda?” nitim.
42007020	Wote, wu ni raⱡ, Jisas murum kona nila rᵾk pukᵾⱡ, nᵾkᵾⱡ mel, “Wamp nu tindi wu Jon ndi, tᵾl tᵾpa mundpa, nimba mel, ‘Nim Got ndi, tᵾpa mundᵾmba nimba, Jon ndi, nitim wu ei muna tᵾn wu elpa ti nokundmin nda?’” nᵾtᵾnggil.
42007021	Ui ei kᵾn, Jisas ndi, wamp kui elpa elpa rurum mbᵾ, etpa tᵾpa, wote kur kit rukᵾr murum wamp mbᵾ, nimba tᵾpa mundpa, wote mong ti wamp mbᵾ nilinga, kona kandrᵾng.
42007022	Wote Jisas ndi, wu raⱡ nga ik ni, punt ropa nimba mel, “Akup enmbil kᵾⱡ, enmbil kandkᵾⱡ pilkᵾⱡ kᵾⱡ, enmbil uⱡ kᵾⱡ mel pukᵾⱡ, Jon kundkᵾⱡ nᵾl! Mong ti wamp mbᵾ, kona kanmin, kᵾmp elkᵾna rumbᵾⱡi wamp mbᵾ, nombuⱡa mam andinmin, kint pombuⱡma wamp mbᵾ nga kᵾng mbᵾ, eng nonum, kum ngurum wamp mbᵾ, ik pᵾnmin wamp korung mbᵾ, etpa kont tᵾnᵾm. Wamp kurpa mbᵾ kᵾn, Rᵾnang Ik Kai mbᵾ, kundpa ninim.
42007023	Wamp ti, na kᵾn mondpa pᵾtᵾm uⱡ ei, wak rui narᵾm ndam, kai pilangga!” nitim.
42007024	Wote, Jon nga wu ni raⱡ puⱡᵾnggila kᵾn, Jisas ndi, Jon nga ik mat, wamp minal morung ila kundpa, nimba mel, “Enim ndi, Jon kona kui waka ila kᵾning purung ei kᵾn, namba mel ti, kᵾnmin nᵾk pᵾtᵾng? Enim ᵾi ongum na mel ti, kᵾpkᵾ ropa roka nitim ila, kᵾning purung ei?
42007025	Enim namba mel ti, kᵾning pilik purung? Wu ti, mᵾkᵾ etpa murum ila kᵾning pilik purung ei? Mᵾkᵾ etmin wamp mbᵾ, rapa keta ila mint molk etmin.
42007026	Enim namba mel ti, kᵾning pilik purung ei, na kundᵾk nᵾiya? Enim painui wu ti, kᵾning purung. Ei kupa painui wu ei ndi, painui wu ei ndi, wu mat tᵾpa mana ndurum.
42007027	Buk Wingti ila Got ndi, Jon nga nᵾndpa mel, ‘Na nga nombuⱡa rung wu ti, kuimp tᵾp mundamba kᵾn omba, Got nga omba wu ei nga nombuⱡa mam ei, tᵾpa kun etpa rondpa moⱡmba!’ nᵾtᵾm.
42007028	Na ndi, enim kundᵾp nᵾnt. Ya mana mᵾi kona ila morung, wu mbᵾ pora, Jon ndi, tᵾpa mana ndurum. Wote, akup wamp nam ti ndi, Got nga tᵾpa mumuk rui uⱡ ei, wamp mbi mul nᵾmbil wamp mel raⱡpa moⱡum ndam, Jon tᵾpa mana ndumba,” nitim.
42007029	Wote, ku takis tᵾtmᵾn wu mbᵾ kᵾn, wamp na morung nimbᵾ ndi, Jon nga ik nitim nimbᵾ pilik, Got nga uⱡ mbᵾ, kapⱡa itmin nilingina, Jon ndi, wamp mbᵾ nu tinditim.
42007030	Wote, Perisi wu na, mi ik mbo wu mbᵾ ndi, Jon nga nitim ik nimbun pilik tᵾk mbᵾⱡ ngᵾk, Got nga uⱡ mbᵾ, iti nᵾtmin nilingina, Jon ndi, wu mbᵾ nu tindi nᵾndᵾtᵾm.
42007031	Wote Jisas ndi, ik nimba mel, “Akup ya ila mormin wamp mbᵾ nga enmin uⱡ kᵾⱡ, nᵾmp mot nduimp uⱡ ei, namba ik ek ti, rop namba kᵾn, wamp mbᵾ pilik ting nda?
42007032	Wamp mbᵾ, kangambuⱡa kel na mat, rᵾng rarᵾp rarmin kona mbila molk, kangambuⱡa mat ndi, mat wi rok nᵾtmin ei mel, ‘Tᵾn kowa pela ik ndᵾmᵾn ei kᵾn, enim kinan ni nanᵾng. Wote, kont kaimp kinan nimin ei kᵾn, wote enim ka iti natᵾnmin ku!’ nᵾtᵾng.
42007033	Wamp nu tindi wu Jon urum ei ndi, rung mowi pepa, nu wain nui nandpa itim uⱡ ei, wote enim ndi, wu ei, kundᵾk nimba mel, ‘Kur kit rukᵾr orunga morum,’ nᵾtᵾng.
42007034	Akup Muⱡᵾl Wu Kupa ei omba, nu na, rᵾng na mbᵾ nonum ei, enim ndi, wu ei kundᵾk, ‘Wu ei rᵾng wal nomba, nu ming nduka nomba, enim ninmin. Wote, ku takis tᵾk, uⱡ kit etmin wamp kᵾⱡ kᵾn, rᵾp ronum ei ka!’ ninmin.
42007035	Wote, Got nga pilpa kungᵾndi pilik tᵾtmᵾn wamp mbᵾ ndi, uⱡ mat etᵾk, tᵾn ora ndurmin, pilpa kungᵾndi ei, kupa mint,” nitim.
42007036	Wote, Perisi wu ti ndi, Jisas ni, elim nga manga ila, rᵾng nangga wangga nitim. Wote Jisas ni, Perisi wu ni nga manga ila mba, rᵾng nomba murum.
42007037	Ni kᵾn, amp wapra ti, kona peng ila rᵾk murum. Amp ni, moⱡpa pitim mel, Jisas ni omba, Perisi wu ti nga manga ila rᵾng nomba morum nᵾtᵾng. Ik ni pilpa kᵾn, kopung ming ronduⱡ mura rui ti tᵾpa mepa, Jisas murum manga nila purum.
42007038	Amp ni mba, Jisas murum kᵾmp puⱡ ila nondpa moⱡpa, ka etpa murum. Ni kᵾn, ka nu mana omba, Jisas nga kᵾmp puⱡ ila urum mbᵾ, amp ei ndi, elim nga peng ndi kᵾⱡ ndi, kil ngurum. Wote, Jisas nga kᵾmp ni, keta nu ropa nomba, kopung ni tᵾpa, kopung kandpa itim.
42007039	Wote, Perisi wu ni, moⱡpa kᵾndrᵾm mel, amp wapra ni ndi, itim uⱡ ni kandpa, numan ou ndupa pilpa, nimba mel, “Wu ei, kupa painui wu ti ndam, amp ei ndi, elim ambuⱡpa enim ei kᵾn, amp ei nga uⱡ kit etᵾm mbᵾ, pilpa mbi ndumba. Amp ei, uⱡ kit mbᵾ etᵾm ndi, ka nimba pitim,” nitim.
42007040	Wote Jisas ndi, Perisi wu ni nga numan pilpa murum ni kᵾⱡ, kandpa pora ndupa, nimba mel, “Saimon, na ndi, ik ti nim kundᵾp namp,” nitim. Wote Saimon ndi, Jisas kundpa, nimba mel, “Ik mbo wu ye! Nim ni!” nitim.
42007041	Wote Jisas ndi, kundpa nimba mel, “Wu raⱡ ndi, wu ti nga ku moni kat punt mondkᵾⱡ tᵾtᵾnggil. Wu ti, ku moni K500 titim. Wu ti, ku moni K50 mint titim.
42007042	Wu raⱡ, ku moni punt mondkᵾⱡ tᵾtᵾnggil kᵾⱡ, punt rokᵾⱡ nguinggil mel, kapⱡa mon itim ila, ku moni puⱡ wu ei ndi, ku punt kᵾⱡ, wak rurum. Akup nim pᵾn ei, wu raⱡ nga, wu nam ndi, ku moni puⱡ wu ei, numan minal ngurum nᵾkᵾn pᵾn?” nitim.
42007043	Wote Saimon ndi, punt ropa nimba mel, “Ku moni ou ndupa, punt mundrum wu ei, nim pᵾnt!” nitim. Wote Jisas ndi, Saimon kundpa nimba mel, “Nim numan kun pilkᵾn nin,” nitim.
42007044	Ni kᵾn, Jisas ndi, tᵾpa ropᵾl ropa, amp ni, kandpa kᵾn, Saimon kundpa, nimba mel, “Nim ndi, ya amp ei kan ei? Na ya, nim nga manga ila mukᵾr unt ei kᵾn, nim ndi, na nga kᵾmp ⱡumᵾi ruimp nᵾkᵾn, nu kulkᵾn mundi nᵾmᵾndᵾn ni ka! Wote, amp ei ndi, elim nga ka em nu ei ndi, na nga kᵾmp ⱡumᵾi rondpa, elim nga peng ndi kᵾⱡ ndi, kil ngumba enim ni ka!
42007045	Na kor mel mukᵾr omp mont ni, wote nim ndi, na keta nu rok nui nᵾnᵾn. Wote, amp ei ndi, na nga kᵾmp raⱡ, keta nu ropa nomba enim.
42007046	Nim ndi, kopung mat tᵾkᵾn, na nga peng ila kep, kopung kundi nᵾkᵾndᵾn, ni ka! Wote, amp ei ndi, kopung mura rui kai ti mepa omba, na nga kᵾmp raⱡ, kopung kandpa enim.
42007047	Uⱡ ei nga, na ndi, nim kundᵾp nᵾnt. Ya amp ei ndi, na numan minal ngunum. Uⱡ ei ndi, ora ndupa, amp ei nga uⱡ kit minal etᵾm mbᵾ, Got ndi, wak rondnum. Wote, wamp nam ti, uⱡ kit mel wei kᵾralt etᵾm ei, Got ndi, wak rondᵾⱡnga kᵾn, wamp ei, Got kᵾn numan onunga etpa ngurum,” nitim.
42007048	Wote Jisas ndi, amp ni, kundpa nimba mel, “Na ndi, nim nga uⱡ kit etᵾn mbᵾ pora, wak rondᵾnt,” nitim.
42007049	Wu mat Jisas kᵾn, rat pol ila rᵾp rok morung nimbᵾ ndi, ik nitim ni pilik, en enim puⱡ mondᵾk, nᵾk int yant etᵾk nᵾk mel, “Wu ei namba wu ti nda? Amp ei nga uⱡ kit etᵾm mbᵾ, wak rondᵾnt ninim ei ka!” nᵾtᵾng.
42007050	Wote Jisas ndi, amp ni, kundpa nimba mel, “Nim nga mondpa pili uⱡ ei ndi, akup nim etpa tᵾnᵾm. Nim numan wang ndukᵾn pi!” nitim.
42008001	Wote Jisas ni, kona peng na mbo kona mbila, Got nga wamp tᵾpa mumuk rui uⱡ ei nga Rᵾnang Ik Kai ei nga, wamp ik mbo indimp nimba purum. Elim nga kitip kᵾni wu 12 kᵾⱡ kunda ku, rup rok purung.
42008002	Amp kat kunda ku, rup rok purung. Amp kᵾⱡ, unt kui pepa kur kit rukᵾr orunga murum ila, Jisas ndi, nimba tᵾpa mundrum. Amp ti nga mbi Mariya Makndelin. Amp nga, rukᵾr orunga kur kit 7 kᵾⱡ morung ila, Jisas ndi, nimba tᵾpa mundrum.
42008003	Wote amp ti, Jowana, Susana na, amp mat kunda, rup rok purung. Wu Kusa ambᵾm Jowana, wu Kusa ni, ei wu nuim Erot nga manga rᵾp inditim. Amp kᵾⱡ ndi, Jisas na, kitip kᵾni wu kᵾⱡ, tᵾk rapᵾndᵾk, enim nga mel mbᵾ, wu kᵾⱡ ngᵾk etᵾng.
42008004	-
42008005	Kona peng elpa elpa mbila wamp rᵾⱡaip mam ti ok, Jisas kᵾn mᵾk rok morung ila, Jisas ndi, wamp kᵾⱡ kᵾn, ik ek ti ropa, nimba mel, “Wu ti ndi, wit mong mat mepa mba, kongun kona mbila ropa mundrum ila, wit mong mat mba, nombuⱡa mam ila mana purum. Wote wamp mbᵾ ndi, andᵾk kambᵾlᵾngina, kᵾi mbᵾ ndi ok, tᵾk norung.
42008006	Rᵾng mong mat mba, ku pol ila, mᵾi wei wei etpa tetᵾm mbila, mana purum ila, tᵾkrᵾpa mint oⱡa mba, wote kurum. Ei nambuⱡ emel, mᵾi ei kᵾp etᵾm.
42008007	Wote, wit mong mat, goimbun rong pana mbila, mana purum mbᵾ, goimbun rong morum mbᵾ ndi, tᵾpa kom rorum ila, oⱡa ui nawᵾrᵾm.
42008008	Wote, wit mong mat, mᵾi kai mbila, mana purum mbᵾ ndi, mᵾlᵾ ropa oⱡa omba, ropa kai mondpa, rᵾng mong mat, 100 nimba rurum,” nitim. Jisas ndi, ik ek ni, ropa pora ndupa kᵾn, wi ropa, wamp mbᵾ kundpa, nimba mel, “Wamp ti, kum nombuⱡa tem ndam, ik nᵾnt kᵾⱡ pilik itᵾi!” nitim.
42008009	Jisas elim nga kitip kᵾni wu ni kᵾⱡ ndi, Jisas nga ik ek rurum puⱡ ei, nimba mot ngangga, nᵾk waldᵾtᵾng.
42008010	Wote Jisas ndi, elim nga kitip kᵾni wu kᵾⱡ, kundpa nimba mel, “Got elim ndi, Got nga wamp tᵾpa mumuk rui uⱡ, mo ropa tetᵾm ei, enim tᵾpa, ora ndupa pora ndurum. Wote, wamp mat ndi, ik ek ila mint piling. Wote, mong ei ndi kᵾning ei wote, kandᵾk mbi ndui nᵾnding. Ik pᵾtmᵾn ei, wote ik puⱡ ei, pilik mbi ndui nᵾnding,” nitim.
42008011	Jisas ndi, ik ek ropa nitim kᵾⱡ nga puⱡ ei, para ndupa nimba mel, “Wit mong kat nᵾnt ni kᵾⱡ, Got nga ik mong ei, to rondᵾp nᵾnt.
42008012	Wit mong mat, nombuⱡa mam ila mana purum ei, to rondpa wamp mat, unt Got nga ik mong ei, pilik moⱡina kᵾn, wote Seitan ndi, kandrᵾm mel, wamp kᵾⱡ, Got kᵾn mondᵾk piling enmin ei, ka nimba pilpa kᵾn, wote rᵾk omba ik mong pᵾtmᵾn kᵾⱡ, tᵾpa mepa purum.
42008013	Wote, wit mong kat, ku pol ila mana purum ni, wamp mat, Got nga ik kai mbᵾ pilik, numan ngormin ni mel. Wote ik ei, numan ila puⱡ pilkan ngumba pi napᵾtᵾm, wote ui onunga ila mint pᵾtmᵾn. Wote, mbun mat orum ei kᵾn, mundmong etᵾk, Got wak rormin.
42008014	Rᵾng mong mat, goimbun rong morum kona mbila mana purum. Uⱡ ei, to rondpa wamp mat, Got nga ik ei pilik kᵾn, wote kᵾng orunga uⱡ mbᵾ nga kel rondᵾk ku moni numan ngurmin. Uⱡ ei ndi, Got nga ik pᵾtmᵾn ei, en enim kᵾn, mong ropa, muⱡ pi napᵾtᵾm.
42008015	Wote, wit mong mat, mᵾi kai mbila mana purum ei, wamp mat ndi, Got nga ik mong ei pilik tᵾk numan ila pendᵾk, numan kun kai mbᵾ pilik, ronduⱡ mundᵾk, uⱡ kai mbᵾ etᵾk, mong rok muⱡ petmin,” nitim.
42008016	Wote Jisas ndi, nimba mel, “Wamp nam ti ndi, lam kiya kandpa, nu ming ila ᵾk ropa, rat pol mana orunga ila, mundi namᵾndᵾrmin mon! Lam kiya kandᵾk, mondᵾrmin kona ila mondᵾⱡmina kᵾn, wamp murᵾk ormᵾn mbᵾ ndi, rᵾⱡang ei kandᵾk ormᵾn.
42008017	Ni kᵾn, mel mat, akup mo ropa tetᵾm mbᵾ, wote pena ila ekit omba. Wote mel mat, panda ropa tetᵾm mbᵾ, wote rᵾⱡang ila ekit wangga, wamp mbᵾ ndi kᵾning.
42008018	Enim wamp kum nombuⱡa tem ndam, ik nᵾnt kᵾⱡ, kum tek pilik kai itᵾi! Wamp nam ti, mel mat, tepa moⱡum ndam, Got ndi, mel mat, aldpa pol ila ngumba. Wote, wamp nam ti, mel mat, tepa muⱡi nambᵾⱡᵾm ndam, tep mor nimba pᵾtᵾm mel mbᵾ, Got ndi, rukᵾr tᵾmba,” nitim.
42008019	Wote, Jisas elim nga mam kᵾn ᵾngᵾnᵾl na mbᵾ, Jisas kᵾning pilik orung. Wote, wamp mbᵾ ndi, Jisas tᵾk pok etᵾng ila, Jisas ruk ok, kᵾning mel kapⱡa mon itim.
42008020	Ni kᵾn, wamp ti ndi, Jisas kundpa, nimba mel, “Manᵾm kᵾn, ᵾngᵾnᵾl na mbᵾ, nim kᵾnmin nᵾk, pena orunga ok mormin,” nitim.
42008021	Wote Jisas ndi, ik nᵾtᵾng ni, punt ropa nimba mel, “Wamp mat, Got nga ik ei pilik, pep rok eng wamp mbᵾ, na nga mamᵾl na, ᵾngᵾnᵾl mbᵾ ka!” nitim.
42008022	Ui ti kᵾn, Jisas elim nga kitip kᵾni wu ni kᵾⱡ kᵾn, nu kanu kat ila ok, oⱡa purung. Puk molk kᵾn, Jisas ndi, kitip kᵾni wu kᵾⱡ, kundpa nimba mel, “Tᵾn mbun num ei nga, noi ᵾldᵾ orunga pamin!” nitim. I nilinga, wote purung.
42008023	Nu kanu ni kᵾⱡ, nu ndi, pol ila puⱡnga mel, Jisas ni, nu kanu nila rukᵾr ur pitim. Ni kᵾn, kona kᵾpkᵾ mam ti, roⱡnga mel, num ni, kildpa ropa, rukᵾr omba, nu kanu ni kᵾⱡ nu ndi, peka romba elinga, wu ni kᵾⱡ, nu wanging etᵾng.
42008024	Wote, kitip kᵾni wu ni kᵾⱡ ndi puk, Jisas rok rut nduk, nᵾk mel, “Nuim ye! Nuim ye! Tᵾn nu wanggᵾpᵾn kᵾⱡmin enmin ei ka!” nᵾtᵾng. Ni kᵾn, Jisas rut nimba, kona kᵾpkᵾ kᵾn, nu kᵾn, tᵾpa pendpa ik nguⱡnga kᵾn, kona kᵾpkᵾ ni, kᵾr nilinga, nu ndi, rurum ni, tiyu nimba titim.
42008025	Wote Jisas ndi, elim nga kitip kᵾni wu ni kᵾⱡ, waldpa nimba mel, “Enim nga mondpa pili uⱡ ei, nant?” nitim. Wote wu, ni kᵾⱡ, uⱡ ni kandᵾk, mundmong etᵾk, numan ou nduk pilik, nᵾk mel, “Wu ei namba wu ti nda? Wu ei ndi, kona kᵾpkᵾ kᵾn, nu ei kᵾn nilinga, wu ei nga ik ei, kum tekᵾⱡ, tᵾngᵾnda mint kur nᵾnmbil ei ka!” nᵾtᵾng.
42008026	Wote, Jisas kᵾn elim nga kitip kᵾni wu ni kᵾⱡ kᵾn, Gerasin wamp mbᵾ nga kona nila puk, rᵾk purung. Ni kᵾn, Gerasin ni kona ei, num Galili ᵾldᵾ orunga tetᵾm.
42008027	Jisas ni, nu kanu purung ni kᵾⱡ, wak ropa ekit puⱡnga, kona peng ila, wu ti omba, Jisas kandpa titim. Wu ni nga rukᵾr orunga, kur kit mat morung. Wu ei, kump kor nga kur kit ndi, ropa wᵾlᵾ munduⱡnga, muⱡ rᵾⱡi naⱡᵾpa, manga tila mukᵾr pi nᵾpᵾtᵾm, mon! Wote, pena wamp on kona mbila pepa ᵾndrᵾm.
42008028	Wote, wu ni ndi, Jisas kandpa, ronduⱡ ke nimba omba, Jisas nga kᵾmp puⱡ nila omba, mana pitim. Wote, ronduⱡ ke nimba mel, “Jisas, nim Got Oⱡa orunga nga kangᵾm ei, na kᵾn namba uⱡ ti, itᵾn on nda? Nim wu kai ei ndi, na etkᵾn kit mundi nᵾmᵾndi,” nitim.
42008029	Ei nambuⱡ emel, Jisas ndi, wu ei, kur kit rukᵾr orunga murum ei, kundpa nimba mel, “Nim ndi, wu ei, wak rokᵾn kelkᵾn ekit pi!” nitim. I nilinga mel, kur kit ni, ronduⱡ ke nitim. Wamp mbᵾ ndi, wu ei nga kᵾmp ki mbᵾ, kan ronduⱡ mat ndi rok, gi nduk pendᵾtmᵾn mbᵾ, ropa puⱡa rorum. Kur kit ei ndi, wu ei, ropa wᵾlᵾ munduⱡnga, kona waka mbila, pena pepa ᵾndrᵾm.
42008030	Wote Jisas ndi, kur kit murum wu ni, waldpa nimba mel, “Nim nga mbi nam?” Kur kit ni ndi, nimba mel, “Na nga mbi ou ndupa ei ka!” nitim. Nambuⱡ emel, kur kit ou ndupa, wu ei kᵾn, rukᵾr orunga morung ei nga nitim.
42008031	Wote, kur kit nimbᵾ ndi, ronduⱡ ke nᵾk, Jisas waldᵾk nᵾk mel, “Nim ndi, tᵾn tᵾkᵾn ndip kona ila, mundi nᵾmᵾndi mon!” nᵾtᵾng.
42008032	Ni kᵾn, komnga mong ramba tila, kng puⱡi, ᵾi ongum nok morung. Kur kit nimbᵾ ndi, Jisas kᵾn ronduⱡ ke nᵾk, waldᵾk nᵾk mel, “Nim ndi, tᵾn kundᵾk kui tana kᵾn, tᵾn ombᵾn kng kᵾⱡ ila, rᵾk pamin,” nᵾtᵾng. Wote Jisas ndi, kur kit ni kᵾⱡ tᵾpa, kng ni kᵾⱡ kᵾn tᵾpa, rukᵾr ndurum.
42008033	Wote, kur kit nimbᵾ ndi, wu ni, wak rok ok, kng rᵾⱡaip mam ni kᵾⱡ kᵾn, rᵾk rᵾk etᵾng. Kng rᵾⱡaip mam nimbᵾ, ronduⱡ pᵾn nᵾk puk, kona kop tila mana puk, num tila nu wanggᵾk korung.
42008034	Kng rᵾp etᵾng wu nimbᵾ ndi, uⱡ ni kandᵾk tᵾkrᵾk puk, kona peng na kona mbila pora, ik nᵾk mek int int purung.
42008035	Wamp mbᵾ ndi, namba uⱡ ti, enim nda nᵾk, kᵾnmin nᵾk orung. Ok kandrᵾng mel, kur kit ndi, ropa wᵾlᵾ mundrum wu ni, numan mbo pilpa, muⱡ raⱡpa Jisas nga kᵾmp puⱡ nila nondpa murum ila, wamp kandᵾk mundmong etᵾng.
42008036	Wote, wamp mbᵾ ndi, Jisas nga uⱡ itim ni, kandᵾk min ngᵾn mundᵾk, timan rok nᵾtᵾng. Wu ei, unt kur kit ndi, ropa wᵾlᵾ mundpa itim ni, akup numan mbo pilpa morum, nᵾtᵾng.
42008037	Wote, Gerasin kona ila wu nimbᵾ ndi pora, Jisas nga uⱡ ronduⱡ itim ni kᵾⱡ, kandᵾk min ngᵾn mundrᵾng. Wote, Jisas waldᵾk nᵾk mel, “Jisas ndi, wamp kᵾⱡ, wak ropa kelpa pangga!” nᵾtᵾng. Wote Jisas ndi, kona ni, wak ropa, nu kanu kat ila, oⱡa mba kelpa purum.
42008038	-
42008039	Ni kᵾn, kur kit ndi, ropa wᵾlᵾ mundrum wu ni ndi, Jisas ronduⱡ mundpa, waldpa nimba mel, “Nim ndi, kapⱡa nana, na nim kᵾn kunda pumbil,” nitim. Wote Jisas ndi, wu ni, yant ndupa nimba mel, “Nim int pukᵾn, Got ndi, nim tᵾpa rapundpa endim uⱡ mbᵾ mel, wamp mbᵾ, kundkᵾn nᵾn pi!” nitim. Wote wu ni, mang kona kelpa yant omba, kona peng na, kona mbila pora, wamp mbᵾ kandpa, Jisas ndi, elim tᵾpa rapundpa itim uⱡ mbᵾ mel, wamp mbᵾ kundpa nitim.
42008040	Wote Jisas ni, num noi ᵾldᵾ orunga, rᵾk oⱡnga kᵾn, nokundᵾk morung wamp nimbᵾ ndi, ambulk palk, rawe etᵾk tᵾtᵾng.
42008041	Ni kᵾn, wu ti mbi tek, Jairus nᵾtᵾng ei, kuimp tepa urum. Wu ni, atinga manga kel ila nga rup wu murum. Wu ni omba, Jisas nga kᵾmp puⱡ nila, mura ropa mondpa, Jisas kᵾn kont it ik ranggᵾpa, elim nga mang kona pambᵾⱡ nitim.
42008042	Nambuⱡ emel, wu ni nga mbuⱡam ambuⱡa tenda ei, mint metᵾm. Ambuⱡa wendᵾp ei nga pana 12, ei nondpa koⱡmba itim. Wote Jisas ni, puⱡnga mel, purum nombuⱡa mam nila wamp minal ndi, Jisas tᵾk kum rok purung.
42008043	Ni kᵾn, amp ti, kona nila murum. Amp ei, rᵾk rᵾk ku puk roⱡnga, pana 12 omba purum. Amp ei ndi, elim nga kui ei, etᵾp tᵾp mundimp nimba, ku moni ou ndupa wak rurum. Wote kui ei, pora ni nᵾndᵾtᵾm.
42008044	Amp ni, Jisas purum mbuldung orunga nondpa mba, Jisas nga wal pᵾki pᵾkrᵾm ni kᵾⱡ, ki ei ndi, minda ndurum. Ni kᵾn, elim nga ku puk rurum uⱡ ni, tᵾngᵾnda mint pora nitim.
42008045	Wote Jisas ndi, wamp mbᵾ, waldpa nimba mel, “Nam ndi, na minda ndunum?” nitim. Wote, wamp nimbᵾ pora, en enim mon nilingina, Pita ndi, Jisas kundpa, nimba mel, “Wu Nuim ye! Wamp puⱡi molk, nim tᵾk rᵾk ndunmin ei ka!” nitim.
42008046	Wote Jisas ndi, wamp nimbᵾ, kundpa nimba mel, “Wamp ti ndi, na minda nduⱡnga kᵾn, na nga ronduⱡ ei, punum pᵾnt ei ka!” nitim.
42008047	Ni kᵾn, amp ni, pitim mel, elim mo romba uⱡ ti, mon itim ila, min ngᵾn mundpa omba, Jisas nga kᵾmp puⱡ nila mura ropa mondpa mba, mana mᵾi ila rumᵾⱡi pitim. Wote, wamp morung kuimp keta nila, amp ni, elim nga numan pilpa itim uⱡ nimbᵾ, nimba mel, “Na nga kui ti, petᵾm ei, tᵾngᵾnda mint pora ninim,” nitim.
42008048	Wote Jisas ndi, amp ni, kundpa nimba mel, “Ambuⱡa ye! Nim ndi, na kᵾn mondkᵾn pᵾn uⱡ ei ndi, nim nga kui ei pora ninim. Ei nga, nim numan wang ndukᵾn pi!” nitim.
42008049	Wote Jisas ni, wamp ik mbo endpa moⱡnga kᵾn, atinga manga rᵾp wu, Jairus ni nga wu ti ndi omba, elim kundpa nimba mel, “Nim nga ambuⱡa ni, koⱡum ei nga, nim ndi, ik mbo wu ei, mbun ik ti, ni nᵾni mon,” nitim.
42008050	Wote Jisas ndi, ik ni pilpa kᵾn, atinga manga rᵾp wu Jairus ni, kundpa nimba mel, “Nim mundmong iti nᵾti! Nim mondkᵾn pilkᵾn muⱡana kᵾn, ambuⱡa ei kapⱡa etmba,” nitim.
42008051	Wote Jisas mba, atinga manga rᵾp wu ni nga manga ila purum. Ni kᵾn, Jisas ndi, wamp mbᵾ pora, pena muⱡeing nimba, Pita, Jon, Jeims na, ambuⱡa ei nga tipam mam raⱡ kᵾn mendpᵾⱡ, tᵾpa mepa mukᵾr purum.
42008052	Wamp mat, ambuⱡa kurum on ni tek, ka etᵾk morung. Ni kᵾn, Jisas ndi, wamp ni kᵾⱡ, kundpa nimba mel, “Enim ka iti nᵾtᵾi! Ambuⱡa ei kuⱡi naⱡᵾm, wei ur petᵾm,” nitim.
42008053	Ni kᵾn, ka etᵾk wamp morung nimbᵾ ndi, ambuⱡa ei, kurum pilik pora ndurᵾng. Ei nga, Jisas nga ik nitim kᵾⱡ pilik oi endᵾtᵾng.
42008054	Wote Jisas ndi, ambuⱡa ni nga ki ni, ambuⱡpa oⱡa tᵾpa, nimba mel, “Ambuⱡa ye! Nim oⱡa muⱡi!” nitim.
42008055	Ni kᵾn, ambuⱡa ei nga muⱡnga ei, yant omba rukᵾr puⱡnga, ambuⱡa ni, tᵾngᵾnda mint rut nimba, oⱡa murum. Wote Jisas ndi, wamp ni kᵾⱡ, kundpa nimba mel, “Ambuⱡa ei, rᵾng mat nangga, mek ok ngui!” nitim.
42008056	Ambuⱡa ni nga tipam mam raⱡ ndi kandkᵾⱡ, min ngᵾn mundrᵾnggil. Wote Jisas ndi, wamp raⱡ, kundpa nimba mel, “Ya uⱡ kanmbil ei, wamp mat kundkᵾⱡ, ni nᵾnᵾl mon!” nitim.
42009001	Wote Jisas ndi, kitip kᵾni wu 12 kat wi ropa, rᵾk tᵾpa mondpa kᵾn, elim nga ronduⱡ ei, wu kᵾⱡ ngumba, mek andᵾk, kui elpa elpa petᵾm wamp mbᵾ, etᵾk tᵾk, wote wamp mat, kur kit rukᵾr orunga morum mbᵾ, tᵾk mundeing nimba ronduⱡ ei, ngurum ku.
42009002	Wote Jisas ndi, kitip kᵾni wu ni kᵾⱡ, tᵾpa mundpa, Got nga wamp tᵾpa mumuk rui uⱡ ei nga ik mbo endᵾk, kui peng em wamp mbᵾ, etᵾk tᵾk, iteing pᵾi nitim.
42009003	Jisas ndi, wu ni kᵾⱡ, kundpa nimba mel, “Enim nde pᵾiya ᵾpᵾⱡ na, wal na, rᵾng na, ku moni na, wote wal pᵾki na kat, pendᵾk mek pi nᵾpᵾi, mon!
42009004	Enim pangina kᵾn, rawe etᵾk tᵾng mang kona ila ik mbo endᵾk, pek molk kᵾn, wote kona tila ku pᵾi!
42009005	Enim kona peng tila pangina kᵾn, wamp mbᵾ ndi, enim numan nguk ti natᵾng ndam, kona peng ei, wak rok kelik pᵾi! Wote, ping etᵾk kᵾn, wamp kᵾⱡ nga uⱡ kit etmin mbᵾ, ora nduk kᵾn, enim nga kᵾmp mbila, kᵾnggᵾpᵾn moⱡum mbᵾ, ndanda nduk, tek pᵾi!” nitim.
42009006	Wote, kitip kᵾni wu nimbᵾ, kona elpa elpa ni mbila puk, Rᵾnang Ik Kai ei, wamp mbᵾ kᵾn mbo endᵾk, kui peng itim wamp mbᵾ, etᵾk tᵾk etᵾng.
42009007	Ui ni kᵾn, Jisas ndi, uⱡ ronduⱡ mat itim nimbᵾ nga timan ik ei, wamp kandrᵾng mbᵾ ndi, wu nuim Erot kundᵾk nᵾtᵾng. Wote, Erot numan ou ndupa pitim. Ei nambuⱡ emel, wamp mat ndi, nᵾk mel, “Jon wamp nu tindi wu ni koⱡpa, tikil rom,” nᵾtᵾng.
42009008	Wote, wamp mat ndi, nᵾk mel, “Elaija kurum wu ni, tikil ropa om,” nᵾtᵾng. Wamp mat ndi, nᵾk mel, “Painui wu unt korung nimbᵾ nga ti, tikil ropa yant om,” nᵾtᵾng.
42009009	I nᵾtᵾng ila, wote Erot ndi, nimba mel, “Jon wamp nu tindi wu ei, na ndi, nil mba rok, nuim kan puⱡa rorung ni ka! Akup wu ti, kongun ronduⱡ mat, enim ninmin pᵾnt ei, wu nam nda?” nitim. Nimba kᵾn, Jisas kandᵾⱡmba ndam, pᵾp nimba pitim.
42009010	Nombuⱡa rung wu kongun iting purung nimbᵾ, yant ok, enim etᵾng uⱡ mbᵾ mel, Jisas kondᵾk nᵾtᵾng. Wote Jisas ndi, wu nimbᵾ, tᵾpa mepa wamp morung mbᵾ, wak rok enmin mint, kona peng tila purung. Kona peng ei, mbi tek, Betseita nᵾtmin.
42009011	Wote, wamp nimbᵾ ndi, pilik kᵾn, Jisas ni purum ila, akil tek pep rok puk, Jisas kandᵾk tᵾtᵾng. Jisas ndi, wamp mbᵾ kandpa, rawe etpa tᵾpa kᵾn, kui rurum wamp mbᵾ etpa tᵾpa, Got nga wamp tᵾpa mumuk rui uⱡ ei nga ik mbo inditim.
42009012	Epindama ant mana mba elinga kᵾn, kitip kᵾni wu 12 ni kᵾⱡ ok, Jisas murum ila kundᵾk, nᵾk mel, “Nim ndi, wamp mbᵾ nᵾkᵾn mundana, ant ei pendᵾk puk, rᵾng nuing mat kandᵾk tᵾk, ur pek iting kona mat, kandᵾk tᵾk iteing. Ya tᵾn mormᵾn kona ei, kui waka kona ila mormᵾn,” nᵾtᵾng.
42009013	Wote Jisas ndi, kitip kᵾni wu ni kᵾⱡ kundpa, nimba mel, “En enim ndi, wamp mbᵾ, rᵾng mat kandᵾk tᵾk ngᵾi!” nitim. Wote, wu ni kᵾⱡ ndi, nᵾk mel, “Tᵾn rᵾng ou ndupa, tep muⱡi nambᵾrmᵾn mon! Bret tᵾmbᵾkak pᵾmp ti, gul tepa, oma raⱡ tepa etᵾm ei ka! Wamp rᵾⱡaip mam ei nga rᵾng nuing kᵾⱡ, tᵾn ndi, nil mbun rarᵾp rᵾmin nᵾk nᵾn?” nᵾtᵾng.
42009014	Wu 5000 mel mormin ei ka! Wote Jisas ndi, kitip kᵾni wu ni kᵾⱡ kundpa, nimba mel, “Enim ndi, wamp mbᵾ, numa pana mbila, 50 nᵾk mᵾk elpa elpa rok, muⱡeing nᵾk kundᵾk nᵾi!” nitim.
42009015	Wote, kitip kᵾni wu ni kᵾⱡ ndi, Jisas nitim uⱡ ni mel etᵾk, wamp mbᵾ 50 nᵾk mou rok, elpa elpa mondrung.
42009016	Wote Jisas ndi, bret 5 ni kᵾⱡ kᵾn, oma ni raⱡ kᵾn, tᵾpa ambuⱡpa moⱡpa, oⱡa ndupa, muⱡ ila kandpa, Got kᵾn angge nimba atinga rurum. Wote Jisas ndi, bret na, oma na nimbᵾ, kᵾmp tᵾpa, elim nga kitip kᵾni wu ni kᵾⱡ nguⱡnga, wu ni kᵾⱡ ndi, mek andᵾk, wamp nimbᵾ, mok rok ngurung.
42009017	Wamp nimbᵾ pora, rᵾng noⱡina, pᵾlᵾng elinga, mana titim nimbᵾ tᵾk, kowa wal 12 rakᵾlᵾk peka rondrung.
42009018	Wote, ui ti kᵾn, Jisas elim mendpᵾⱡ atinga ropa moⱡnga kᵾn, wote elim nga kitip kᵾni wu ni kᵾⱡ orung. Jisas ndi, wu ni kᵾⱡ waldpa nimba mel, “Wamp mbᵾ ndi, na kundᵾk wu nam ninmin nda?” nimba wuldᵾtᵾm.
42009019	Wote, kitip kᵾni wu ni kᵾⱡ ndi, punt rok nᵾk mel, “Wamp mat ndi, nim kundᵾk, Jon wamp nu tindi wu ei nᵾtmin. Wamp mat ndi, nim painui wu Ilaija, nᵾtmin. Wamp mat ndi, nim painui wu unt ti kolkᵾn, tikil rokᵾn, yant okᵾn morᵾn nᵾk, nᵾtmᵾn!” nᵾtᵾng.
42009020	Wote Jisas ndi, wu ni kᵾⱡ, waldpa nimba mel, “Wote enim ndi, na kundᵾk, wu nam nᵾtmin?” nitim. Ei nga, Pita ndi, punt ropa nimba mel, “Nim Kraist, Got elim nga wamp mbᵾ, etᵾk rukᵾr tindin nimba kᵾn, tᵾpa mundrum wu ei ka!” nitim.
42009021	Wote Jisas ndi, elim nga kitip kᵾni wu ni kᵾⱡ, ronduⱡ mundpa, kundpa nimba mel, “Enim ndi, na Kraist Got nga ngurum wu ei nᵾk, wamp mbᵾ kundᵾk, ni nᵾnᵾi mon!” nitim.
42009022	Wote Jisas ndi, nimba mel, “Muⱡᵾl Wu Kupa ei, manga wingti rᵾp wu na, wu pris kuimbal na, mi ik mbo wu na mbᵾ ndi kandᵾk, tᵾk mbᵾⱡ ngangina, ama mindil ou ndupa nomba, wote koⱡmba. Wote, rumbᵾⱡ raldika omba pangga, ⱡoporpa tᵾpa, kont mondᵾmba,” nitim.
42009023	Ni kᵾn, Jisas ndi, elim nga kitip kᵾni wu kᵾⱡ kᵾn, wamp morung nimbᵾ pora, kundpa nimba mel, “Wamp nam ti, na kᵾn pep rop uimp nimba, pilim ndam, elim nga numan orunga mana ndupa, ui mbila rᵾk rᵾk, elim nga nde peta ei, koma ropa mepa, na kᵾn wangga!
42009024	Wote, wamp nam ti ndi, elim nga kᵾng orunga nga mint nimba pilim ndam, kont mba mul uⱡ ei, wak romba. Wote, wamp nam ti ndi, na nga nimba pilpa, elim nga kᵾng orunga pili napilim ndam, wamp ei kont mba mul uⱡ ei kapⱡa tᵾmba.
42009025	Wote, wamp nam ti ndi, mᵾi kona mel mbᵾ nga kapⱡa itangga, kont mba mul uⱡ ei, wak rom ndam, mᵾi kona mel mbᵾ ndi, elim tᵾpa rapᵾndᵾmba mel nant?
42009026	Wote, wamp nam ti ndi, na kᵾn kep, na nga ik mbo endint mbᵾ nga pipil kuⱡᵾm ndam, Muⱡᵾl Wu Kupa ei wakᵾt, Got nga uⱡ eng nui pol mbila moⱡpa, kopa pol ila anggelo wingti mbᵾ kᵾn, yant ong ei kᵾn, Muⱡᵾl Wu Kupa ei ndi, wamp ei kᵾn pipil ku kuⱡmba.
42009027	Wote Jisas ndi, wamp mbᵾ, kundpa nimba mel, ‘Enim ik kupa ei kundᵾp nᵾnt. Ya ila mormᵾn wamp mbᵾ nga mat, kuⱡi nalk, kont molk kᵾnangina, Got nga wamp tᵾpa mumuk romba uⱡ ei kᵾning,” nitim.
42009028	Jisas ik kᵾⱡ nilinga, wote rumbᵾⱡ 8 omba purum. Ni kᵾn, Jisas ndi, Pita, Jon, Jeims kᵾⱡ tᵾpa mepa, wi komnga ila, atinga ruing pilik purung.
42009029	Wote, Jisas elim atinga ropa murum nila, Jisas nga kuimp keta ei, ti elpa mel titim. Wote, wal pᵾki pᵾkrᵾm nimbᵾ, rᵾⱡang mba eng minal nurum.
42009030	-
42009031	Ni kᵾn, tᵾngᵾnda mint, wu raⱡ okᵾⱡ, Jisas kᵾn ik nᵾtᵾnggil. Wu raⱡ, Moses kᵾn Ilaija raⱡ, Got nga rᵾⱡang ila molk okᵾⱡ, Jisas kᵾn ik nᵾtᵾnggil. Ik nᵾtᵾnggil mbᵾ, Jisas wi Jerusalem kona peng ou ila moⱡpa, kongun etpa, wote mᵾi ei, wak ropa mba etmba, uⱡ mbᵾ mel rak nduk molk nᵾtᵾng.
42009032	Wote, kitip kᵾni wu Pita, Jon, Jeims ni kᵾⱡ, ur petᵾng ei mel, rut nᵾk kandrᵾng mel, Jisas ni, elim nga rᵾⱡang ila, wu raⱡ kᵾn kunda, anggilik morung.
42009033	Wu ni raⱡ ndi, Jisas wak rokᵾⱡ puⱡᵾnggila kᵾn, Pita ndi, Jisas kundpa, nimba mel, “Wu Nuim ye! Tᵾn ya kona ila ombᵾn moⱡmᵾn ei, uⱡ kai ti imᵾn. Tᵾn ndi, muⱡ manga raldika kat rᵾkamᵾn, ti nim nga, ti Moses nga, ti Ilaija nga,” nitim. Pita nitim ik ni, pilpa kun iti natᵾpa, nitim.
42009034	Pita ndi, ik nimba moⱡnga mel, kona kopa kat ndi, mana omba, wu kᵾⱡ tᵾpa kum roⱡnga, wu kᵾⱡ mundmong etᵾng.
42009035	Wote, kona kopa kᵾⱡ nga rukᵾr ila ik ti, ekit ndupa nimba mel “Ya wu ei, na nga kangᵾm ei, na nga kongun indangga nᵾmp tᵾp mundᵾr ei nga ik nim ei, kum tek pilᵾi!” nitim.
42009036	Wote, ik nimba pora nduⱡnga, kandrᵾng mel, Jisas ni, elim kou murum. Wote, wu ni kᵾⱡ ndi, uⱡ itim kandrᵾng nimbᵾ, wamp na ti kundᵾk ni nandᵾk, pilik rukᵾr nduk morung.
42009037	Wote mᵾkᵾlmᵾ orunga, Jisas kᵾn, elim nga kitip kᵾni wu ni kᵾⱡ kᵾn, komnga mong ni, wak rok oⱡungina, wamp puⱡi ok, Jisas kandᵾk tᵾtᵾng.
42009038	Wamp morung rᵾk ting nila wu ti ndi, Jisas kᵾn ronduⱡ wi ropa nimba mel, “Ik Mbo Wu ye! Na nga kang tenda waⱡᵾm ei, nim kᵾnᵾn nᵾmp nᵾnt ei ka!
42009039	Kur kit ei ndi, omba rorum ei kᵾn, tᵾkrᵾpa mint ronduⱡ ke nimba, kᵾng mbᵾ purpur ropa, keta paip mepa etᵾm. Kur kit ei ndi, kang ei nga rukᵾr orunga moⱡpa, kang ei etpa mindil kundpa, wak rui narᵾrᵾm.
42009040	Wote na ndi, nim nga kitip kᵾni wu kᵾⱡ ndi, kur kit ei, tᵾk mundeing nᵾmp kundᵾp nit ei, wote wu kᵾⱡ ndi, nᵾk tᵾk munding mel kapⱡa mon!” nitim.
42009041	Ik nitim ni, Jisas ndi, pilpa kᵾn, wamp nimbᵾ, kundpa nimba mel, “Enim wamp mbᵾ nga mondpa pili ei, kapⱡa mon. Wote, pilpa kungᵾndi kun kai ti mon ku. Na enim kᵾn moⱡᵾp, ik mbo endᵾp namba iti ent. Ui namba iti na ndi, enim nga mbun koma rundimp nda? Nim nga kangnᵾm ei, mekᵾn na kᵾn ui!” nitim.
42009042	Wote, kang ni mepa, Jisas murum nila oⱡina kᵾn, kur kit ni ndi, Jisas kandpa kᵾn, tᵾngᵾnda mint kang ni, ropa munduⱡnga, mᵾi ila pepa purⱡi marⱡi ᵾndrᵾm. Wote Jisas ndi, kur kit ni, ik mura ngumba tᵾpa mundpa, kang ni etpa tᵾpa tipam ni ngurum.
42009043	-
42009044	Jisas ndi, Got nga ronduⱡ ila uⱡ itim ei, wamp mbᵾ kandᵾk, min ngᵾn mundrᵾng. Wote, wamp nimbᵾ ndi, Jisas nga itim uⱡ nimbᵾ nga, numan ou nduk pilik moⱡina kᵾn, Jisas ndi, elim nga kitip kᵾni wu ni kᵾⱡ, kundpa nimba mel, “Na nga nimp ent ik kᵾⱡ, kum tek pilik kai itᵾi! Wu mat ndi, Muⱡᵾl Wu Kupa ei, tᵾk wu mat ngangina, rok kunding,” nitim.
42009045	Wote, kitip kᵾni wu ni kᵾⱡ ndi, Jisas nitim ik ei nga puⱡi ei, pilik kun iti natᵾtᵾng. Ei nambuⱡ emel, ik puⱡ ei, mo ropa pitim. Wote, wu kᵾⱡ ndi, Jisas wuldᵾng ei nga mundmong etᵾng.
42009046	Ui ti kᵾn, Jisas nga kitip kᵾni ni kᵾⱡ, ik rombulk nᵾk mel, “Wu kuimbal nam moⱡmba nda?” nᵾtᵾng.
42009047	-
42009048	Wote Jisas ndi, kitip kᵾni wu kᵾⱡ nga numan pendᵾk morung nimbᵾ, kandpa pora ndupa kᵾn, kangambuⱡa kel ti, tᵾpa mepa omba, elim murum kona nila mondpa, elim nga kitip kᵾni wu kᵾⱡ kundpa nimba mel, “Wamp nam ti, na nga mbi ila kangambuⱡa kel ei, numan ngumba, rawe etpa tᵾm ndam, na rawe etpa tᵾmba. Wote, wamp nam ti, na rawe etpa tᵾm ndam, na tᵾpa mundrum wu ei, rawe etpa tᵾmba ku. Wamp nam ti, kangambuⱡa kei raⱡpa moⱡum wamp ei, nuim moⱡmba,” nitim.
42009049	Ni kᵾn, Jon ndi, Jisas nga nitim ik nimbᵾ, punt ropa nimba mel, “Wu Nuim ye! Tᵾn ndi wu ti, kᵾndᵾrmᵾn ei, nim nga mbi ila, kur kit mbᵾ, nimba tᵾpa mundrum. Wu ei, tᵾn nga rᵾⱡaip ila mon. Ei nga, uⱡ itim ei, tᵾn ndi, kundpᵾn iti nᵾtangga mon!” nitmin.
42009050	Wote Jisas ndi, Jon kᵾn kitip kᵾni wu kat kᵾn, kundpa nimba mel, “Wu ei mon ni nᵾnᵾi! Wamp ti, enim kᵾn popᵾⱡ kuⱡi naⱡᵾm wamp ei, enim nga wamp puⱡ ei ka!” nitim.
42009051	Wote Got ndi, Jisas muⱡ kona oⱡa tᵾmba ui ei, nondpa itim ila, Jisas elim nga numan ei, ronduⱡ pilpa, Jerusalem kona peng ou ila purum.
42009052	Jisas elim akil tep uimp nimba ei nga wu mat, Sameriya kona ila kuimp tek puk, tᵾk kun etᵾk muⱡeing nimba, tᵾpa mundrᵾng.
42009053	Wote, Sameriya kona ila wamp nimbᵾ ndi, Jisas tᵾk mek, enim nga kona ila pi nᵾpmᵾn nᵾk pᵾtᵾng. Ei nambuⱡ emel, Jisas ni, Jerusa-lem kona peng ou ila mba, purum ei pᵾtᵾng.
42009054	Wote ni kᵾn, Jisas elim nga kitip kᵾni wu Jeims kᵾn, Jon raⱡ ndi, Sameriya wamp etᵾng uⱡ ni kandkᵾⱡ kᵾn, wote Jisas waldkᵾⱡ nᵾkᵾⱡ mel, “Wu Nuim ye! Nim pilkᵾn kapⱡa nana, tᵾn ndi, wi muⱡ ila ndip ti, mana wangga namina omba, uⱡ kit enmin wamp mbᵾ, ndip ndi, nomba mi tindangga?” nᵾtᵾnggil.
42009055	-
42009056	Wote Jisas ndi, ropᵾl ropa wu raⱡ ik mura ngurum ila, en enim ping etᵾng kona ei kelik, wu ni kᵾⱡ kona tila elpa ping pilik purung.
42009057	Wote Jisas kᵾn, elim nga kitip kᵾni wu ni kᵾⱡ kᵾn, nombuⱡa mam ila puⱡina kᵾn, wu ti ndi omba, Jisas kundpa nimba mel, “Kona nant mbila nim pun mel, na nim pep rop uimp mint!” nitim.
42009058	Wote, Jisas ndi pilpa, punt ropa nimba mel, “Owa rakra mbᵾ, mᵾi ila kut akᵾk petmin. Kᵾi mbᵾ mi manga rok petmin. Wote, Muⱡᵾl Wu Kupa ei nga peng kilanda mundᵾmba, kona ti mon!” nitim.
42009059	Wote Jisas ndi, wu ni, kundpa nimba mel, “Nim na pep rokᵾn ui!” nitim. Wote wu ni ndi, Jisas kundpa nimba mel, “Wu Nuim ye! Nim ndi, na wak rokᵾn mundana, unt mbo na nga tipam ei, on etᵾp pendᵾp wamp,” nitim.
42009060	Wote Jisas ndi, pᵾnt ropa nimba mel, “Ei mon! Wamp korung mbᵾ ndi, wamp koⱡung mbᵾ tᵾk on iting. Nim pukᵾn kona mbila, Got nga wamp tᵾpa mumuk rui uⱡ ei nga wamp mbᵾ, ik mbo indᵾn pi!” nitim.
42009061	Wote, wu ti ndi, Jisas kundpa nimba mel, “Wu Nuim ye! Na nim pep rop uimp ei nga, wote nim ndi, kapⱡa nana kᵾn, na unt mbo, na nga wamp mbᵾ, rawe etᵾp pendᵾp, wote wamp,” nitim.
42009062	Wote Jisas ndi, wu ni, kundpa nimba mel, “Wamp ti ndi, kongun ru koipa ru kan ei, pep rui narᵾpa kona elpa mbᵾ, mong tᵾm ndam, ru koipa kit mondᵾmba. Uⱡ ni mel wamp ei, Got nga wamp tᵾpa mumuk rui kongun ei, etmba mel kapⱡa mon!” nitim.
42010001	Wote, Nuim ei ndi, wu 72 kat morung kᵾⱡ, wi ropa tᵾpa raⱡ raⱡ nimba, kuimp tepa tᵾpa mundrum. Wu kᵾⱡ, tᵾpa kona peng na, mbo kona na mbila, tᵾpa mundpa kᵾn, elim akil tepa, kona mbila mba pilpa itim.
42010002	Wote Jisas ndi, wu 72 ni kᵾⱡ, kundpa nimba mel, “Pana kona mbila rᵾng puⱡi rupa ropa petᵾm. Wote, rᵾng ting kongun wu mat, ou ndupa mon. Ei nga, enim puk pana puⱡ wu ei kᵾn, atinga rangina, kongun wu mat, ou ndupa tᵾpa mundangga, puk rᵾng mbᵾ tᵾk, mᵾk rok muⱡeing.
42010003	Enim pilik pᵾi! Na ndi, enim tᵾp mundunt ei, kng sipsip waⱡ na mat, owa rakra morum kona ila rᵾk purmin ni mel, enim tᵾp mundunt pᵾi!
42010004	Enim puk kᵾn, ku moni na, wal na, kᵾmp rᵾk na mel mat, mek pi nᵾpᵾi mon! Wote, nombuⱡa mam ila puk, wamp mat kandᵾk kᵾn, rawe iti nᵾtᵾi mon ku!
42010005	Wote, enim puk wamp mat nga manga tila mukᵾr pung ndam, kokila puk ei kᵾn, wamp mbᵾ kundᵾk, enim ya manga ila wamp kᵾⱡ, numan wang nduk muⱡeing nᵾi.
42010006	Omba wote, numan kai pili kang wu ti, manga ila moⱡum ndam, enim nga memp ik kai nᵾng kᵾⱡ pilpa tᵾmba. Wote, numan kai pili napᵾlᵾng kang wu ti, moⱡum ndam, enim nga memp ik kai nᵾng mbᵾ, en enim kᵾn rukᵾr tᵾi.
42010007	Enim puk manga tenda ila mint molk, wamp mbᵾ ndi, rᵾng na, nu na, ngᵾng mbᵾ nok muⱡᵾi! Manga elpa mat ila andᵾk, pi nᵾpᵾi mon! Ei nambuⱡ emel, kongun etᵾm wamp ei, mel ti tᵾmba ei nga kongun etᵾm.
42010008	Wote, enim kona peng tila pangina kᵾn, wamp mat ndi, enim rawe etᵾk tᵾk mek puk, en enim nga manga ila pung ndam, rᵾng ngᵾng mbᵾ nok muⱡᵾi!
42010009	Wote, kona ila kui rom wamp mbᵾ, etᵾk kai mondᵾk, Got nga wamp tᵾpa mumuk rui uⱡ ei, int enim kᵾn nondpa, omba tetᵾm ei nga nᵾk ik mbo indᵾi!
42010010	-
42010011	Wote, kona peng tila pangina kᵾn, wamp mat ndi, enim rawe etᵾk ti natᵾng ndam, enim puk kona peng ei nga nombuⱡa mam rᵾk ila anggilik nᵾk mel, ‘Enim nga kona peng ei nga kᵾnggᵾpᵾn kᵾⱡ, tᵾn nga kᵾmp mbila rᵾmp ninim mbᵾ, akup ndanda ndᵾnmᵾn. Enim uⱡ ⱡawa mbᵾ, etᵾk mormin ei nga tᵾpᵾn ora ndᵾnmᵾn. Enim pilik kai itᵾi! Got nga wamp tᵾpa mumuk rui uⱡ ei, nondpa omba enim.’
42010012	Na ndi, enim kundᵾp nᵾnt. Unt Sorum kona ila wamp mbun ngurum ei, mana ndupa, Got ndi, enim kona peng ila wamp kᵾⱡ, elim nga ui ou ila, mbun minal ngumba,” nitim.
42010013	Wote Jisas ndi, nimba mel, “Korasin kona peng ila wamp kᵾⱡ kᵾn, kont enim. Wote, Betseita wamp kᵾⱡ kᵾn, kont enim ku. Unt wu ti ndi, omba ya Taiya kᵾn, Sairon kona peng raⱡ ila, uⱡ rᵾpᵾndi mat, akup na ndi, enim kᵾn omp ent ei, mel elinga ndam, wamp nᵾnt kᵾⱡ numan ropᵾl ronmᵾn nᵾk, muⱡ ping ralk ui kik raⱡ pakᵾk elingina.
42010014	Wote Got ndi, wamp kᵾmp tᵾmba ui ila, enim Korasin, kᵾn Betseita kona raⱡ nga wamp kᵾⱡ, tᵾpa mana ndupa, Taiya, Sairon kona raⱡ nga wamp kᵾⱡ, kont minal kuⱡmba.
42010015	Wote, enim Kaperniyum wamp kᵾⱡ ye! Enim muⱡ kona mbin nᵾk pil-ing kᵾn, ei mon. Enim ndip kona ila ping.
42010016	Wote Jisas ndi, elim nga 72 wu ni kᵾⱡ, kundpa nimba mel, “Wamp nam ti ndi, enim nga ik nᵾng ei, pilpa tᵾm ndam, wamp ei, na nga ik ei pilpa tᵾmba. Wote, wamp ti ndi, enim tᵾpa mbᵾⱡ ngum ndam, na tᵾpa mbᵾⱡ ngumba. Wote, wamp ti ndi, na tᵾpa mbᵾⱡ ngum ndam, na tᵾpa mundrum wamp ei, tᵾpa mbᵾⱡ ngumba ku,” nitim.
42010017	Wu 72 kat Jisas ndi, kongun teing nimba tᵾpa mundrum ni kᵾⱡ, wote andᵾk yant ok, ambulk palk nᵾk mel, “Wu Nuim ye! Nim nga mbi tepᵾn angᵾndpᵾn, muⱡnga kit mbᵾ ok, ekit peing nimᵾn ei kᵾn, tᵾn nga ik ei, teing nduk ok, pung ei ka!” nᵾtᵾng.
42010018	Wote Jisas ndi, wu kᵾⱡ, kundpa nimba mel, “Seitan wi muⱡ ila kona kiraipa mel etpa, mana om ei, na kᵾnt,” nitim.
42010019	Enim pilᵾi! Na nga ronduⱡ ei, enim ngur uⱡ ei ndi, wimbᵾ kit na kimbuⱡa kelwa na mbᵾ, kamblik kondᵾk, wote el puⱡa wu Seitan nga ronduⱡ ei, rok mana nduk iting. Mel mat ndi, enim kapⱡa etpa kit mundi namᵾndᵾmba, mon!
42010020	Wote enim ndi, ambulk palk, nᵾk mel, “Muⱡnga kit mbᵾ, tᵾn nga ik kum tek ok, pung ni nᵾnᵾi mon! Enim nga mbi kᵾⱡ, Got ndi, wi muⱡ kona ila, mon ropa mana ndupa mundrum ei nga, ambulk palk muⱡᵾi!” nitim.
42010021	Wote ui ti kᵾn, Muⱡnga Wingti ndi, Jisas numan kai kat mbo rᵾndrᵾm ila, Tipam Got kᵾn atinga ropa nimba mel, “Wuta Nuim ei, nim muⱡ mᵾi raⱡ nga Tipam ei. Na nim kᵾn angge nᵾnt ei, nambuⱡ emel, Nim ndi, wamp pilpa kungᵾndi mbᵾ kᵾn, uⱡ mbᵾ mo rokᵾn etᵾn. Wote, wamp ti kangambuⱡa kel mel raⱡpa morum ei kᵾn, uⱡ mbᵾ ninim nga numan ei ndi, pilkᵾn ora ndurun,” nitim.
42010022	Wote Jisas ndi, ik kat nimba mel, “Nanim nga Tipam ei ndi, mel mbᵾ pora, na nga ki ila tepa pora ndurum. Wamp ti ndi, Got nga Kangᵾm ei, pilpa mbi ndui nandrᵾm mon. Elim nga Tipam Got ndi, mint pᵾtᵾm. Wote, wamp ti ndi, Got Tipam pilpa mbi ndui nandrᵾm mon, elim nga Kangᵾm ei ndi, mint pᵾtᵾm. Wote, Kangᵾm elim ndi, Tipam wamp mat tᵾp ora nduimp nimba, pᵾtᵾm kᵾⱡ mint, ora nduⱡnga, kandᵾk pᵾtmᵾn.
42010023	Wote, Jisas elim nga kitip kᵾni wu kᵾⱡ mendpᵾⱡ, elim kᵾn rᵾp rok morung ila ropᵾl ropa, wu kᵾⱡ, kundpa nimba mel, “Enim kanmin uⱡ kᵾⱡ, wamp mat kandᵾk kᵾn, enim pora ambulk palk muⱡeing.
42010024	Wote, unt nga painui wu mat kᵾn, wu nuim mumuk na mat, ou ndupa morung mbᵾ ndi, uⱡ akup enim kanmin uⱡ kᵾⱡ, kᵾnmin nᵾk pᵾtᵾng. Ei wote, kᵾni nakᵾndrᵾng, mon. Wote, akup enim ik pᵾnmin kᵾⱡ kep, pilamin nᵾk pᵾtᵾng. Ei wote, pili napᵾtᵾng mon ku,” nitim.
42010025	Wote, mi ik mbo wu ti ndi, Jisas oⱡa tᵾp kᵾnimp nimba, waldpa nimba mel, “Ik mbo wu ye! Na namba uⱡ ti etᵾp kᵾn, uⱡ nga kᵾnt nga kont mul uⱡ ei, kandᵾp timp nda?” nitim.
42010026	Wote Jisas ndi, wu ni nga ik punt ropa nimba mel, “Mi ik ila petᵾm ik kᵾⱡ, nim kᵾmp rokᵾn pᵾtᵾn mel nant?” nitim.
42010027	Wote, mi ik mbo wu ni ndi, punt ropa nimba mel, “Enim nga Wu Nuim Got numan nguing uⱡ ei, enim nga mundmong, min, ronduⱡ, numan na mbila pora, numan nguing. En enim numan ngurmin uⱡ ei mel ku, manga keta kup wamp mbᵾ, i ku etᵾk numan ngeing,” nitim.
42010028	Jisas ndi, wu ni, kundpa nimba mel, “Akup nim ndi, na nga ik waldᵾnt ni, punt rokᵾn nᵾn ei mel, uⱡ mbᵾ in ndam, uⱡ nga kᵾnt nga kont mba mul kona ei tin,” nitim.
42010029	Wote, mi ik mbo wu ni ndi, Jisas ndi, elim wu kun kai ti, nimba pilangga nimba, waldpa nimba mel, “Mi ik ei ndi, mang keta kup wamp ninim ni, namin kundpa ninim nda?” nitim.
42010030	Wote Jisas ndi, wu ni nga ik nitim ni, punt ropa nimba mel, “Tᵾnggᵾt kᵾn, Jura wu ti, Jerusalem kona peng ei, wak ropa, Jeriko kona peng ila mbi nimba, nombuⱡa mam ila purum. Nombuⱡa ruk ting ila kindᵾp wu mat ndi, Jura wu ei, tᵾmbᵾⱡ ndi rok, mel mepa purum mbᵾ, roldᵾk tᵾk mek purung. Wote, rorung wu ni, nombuⱡa mam ila koⱡmba etpa titim.
42010031	Wote ei kᵾn, wu Pris ti, nombuⱡa mam ila akil tepa omba, kᵾndrᵾm mel, wu ni, koⱡmba etpa, nombuⱡa mam ila peta ropa titim ila kandpa pendpa, nombuⱡa mam ᵾldᵾ orunga, kuk tᵾpa omba purum.
42010032	Wote, Lipai wu ti, i ku etpa omba, rorung wu ni, kandpa kᵾn, nombuⱡa mam ᵾldᵾ orunga, kuk tᵾpa omba purum.
42010033	-
42010034	Wote, Sameriya wu ti, akil tepa urum ni ndi, wu rok tetᵾng ni kandpa, kont kuⱡpa munt mindil tᵾpa, nondpa omba, ambuⱡpa kandpa, rorung kona nimbᵾ, kopung ni kandpa, kng donggi mbuⱡ ila mondpa, mepa mba, wamp tᵾma ok, pek puk etmin manga nila pendpa, rᵾp itim.
42010035	Wote utᵾma orunga, Sameriya wu ni ndi, manga puⱡ wu ni, ku K2 ngumba kᵾn, nimba mel, “Nim ndi, wu ei, rᵾp etkᵾn kai mondkᵾn molkᵾn, nim nga ku moni mat ndi, rᵾng rarᵾp rok, tᵾk ngukᵾn in mbᵾ mel, wote na yant omp kᵾn, ninim punt rop nguimp,” nitim.
42010036	Wote Jisas ndi, mi ik mbo wu ni, waldpa nimba mel, “Wu raldika kᵾⱡ nga wu nam ti ndi, wu rorung ei, tᵾpa manga keta kup wamp randpa, numan ngurum nda?” nitim.
42010037	Mi ik mbo wu ni ndi, nimba mel, “Sameriya wu ei ndi, kont kuⱡpa etpa titim,” nitim. Wote Jisas ndi, mi ik mbo wu ni, kundpa nimba mel, “Nim akup int pukᵾn, Sameriya wu ei itim uⱡ ei mel ku itᵾn pi!” nitim.
42010038	Wote tᵾnggᵾt kᵾn, Jisas ndi, elim nga kitip kᵾni wu ni kᵾⱡ kunda, kona tila purung. Kona nila amp Mata ni, ti murum ni ndi omba, Jisas rawe etpa tᵾpa mepa, elim nga manga nila purum.
42010039	Amp Mata nga ᵾngᵾn amp ti, murum ei nga mbi Mariya. Amp Mariya ni, Jisas murum kona nila, nondpa wᵾng ila moⱡpa, ik nitim ni, kum tepa pilpa murum.
42010040	Ni kᵾn, amp Mata ni, rᵾng mbᵾ, elim kou tᵾpa kun etpa, numan kit pilpa, wote Jisas murum nila omba, kundpa nimba mel, “Wu Nuim ye! Na nga ᵾngᵾn amp ei, na wak roⱡnga, nanim mendpᵾⱡ rᵾng mbᵾ, tᵾp kun etᵾp mor ei ka! Nim ndi, amp ei, kundᵾk nana omba, na tᵾpa rᵾpᵾndangga!” nitim.
42010041	Wote Nuim ndi, Mata nga nitim ik ni, punt ropa nimba mel, “Amp Mata, Mata ye! Nim rᵾng na mel mbᵾ nga mint, numan ou ndukᵾn, ngukᵾn morᵾn ei mon.
42010042	Nim mel tenda ti mint, nim kᵾn mon ndonum. Mel ei, Mariya ndi, pilpa tᵾpa morum. Ei, wamp ti ndi, roldpa tᵾmba mel mon!” nitim.
42011001	Wote ui ti kᵾn, Jisas elim kona tila atinga ropa murum. Wote, atinga ropa pora nduⱡnga kᵾn, elim nga kitip kᵾni wu ti ndi, Jisas kundpa, nimba mel, “Nuim ye! Unt, Jon wamp nu tindi wu ei ndi, elim nga kitip kᵾni wu kᵾⱡ, atinga mbo rundrum ei mel ku, nim ndi, tᵾn atinga mbo indᵾn ka!” nitim.
42011002	Wote Jisas ndi, wu nimbᵾ, kundpa nimba mel, “Enim atinga i etᵾk rᵾi! ‘Tᵾn nga Wuta o! Nim nga mbi wingti ei, tᵾpᵾn ou ndᵾmin.Nim nga wamp tᵾpa mumuk rᵾi uⱡ ei, wangga!
42011003	Akup rᵾk rᵾk ui mbila, tᵾn nga nuimin rᵾng mbᵾ nguiyo!
42011004	Tᵾn nga uⱡ kit mbᵾ pendkᵾn kili! Nambuⱡ emel, wamp mat ndi, tᵾn etᵾk kit mondᵾrmin uⱡ mbᵾ, tᵾn ndi, i ku etpᵾn, uⱡ kit mbᵾ, wak ronmᵾn. Nim ndi, tᵾn kandkᵾn, kui tana uⱡ mbun pi mbᵾ, tᵾn kᵾn oⱡa ui nᵾwangga, mon!’” nitim.
42011005	-
42011006	Wote Jisas ndi, elim nga kitip kᵾni wu ni kᵾⱡ, kandpa nimba mel, “Enim wu mormin kᵾⱡ nga ti ndi, ou rumbuldi elim nga wamp puⱡ ti nga manga ila mba, ropa rᵾt ndupa nimba mel, ‘Ang, na nga manga ila wu ponᵾng ti rumbuldi oⱡnga kᵾn, na ndi, wu ei rᵾng nguimp mel ti mon elinga, nim ndi, na bret raldika ngᵾn nᵾmp ont ei ka!’ nimba.
42011007	Wote, manga ila murᵾk moⱡum wamp ei ndi, nim kundpa, ‘Na mbun ngui ngᵾngi! Na kᵾn kangambuⱡa kᵾⱡ kᵾn, kor kumba ropᵾn pendpᵾn, ur pepᵾn pora ndumin. Na kapⱡa oⱡa moⱡᵾp, nim mel ti nguimp mel mon!’
42011008	Ei kᵾn, manga puⱡ wu ei ndi, wamp elim nga ᵾngᵾn ti, wi ronum pᵾnt ei ka nimba, rᵾng mat nuwa tᵾpa ngui ngangᵾmba mon! Wote, pipil kuⱡi naⱡᵾpa epᵾp ropa, wi tᵾkrᵾk ropa enᵾmp kuⱡpa kᵾn, rut nimba kᵾn, rᵾng mawa em mbᵾ, kapⱡa ngumba mint.
42011009	Na ndi, enim ik kupa ti kundᵾp namp. Enim Got kᵾn waldᵾk, atinga rong ndam, mel mat enim ngumba. Enim mel ti kurung ndam, kapⱡa Got ndi, ora ndangga kᵾning. Enim ndi, kumba rok gep ndᵾng ndam, kapⱡa Got ndi, kumba tᵾndᵾmba.
42011010	Wamp pora, Got kᵾn atinga rok, waldᵾtmin mbᵾ, mel mat ngurum. Wamp mat ndi, mel mat kurᵾrmin mbᵾ, Got ndi, ora nduⱡnga kandᵾrmin. Kumba rok, gep ndurmin wamp mbᵾ nga Got ndi, kumba tᵾndᵾtᵾm.
42011011	Omba, enim nga kangambuⱡa mbᵾ ndi, tipamᵾl mbᵾ kundᵾk, oma mat, tᵾk ngui nᵾng ndam, wote tipamᵾl mbᵾ ndi, kimbuⱡa mat tᵾk nguing ei? Ei mon!
42011012	Wote, kangambuⱡa ei ndi, tipam kundpa kᵾi muⱡ tᵾkᵾn ngui nangga, wote tipam ndi, kimbuⱡa kelwa ti, tᵾpa ngumba ei?
42011013	Enim uⱡ kit mbᵾ nga puⱡ wamp mbᵾ ndi, kangambuⱡa mbᵾ, mel kai mat ngurmin. Uⱡ ei mel ku, enim nga Tipam wi muⱡ ila morum ei ndi, numan kai pilpa, waldᵾtmin wamp mbo Muⱡnga Wingti ngurum,” nitim.
42011014	Wote Jisas ndi, wu ti kur kit ndi, ropa kum ngurum ila ik ni nandpa itim wu ni, etpa titim. Wote wu ni, ik nimba elinga, wamp mbᵾ ndi kandᵾk, min ngᵾn mundrᵾng.
42011015	Wote, wamp mat ndi, nᵾk mel, “Jisas ndi, kur kit mbᵾ nga nuim Biyelsipul ei nga ronduⱡ ei, tᵾpa kur kit mbᵾ, ropa pep ropa mundnum,” nᵾtᵾng.
42011016	Wamp mat ndi, Jisas oⱡa tᵾk kᵾning pilik kᵾn, waldᵾk nᵾk mel, “Wu ei, Got nga ronduⱡ ila kongun mat em ndam, uⱡ rᵾpᵾndi ti etpa, tᵾn ora ndangga kᵾnmin,” nᵾtᵾng.
42011017	Wote Jisas ndi, wamp nimbᵾ nga numan pᵾtᵾng ni, kundpa nimba mel, “Kona tenda tila wamp rᵾⱡaip kat, rᵾk ila oi kan pendᵾk, el eng ndam, wamp mbo kᵾⱡ molk, ruⱡ pi nᵾping. Wote, wamp mema tenda kat palk, rᵾⱡaip raⱡ etᵾk molk, el eng ndam, wamp kᵾⱡ kit muⱡing.
42011018	Omba, Seitan nga rᵾⱡaip ei, palk raⱡ etᵾk, el eng ndam, wote ronduⱡ muⱡing ei? Enim ndi, na kundᵾk kur kit nuim Biyelsipul mondᵾp kᵾn, kur kit mbᵾ, makrᵾp mundunt ninmin ei nga nᵾnt.
42011019	Na kur kit nuim Biyelsipul ei, mondᵾp kur kit mbᵾ nᵾmp mundunt ninmin. Ei wote, enim nga wamp rᵾⱡaip mbᵾ, nam nga ronduⱡ ei, tᵾk kur kit mbᵾ, nᵾk tᵾk mundᵾrmin? Enim nga wamp rᵾⱡaip mbᵾ, etmin uⱡ ei ndi, ora ndupa, en enim kᵾn ⱡawa etmin.
42011020	Ei mon, Got nga ronduⱡ ei, na nguⱡnga kᵾn, na ndi, kur kit mbᵾ, nᵾmp tᵾp mundunt. Uⱡ ei ndi, ora ndupa, Got nga wamp tᵾpa mumuk rui uⱡ ei, enim kᵾn omba morum.
42011021	Omba, wu ronduⱡ purum ti ndi, el kupanda na tepa, elim nga mang keta rᵾp etpa morum ndam, elim nga mel mbᵾ, etpa poⱡ tᵾtᵾm.
42011022	Wote, wu ama ronduⱡ ti ndi, rᵾk omba wu ei ropa, pendpa el kupanda na, koiya na mel ronduⱡ nimba pᵾtᵾm mbᵾ, tᵾpa elim nga mel ambuⱡpa morum mbᵾ, tᵾpa wamp mbᵾ ngumba etᵾm.
42011023	Wamp nam ti, na kᵾn mᵾn muⱡi nambrᵾm ei, na kᵾn el puⱡa wamp morum. Wamp ti, na nga sipsip kᵾⱡ, na kᵾn tᵾpa mᵾk rui narᵾm ei, na nga wamp mbᵾ, ropa mbuⱡ mbaⱡ etᵾm.
42011024	-
42011026	Wote Jisas ndi, nimba mel, “Omba kur kit ti ndi, wamp ti nga rukᵾr orunga moⱡpa, wote wamp ei, wak ropa mba, kona waka ti, kandᵾp tᵾp muⱡimp nimba purum. Wote, kona kai ti, kandpa ti natᵾpa kᵾn, nimba mel, ‘Unt na mur manga ila kelip pamp nimba kᵾn,’ mba kandrᵾm mel, unt murum manga ni, ou nduk, pᵾkaimp rok, kai etᵾk tetᵾng. Ni kandpa kᵾn, int mba, kur kit 7 kat kongun kit minal etᵾk, elim akᵾk oⱡa nduk etmin ni kᵾⱡ, el kaⱡpa tᵾpa, mepa oⱡnga puk, manga nila mukᵾr puk mormᵾn. Unt wamp ni, wei etpa moⱡpa, kit mundrum ndam, wote akil tepa wamp ei, ama kit minal morum,” nitim.
42011027	Jisas ndi, wamp num pitim kona nila, Got nga ik puⱡ mbᵾ nimba murum. Ni kᵾn, amp ti, rᵾk ila murum ni ndi, Jisas wi ropa, kundpa nimba mel, “Amp ti, nim mepa aim ngurum amp ei, ambuⱡpa paⱡᵾmba,” nitim.
42011028	Wote Jisas ndi, nimba mel, “Wamp nam ti, Got nga ik ei, pilpa pep ropa, em wamp ei, numan mam ti, ngumba muⱡangga,” nitim.
42011029	Wamp mam ti, Jisas murum kona nila ok, mint morung. Jisas ndi, wamp nimbᵾ, kundpa nimba mel, “Akup nga ui ila wamp kit mat mormin kant. Wamp mbᵾ ndi, wi rok, Got nga uⱡ rᵾpᵾndi ti, etᵾp ora ndamba, kᵾnmin mint ninmin, ei ka! Na ndi, kanda uⱡ ti, etᵾp tᵾp ora ndui nᵾndimp mon! Unt Painui wu Jona nga uⱡ rᵾpᵾndi tenda ei, mint kᵾning.
42011030	Unt, Ninipa kona peng ila painui wu Jona ni, Got nga to rondpa moⱡnga, wamp ndi kandrᵾng. Uⱡ ei mel ku, akup ui ila Muⱡᵾl Wu Kupa ei, Got nga to rondpa ya rᵾk ila morum.
42011031	Wamp mbᵾ pora, kot iting ei nga ui ti, Got ndi, to ropa pinditim. Ui ila Sipa kona ila amp kwin ti, murum ei omba, wamp mbᵾ, kot iting kona ila anggilpa, wamp mbᵾ nga uⱡ kit akup etᵾk mormin mbᵾ, kot ila nimba. Nambuⱡ emel, amp kwin ei, mᵾi punt ronggᵾt moⱡpa, wote Solomon nga pilpa kungᵾndi ik kai nᵾtᵾm mbᵾ, pilmba pilpa urum. Ei mel, ya enim nga kona ila rᵾk wu ti morum. Ei ndi, Solomon tᵾpa mana ndupa, oⱡa orunga morum.
42011032	Wote Got ndi, wamp mbᵾ pora, kᵾmp tᵾmba ui ei kᵾn, Ninipa wamp kᵾⱡ, kot ila anggilik kᵾn, akup ui ila mormin wamp mbᵾ nga uⱡ kit etᵾk mormin mbᵾ, kot inding. Uⱡ ei, nambuⱡ emel, unt painui wu Jona ndi, Ninipa wamp kᵾⱡ, ik mbo inditim ei, tᵾngᵾnda pilik, numan ropᵾl rorung. Ei nga, akup ya rᵾk ila wu ti morum ei, Jona tᵾpa mana ndupa, oⱡa orunga moⱡpa, ik mbo endnim,” nitim.
42011033	Wote Jisas ndi, ik ti nimba mel, “Wamp ti ndi, lam kiya kandpa, manga mukᵾr rat pol mana orunga, mo ropa mundi namᵾndrᵾm mon. Wamp mat manga ila kandᵾk, mukᵾr weing nᵾk lam kiya kandᵾk, rat pol oⱡa orunga mondᵾrmin.
42011034	Enim nga kᵾng ei nga mong ei, kai moⱡum ndam, kᵾng kᵾⱡ rᵾⱡang minal purum. Enim nga mong ei, kit moⱡum ndam, kᵾng kᵾⱡ pora rumbᵾⱡ morum.
42011035	Uⱡ ei nga, enim nga rᵾⱡang rukᵾr orunga morum ei, etᵾk kai mundᵾi! Tᵾpa kawa ndangga, enim nga rᵾⱡang rukᵾr orunga morum ei kumbᵾⱡmba.
42011036	Wote, enim nga kᵾng kᵾⱡ pora, rumbᵾⱡ ti muⱡi nambᵾⱡᵾm ndam, lam kiya rᵾⱡang purum ni mel, rᵾⱡang mint mba moⱡmba,” nitim.
42011037	Wote, Jisas ik mbo endpa, pora nduⱡnga kᵾn, Perisi wu ti ndi, Jisas elim nga manga ila rᵾng nᵾn, wi nilinga purum. Jisas mba, manga nila mukᵾr rat pol nila murum.
42011038	Jisas ni, ki ⱡumᵾi rᵾi narᵾpa, rᵾng nurum ila Perisi wu ni ndi kandpa, numan ou ndupa pitim.
42011039	Wote Jisas ndi, Perisi wu ni, kundpa nimba mel, “Enim Perisi wamp mbᵾ ndi, rᵾng normin mel mbᵾ, ekit orunga, ⱡumᵾi rok, eng nondᵾrmᵾn. Wote, enim nga numan rukᵾr orunga, uⱡ kit mbᵾ ndi, peka ropa petᵾm,” nitim.
42011040	Enim Perisi wamp wᵾlᵾ mbᵾ ye! Got ndi, enim nga kᵾng ekit orunga, etpa kai mundrum ndam, wote rukᵾr orunga etpa, kai mundi nᵾmᵾndrᵾm nda?
42011041	Wote, enim nga rᵾng normin mbᵾ nga rukᵾr orunga, tek mormin mel mbᵾ, wamp kurpa mat, tᵾk rapᵾndᵾk ngᵾi. Uⱡ i eng ei ndi, enim eng nomba.
42011042	Enim Perisi kᵾⱡ, pilik kai itᵾi! Pana kona mbila, kim na, rᵾng mat kᵾmp tᵾk, ki ti gu nduk, Got ngᵾi! Enim Got numan ngui uⱡ kun kai kᵾⱡ, wak rormin ei kelik, akup ronduⱡ mundᵾk, uⱡ kai kᵾⱡ etᵾk, wamp mat, wak rui narᵾk, wote mi ik mbᵾ pora, pep rᵾi.
42011043	Enim Perisi wu mbᵾ, pilik kai itᵾi! Enim atinga manga kel mbila nga kuimbal mint puk molk, wamp kel mbᵾ, mᵾk rok mormᵾn kona mbila, enim rawe iteing mint nᵾk etmin ei ka!
42011044	Enim Perisi wu mbᵾ, pilik kai itᵾi! Enim wamp on kut kona, mᵾi ila mo ropa, telinga kᵾn, wamp mat ndi, kᵾni nakᵾndᵾk ok, purmᵾn uⱡ ni mel etᵾk mormᵾn.
42011045	Wote, Jisas nitim ik ni, mi ik mbo wu ti ndi, pilpa moⱡpa, punt ropa, Jisas waldpa, nimba mel, “Ik mbo wu ye! Nim ndi, Perisi wamp mbᵾ, ik kundkᵾn nᵾn kᵾⱡ, tᵾn kunda ik mura ngᵾn ei ka!” nitim.
42011046	Wote Jisas ndi, punt ropa wu ni, kundpa nimba mel, “Enim mi ik mbo wu mbᵾ kunda, pilik kai etᵾk muⱡᵾi! Enim mi ik mbo wu mbᵾ ndi, uⱡ mbun mam mbᵾ tᵾk, wamp kel mbᵾ nguⱡina, mindil nok koma rormin. Wote, enim nga ki kot ila rᵾk nduk, tᵾk rᵾpᵾndi napᵾndᵾrmin ku.
42011047	Uⱡ ei, enim pilik kai itᵾi! Enim nga anda kouwᵾ mbᵾ ndi, painui wu mbᵾ, rok kondrung ei nga, akup enim ndi, painui wu kᵾⱡ nga on kona ei, mim etᵾk mormᵾn.
42011048	Unt nga anda kouwᵾmᵾn kᵾⱡ, etᵾng ei mel ku, akup enim ndi, uⱡ mbᵾ wamp mbᵾ, teing nᵾk orunga mint nduk, mormin uⱡ ei, nambuⱡ emel etmᵾn. Anda kouwᵾ mbᵾ ndi, painui wu mbᵾ, rok kondrung ei nga on kona mbᵾ, enim mim etᵾk mormᵾn.
42011049	Nambuⱡ emel, Got nga numan kun kai ei ndi, nimba mel, ‘Na ndi, painui wu na, nombuⱡa rung wu na mat tᵾp mundamba. Wote, wamp mbᵾ ndi, wu mat etᵾk kit mondᵾk wu mat rok kunding.’
42011050	Got ndi, mᵾi ei puⱡ mondpa itim ui ei kᵾn, yant ndupa, painui wu rok kondᵾk etᵾng ⱡawa ei, akup ui ila wamp mormin mbᵾ, ⱡawa ei ting.
42011051	Unt, painui wu rok kondrung kᵾⱡ nga puⱡ mondᵾk, Eipel rok kondrung. Uⱡ ei, tepa mint orum. Wote, Sakaraiya rok kondrung ei, rat pol wingti ei kᵾn, manga kᵾkaⱡ wingti raⱡ nga rᵾk ting ila rok kondrung. Na ik kupa kᵾⱡ, enim kundᵾp nᵾnt. ‘Uⱡ kit etᵾng mbᵾ, punt romba uⱡ ei, akup ui ila mormin wamp mbᵾ ting!’
42011052	Enim mi ik mbo wu mbᵾ, pilik kai itᵾi! Enim ndi, wamp pilpa kungᵾndi ting ei nga kumba ki kᵾⱡ, tᵾk mo rorung ei ka! Enim kumba tᵾk rukᵾr pi napᵾk, wote wamp mbᵾ, pilpa kungᵾndi kandᵾk ting ei nga nombuⱡa mam kumba angᵾndᵾtmᵾn,” nitim.
42011053	-
42011054	Wote, Jisas ik mbo endpa murum kona ni, wak ropa puⱡnga kᵾn, mi ik mbo wu na, Perisi wu na mbᵾ ndi, Jisas kᵾn popᵾⱡ kolk, ik elpa elpa mat waldᵾtᵾng. Wu nimbᵾ ndi, Jisas ik mat ⱡawa etᵾk waldamina kᵾn, Jisas punt ropa, ⱡawa tangga kᵾn, imp muⱡmin nᵾk pilik nᵾtᵾng.
42012001	Tᵾnggᵾt kᵾn, wamp ama minal ok moⱡina, kona ti nimba moⱡnga, wamp mat ndi, mat kᵾmp pol mbila kambilik anggᵾtᵾng. Kona nila Jisas ndi, elim nga kitip kᵾni wu kᵾⱡ, kuimp tepa kundpa nimba mel, “Enim ndi, Perisi wamp mbᵾ nga yis mbᵾ, pilik tᵾk mendᵾk muⱡᵾi! Yis nᵾnt ei, ik kol uⱡ ei, kundᵾp nᵾnt nitim.
42012002	Wamp mbᵾ ndi, ik nᵾk, mo rok uⱡ etᵾk, kambilik pendᵾk mormin mbᵾ, wote pena ila mot nimba.
42012003	Wote enim ndi, ik mat rumbuⱡ ila molk nᵾng ik mbᵾ, wote omba ik mat nᵾng ndam, pena ila piyangga wamp mbᵾ ndi, pilik kapⱡa inding. Manga ila mukᵾr, ol tek nᵾng ik mbᵾ, tᵾk peni ila pendᵾk, ui rok ning,” nitim.
42012004	Wote Jisas ndi, wamp mbᵾ kundpa nimba mel, “Enim nga kᵾng kᵾⱡ, wamp mat ndi, rok kunding ei nga mundmong iti nᵾtᵾi mon! Enim nga min ei, kunda rok kundi nᵾkᵾnding ei ka,” nitim.
42012005	Jisas ndi, nimba mel, “Enim ndi, nam nga mundmong inding ei nga, na ndi, nᵾmp piral ndamp. Got nga mint mundmong indᵾi! Nambuⱡ emel, Got nga rondᵾⱡ ei ndi, wamp ropa kundpa, wote ndip kona tᵾpa mundpa etᵾm. Na ndi, enim ik kupa kundᵾp nᵾnt. Enim ndi, Got nga mint mundmong indᵾi!
42012006	Enim pᵾtmᵾn ni ka, wamp mat ndi, ku toea raⱡ rok mundᵾk, kᵾi waⱡ 5 kat rarᵾp rok tᵾtmᵾn. Ni nga, Got ndi, kᵾi waⱡ ti, wak rui narᵾrᵾm mon ni ka!
42012007	Got ndi, enim wamp mbᵾ nga peng ndi mbᵾ, kᵾmp ropa pilpa pora ndurᵾm. Ei nga, enim mundmong iti nᵾtᵾi! Enim wamp mbᵾ, Got nga kuimp keta ila wamp ingk mbᵾ mormᵾn,” nitim.
42012008	Omba Jisas ndi, wamp kᵾⱡ ik mat, kundpa nimba mel, “Wamp ti ndi, anggilpa wamp mbᵾ kundpa, na nga rᵾⱡaip ila mor nim ndam, wote Muⱡᵾl Wu Kupa ei ndi, Got nga anggelo mbᵾ kᵾn, uⱡ tenda ei mel ku etmba.
42012009	Wote, wamp ti ndi anggilpa, wamp mbᵾ kundpa, na nga rᵾⱡaip ila rᵾk muⱡi nambᵾr nim ndam, wote Muⱡᵾl Wu Kupa ei ndi, Got nga anggelo mbᵾ kᵾn, uⱡ tenda ei mel ku etmba.
42012010	Wamp nam ti, Muⱡᵾl Wu Kupa ei, ik mura kit mat ngum ndam, Got ndi, wamp ei nga uⱡ kit mbᵾ wak rondᵾmba. Wote, wamp nam ti ndi, Muⱡnga Wingti ei ik mura kit mat ngum ndam, wote Got ndi, wamp ei nga uⱡ kit mbᵾ, wak rundi nandᵾmba mon!
42012011	Ui mat kᵾn, enim wamp mat ndi, mek puk atinga manga kel na, gapman kot kona mbila, muna mi ik mbo wu na mbᵾ nga kuimp keta mbil angᵾndᵾk, enim waldᵾk, ik mat nᵾng ndam, enim mundmong etᵾk kᵾn, na namba etᵾp ik mat, punt rop nimp nda nᵾk, pili nᵾpᵾlᵾi mon!
42012012	Ant mong ila kᵾn, Muⱡnga Wingti ei ndi, ik mong mbᵾ, mbo rundangga punt rokᵾn nin ei ka!” nitim.
42012013	Wamp ou nduk, mᵾk rok morᵾng rᵾk ting nila wu ti ndi, Jisas kundpa nimba mel, “Ik Mbo Wu ye! Na nga tipam ei, kurᵾm ei nga, na nga ᵾngᵾn wu ei, kundᵾk nana kᵾn, tᵾl nga tipam ei nga moiya mel tepa, purᵾm mbᵾ nga mat, kᵾmp tᵾpa, na ngangga ni!” nitim.
42012014	Wote Jisas ndi, wu ni punt ropa, waldpa nimba mel, “Nam ndi, na mak ropa kᵾn, enmbil nga mel mbᵾ, molkᵾn kᵾmp tindi,” nitim.
42012015	Jisas ndi, wamp nimbᵾ, kundpa nimba mel, “Enim pilik kandᵾk, kun etᵾk muⱡᵾi! Tᵾpa kawa ndangga, enim ndi, mel elpa elpa mbᵾ kandᵾk, kum pindi uⱡ ila muⱡing. Nambᵾⱡ emel, enim mel ou nduk, tek moⱡᵾng ndam, mel mbᵾ ndi, enim nga kont muⱡing uⱡ ei, kapⱡa mon,” nitim.
42012016	-
42012017	Jisas ndi, ik ek ti ropa, wamp mbᵾ, kundpa nimba mel, “Wu ti, ku moni ambrᵾm ei nga, kongᵾn kona ila rᵾng puⱡi, kakᵾna tangga kᵾn, wote wu ei, elim numan ei ndi pilpa, ‘Akup na namba uⱡ ti itimp nda nimba kᵾn, na nga rᵾng mbᵾ, tᵾp timp manga mat, mon pᵾnt ei ka!
42012018	Akup na pᵾnt uⱡ ei mel, itimp nimba kᵾn, rᵾng tet manga mbᵾ, rokᵾtᵾp kᵾn, manga mam mat rakᵾp mondᵾp mbila, wit na rᵾng kai mbᵾ, manga ila timp.’
42012019	Wote elim ndi, nimba mel, “Na akup mel mbᵾ, kapⱡa enim. Na mel kai mbᵾ, tᵾp tep moⱡᵾp pamba mba, pana ou ndupa omba mba. Akup na rᵾk rᵾk rᵾng nomp, nu kai kandᵾp, muⱡ tᵾp ambuⱡᵾp paⱡᵾp, wei muⱡimp ei ka!’” nitim.
42012020	Wote Got ndi, wu ni, kundpa nimba mel, ‘Nim wu wᵾlᵾ purᵾm ti kant. Akup rumbᵾⱡ ila mint nim kun ndam. ‘Wote, nim nga mel tekᵾn morᵾn mbᵾ, wamp nam ti tᵾmba nda?’
42012021	Wote Jisas ndi, nimba mel, “Wu mat ndi, mel ou ndupa mbᵾ, tᵾk mᵾk rok molk, wote Got nga kuimp keta ila, wamp kurpa ralk muⱡing,” nitim.
42012022	Wote Jisas ndi, elim nga kitip kᵾni wu ni kᵾⱡ, kundpa nimba mel, “Na ndi, ik kᵾⱡ nᵾnt. Enim nga kᵾng orunga, namba rᵾng mat nombᵾn, muⱡ mat raⱡpᵾn itmin nda nᵾk, kel rondᵾk numan ou ndupa, pili nᵾpᵾlᵾi mon!
42012023	Kont mba mul uⱡ ei uⱡ rondᵾⱡ, wote rᵾng mbᵾ kᵾn kapⱡa mon! Wote, kᵾng kᵾⱡ nga ronduⱡ ei kᵾn, muⱡ mbaⱡ mbᵾ nga rondᵾⱡ ei, kapⱡa mon!
42012024	Enim kᵾi mbᵾ kᵾnᵾiya! Kongᵾn etᵾk rᵾng mat rᵾⱡi nakᵾrmin ku. Wote, rᵾng manga mat rᵾki nakᵾrmin ku. Wote kᵾi mbᵾ, Got ndi, rᵾng ngurᵾm ila nok andᵾrmin. Enim wamp mbᵾ, kᵾi mbᵾ mel kapⱡa mon ei ka!
42012025	Wote, enim kᵾⱡ nga ti ndi, numan rondᵾⱡ kat pilpa kᵾn, na pana ralt moⱡᵾp mint, mbi nimba pᵾtᵾm uⱡ ei, kapⱡa mon!
42012026	Uⱡ kel ei, nim kapⱡa iti nᵾtᵾn. Ei nga wote, enim mel elpa mat nga nambuⱡ emel, numan ou nduk pᵾtmᵾn?
42012027	Enim ndi, plawa kuk kᵾⱡ kandᵾrmin ei, etpa oⱡa orᵾm mel nant? Wote, plawa kuk mbᵾ ndi, kongun iti natᵾk muⱡ mbal namba iti natᵾtmᵾn ni ka! Ei nga, na enim kundᵾp nᵾnt. Unt king Solomon ndi moⱡpa, elim nga kᵾng orunga, muⱡ minal tepa, moke kai mat itim. Wote, plawa kuk ei nga eng norum uⱡ ei ndi, king Solomon nga moke itim uⱡ ei, mana ndurᵾm.
42012028	Akup nga plawa kᵾⱡ, mᵾi ila kuk ropa, eng nomba morᵾm. Utᵾma oⱡa ila, tepa mana pangga, tᵾk ndip kᵾⱡing. Plawa mel roldᵾnga kᵾⱡ, Got ndi, ou ndurᵾm ndam, wote enim wamp mbᵾ, mundpa kel mba nda ei! Enim wamp mbᵾ nga mondpa pili mel wei etpa petᵾm.
42012029	Uⱡ ei nga, enim ndi, kᵾⱡ keⱡ numan pilik kᵾn, namba rᵾng na, nu na mat nuimin ndam, nᵾk pili nᵾpᵾlᵾi, mon!
42012030	Mbo wamp mbᵾ, mel mbᵾ nga mint pilik keⱡ rondᵾrmin. Wote, enim nga Tipam Got ei ndi, enim nga ting mel mbᵾ, pilpa pora ndurᵾm.
42012031	Wote enim ndi, Got nga wamp tᵾpa mumᵾk rui uⱡ ei tᵾk, kuimbal mundᵾng ndam, Got ndi, mel mbᵾ pora, enim ngumba mint,” nitim.
42012032	Jisas ndi, wamp mbᵾ kundpa nimba mel, “Enim wamp rᵾⱡaip kel kᵾⱡ, mundmong iti nᵾtᵾi! Nambuⱡ emel, enim nga Tipam ei ndi, nimba pora ndupa kᵾn, Got nga wamp tᵾpa mumᵾk rui uⱡ ei, enim nguimp nitim.
42012033	Enim nga mel tek moⱡᵾng mbᵾ, rarᵾp rok, ku tᵾk, wote ku moni mbᵾ tᵾk, wamp kurpa moⱡᵾng mbᵾ, tᵾk rapᵾndᵾk ngᵾi! Ku moni wal rondᵾⱡ kat kit muⱡi nambᵾrᵾm kᵾⱡ ila mel kai mbᵾ, tᵾk wal rok, wi muⱡ kona ila tiyᵾi! Kona ila wu raⱡ rui narᵾmba, kindᵾp nok ti nᵾting, tᵾtᵾp ropa uⱡ ti, iti natᵾmba.
42012034	Enim nga mel kai mbᵾ, teng kona ila wote, enim nga mundmong ei kunda temba,” nitim.
42012035	Jisas ndi, wamp mbᵾ kundpa, nimba mel, “Enim nga muⱡ mbal mbᵾ tᵾk, gi nduk ralk, lam kiya mbᵾ, anmbil nangga. Tᵾk kun etᵾk muⱡᵾi!
42012036	Enim nokᵾndᵾk muⱡing uⱡ ei, wu nuim na ti, kang amp tᵾk etmin ila mba, rᵾng nomba moⱡpa, wote yant omba, manga kumba roⱡnga kᵾn, kongun wu kᵾⱡ ndi molk, tᵾkrᵾk ok, manga kumba tᵾtmᵾn uⱡ ei mel.
42012037	Wote, wu nuim ei, omba kandrᵾm mel, kongᵾn wu kᵾⱡ ur pi napᵾk mormin kᵾⱡ, ambulk palk muⱡeing. Na ndi, enim ik kupa kat kundᵾp nᵾnt. Wu nuim ei, elim nga muⱡ mbal ei, tᵾpa gi ndupa raⱡpa, wamp mbᵾ, rat puⱡ ila, muⱡᵾi nimba. Wote elim ndi, wamp mbᵾ, rᵾng ngumba ei nga nu kundpa moⱡmba.
42012038	Wote, wu nuim ei, rumbᵾl rangga omba, muna ou rumbuldi omba, muna wote rang mba tangga omba, kᵾnangga kongᵾn wamp kat ur pi napᵾk, tᵾk kun etᵾk moⱡᵾng wamp kᵾⱡ, kapⱡa ambulk palk muⱡeing.
42012039	Wote, enim uⱡ ti pilᵾi! Manga puⱡ wamp ei ndi, kundᵾp wamp ti omba, ei nga pilim ndam, elim nokundpa moⱡpa, elim nga mel mbᵾ poⱡ tᵾmba.
42012040	Uⱡ ei mel ku, enim akup tᵾk kun etᵾk muⱡᵾi! Enim ndi, Muⱡᵾl Wu Kupa ei, ui nawᵾmba, rᵾk pilik moⱡᵾng ui tila omba,” nitim.
42012041	Pita ndi, Jisas ni, waldpa nimba mel, “Wu Nuim ye! Nim ik ek rokᵾn nᵾn ik kᵾⱡ, tᵾn mint kundkᵾn nᵾn, muna wamp mbᵾ, kunda kundkᵾn?” nitim.
42012042	Wote Jisas ndi, nimba mel, “Kongᵾn wamp nam ti, elim numan kai pilpa, elim nga kongᵾn ei etpa kai mondrᵾm. Elim nga wu nuim ei ndi, elim to ropa mondpa kᵾn, elim nga kongᵾn wamp mbᵾ rᵾp endpa, rᵾng nuing wi ei, pilpa mint, kongᵾn wamp mbᵾ rᵾng ngumba.
42012043	Wote, wu nuim ei, yant omba kᵾnangga kᵾn, elim nga kongᵾn rᵾp endpa, moⱡᵾm ndam, kongᵾn wu ei, ambuⱡpa paⱡpa moⱡmba.
42012044	Na ndi, enim ik kupa kat kundᵾp nᵾnt. Wu nuim ei ndi, elim nga mel mbᵾ pora, kongᵾn wu ei ndi, rᵾp itangga,” nimba.
42012045	-
42012046	“Wote kongᵾn wu ei, elim nga numan ila keⱡ rondpa kᵾn, elim nimba mel, ‘Wu nuim ei, tᵾkrᵾpa ui nawᵾmba ei ka!’ nimba. Wote, kongᵾn wamp mat, tᵾmbᵾⱡ ndi ropa, rᵾng tem mbᵾ nomba, nu nomba kupᵾr ropa muⱡangga kᵾn, wote wu nuim ei omba, kᵾnangga kongᵾn wu ei, tᵾpa kun iti natᵾpa moⱡᵾm ndam, wu nuim ei ndi, kongᵾn wu ei etpa kit mondpa, kongᵾn etᵾk kit mondᵾrmin wamp mbᵾ kᵾn, tᵾpa rᵾp rondᵾmba.
42012047	Kongun wu nam ti, elim nga wu nuim ei nga kongᵾn endᵾmba kᵾⱡ, pilpa pora ndupa, wote elim tᵾpa kon iti natᵾpa moⱡᵾm ndam, tᵾmbᵾⱡ ndi romba.
42012048	Wote, kongᵾn wu nam ti ndi, elim nga wu nuim ei nga endᵾmba uⱡ kᵾⱡ, pili napilpa, uⱡ kit mat em ndam, elim nga wu nuim ei om ei kᵾn, kongᵾn wu ei, tᵾmbᵾⱡ wei wei etpa romba. Mel ou ndupa tᵾm wamp ei ndi, mel ou ndupa, punt ropa ngumba. Wote, mel ou ndupa, minal tᵾm wamp ei ndi, to ei mel ku, punt ropa ngomba,” nitim.
42012049	Wote Jisas ndi, wamp mbᵾ, kundpa nimba mel, “Na omp kᵾn, ndip ti, mᵾi kona ila rop mundᵾr ei, tᵾkrᵾpa ndip nangga nᵾmp pᵾnt.
42012050	Na nu ti, mel ku timp ei, ti natᵾp mor ei nga numan ei mbun enim.
42012051	Enim ndi, pilik kᵾn, na ya mᵾi kona ila mana ur ei, wamp nga moⱡpa kundi uⱡ ei, mep ui nᵾwᵾr! Na ndi, enim kundᵾp nᵾnt. Na omp wamp rᵾⱡaip mbᵾ, tᵾp elpa elpa mundimp ei nga ur.
42012052	Akup ei kᵾn, wote kunda ku, wamp mbᵾ, paip kat manga tenda ila petmin ndam, raⱡ int tanggila, raldika yant tangina, el puⱡa wamp ralk muⱡing.
42012053	Wamp oi rok muⱡing ei mel, tipam kangᵾm raⱡ, el puⱡa wamp mel muⱡᵾnggil. Mam mbuⱡam raⱡ, el puⱡa wamp mel muⱡᵾnggil. Apᵾm apᵾm raⱡ, el puⱡa wamp mel muⱡᵾnggil,” nitim.
42012054	Wote ni kᵾn, Jisas ndi, wamp rᵾⱡaip mam ti morᵾng ila, kundpa nimba mel, “Enim ndi, wᵾl ant ei, mana purᵾm orunga, kona kopa kᵾⱡ kandᵾk kᵾn, kona ndamᵾng romba nᵾtmin ei, kopa kona rorᵾm.
42012055	Wote enim ndi, molk kandᵾk pilik kᵾn, kona ant ei, al orᵾnga rondᵾⱡ mundpa oⱡa onᵾm ei, ant mba nᵾtmin ei, kopa kona ant purᵾm.
42012056	Enim ndi, uⱡ kandᵾk nᵾtmin kᵾⱡ, enim wamp ik kol rormin ei ka! Enim ndi, muⱡ mᵾi raⱡ ila oⱡa orᵾm uⱡ kᵾⱡ, kandᵾk pilik kᵾmp tᵾtmᵾn. Enim nambuⱡ emel, akup ui ila nga uⱡ, enim kᵾⱡ pilik kandᵾk, kᵾmp ti natᵾtmᵾn,” nitim.
42012057	Wote Jisas ndi, wamp mbᵾ, kundpa nimba mel, “Nambuⱡ emel, en enim ndi, uⱡ kun mbᵾ kᵾmp tᵾk, pilik kai etᵾk, kᵾni nakᵾndᵾrmin.
42012058	-
42012059	Wamp nam ti ndi, nim kot indimp nim wamp ei kᵾn, rᵾp rokᵾⱡ, nombuⱡa mam ila pukᵾⱡ kᵾn, mana nᵾkᵾⱡ kun mundi! Tᵾpa kawa ndangga wamp ei ndi, nim mepa mba, kᵾmp tᵾmba pᵾtmᵾn wu kᵾⱡ ngangga! Wu kᵾⱡ ndi, nim mek puk, el wu kᵾⱡ ngangina, wote el wu kᵾⱡ ndi, nim mek puk, kan ngangina ila pekᵾn molkᵾn kᵾn, nim ku moni mak rong kᵾⱡ, ngᵾkᵾn mint, kan manga ila wak rokᵾn uin,” nitim.
42013001	Ui ni kᵾn, Jisas ndi, wamp ik mbo endpa moⱡnga kᵾn, wu mat rᵾk ila morᵾng nimbᵾ ndi, Galili wu mbᵾ etmin uⱡ mbᵾ mel, Jisas timan rok ngok, nᵾk mel, “Pailot ndi, elim nga el wu mbᵾ, kundpa nimba mel, ‘Enim ndi, wamp rok kondᵾrmᵾn mema mbᵾ, rat pol ila mana tek, kng mema mbᵾ kalk oⱡa pol ila tek, Got kᵾn oi nduk, angge nᵾk ngᵾi!’” nitim.
42013002	Wote Jisas ndi, wu mbᵾ, kundpa nimba mel, “Galili wamp uⱡ kit minal etmin mbᵾ ndi etᵾk, Galili wamp mat rok, mana ndurmin ei! Ei, uⱡ kit mbᵾ nga puⱡ ti mon ei ka!
42013003	Na ndi, enim ik kupa kat kundᵾp nᵾnt. Enim numan ropᵾl rui narᵾng ndam, enim i ku etᵾk kuⱡing.
42013004	Unt, Sailom nga manga ruⱡ ndi, ᵾtkil ropa mana omba, wamp 18 ropa kundrᵾm. Wamp kᵾⱡ nga uⱡ ⱡawa etᵾng kᵾⱡ ndi, Jerusalem wamp kᵾⱡ rok mana ndui nandrᵾng ei?
42013005	Ei mon! Wote na ndi, enim ik kun kat kundᵾp nᵾnt. Enim numan ropᵾl rui narᵾng ndam, uⱡ ⱡawa mbᵾ mel ku, enim kᵾn uⱡ i ku etmba!” nitim.
42013006	Wote Jisas ndi, wamp ik mbo endpa, ik ek kat ropa, nimba mel, “Wu ti ndi, elim nga wain pana ila rᵾk nde pik kat, raⱡpa pinditim ila kᵾnimp nimba mba kᵾn, yant omba kᵾndrᵾm mel, nde pik kᵾⱡ, mong ropa pi nᵾptᵾm.
42013007	Elim nga pana ila rᵾp wu ni, kundpa nimba mel, ‘Nde pik kᵾⱡ, pana kona ila rᵾk anggilinga, pana raldika mong rui narᵾm ei ka! Koⱡmung etkᵾn, tᵾkᵾn mundi! Nambuⱡ emel, mᵾi kopᵾng etpa, pora ndupa anggᵾtᵾm?’ nitim.
42013008	-
42013009	Kongᵾn wu ni ndi, Wu Nuim kundpa, nimba mel, ‘Pana tenda ila mint, nokᵾndᵾp moⱡᵾp kᵾnmin. Mᵾi rᵾk rᵾk etᵾp, kng kau te maldᵾp mundᵾp tamba kᵾn, wote pana mat ila, mong rui narᵾm ndam, nᵾn uⱡ ei mel koⱡmung etkᵾn mundᵾn,’” nitim.
42013010	Jura wamp nga Mowi Kor ui ni kᵾn, Jisas ndi, wamp mbᵾ, atinga manga kel tila mukᵾr ik mbo inditim.
42013011	Rᵾk nila amp ti, kur kit ila rukᵾr orᵾnga murᵾm. Kur kit rukᵾr orunga moⱡpa, amp ei nga mbᵾⱡ ming ei, etpa kᵾrᵾiya endilinga, pana 18 omba purᵾm.
42013012	Wote Jisas ndi, amp ni kandpa, wi ropa wangga nitim ila oⱡunga, amp ni, kundpa nimba mel, “Na ndi, nim nga kui ei, etᵾp pora indamba pᵾn,” nitim.
42013013	Wote Jisas ndi, ki oⱡa ndupa, amp ni ambuⱡnga, tᵾngᵾnda mint, kui ei pora nilingga, amp ni oⱡa anggilpa mba, Got nga mbi paka rᵾndrᵾm.
42013014	Jisas ndi, Mowi Kor ui ei kᵾn, amp kur murᵾm ni, etpa titim ni nga, atinga manga kel rᵾp wu nuim ni, popᵾⱡ kuⱡpa, wamp morᵾng nimbᵾ, kundpa nimba mel, “Rumbᵾⱡ 6 kᵾⱡ ila kongᵾn etmin ni ka! Enim kui wamp mbᵾ, kongᵾn ui mbila, kui etᵾk kapⱡa inding nᵾk wᵾi! Mowi Kor ui mbila, kui ei, etᵾk kapⱡa inding nᵾk, wu mat, wᵾldi nᵾwᵾldᵾi mon!” nitim.
42013015	Wote, Wu Nuim ndi, ik nitim punt ropa, nimba mel, “Enim ik kol rok rormin wamp mat kant. Enim nga ik nᵾk, uⱡ etmin mbᵾ, to tenda mon ei ka! Enim wamp mbᵾ ndi, enim nga kng kau na, donggi na mbᵾ, nu nuing nᵾk mek, Mowi Kor ui ei kᵾn purmin.
42013016	Ya amp Eiparam nga mbuⱡam ei, Seitan ndi, kan ngurᵾm ila pana 18 omba purᵾm ei ka! Ya amp ei, kan ngurᵾm uⱡ ei, Mowi Kor kᵾn etᵾp tᵾp, mundi nᵾmᵾndamp, mon ei?” nitim.
42013017	Jisas ndi, ik nitim ni pilik, el puⱡa wamp mbᵾ, pipil minal kurᵾng. Wamp mat ndi, Jisas nga uⱡ min ngᵾn pi itim ni kandᵾk, ambulk palk morᵾng.
42013018	Wote Jisas ndi, wamp nimbᵾ, kundpa nimba mel, “Got nga wamp tᵾpa mumᵾk rui uⱡ ei namba mel ei nda? Wote, ik ek rop namba namp nda?
42013019	Nde mong ei, mbi tek mastat nᵾtmin. Wu ti, nde mastat mong ei, tᵾp mepa mba, elim nga pana ila rᵾrᵾm. Wote, nde mastat oⱡa omba, omung etpa, puⱡa mam mbᵾ etpa eling kᵾn, kᵾi mbᵾ ndi ok, nde puⱡa mbila mi manga rok petmin,” nitim.
42013020	Wote Jisas ndi, ik ti ku, wamp mbᵾ kundpa, nimba mel, “Got nga wamp tᵾpa mumᵾk rui uⱡ ei, ik ek rop namba namp nda?
42013021	Kona ei, yis mel kapⱡa. Amp ti ndi, yis oi ndupa, plawa kuⱡpa, ming ila oi ndupa kᵾn, ropa oⱡa mana etpa telinga, wote mepa oⱡa orᵾm ni mel kapⱡa,” nitim.
42013022	Wote Jisas ni, Jerusa-lem kona peng ou ila mba pilpa purᵾm. Kona peng kel nimbila, wamp ik mbo endpa ku purᵾm.
42013023	-
42013024	Wu ti ndi, Jisas waldpa, nimba mel, “Wu Nuim ye! Got ndi, wamp tenda tenda etpa, rukᵾr titim tᵾmba nda?” nitim. Wote Jisas ndi, wamp mbᵾ kundpa, nimba mel, “Enim wamp mbᵾ, ombil pendᵾk, keta puⱡ puⱡ kel mel wei ila mukᵾr ping. Na ndi, enim ik kupa kat kundᵾp nᵾnt ei ka! Wamp puⱡi mbin nᵾk etmin ku. Wote, kapⱡa mon!
42013025	Wote, manga puⱡ wu ei ndi omba, manga kumba ᵾngᵾndangga kᵾn, enim manga keta puⱡ puⱡ pena orᵾnga anggilik kumba rok, gep nduk molk, nᵾk mel, ‘Wu Nuim ye! Tᵾn onmᵾn, manga kumba tindᵾn ka!’ ning. Wote yant ndupa, enim kundpa, i etpa nimba mel, ‘Na ndi, enim pili napᵾt, wamp kᵾⱡ ka! Enim kona nant orunga ong wamp mbᵾ nda?’ nimba.
42013026	Wote enim ndi, i ik punt rok, nᵾk mel, ‘Tᵾn nim kᵾn rᵾp rok, nu na, rᵾng na mbᵾ moⱡpᵾn nombᵾn itmin ni ka! Nim ndi moⱡᵾn, tᵾn nga kona ila, ik mbo endkᵾn itᵾn ku ni ka!’ ning.
42013027	Wote, enim aldpa kundpa, nimba mel, “Enim kona nant orunga wamp kᵾⱡ? Na ndi, enim pili napᵾt wamp kat ei ka! Enim uⱡ kit mbᵾ etmin wamp kᵾⱡ, kelik pᵾi!” nimba.
42013028	Wote, enim rop enim ndi, kᵾning ei, Eiparam, Aisak, Jekop, na painui wu mbᵾ pora, Got nga wamp tᵾpa mumᵾk rui kona ila rukᵾr moⱡangina kᵾning. Enim wamp mbᵾ ndi, puk manga keta puⱡ puⱡ pena orunga molk, ka etᵾk, gu konggᵾlᵾk, gi nduk muⱡing.
42013029	Al ant oⱡa ui orᵾnga, wᵾl ant mana pi orᵾnga, met orᵾnga, wi orᵾnga, wamp mbᵾ ok, Got nga wamp tᵾpa mumᵾk rui kona ila rukᵾr rᵾng nok muⱡeing.
42013030	Enim pilᵾi! Akup nga ui ila wamp mat ok, kuimbal mormin mbᵾ, wote ok akil ting. Akup nga ui ila wamp mat ok, akil tek mormin wamp mbᵾ, wote ok, kuimbal muⱡeing,” nitim.
42013031	Ant mong ila mendpᵾⱡ, Perisi wu mat ndi ok, Jisas murᵾm ni, kundᵾk nᵾk mel, “Nim ndi, ya kona ei, wak rokᵾn, kelkᵾn kona ronggᵾt elpa tila pi! Nuim Erot ndi, nim ropa kondᵾmba ei ka!” nᵾtᵾng.
42013032	Jisas ndi, wu nimbᵾ, kundpa nimba mel, “Enim ndi puk, owa rakra kit ei, kondᵾk nᵾk mel, ‘Akup kᵾn, utᵾma raⱡ ila, na ndi, wamp mbᵾ nga kur kit moⱡᵾm mbᵾ, tᵾp mundᵾp, kui rorᵾm wamp mbᵾ, etᵾp kapⱡa endᵾp muⱡimp. Ui onᵾnga kuⱡ ila moⱡᵾp, kongᵾn ei etᵾp mbo pora nduimp, nᵾm nᵾk kondᵾk nᵾi!’
42013033	Wote akup ei kᵾn, utᵾma kᵾn, kona ila na nanim kelip pamp. Painui wu ei, kona elpa ila muⱡangga, rok kundi nᵾkᵾnding, mon. Jerusalem kona peng ou ila mint muⱡangga, mint rok kunding.
42013034	Jisas ndi, ka etpa wi ropa nimba mel, “Enim Jerusalem, Jerusalem wamp mbᵾ ye! Enim ndi, painui wu mbᵾ, rok kundᵾk ku etmin. Got ndi, wamp mat tᵾpa enim ngurᵾm mbᵾ, ku ndi rok kondrᵾng ei ka! Wote na ndi, enim wamp mbᵾ etᵾp, kᵾi kulda mam ei ndi, waⱡ mbᵾ tᵾpa, pou ila ruk ruk etᵾm ni mel itimp nᵾmp et ku. Ei wote, enim wamp mbᵾ ndi, numan ngui nganggᵾrmin.
42013035	Enim pilᵾi! Got ndi, enim wak romba ei kanmin mon. Na ndi, enim ik kun kat kundᵾp nᵾnt. Enim ndi, na kᵾni nakᵾndᵾk moⱡangina. Wote ui tila nᵾk mel, ‘Nuim ei nga ila om wu ei, Got ndi, memp pindangga ning ei ka!’” nitim.
42014001	Wote, Jura wamp nga mowi kor ui ni kᵾn, Perisi wu nuim ting manga ila, Jisas rᵾng nomba pilpa purum. Perisi wu mbᵾ ndi, Jisas rᵾp etᵾk kandᵾk morung.
42014002	Kona ila wu ti nga kᵾmp ki orum wu ti, Jisas murum ila nondpa murum.
42014003	Wote Jisas ndi, wu ni kandpa kᵾn, mi ik mbo wu na, Perisi wu na nimbᵾ, waldpa nimba mel, “Mowi kor ui ei kᵾn, tᵾn ndi kanda, kui wamp mbᵾ etᵾp, kai mundmin muna mon nda?” nitim.
42014004	Wote wu nimbᵾ, ik mat ni nandᵾk morung ila, Jisas ndi, kui wu ni, tᵾpa mepa mba, kui rurum ni etpa, kapⱡa endᵾp pi nilinga, kelpa purum.
42014005	Wote Jisas ndi, wu nimbᵾ, kundpa nimba mel, “Enim nga kangambuⱡa ti kep, muna kng kau ti kep, kut ila mana mba pem ei kᵾn, mowi kor ui ila kapⱡa, tᵾkrᵾk puk, oⱡa ting muna mon nda?” nitim.
42014006	Wote, wu nimbᵾ ndi, Jisas nga nitim ik ni, punt rok ik mat ni nandᵾtᵾng.
42014007	-
42014008	Perisi wu ei nga rᵾng kurum kona nila, Jisas moⱡpa, kᵾndrᵾm mel, wu mat en enim raⱡ pol mat kuimbal titim nimbila, muⱡmin mint nᵾk pilik orung. I etᵾng ila, Jisas ndi, ik ek ropa, wamp nimbᵾ, kundpa nimba mel, “Wu ti ndi, kang amp tᵾmba ila rᵾng koipa, ‘Enim wᵾi!’ nitim. Nimba kᵾn, wi rom ndam, nim pukᵾn, rat pol kuimbal muⱡi nᵾmbᵾⱡi. Wu ti, elpa mbi moⱡpa etᵾm ti nga to rok tᵾndᵾng tila, nim pili napilikᵾn puk muⱡᵾn.
42014009	Nim okᵾn, kuimbal muⱡana kᵾn, wote rᵾng koim puⱡ wu ni ndi, nim mᵾn ila omba, nim kundpa, nimba mel, ‘Nim morᵾn rat pol kuimbal ei, wu ti elpa ngangga!’ Wote, nim pipil kulkᵾn, pukᵾn met tᵾp orunga, rat pol mbila muⱡᵾn.
42014010	Wote. uⱡ ei nga, wu ti ndi, rᵾng koipa nim ui nimba wi rom ndam, nim pukᵾn, tip orunga muⱡana. Wu ei ndi, nim mᵾn ila omba, nim kundpa, nimba mel, ‘Ana ye! Nim okᵾn, rat pol kuimbal muⱡᵾn ui nangga kᵾn, nim okᵾn, rat pol kuimbal moⱡᵾn, wamp nga kuimp keta ila mbi ou tᵾkᵾn, rᵾng nokᵾn muⱡᵾn.’
42014011	Wamp nam ti, elim nga kᵾng orunga mepa oⱡa mba moⱡum ndam, Got ndi, wamp ei, ropa mana ndumba. Wamp ti elinga, kᵾng orunga mepa mana mba moⱡum wamp ei, Got ndi, wamp ei, paka rondᵾmba,” nitim.
42014012	Wote Jisas ndi, rᵾng kuitᵾm wu ndi, kundpa nimba mel, “Nim ndi, rᵾng koikᵾn nuin etkᵾn kᵾn, nim nga wamp rᵾⱡaip tenda na, ᵾngᵾnᵾl na, kng mel pi wamp mbᵾ, wi rokᵾn, weing ni nᵾni! Wote, wamp mbᵾ ndi, rᵾng mat koikᵾn, nim wi rangina, pun ndam, nim nga rᵾng koikᵾn ngurun mbᵾ, punt rok yant nguing.
42014013	Ei mon! Nim ndi, rᵾng mam ti kuin ndam, wamp kurpa na, kᵾmp ki kit wamp na, mong ti wamp mbᵾ, wi rok nana ok rᵾng neing.
42014014	Got ndi, nim memp pendᵾmba. Nambuⱡ emel, wamp kit mbᵾ ndi, nim nga rᵾng ngᵾn mbᵾ nok kᵾn, punt rui nᵾring. Got ndi, nim punt ropa ngumba ui ila, wamp kun kai korung wamp mbᵾ, on kona ila ⱡoprᵾk yant ong,” nitim.
42014015	Wote, rᵾng nok morung mou ila rᵾk wu ti, Jisas kᵾn murum ni ndi, ik nᵾtᵾng ni pilpa, Jisas kundpa, nimba mel, “Got nga wamp tᵾpa mumuk rui kona ila rᵾng nok moⱡᵾng mbᵾ, kai pilik muⱡing,” nitim.
42014016	Wote Jisas ndi, wu ni, kundpa nimba mel, “Wu ti ndi, rᵾng mam ti koipa kᵾn, wamp puⱡi rᵾng neing wᵾi nimba wi rorum.
42014017	Wote, rᵾng koipa ui ei kᵾn, elim nga kongun wu ti, tᵾpa mundrum ila mba, wamp rᵾng neing weing nimba, unt to rurum mbᵾ, wi ropa nimba mel, ‘Rᵾng mbᵾ, tᵾpa kun etpa pora ndum, neing wᵾi!’ nitim.
42014018	Wote wamp nimbᵾ, pi nᵾpᵾmᵾn nᵾtᵾng. Wu ti ndi, nimba mel, ‘Na kongun kona ti, rarᵾp nop tint ei, mbo kᵾnimp mbi ent. Na pi nᵾpimp,’ nitim.
42014019	Wu ti ndi, nimba mel, ‘Na pi nᵾpimp, kng kau 10 kat rarᵾp rop tint kᵾⱡ, kongun iting, muna mon nda? Na mbo kᵾnimp ent,’ nitim.
42014020	Wu ti ndi, nimba mel, ‘Na amp kokila ti, tᵾp tep mor ei ka, pi nᵾpimp,’ nitim.
42014021	Wote, kongun wu ni ndi, wamp ik nᵾtᵾng nimbᵾ, pilpa yant omba, wu nuim ei, kundpa nitim. Wu nuim ni pilpa, popᵾⱡ kuⱡpa, elim nga kongun wu ni, kundpa nimba mel, ‘Nim tᵾkrᵾk mint pukᵾn, kona peng ei nga nombuⱡa ou kel tetᵾm mbila, wamp kurpa na, kᵾmp ki kit wamp na, mong ti wamp na mbᵾ, tᵾk mekᵾn wana, na nga manga ei, mukᵾr ti nangga!’ nitim.
42014022	Kongun wu ni ndi, wu nuim ni nga nitim ni mel, etpa pora ndupa kᵾn, wu nuim kundpa, nimba mel, ‘Nim nin ni mel int ei nga, wote manga ni, ti ni nanᵾm,’ nitim.
42014023	Wote, wu nuim ni ndi, kongun wu ndi, kundpa nimba mel, ‘Nim kona peng ei, wak rokᵾn, nombuⱡa kel ila pukᵾn, kinana wamp mat moⱡᵾng ndam, ik ronduⱡ mundkᵾn wamp mbᵾ kᵾn nana, wamp mbᵾ, ya na nga rᵾng kuimp ila wangina, manga ei ti nangga!
42014024	Na ndi, enim kondᵾp nᵾnt. Unt wamp mat, wi rᵾr mbᵾ ndi, na nga rᵾng koint mbᵾ nga kot, ama nomba kᵾni nakᵾndᵾmba!’” nitim.
42014025	-
42014026	Ni kᵾn, akil tepa wamp rᵾⱡaip mam ti, Jisas kᵾn rᵾp rok purung. Wote Jisas ndi, ropᵾl ropa, wamp mbᵾ kundpa, nimba mel, “Wamp ti, na kᵾn pep ropa uimp nimba pilim ndam, elim nga tipam mam raⱡ kep, amp kangambuⱡa mbᵾ kep, ᵾngᵾnᵾl kimᵾnᵾl mbᵾ kep, wote elim nga mul uⱡ ei kep, wak ropa om wamp ei, na nga kitip kᵾni wamp ti moⱡmba.
42014027	Wamp ti, elim nga uⱡ mbun mindil mbᵾ, nde peta mel, mi namᵾmba, na pep rom ndam, wamp ei, na nga kitip kᵾni wamp muⱡi nambᵾⱡmba.
42014028	Wote, wu nam ti ndi, manga mam ti, rᵾkimp nimba kᵾn, ku moni namba iti ndi, manga ei, rakᵾp timp nda nimba, numan ila kuimp tepa to rorum.
42014029	-
42014030	Kuimp elim tepa, elim nga numan ila pilpa, kun iti natᵾpa kᵾn, ku ronduⱡ etpa pendᵾm ndam, wote mang ei rakpa, pora ndui nᵾndangga kᵾn, wamp mbᵾ ndi kandᵾk, ik raka rondᵾk nᵾk mel, ‘Manga ei rakpa, pora ndui nᵾndrᵾm ei ka!’ ning.
42014031	Wu nuim ti mba, wu nuim ti kᵾn, el itimp nimba kᵾn, kuimp tepa, elim nga numan kuimp tepa pᵾtᵾm. Elim nga el wu 10,000 tep morum. Wu nuim ti nga el wu 20,000 mepa omba, elim kᵾn el pendpa, elim rok munding, muna mon nda nimba, unt pᵾtᵾn kuimp tepa pᵾtᵾm.
42014032	Wu nuim ei ndi, elim kᵾn kapⱡa mon nimba, pilpa kᵾn, wu nuim ei, ruⱡ etpa moⱡnga kᵾn, wu mat tᵾpa, nomba uⱡ rung mundpa kᵾn, el ei, rop kundimp nᵾtᵾm.
42014033	Uⱡ ei mel ku, wamp nam ti ndi, elim nga mel mbᵾ, wak rui narᵾm ndam, na nga kitip kᵾni wamp muⱡi nambᵾⱡmba,” nitim.
42014034	Wote Jisas ndi, ik ti, nimba mel, “Ip kuta ei, mel kai. Wote, ip kuta nga tᵾngᵾn ei, pora nim ndam, namba uⱡ ti etpᵾn kᵾn, ip kuta nga tᵾngᵾn ei kai moⱡmba.
42014035	Ip kuta kit morum ei, tᵾpᵾn kongun kona na mbila, ropᵾn mundi namᵾndᵾrmᵾn. Kng kau te na mbila, tᵾp rak ndupᵾn, pana kona na mbila, mundi namᵾndᵾrmᵾn ku. Ropᵾn mundpᵾn ketmin ni ka! Wamp ti, kum nombuⱡa tem ndam, ik mong ei pilᵾi!” nitim.
42015001	Wote, ku moni takis tᵾk, uⱡ kit mbᵾ etᵾk etᵾng wu nimbᵾ, Jisas ni moⱡpa, ik nitim ila kum tek, pilmin nᵾk, nondpa orung.
42015002	Wote, Perisi wu na, mi ik mbo wu na nimbᵾ ndi, ik mura etᵾk, Jisas kundᵾk, nᵾk mel, “Wu ei, wamp kit mbᵾ kᵾn, ki ngumba moⱡpa, rᵾng rak ndupa moⱡpa, nomba enim ei ka!” nᵾtᵾng.
42015003	-
42015004	Wu kᵾⱡi nᵾtᵾng ila, wote Jisas ndi, ik ek kat ropa, wu kᵾⱡ kundpa, nimba mel, “Enim wu mbᵾ nga ti ndi, kng sipsip 100, ᵾt ropa tepa muⱡangga kᵾn, wote kng sipsip tenda ti, andpa mba tiki poⱡpa, pena pem ndam, kng sipsip puⱡ wu ei ndi, kng sipsip 99 wak ropa tila, mondpa kelpa mba, kng sipsip tenda ei, kandᵾp timp mint nimba, kurpa purum.
42015005	-
42015006	Mba kurpa kandpa tᵾpa kᵾn, tᵾpa pendᵾk ombil ila koma ropa mepa, rui mᵾi nimba, mepa manga kona omba kᵾn, elim nga wamp rᵾⱡaip tenda na, wamp puⱡ mbᵾ, wi ropa rukᵾr tᵾpa, nimba mel, ‘Na nga kng sipsip tenda ti, andᵾp mba tiki purum ni, kandᵾp tᵾp mep, ont nitim mel kᵾn, wamp mbᵾ elim kᵾn ambulk palk tᵾtᵾng,’ nitim.
42015007	Jisas ndi, nimba mel, “Na ndi, enim ik kupa kat kundᵾp nᵾnt. Ya mana nᵾtmin uⱡ ei mel ku, ambulk palk wamp kit ti, numan ropᵾl rorum ei kᵾn, wi muⱡ kona ila ambulk palk, ei mel ku nᵾtmᵾn. Wamp 100 kᵾⱡ, numan ropᵾl rok, pora nduk mormin nᵾk pilik mormᵾn. Ei mon! Wamp tenda ei mint, uⱡ kit mbᵾ etpa morum ni, numan ropᵾl rorum ei kᵾn, wamp ama ambulk palk tᵾtᵾm,” nitim.
42015008	Wote Jisas ndi, ik ek ti ropa, wamp mbᵾ, kundpa nimba mel, “Amp ti, elim ku silpa mong ruri kat, tepa muⱡangga kᵾn, ku mong ruri tenda ti, manga mukᵾr etpa, tᵾpa mana ndupa etᵾm ndam, wote namba uⱡ etmba? Ku meiya kandpa, manga brum mepa, kandᵾp timp nimba kᵾrᵾrᵾm.
42015009	Amp ni, elim nga ku mong mana purum kandpa tᵾpa kᵾn, elim nga wamp mbo na, kona tenda wamp na mbᵾ, wi ropa rᵾk tᵾpa, kundpa nimba mel, ‘Na nga ku mong ruri ti, mana purum ni, akup kurᵾp kandᵾp tint, nitim ila wamp mbᵾ kᵾn, ku moni puⱡ amp ei kᵾn, ambulk palk minal,’ nᵾtᵾng.
42015010	Wote Jisas ndi, wamp mbᵾ, kundpa nimba mel, “Na ndi, enim ik kupa kat kundᵾp nᵾnt. Ya mᵾi kona ambulk palk nᵾtmin uⱡ, to ei mel ku, wamp kit ti, numan ropᵾl rorum ei kᵾn, Got nga wi muⱡ kona anggelo mbᵾ, uⱡ i etᵾk, ambulk palk,” nᵾtmin.
42015011	Wote Jisas ndi, ik kat wamp mbᵾ, kundpa nimba mel, “Wu ti nga kangᵾm wu raⱡ mitim.
42015012	Kang wu akil ni ndi, tipam kundpa, nimba mel, ‘Na ndi, numan ti pᵾnt ei mel, nim ndi mel mbᵾ, kᵾmp tᵾkᵾn mat, kang wu komun ei ngukᵾn, na nga nguin mat, akup ngui!’ nitim. Wote tipam ndi, mel nimbᵾ, kᵾmp tᵾpa, kangᵾm wu raⱡ ngurum.
42015013	Kang wu akil ei nga ngurum mel nimbᵾ, tᵾkrᵾpa mint tᵾpa, mᵾk ropa wamp mbᵾ kᵾn, ku moni tᵾpa mepa, nung nimba, kona ruⱡ ronggᵾt muⱡimp nimba purum. Kona nila moⱡpa, ik pili napilpa, ku moni mepa purum mbᵾ, etpa pora ndurum.
42015014	Ku moni na mel nimbᵾ, etpa pora nduⱡnga kona nila, kump kun mam ti titim ila, kun kurum.
42015015	Wote, kang wu ni mba, kona ila wu ti nga kongun indimp nimba purum. Wu ni ndi, kang wu ei tᵾpa, elim nga kng makrᵾp indangga nimba, tᵾpa mundrum.
42015016	Kang wu ni mba kᵾndrᵾm mel, kng nimbᵾ mbin kᵾng mbᵾ, norung ni kandpa, ol tᵾmᵾng nurum. Wote, wamp na ti ndi, elim rᵾng na mat, nangga ngᵾk iting mel, kapⱡa mon.
42015017	Kang wu ni, akup numan kun kat kandpa, tᵾpa moⱡpa nimba mel, “Na nga tipam ei nga kongun wamp mbᵾ, rᵾng puⱡi tek mormin pᵾnt ei ka! Na ya ila mᵾn ndam, kump kun ndi kuⱡimp.
42015018	Nanim kelip, wuta kᵾn mbo rimp mel, ‘Na ndi, Got kᵾn wuta, nim raⱡ etᵾp, kit mundᵾr ei ka nimp.
42015019	Akup, na wu kai ti mon. Ei nga, na nim nga kangᵾm ei nin, mel kapⱡa mon. Na tᵾkᵾn nim nga kindmant kongun wu mel mundᵾn,’” nitim.
42015020	Nimba kᵾn, tipam murum kona nila elim purum. Mba nombuⱡa mam ila ruⱡ etpa pelinga, tipam moⱡpa kᵾndrᵾm mel, kangᵾm urum ni kandpa kᵾn, tᵾkrᵾpa omba, kangᵾm kanggᵾⱡpa, numan minal ngurum.
42015021	Kangᵾm ndi, tipam kundpa, nimba mel, ‘Na ndi, Got kᵾn nim kᵾn, kit mundᵾr. Ei nga, akup na wu kai ti mon. Nim ndi, na nim nga kangᵾm nin mel mon ei ka!’ nitim.
42015022	Wote tipam ndi, elim nga kongun wu nimbᵾ, wi ropa nimba mel, ‘Enim ndi, wal pᵾki kai ni kᵾⱡ, mek ok puk ndᵾi!
42015023	Puk kᵾn, kng kau waⱡ pela kai iti ti, tᵾk mek ok, rok kui yangina, tᵾn nombun moⱡpᵾn, ambuⱡpᵾn paⱡpᵾn muⱡamᵾn!’ nitim.
42015024	Tipam ndi, nimba mel, ‘Na nga kangᵾm wu ei, mba kurum nᵾmp pitmin ni mon! Kont moⱡpa, yant om ei nga rᵾng mam ti nok molk, ambulk palk muⱡamᵾn,’ nitim.
42015025	Kang wu kumna ni, ant ei kᵾn, kongun kona ila murum. Wote, mang kona uimp nimba, manga keta ila nondpa omba, pitim mel, wamp mat gita rok, denis etᵾk nᵾk, morung ni pitim.
42015026	Wote, kongun wu ti, wi ropa tᵾpa, waldpa nimba mel, ‘Wamp mbᵾ, namba elinga nᵾk mormin ei?’ nitim.
42015027	Kongun wu ni ndi, punt ropa nimba mel, ‘Nim nga ᵾngᵾn wu akil ni, yant om ila tipanᵾm ndi, kangᵾm om ei nga numan elinga kᵾn, kng kau waⱡ pela ti, ropa koim. Ei nambuⱡ emel, kangᵾm moⱡpa, kai mondpa, yant om ei nga em ei.’
42015028	Kang wu kumina ei ik ni pilpa kᵾn, popᵾⱡ kuⱡpa, manga ila mukᵾr pi napᵾpa, pena murum. Wote tipam ni, pena omba, kangᵾm ik mat kundᵾp namba, numan wang ndangga, nimba nitim.
42015029	Kang wu ni ndi, tipam kundpa, nimba mel, ‘Nambuⱡ emel, na ndi, nim nga kindmant kongun endᵾp puⱡ mba, pana mbᵾ ou ndupa omba purum. Na ndi, nim nga ik tᵾp, roi ndui nandᵾp et, ni ka! Nim ndi, na kng meme waⱡ na ti, ngana kᵾn, na nga wamp puⱡ mbᵾ kᵾn kep, koip nomp, numan kai pilip iti natᵾt mon, ni ka!
42015030	Wote, nim nga kangᵾm wu ei ndi, mel mbᵾ mepa mba, amp wapra mbᵾ kᵾn, etpa pora ndupa pendpa, wote aldpa, yant om. Ei nga, kng kau waⱡ pela ti, rok koindkᵾn itᵾn ye!’ nitim.
42015031	Wote, tipam wu ni ndi, kangᵾm wu kumina ni kundpa, nimba mel, ‘Nim ya na kᵾn, rᵾk rᵾk rᵾp rokᵾn morᵾn, ni ka! Na nga mel tetᵾm mbᵾ pora mel, nim nga mbᵾ mint tetᵾm.
42015032	Wote, kang wu ei mba, kurum nda nimbun pitmin ni, akup kont moⱡpa, yant om. Ei nga, numan kai pilpᵾn, ambuⱡpᵾn paⱡpᵾn nᵾmp tamin,’” tipam ndi nitim.
42016001	Jisas ndi, elim nga kitip kᵾni wu ni kᵾⱡ, kundpa nimba mel, “Ku moni ᵾmbrᵾm wu ti, elim nga wu ti ndi, kongun rᵾp inditim. Ei kᵾn, wu mat ndi ok, ku moni ᵾmbrᵾm wu kunt rok, nᵾk mel, ‘Nim nga kongun rᵾp wu ei ndi, ku moni mbᵾ etpa nᵾwᵾ pora ndunᵾm ei ka!’ nᵾtᵾng.
42016002	Wote, ku moni ᵾmbrᵾm wu ni, elim nga kongun rᵾp inditim wu wi ropa, kundpa nimba mel, ‘Nambuⱡ emel, nᵾkᵾn nim uⱡ etᵾn mbᵾ, na kundᵾk nilingina pᵾnt. Na nga mel mbᵾ pora, nim nga ki ila tetᵾm mbᵾ nga punt rokᵾn, tᵾkᵾn kun indi. Nim akup kongun wu muⱡi nᵾmbᵾⱡᵾn!’ nitim.
42016003	Wote, kongun rᵾp wu ni, elim nimba mel, ‘Na nga kongun rᵾp endᵾt wu nuim ei ndi, na makrᵾnᵾm pᵾnt ei nga kindmant kongun mᵾi apᵾp rop, itimp mel kapⱡa mon. Na ndi, wu mat, ku moni nguing nimp uⱡ ei, pipil enim.
42016004	Akup na uⱡ ti, itimp ei mel pᵾnt. Na nga wu nuim ei ndi, na makrᵾm ei kᵾn, wu mbᵾ ndi, na mek, enim nga manga mbila ping,’ nitim.
42016005	Nimba pilpa kᵾn, wu tenda tenda nimba, elim nga wu nuim ei nga punt mondrung wu mbᵾ, wi rurum ila orung. Wote wu ti, kuimp tepa urum ni, waldpa nimba mel, ‘Nim ndi, na nga wu nuim ei nga punt namba iti mundrᵾn?’ nitim.
42016006	Wote, wu ni ndi, nimba mel, ‘Wel ming 100 tit ei ka!’ nitim. Wote, kongun rᵾp wu ni ndi, nimba mel, ‘Nim pepa ongum ngᵾnt ei ndi, nim nga punt morum ei nga, tᵾkᵾrkᵾn mana molkᵾn, 50 nᵾkᵾn, mon rokᵾn mundi!’ nitim.
42016007	Wote, wu ti urum ila, kongun rᵾp wu ni ndi, waldpa nimba mel, ‘Nim nga punt namba iti norum?’ nitim. Wu ni ndi, nimba mel, ‘1000 ming wit morum,’ nitim. Kongun rᵾp wu ni ndi, wu ni, kundpa nimba mel, ‘Nim pepa ongum ngᵾnt ei ndi, punt 800 nᵾkᵾn, mon rokᵾn mundi,’ nitim.
42016008	Wote, wu nuim ni ndi, kongun wu ni itim uⱡ ni kᵾⱡ, kandpa mbi ndupa kᵾn, kongun rᵾp itim wu ni, kai nitim. Uⱡ ei, nambuⱡ emel, kongun rᵾp wu ei ndi, wamp mbᵾ mel punt mondrung mbᵾ, mepa mana omba mon ngurum. Uⱡ itim ei ndi, elim numan ngeing nimba itim. Wu mat ndi, ya mᵾi kona ila uⱡ mbᵾ nga minal, peng goiya tᵾk, enim nga kongun elpa elpa mbᵾ, pip rok etᵾk, mek puk kᵾn, rᵾⱡang ila mormin wamp mbᵾ, rok mana ndurmin,” nitim.
42016009	Na ndi, enim ik kupa kat kundᵾp nᵾnt. Ya mᵾi kona ila ku moni mel kit ei, enim ndi, tᵾk ambulk kᵾn, wamp mbᵾ tᵾk rapᵾndᵾⱡngina, enim numan ngormᵾn. Wakᵾt ui tila, ku moni ambᵾrmin uⱡ ei, pora nim kᵾn, uⱡ nga kᵾnt nga kona ei, ik tᵾk rapᵾndrᵾng wamp mbᵾ ndi, enim rawe etᵾk ting.
42016010	Wote, wamp nam ti ndi, mel kel mbᵾ rᵾp etpa kai mondum ndam, wote mel ou mbᵾ, kapⱡa rᵾp kai etmba. Wamp ti ndi, mel kel mbᵾ kᵾn, uⱡ kun mat iti natᵾm ndam, wote mel ou mbᵾ kᵾn, uⱡ kun mat iti natᵾmba ku.
42016011	Ya mᵾi kona ila, ku moni mel kit ei, wamp ti ndi, rᵾp etpa kit mondum ndam, wote wamp nam ndi, Got nga kongun uⱡ kupa mbᵾ nangga, rᵾp etpa kai mondᵾmba?
42016012	Wote enim ndi, wamp mat nga mel mbᵾ, rᵾp indi nandᵾng ndam, wote enim mel mbᵾ nam ndi ngumba?
42016013	Wamp ti ndi, kongun wu raⱡ nga kongun kindmant rak ndi nandᵾmba. Kongun wu ti, numan ngum ndam, kongun wu ti numan ngui ngangᵾmba. Kongun tila ik kum tem ndam, tila tᵾpa mbuⱡ ngumba. Enim Got nga kongun etᵾk, wote ku moni ei kᵾn, rak nduk kongun iti nᵾtᵾi mon!” nitim.
42016014	Perisi wu mbᵾ, ku moni mint numan ngurmin uⱡ ei ndi, Jisas nga nitim ik ei, tᵾk ik kuldᵾtᵾm.
42016015	Wote Jisas ndi, Perisi wu mbᵾ, kundpa nimba mel, “Enim numan ei ndi, pitmin uⱡ ei, wamp mbᵾ ndi, enim uⱡ kun mbᵾ, etmin nᵾk, pileing nᵾk pᵾtmᵾn ei ka! Wote Got ndi, enim nga mundmong ila, uⱡ mo ropa petᵾm uⱡ kᵾⱡ pᵾtᵾm. Wamp ndi, uⱡ kai mat nᵾk pᵾtmᵾn kᵾⱡ, Got nga kuimp keta ila, uⱡ kit kᵾⱡ etmin.
42016016	Mi ik na, painui wu mbᵾ nga ik na mbᵾ, Jon wamp nu tindi wu ei murum ei kᵾn titim. Got nga wamp tᵾpa mumuk rui rᵾnang kai ik ei, Jon puⱡ mondᵾp, kongun itim ei kᵾn, mᵾi kona mbila pora purum. Got nga wamp tᵾpa mumuk rui kona ila wamp mbᵾ pora, ronduⱡ mundᵾk, rukᵾr mbin nᵾtᵾng.
42016017	Muⱡ mᵾi raⱡ pora nimba, wote Got nga mi ik kel kot, ama pora ni nanᵾmba,” nitim.
42016018	Jisas ndi, ik ti nimba mel, “Wu nam ti ndi, elim nga amp ei, wak ropa ndupa mundpa kelpa kᵾn, amp elpa ti tᵾm ndam, wu ei, wapra nga uⱡ etmba. Wu ti nga amp ti, unt wak ropa ndupa mundpa kitim ti, wote wu ti tᵾm ndam, wu ei, wapra nga uⱡ ku etmba,” nitim.
42016019	Wote Jisas ndi, ik ti, nimba mel, “Unt wu mel pi ti murum. Rᵾk rᵾk mel eng nui kai mbᵾ mint raⱡpa, wal pᵾki kunt mbᵾ mint, pakᵾpa murum. Ant mbila rᵾk rᵾk rᵾng kai mbᵾ mint, nomba murum.
42016020	-
42016021	Wu mel pi ei nga manga keta puⱡ puⱡ kumba pena orunga, wu kurpa ti murum. Wu kurpa ei nga mbi ei Lasarus. Wu mel pi ei nga rᵾng na mat nomba itim kᵾn, rat pol ila mana mba itim mbᵾ, aprᵾp tᵾp nomp elimba, nimba pitim. Kᵾng iti etpa mema ropa itim mbᵾ, owa mbᵾ ndi ok, pen tek nok etᵾng.
42016022	Wote Lasarus ni, kurum ila, anggelo mat ndi ok, tᵾk mek, muⱡ kona Eiparam kᵾn, rᵾp rok mondrung. Wote, wu mel pi ni kurum ila, tᵾk anggᵾtᵾng ku.
42016023	Wu mel pi ni, koⱡpa mba kᵾn, wamp kolk puk, mindil mam mbᵾ nok mormin kona ila mba, mindil nomba moⱡpa, tᵾpa oⱡa ndupa kᵾndrᵾm mel, Eiparam ni Lasarus raⱡ, rᵾp rokᵾⱡ, ruⱡ etkᵾⱡ morunggil.
42016024	Wu mel pi ndi, wi ropa nimba mel, ‘Wuta Eiparam ye! Nim ndi, na kont kulkᵾn, Lasarus kundkᵾn nana kᵾn, ki ila nu kot mondpa, mepa omba, na nga keta anmbil ila, oi ndangga kᵾn, keta anmbil ei koma tiyangga! Na ya ndip ila moⱡᵾp, mindil mam ti nont ei ka!’ nitim.
42016025	Wote Eiparam ndi, wu ni, kundpa nimba mel, ‘Kang wu ye! Nim kont murᵾn ni kᵾn, mel kai mbᵾ mint, ᵾmbrᵾn ni pili. Lasarus mel kit mbᵾ mint ᵾmbrᵾm. Akup ya kona ila, Lasarus numan kai pilpa morum. Wote, nim mindil kit nokᵾn morᵾn.
42016026	Wote uⱡ ti, Got ndi itim ei, enim mormᵾn kona ei kᵾn, ya tᵾn mormᵾn kona raⱡ nga rᵾk ila, ruⱡ mam ti petᵾm. Ya orunga mormᵾn wamp mbᵾ ndi kapⱡa, ru ei puⱡa rok, int orunga uing mel kapⱡa mon. Wote, int orunga mormᵾn wamp mbᵾ ndi, ru ei puⱡa rok, ya orunga uing mel kapⱡa mon ku.’
42016027	-
42016028	Wote, wu mel pi ni ndi, nimba mel, ‘Wuta Eiparam ye! Nim ndi, kapⱡa Lasarus tᵾkᵾn mundana, na nga wuta nga mang kona mba, na nga wu ᵾngᵾnᵾl 5 kat mormᵾn kᵾⱡ, kundpa nangga kᵾn, pilik uⱡ ⱡawa etmin mbᵾ, tᵾk kᵾn etᵾk muⱡeing. Tᵾpa kawa ndangga, wote wu kᵾⱡ ok, ya kona ila mindil mam mbᵾ, nuing ei mon!’ nitim.
42016029	Wote Eiparam ndi, punt ropa nimba mel, ‘Moses nga mi ik na, painui wu mbᵾ nga mi ik na mbᵾ pora, tetᵾm ei kapⱡa, wu mbᵾ kum tek piling,’ nitim.
42016030	Wu mel pi ni ndi, punt ropa, Eiparam kundpa, nimba mel, ‘Nim nᵾn ik ei kapⱡa mon. Wamp korung ti, on etᵾk pendᵾtᵾng ei, ⱡoporpa mba wu kᵾⱡ mormin ila pum ndam, wu kᵾⱡ ndi kandᵾk, numan ropᵾl ruing,’ nitim.
42016031	Wote Eiparam ndi, wu ni, kundpa nimba mel, ‘Wamp mbᵾ ndi, Moses na, painui wu mbᵾ nga mi ik mbᵾ, pilik pep rui narᵾng ndam, wote wamp on etᵾk pendᵾtᵾng ti, on kona ila ⱡoporpa pum ei kandᵾk kᵾn, mondᵾk pili nᵾpᵾling mon, ei ka!’” nitim.
42017001	Jisas ndi, kitip kᵾni wu kᵾⱡ, kundpa nimba mel, “Uⱡ elpa elpa mat omba, wamp mbᵾ tangga kᵾn, uⱡ kit mbila mana ping. Wamp nam ti ndi, uⱡ kᵾⱡ em wamp ei, mong tᵾmba ei ka!
42017002	Wote, wamp nam ti ndi, na nga kangambuⱡa kel ti, etpa uⱡ kit mur ila mana ndum ndam, wamp ei, ku mam ti, kan kuⱡpa nuim kan ila rumᵾndpa tᵾpa, num kuta ila ropa mana ndumba an. I etmba uⱡ ei nga, wamp mbᵾ, en enim rᵾp etᵾk, kai mondᵾk muⱡᵾi!
42017003	Ʉngᵾn uⱡ kit mat, etpa moⱡum ndam, nim ndi, kundkᵾn nana kᵾn, tᵾpa kun etpa numan ropᵾl ropa tangga kᵾn, nim ndi, uⱡ kit mbᵾ wak rundi!
42017004	Wote, ᵾngᵾn wamp ei, nim kᵾn uⱡ kit 7 ant tenda ila em ndam, ᵾngᵾn nim kᵾn yant omba 7 ila tangga kᵾn, elim nga uⱡ kit em mbᵾ, kont kuⱡpa tangga! Nim ndi, uⱡ kit em nit mbᵾ, wak rundi!” nitim.
42017005	Nombuⱡa rung wu nimbᵾ, Jisas kundᵾk nᵾk mel, “Nim ndi, tᵾn nga mondpa pili uⱡ ei, etkᵾn ou indᵾn ka!” nᵾtᵾng.
42017006	Wote Jisas ndi, nombuⱡa rung wu ni kᵾⱡ, kundpa nimba mel, “Enim nga mondpa pili ei, nde mastat mong kel mel, kapⱡa em ndam, nde kᵾⱡ kundᵾk, puⱡ pᵾkᵾ rᵾnggᵾⱡa, rokᵾn pukᵾn, num kuta ila ᵾnggᵾli! Nangina, wote enim nga nᵾng ik ei mel, ‘Nde kᵾⱡ kapⱡa, pep romba!’” nitim.
42017007	Wote Jisas ndi, nimba mel, “Wu ti ndi, elim nga kongun wu ti, tᵾpa mundangga mba, kongun kona ila mᵾi apᵾp romba, muna mba, kng sipsip rᵾp etpa andpa, mang kona om ei kᵾn, elim nga wu nuim ei ndi, nimba mel, ‘Nim tᵾkᵾrkᵾn okᵾn, ila molkᵾn, rᵾng nui!’ nimba ei? Ei mon!
42017008	Wu nuim ei ndi, kongun wu ei, kundpa nimba mel, ‘Na nga rᵾng mbᵾ tᵾkᵾn kun endkᵾn, nim nga kan mum ei, tᵾk gi tᵾkᵾn ralkᵾn, na nga rᵾng mbᵾ, ro rokᵾn, mek okᵾn ngana, na unt rᵾng na, nu na mbᵾ neimp. Wote, nim nu na, rᵾng na mbᵾ nᵾn.’
42017009	Wu nuim ei ndi, elim nga kongun wu elim nitim uⱡ kᵾⱡ, pep ropa itim ei nga, wu nuim ei, angge ni nᵾndᵾtᵾm, mon.
42017010	Uⱡ to ei mel ku, Got ndi, enim uⱡ mat iteing nimba ngum ndam, kongun mbᵾ etᵾk, pora ndukᵾn, nᵾk mel, ‘Tᵾn kongun wamp kit kᵾⱡ nᵾi! Tᵾn uⱡ enmin mbᵾ, kindmant kongun mint etᵾp mormin, nᵾi!’” nitim.
42017011	Wote Jisas ni, Jerusalem nombuⱡa mam nila mba, pilpa purum. Mba Galili kᵾn, Sameriya kona raⱡ nga rᵾk ting ila purum.
42017012	-
42017013	Jisas ni omba, kona tila oⱡnga kᵾn, kint pombuⱡma wu 10 kat ndi, Jisas urum nombuⱡa mam nila ok, kandᵾk tᵾtᵾng. Wu ni kᵾⱡ ok, ruⱡ etᵾk anggilik, Jisas ni, ronduⱡ wi rok nᵾk mel, “Wu Nuim ye! Nim ndi, tᵾn kont kun ka!” nᵾtᵾng.
42017014	Wote Jisas ndi, wu ni kᵾⱡ, kandpa kᵾn, kundpa nimba mel, “Enim nga kᵾng mbᵾ, mek puk, wu pris kᵾⱡ, ora ndui!” nitim. Ni kᵾn, mbin nᵾk, nombuⱡa ruk ting ila puⱡnga, wu ni kᵾⱡ nga kᵾng mbᵾ kai elinga, kelik purung.
42017015	Wote, wu 10 kᵾⱡ nga tenda ti ndi, elim nga kᵾng kᵾⱡ kᵾndrᵾm mel, kᵾng kᵾⱡ kai murum ila, kelpa yant omba, wi ronduⱡ mundpa ropa, Got nga mbi paka rᵾndrᵾm.
42017016	Wote, wu ni mba, Jisas ᵾnggᵾtᵾm kona nila, mura ropa mondpa rumᵾⱡi pepa, Jisas nga kᵾmp puⱡ ila mba pitim. Wu ei, Sameriya kona ila urum.
42017017	Wote Jisas ndi, wu ni, kundpa nimba mel, “Wu 10 kᵾⱡ nga kui ei, kapⱡa em nᵾmp pint ni ka! Wote, akup wu 9 kᵾⱡ, nᵾl mormᵾn?
42017018	Wu mat yant ok, Got nga mbi paka runding ui nawᵾng ei ka! Kona elpa ila wu tenda ei mint, yant om kant ei ka!” nitim.
42017019	Jisas ndi, wu ni, kundpa nimba mel, “Nim nga mondpa pili uⱡ ei ndi, ninim etpa, kapⱡa endnim. Nim oⱡa anggilkᵾn pi!” nitim.
42017020	Wote, Perisi wu nimbᵾ ndi, Jisas waldᵾk, nᵾk mel, “Got nga wamp tᵾpa mumuk rui uⱡ ei, nant kᵾn omba nda?” nᵾtᵾng. Jisas ndi, ik nᵾtᵾng ni, punt ropa nimba mel, “Got nga wamp tᵾpa mumuk rui uⱡ ei, wamp na ni mel ti wangga, enim mong raⱡ ndi, kᵾni nᵾkᵾning mon.
42017021	Wamp ti ndi, nimba mel, ‘Got nga wamp tᵾpa mumuk rui uⱡ ei, noi ila tetᵾm, muna ya ila morum,’ ni nᵾning mon. Nambuⱡ emel, Got nga wamp tᵾpa mumuk rui uⱡ ei, enim kᵾn ya rᵾk ila omba, tepa pora ndurum,” nitim.
42017022	Wote Jisas ndi, elim nga kitip kᵾni wu ni kᵾⱡ, kundpa nimba mel, “Wote, ui ti ekit om ei kᵾn, Muⱡᵾl Wu Kupa ei nga ui ei, kᵾnmin nᵾk, numan minal ngᵾk muⱡing. Wote enim ndi, ui ei kᵾni nᵾkᵾning.
42017023	Wote, wamp mat ndi, enim kundᵾk, nᵾk mel, ‘Wu ei noi ila morum, muna ya ila morum.’ I nᵾng ndam, wote wamp mbᵾ nga nᵾng ik ei, enim pep rok, pi nᵾpᵾi mon!
42017024	Enim kandᵾk pᵾtmᵾn ni ka! Kona kiraipa etᵾm ei kᵾn, oⱡa muⱡ ei pora rᵾⱡang purum ni ka! Uⱡ ni mel ku, Muⱡᵾl Wu Kupa ei, om ei kᵾn, wamp mbᵾ pora, kandᵾk pilik iting.
42017025	Wote Muⱡᵾl Wu Kupa ei, unt mindil nomba, mbun koma ropa etmba. Akup ui nga wamp mbᵾ ndi, wu ei tᵾk mbuⱡ nguing.
42017026	Unt wamp mbᵾ molk, wu Nowa murum ei kᵾn, etᵾng uⱡ ei mel ku, akup Muⱡᵾl Wu Kupa omba, ei nga, wamp mbᵾ ndi, uⱡ ei mel ku iting.
42017027	Unt wamp mbᵾ, rᵾng nok, nu nok, kang amp tᵾndᵾk etᵾk moⱡina, Nowa omba, okak manga ila mukᵾr purum. Mᵾi ila nu oⱡa omba, wamp mbᵾ, ropa nu wᵾnggᵾrᵾm.
42017028	-
42017029	Wote akil tepa, Lot murum ei kᵾn, wamp mbᵾ molk, uⱡ mbo tenda ei mel ku etᵾng. Rᵾng nok, nu nok, mel mbᵾ rarᵾp rok, int yant tᵾk, pana kongun etᵾk, manga rakᵾk etᵾk moⱡina, Lot ni, Sorum kona ila wak ropa puⱡnga, ant tenda ila, ku kundi na, ndip na mbᵾ ndi, wi muⱡ ila kona ndamᵾng mel mana omba, wamp mbᵾ ndip ndi, nomba pora ndurum.
42017030	Muⱡᵾl Wu Kupa ei ndi, yant omba ei kᵾn, unt uⱡ itim ei mel ku, wote uⱡ i iting.
42017031	Ant tenda ei kᵾn, wu ti mba, manga im oⱡa orunga moⱡpa kᵾn, elim nga mel mbᵾ, manga mukᵾr tem ndam, wote murᵾk mba, kapⱡa ti natᵾmba. Uⱡ ei mel ku, wamp ti pana kongun kona ila mba, moⱡum ndam, wote mang kona yant ui nawᵾmba.
42017032	Lot ambᵾm ndi, elim nga mel mbᵾ nga tᵾpa pendpa yant ndupa kᵾndrᵾm uⱡ ei, akup enim numan tᵾk mundᵾk pilᵾi!
42017033	Wote, wamp nam ti ndi, elim nga kᵾng orunga mint, nimba pilim ndam, kont mba mul uⱡ ei wak romba. Wote, wamp nam ti ndi, na nga nimbᵾ pilpa, elim nga kᵾng orunga, pili napilim ndam, wamp ei, kont mba mul uⱡ ei, kapⱡa tᵾmba.
42017034	Na ndi, enim kundᵾp nᵾnt an! Rumbuldi wamp raⱡ manga rat pol tenda ila ur piyanggila kᵾn, wamp ti, tᵾpa mepa mba kᵾn, wamp ti, wak romba.
42017035	-
42017036	Wote amp raⱡ, oka pek rokᵾⱡ muⱡanggila kᵾn, amp ti, tᵾpa mepa mba kᵾn, amp ti, wak romba. [Wote wu raⱡ, kongun kona ila etkᵾⱡ muⱡanggila kᵾn, wu ti tᵾpa mepa mba kᵾn, wu ti wak romba,” nitim.]
42017037	Wote, kitip kᵾni wu ni kᵾⱡ ndi, Jisas ni, waldᵾk nᵾk mel, “Wu Nuim ye! Nim nᵾn uⱡ kᵾⱡ, kona nant ila omba?” nᵾtᵾng. Jisas ndi, yant ndupa, punt ropa nimba mel, “Kui ti koⱡpa purpa, tetᵾm kona ila, kᵾi tap mbᵾ ok, num petmᵾn,” nitim.
42018001	Jisas ndi, ik ek ropa, kitip kᵾni wu ni kᵾⱡ kundpa, wamp mbᵾ rᵾk rᵾk atinga reing nimba, mbo inditim. Wote wamp mbᵾ, enᵾmp kuⱡi nᵾⱡᵾi nitim.
42018002	Jisas ndi, nimba mel, “Wu Jas ti, kona peng tila murum ei, Got nga mundmong indi nandpa, wote wamp mbᵾ nga nimba numan tᵾpa mundi namᵾndpa itim.
42018003	Amp wiya ti, kona peng ila murum. Amp ei, rᵾk rᵾk wu jas ei, murum kona nila omba, wu jas ei, kundpa nimba mel, ‘Na nga el puⱡa wu ei, na etpa kit mondᵾmba enim. Nim ndi, na tᵾkᵾn rᵾpᵾndᵾn nᵾmp ont,’” nitim.
42018004	Unt, wu jas ei ndi, amp ei, tᵾp rᵾpᵾndi nᵾpᵾndimp nimba pitim. Wote akᵾk tᵾpa, wu jas ei, pitim mel, “Na Got kᵾn mundmong iti natᵾnt ku, wamp mbᵾ nga numan tᵾp mundi namᵾndᵾnt ku ei ka!
42018005	Wote amp ei, (wam wu ei kurum,) rᵾk rᵾk na mbun ngumba pᵾnt ei, kuimp tep tᵾp rᵾpᵾndamp. Wote rᵾk rᵾk, na munt ila mint wangga kᵾn, elim nga ik ei, na pilip enᵾmp kuⱡimp,” nitim.
42018006	Wu Nuim ei ndi, nimba mel, “Enim wu jas kit ei, na ik ei, kum tek pilᵾi!
42018007	Akup, Got nga wamp mak ropa, elim titim kᵾⱡ, rumbuldi rᵾngmᵾ raⱡ, Got elim kᵾn, ka eng ndam, Got ndi, wamp mbᵾ, tᵾpa rᵾpᵾndi napᵾndᵾmba ye! Wote Got ndi, wengᵾndupa wamp mbᵾ, tᵾpa rapᵾndᵾmba ei? Ei mon!
42018008	Na ndi, enim kundᵾp nᵾnt. Got ndi, enim tᵾkrᵾpa mint tᵾpa rapᵾndᵾmba. Wote Muⱡᵾl Wu Kupa om ei kanᵾmba, mᵾi kona ila wamp mbᵾ, mondᵾk pilik mormin, muna mon nda, uⱡ ei kanᵾmba?” nitim.
42018009	-
42018010	Wamp mat ndi, en enim wamp kun kai mbᵾ nᵾk kᵾn, wamp mat kit nᵾk pᵾtmᵾn. Uⱡ ei nga Jisas ndi, ik ek kat ropa, wamp mbᵾ nimba mel, “Wu raⱡ manga wingti ila atinga ruinggil, pilkᵾⱡ purᵾnggil. Wu ti, ku moni takis titim. Wu ti, Perisi wu ei kᵾn purᵾnggil.
42018011	Perisi wu ni, manga wingti ila mukᵾr omba anggilpa, numan ila atinga ropa, nimba mel, ‘Na wu mat kᵾn kapⱡa mon. Uⱡ ei nga, Got nim kᵾn angge nᵾnt. Wu mat kindᵾp nok, uⱡ kit mbᵾ etᵾk, wapra rok etmin. Na uⱡ mbᵾ, iti natᵾt. Ku takis tᵾtᵾm wu ei mel, na mon.
42018012	Kor ou mbila pora, ant raⱡ to rop pendᵾp kᵾn, rᵾng mowi mor. Na ndi, mel mbᵾ kandᵾp tᵾp kᵾn, rᵾk ila kᵾmp tᵾp 10 mel, Got nim ngur,’ nitim.
42018013	Wote, ku takis tᵾtᵾm wu ni, manga wingti ila mukᵾr omba, ruⱡ etpa anggilpa, mᵾi kandpa moⱡpa, pepil ombil ila ⱡurwa ropa nimba mel, ‘Got ye! Na uⱡ kit mbᵾ nga puⱡ wu ei ka! Nim ndi, na kont kuⱡi!’ nitim.
42018014	Wote Jisas ndi, wamp mbᵾ, kundpa nimba mel, “Ku takis titim wu ei, atinga ropa pora ndupa, mang kona purum ei, Got nga kuimp keta ila wu kun ei murum. Perisi wu nga mbi kit murum. Uⱡ ei nambuⱡ emel, wamp mat ndi, en enim nga mbi paka rondung ndam, wamp mbᵾ Got ndi, ropa mana ndumba. Wamp mat ndi, en enim nga kᵾng orunga, mana nduk moⱡᵾng ndam, wamp ei nga mbi Got ndi, paka rondᵾmba,” nitim.
42018015	Wamp mat ndi, en enim nga kangambuⱡa nana mbᵾ mek, Jisas murum kona nila orung. Wote kangambuⱡa mbᵾ, Jisas ndi, ki oⱡa ndupa, peng mbila ambᵾⱡangga, nᵾk pilik mek orung. Wote, kitip kᵾni wu kᵾⱡ ndi, wamp mbᵾ uⱡ i etᵾk orung, ni kandᵾk, wamp mbᵾ, ik mura ngurung.
42018016	Wote Jisas ndi, kangambuⱡa mbᵾ wi ropa, elim mor ila nondpa, wᵾi nimba kᵾn, elim nga kitip kᵾni wu kᵾⱡ, kundpa nimba mel, “Enim ndi, kangambuⱡa mbᵾ, wak rangina, ya na mor ila weing, imp muⱡi nᵾmbᵾⱡᵾi! Got nga wamp tᵾpa mumuk rui uⱡ ei, ya kangambuⱡa kel mbᵾ mel, numan pilᵾng uⱡ ei kapⱡa,” nitim.
42018017	Wote Jisas ndi, nimba mel, “Na ik kupa kat enim kundᵾp nᵾnt an. Wamp nam ti ndi, Got nga wamp tᵾpa mumuk rui uⱡ ei, kangambuⱡa kel mel ralk molk, ti natᵾng ndam, wamp ei, Got nga wamp tᵾpa mumuk rui kona ila, rukᵾr kapⱡa pi napᵾmba, mon!” nitim.
42018018	Wote, Jura wu mel pi ti ndi, Jisas waldpa, nimba mel, “Ik mbo wu kai ye! Na ndi, nambuⱡ etᵾp moⱡᵾp, uⱡ nga kᵾnt nga kont mba mul uⱡ ei, kandᵾp timp nda?” nitim.
42018019	Jisas ndi, wu mel pi ni, kundpa nimba mel, “Nambuⱡ emel, na wu kai nᵾn? Got tenda ei mint, kai morum.
42018020	Nim Moses nga mi ik kᵾⱡ, pilkᵾn pora ndurun ni ka! Wu ti nga amp ei kᵾn, wapra rui uⱡ ei mon. Wamp ti rok kundi uⱡ ei mon. Kindᵾp nui uⱡ ei mon. Ik kol rui uⱡ ei mon. Tipanᵾm manᵾm raⱡ tᵾkᵾn, ou ndukᵾn, ik nᵾnggil ei, pilkᵾn pep rokᵾn iti!” nitim.
42018021	Wote, wu mel pi ni ndi, nimba mel, “Na kel kᵾn moⱡᵾp ur ui ei, on akup ya mor ei kᵾn, mi ik mbᵾ pora, na pep rop ket,” nitim.
42018022	Wu mel pi ni nga ik nitim kᵾⱡ, Jisas pilpa kᵾn, wu mel pi ni, kundpa nimba mel, “Nim mel tenda ti nga mon ndurum ei ka! Nim nga mel tekᵾn morᵾn mbᵾ, wamp mat kᵾn, mel rarᵾp rokᵾn, ku moni yant tin mbᵾ ndi, wamp kurpa mbᵾ, kᵾmp tᵾkᵾn ngui! Nim uⱡ i in ei ndi, wi muⱡ kona ila, nim wu nuim muⱡin. Uⱡ i etkᵾn kᵾni, wote nim ndi, na punt mel kandkᵾn, pep rokᵾn ui!” nitim.
42018023	Jisas nga nitim ik kᵾⱡ, wu mel pi ni pilpa, numan orunga mbun titim. Uⱡ ei, nambuⱡ emel, wu ei kng mel ou ndupa tepa murum ei nga pitim.
42018024	Jisas ndi, wu mel pi ni, mbun titim uⱡ ni, kandpa kᵾn, nimba mel, “Wamp nam ti, mel puⱡi tepa moⱡum ndam, Got nga wamp tᵾpa mumuk rui uⱡ ila rukᵾr mba, uⱡ ei nga mbun etpa tetᵾm.
42018025	Kng kamel ei, gal ruri nombuⱡa ila rukᵾr mba, uⱡ ei kapⱡa mba. Wamp tᵾpa mumuk rui uⱡ ila kng mel mbᵾ, tepa moⱡum wamp ei, mindil nomba rukᵾr mba.” nitim.
42018026	Jisas ndi, ik nitim kᵾⱡ, wamp mbᵾ ndi pilik molk, nᵾk mel. “Wote, ei mel ndam, Got ndi, wamp nam mel ti, etpa tᵾmba nda?” nᵾtᵾng.
42018027	Wote Jisas ndi, nimba mel, “Wamp ndi, iti nᵾtᵾng uⱡ mbᵾ, Got ndi, kapⱡa etmba,” nitim.
42018028	Wote Pita ndi, Jisas kundpa, nimba mel, “Tᵾn nga mᵾi mang kona na, mel na mbᵾ wak ropᵾn, nim pep rop ᵾmᵾn ei, tᵾn namba mel ei timin nda?” nitim.
42018029	-
42018030	Jisas ndi, kitip kᵾni wu kᵾⱡ kundpa, nimba mel, “Na ndi, enim ik kupa ti, kundᵾp nᵾnt, wamp mat ndi, Got nga wamp tᵾpa mumuk rui uⱡ ei nga pilik kᵾn, en enim nga amp kangambuⱡa na, mang kona mel mbᵾ kᵾn, tipamᵾl mamᵾl wamp na, ᵾngᵾnᵾl kimᵾnᵾl mbᵾ pora, wak rong ndam, Got ndi, wamp kᵾⱡ, ya mormin ui ei kᵾn, mel ou ndupa ngumba. Unt mᵾi kona ila molk, kng mel kandᵾk tᵾtmᵾn mbᵾ, mel mon. Wote, ui mam ei kᵾn, wamp rᵾk rᵾk kont mba mul uⱡ ei ngumba,” nitim.
42018031	Wote Jisas ndi, elim nga kitip kᵾni wu 12 ni kᵾⱡ, tᵾpa mepa puⱡnga, kona waka tila moⱡina kᵾn, wu kᵾⱡ kundpa, nimba mel, “Enim pilᵾi! Akup tᵾn Jerusalem kona peng ou ila mbin. Ila painui wu mbᵾ ndi, unt ik pai nok nᵾk, rok pendᵾtᵾng ik ni kᵾⱡ, akup Muⱡᵾl Wu Kupa ei kᵾn, omba kupa etmba.
42018032	-
42018033	Muⱡᵾl Wu Kupa ei, wu mat ndi, mek puk, mbo wu rᵾⱡaip kat ngangina kᵾn, wu mbᵾ ndi, Muⱡᵾl Wu Kupa ei, ik raka rondᵾk, nᵾk kit mondᵾk, kuimp kulwa ila ol rok, kan puⱡa rok, rok kunding. Wote, rumbᵾⱡ raldika omba pangga kᵾn, ⱡoporpa, wote kont moⱡmba,” nitim.
42018034	Wote, kitip kᵾni wu ni kᵾⱡ, Jisas ik nitim ei nga puⱡ ti, ama pilik kun iti natᵾtᵾng. Ei nambuⱡ emel, wu ni kᵾⱡ nga numan orunga, piral ni nᵾndᵾtᵾm.
42018035	Jisas ni omba, Jeriko kona peng kel nila nondpa oⱡnga, nombuⱡa mam ᵾldᵾ ila mong ti, wu ti murum ei ndi, wamp ok purung mbᵾ kᵾn, mel mat mawa etpa murum.
42018036	Wamp mam ti, orung ila kum tepa pilpa moⱡpa, wamp mbᵾ, waldpa nimba mel, “Wamp mbᵾ ye! Namba uⱡ ti enim nda?” nitim.
42018037	Wamp mbᵾ ndi, mong ti wu ni, kundᵾk nᵾk mel, “Nasaret kona ila wu Jisas ni onum,” nᵾtᵾng.
42018038	Ni kᵾn, mong ti wu ni ndi, ronduⱡ ke nimba, wi ropa, nimba mel, “Jisas, Nim Depit nga kangᵾm ye! Na kont kun ka!” nitim.
42018039	Wamp kuimp tek nombuⱡa mam ila orung nimbᵾ ndi, mong ti wu ni, ik mura ngᵾk, raka nimba muⱡangga!” nᵾtᵾng. Wote, mong ti wu ni, pilpa kelpa, ke ronduⱡ wi ropa nimba mel, “Nim Wu Depit nga kangᵾm ye! Nim na kont kun ka!” nitim.
42018040	-
42018041	Wote, Jisas omba anggilpa, wamp mbᵾ kundpa, mong ti wu ei, ki ambulk mek, elim mor ila wᵾi nitim. Wote, mong ti wu ni, mek nondpa oⱡina, Jisas ndi, wu ni, waldpa nimba mel, ”Na ndi, nim namba uⱡ ti indeimp nᵾkᵾn nᵾn ei?” nitim. Wote mong ti wu ni ndi, Jisas kundpa, nimba mel, “Wu Nuim ye! Na nga mong ei, piral nangga, wamp kᵾnimp pilip nᵾnt ei ka!” nitim.
42018042	Wote Jisas ndi, mong ti wu ni, kundpa nimba mel, “Ei kani! Nim nga mondpa pili uⱡ ei ndi, ninim nga mong raⱡ, etpa piral ndonum!” nitim.
42018043	Ni kᵾn, tᵾngᵾnda mint, wu ni nga mong ni, piral nilinga, wamp kᵾndrᵾm. Wote ei kᵾn, Got nga mbi paka rondpa, Jisas purum ila akil titim. Wamp minal morung nimbᵾ ndi, uⱡ ei kandᵾk, Got nga mbi ei, paka rondrung ku.
42019001	Wote Jisas ni, Jeriko nila rukᵾr omba, wote ronggᵾt ekit mba, pilpa purum.
42019002	Wote, kona peng ila ku takis tᵾtmᵾn wu mbᵾ nga wu kuimbal ei, mbi tek, Sakiyas nᵾtmᵾn. Wu ei, kng mel mbᵾ nga kapⱡa etᵾm wu ni, ila murum.
42019003	Wote, wu ei ndi, Jisas ei, wu nam ti nda, nᵾmp kᵾnimp nimba itim ni, wote kᵾni nᵾkᵾndrᵾm. Ei nambuⱡ emel, elim wu etᵾmp ei nga, wamp minal morung mbᵾ ndi, Jisas rok ngᵾk morung.
42019004	Ei kᵾn, kanmba pilpa rundpa kᵾn, Jisas wote omba mba, nombuⱡa mam nila, tᵾkrᵾpa kuimp tepa mba, nde Sikamor ila oⱡa mba, Jisas kᵾnimp nimba murum.
42019005	Wote Jisas ni, int kona nila mba kᵾn, tᵾpa oⱡa ndupa, Sakiyas kandpa, nimba mel, “Sakiyas, nim tᵾkᵾrkᵾn mana wana! Akup na, nim nga mang kona ila mbuⱡ muⱡᵾmbil,” nitim.
42019006	Wote, wu Sakiyas ni, tᵾkrᵾpa mana omba, Jisas ni, rawe etpa, numan mam ti ngumba, tᵾpa mepa purum.
42019007	Wote, wamp ila morung nimbᵾ ndi, uⱡ itim ni kandᵾk, popᵾⱡ kulk, kon kon nᵾk mel, “Ya wu ei, uⱡ kit etᵾm wu ni nga manga ila, manga tᵾma punum,” nᵾtᵾng.
42019008	Wote, wu Sakiyas ni, oⱡa anggilpa, Nuim ei kundpa, nimba mel, “Nuim ei, nim pᵾn ye! Akup ant ila mint, na nga kng mel tep mor mbᵾ, rᵾk ila kᵾmp tᵾp wamp kurpa mbᵾ nguimp. Wote, wamp mat, tᵾp kum ngui randᵾp, mel mat, kol rop nᵾmp tit mbᵾ, wamp mbᵾ, punt rop int ndup, tᵾmbᵾkak mel indimp,” nitim.
42019009	Jisas ndi, int ndupa wu ni, kundpa nimba mel, “Got nga wamp etpa ti uⱡ ni, ya manga ila akup om. Ei nambuⱡ emel, ya wu ei, unt wu Eiparam nga mondpa pilpa uⱡ itim ei mel ku enim. Wu ei, Eiparam nga pundᵾn kupa ei.
42019010	Muⱡᵾl Wu Kupa ei, nombuⱡa tiki purmin wamp mbᵾ, kurᵾp kandᵾp etᵾp, rukᵾr timp nimba, mana urum,” nitim.
42019011	Wote wamp nimbᵾ, ya ik kᵾⱡ pilik moⱡina, Jisas ndi, ik ek kat, aldpa rurum ku. Ei nambuⱡ emel, Jisas Jerusalem kona ila nondpa urum. Ei nga wote, wamp mbᵾ ndi pilik, Got nga wamp tᵾpa mumuk rui uⱡ ni, akup ila tᵾngᵾnda mint ekit omba, enim nᵾk pᵾtᵾng.
42019012	Ei kᵾn, Jisas ndi, nimba mel, “Tᵾnggᵾt kᵾn, wu nuim ti, mᵾi kᵾmp ronggᵾt mba, elim ni etᵾk, wu king mundangina, wote yant omp, elim nga mᵾi mang kona ila king muⱡimp nimba purum.
42019013	Ei nga, mba etpa kᵾn, elim nga kindmant wu 10 kat, wi ropa tᵾpa, ku moni K200 nimba elpa elpa ngumba kᵾn, kundpa nimba mel, “Ya ku moni kᵾⱡ ndi, kongun etᵾk muⱡᵾi!” nitim.
42019014	Ei kᵾn, elim nga, mᵾi puⱡ wamp nimbᵾ ndi, elim numan ngui nganggᵾk, nombuⱡa rung wu kat, akil tek tᵾk mundᵾk, nᵾk mel “Wu ei, tᵾn nga wu king muⱡi nᵾmbᵾⱡangga mon!” nᵾtᵾng.
42019015	Ni wote, wu ni, etᵾk wu king monduⱡina, wote yant urum. Omba moⱡpa kᵾn, elim nga kindmant wu nimbᵾ, elim nga ku moni ngurum nimbᵾ nga kongun etᵾk, mat pendᵾk kandᵾk tᵾtᵾng, muna mon nda, nimba kᵾnimp nimba orung.
42019016	Wu kuimp tepa ni ndi, omba nimba mel, “Nuim ye! Nim na ku moni ngurum ni kᵾⱡ ndi, kongun etᵾp ku K2000 pendᵾp ngᵾnt,” nitim.
42019017	Elim nga wu king ni ndi, int ndupa, nimba mel, “Na nga kindmant wu kai ei, nim mel kel mbᵾ nga rup etkᵾn, kai mundᵾn. Ei nga, akup ya kona peng 10 kat nim rᵾp itᵾn!” nitim.
42019018	Wote, wu merᵾng orunga ni ndi omba, nimba mel, “Wu Nuim ye! Nim nga ku moni ni kᵾⱡ ndi, kongun etᵾp ku moni K1000 kat pendᵾp ngont,” nitim.
42019019	Wote, elim nga wu ou ni ndi, punt ropa nimba mel, “Nim ya kona peng 5 kat rᵾp iti!” nitim.
42019020	Wote, kindmant wu ti ndi omba, nimba mel, “Wu nuim ye! Nim nga ku moni ni kᵾⱡ na ndi, mep mbᵾ muⱡ mbal ila kom rop tit tetᵾm.
42019021	Na nim nga mundmong indᵾt. Ei nambuⱡ emel, nim wu pundma rorun ei nga. Nim mel rukᵾr ndukᵾn, ti natᵾtᵾn mel mbᵾ kᵾn, polkᵾn tetᵾn omba, nim mel rᵾⱡi narᵾrᵾn mbᵾ, akᵾkᵾn tᵾkᵾn, etᵾn ni nga pilip it,” nitim.
42019022	Elim nga wu nuim ni ndi, punt ropa, nimba mel, “Nim nga ik mong nᵾn kᵾⱡ ndi, ninim kᵾmp timp, nim kindmant wu kit ye! Nim pᵾtᵾn ei, na wu pundma rop, mel na rukᵾr ndup, ti natᵾt mbᵾ, ekit tᵾp omba, wote mel na rᵾⱡi narᵾr mbᵾ, akup tᵾp et, nim pᵾtᵾn ei ka!
42019023	Wote, nambuⱡ emel, na nga ku moni kᵾⱡ nim ndi, mek pukᵾn, ku moni manga ila ti nᵾtᵾn? Telina ndam, wote na nanim yant omp ku moni mbuⱡ ila, mat pendᵾp tilmba ni ka!” nitim.
42019024	Wote, wamp mat anggilik morung nimbᵾ, kundpa nimba mel, “Ya wu ei nga ku moni mbᵾ, tᵾk mek puk, ku K2000 pendpa ngum wu ni, ngᵾi!” nitim.
42019025	Wote, wamp nimbᵾ ndi, nᵾk mel, “Wu nuim ye! Wu ei, ku moni K2000 unt tepa moⱡum ni ka!” nᵾtᵾng.
42019026	Wote Jisas ndi, wamp morung nimbᵾ, kundpa nimba mel, “Wamp ti mel mat tepa moⱡum ndam, na ndi, wamp ei, mel mat ou ndup nguimp. Wote wamp ti, mel mat tepa muⱡi nambᵾⱡᵾm ndam, mel on nga etpa tepa moⱡum mbᵾ, nanᵾm rukᵾr timp.
42019027	Wote, na nga el puⱡa wamp mbᵾ ndi, na en enim nga wu king muⱡi nᵾmbᵾⱡeimp nᵾk pᵾtᵾng wamp mbᵾ, enim ndi, tᵾk mek ok, na nga kuimp keta ila rok kundᵾi!” nitim.
42019028	Jisas ni, ik nimba pora ndupa kᵾn, wote omba kuimp tepa, Jerusalem nombuⱡa mam nila, pep ropa oⱡa purum.
42019029	-
42019030	Wote omba, Betpeis kᵾn, Betani kona raⱡ nga Olip Komnga ila nondpa omba kᵾn, elim nga kitip kᵾni wu raⱡ tᵾpa, kuimp tepa mundpa, nimba mel, “Enmbil pukᵾⱡ, kona ila nga kᵾnanggila kᵾn, kng donggi pela ti, mbuⱡ ila molk ᵾndi nandᵾrmin ti, kan kulk pinding ei, ei kan potᵾkᵾⱡ mekᵾⱡ ya wᵾl!
42019031	Kan pᵾtanggila kᵾn, wamp mat ndi, enmbil waldᵾng ndam, enmbil ndi, int ndukᵾⱡ, nᵾkᵾⱡ mel, ‘Wu Nuim ei ndi, kongun mat itimp nilinga, ombᵾⱡ tin mbᵾⱡ nᵾl,’” nitim.
42019032	Wote, wu ni raⱡ pukᵾⱡ kandrᵾnggil mel, Jisas ndi, nitim uⱡ ni mel itim.
42019033	Wu ni raⱡ pukᵾⱡ, kng donggi ni, kan potᵾkᵾⱡ moⱡᵾnggila kᵾn, kng puⱡ wu ni ndi, wu raⱡ, waldpa nimba mel, “Kng donggi ei, nambuⱡ emel, kan potᵾnmbil?” nitim.
42019034	Wu raⱡ ndi, int ndukᵾⱡ, nᵾkᵾⱡ mel, “Wu Nuim ei, kongun mat itimp nilinga, ombuⱡ tᵾnmbᵾⱡ,” nᵾtᵾnggil.
42019035	Kng donggi ni, mek okᵾⱡ Jisas ngukᵾⱡ kᵾn, en enmbilinga wal pᵾki mbᵾ, potᵾkᵾⱡ kng donggi mbuⱡ ila tekᵾⱡ kᵾn, wote Jisas ni, tᵾkᵾⱡ kng donggi mbuⱡ ila mondrᵾnggil.
42019036	Wote Jisas ni, kng donggi mbuⱡ ila moⱡpa, oⱡnga kᵾn, wamp mbᵾ ndi, Jisas ni, tᵾk Wu Nuim mondᵾk, en enim nga wal pᵾki mbᵾ, potᵾk nombuⱡa mam ila kumbᵾlᵾk tetᵾng.
42019037	Wote Jisas ni, Olip Komnga ei nga nombuⱡa tepa mana ndurum kona nila oⱡnga kᵾn, kitip kᵾni wamp puⱡi orung nimbᵾ ndi, puⱡ mondᵾk ambulk palk, Got nga mbi ronduⱡ paka rondrung. Ei nambuⱡ emel, uⱡ rᵾpᵾndi minal itim kandrᵾng ei nga etᵾng.
42019038	Wu Nuim ei nga mbi ila om wu king ei, Got ndi memp pindangga! Muⱡ kona ila moⱡpa kundi uⱡ mbᵾ, kupᵾn mba tiyangga. Wote, Got nga mbi ou ei, tepa mint pangga!” nᵾtᵾng.
42019039	Ni kᵾn, Perisi wu mat ndi, wamp morung nimbila, anggilik molk, Jisas kundᵾk nᵾk mel, ”Ik mbo wu ye! Nim nga kitip kᵾni wamp mbᵾ, raka nᵾk muⱡeing nin ka!” nᵾtᵾng.
42019040	Jisas ndi, punt ropa, nimba mel, “Na enim kundᵾp nᵾnt. Wamp mbᵾ, raka nᵾk moⱡᵾng ndam, wote ya ku mbᵾ ndi, kapⱡa ke nᵾk, na nga mbi paka runding mint,” nitim.
42019041	Wote Jisas ni, Jerusa-lem nondpa omba kᵾn, kona peng ou ni kandpa, kont kuⱡpa ka itim.
42019042	Wote Jisas ndi, nimba mel, “Omba nim ndi, ya akup ant ila, moⱡpa kundi uⱡ ei nga puⱡ ei, kanduⱡina ndam, kapⱡa elinga. Wote, akup nim mong ti, wamp mel kapⱡa morᵾn ei ka!
42019043	Wote, ui mat nim kᵾn omba. Ei kᵾn el rui wamp mbᵾ ndi, nim nga ku paⱡa petᵾm ila, mᵾi mbo rok, mek oⱡa ok ni, tᵾk rᵾk nduk, el kilanda muⱡangina, nim ekit pukᵾn itin, nombuⱡa mam ti, ama ti natᵾmba.
42019044	Wamp mbᵾ ndi, nim kᵾn nim nga ku paⱡa rukᵾr mormin wamp mbᵾ, pᵾkᵾ rok pora nduing. Ku paⱡa ei nga, na mel ni ti, ama muⱡi nambᵾⱡᵾmba. Ei nambuⱡ emel, Got ndi, nim etpa tᵾmba urum ui ni, kandkᵾn poⱡ ndui nᵾndrᵾn!” nitim.
42019045	-
42019046	Wote Jisas ni, manga wingti ou ila mukᵾr mba, mukᵾr kng sipsip na mel mbᵾ nga rarᵾp rok morung wamp mbᵾ, ropa makrᵾpa, pena ndupa nimba mel, “Buk Wingti ila, Got ndi, nimba mel, ‘Na nga manga ei, atinga manga! Wote enim ndi, kandᵾk kelik tᵾk mel rarᵾp manga randᵾnmin ei ka!’” nitim.
42019047	Ui mbila rᵾk rᵾk, Jisas manga wingti ou ila moⱡpa, wamp ik mbo inditim. Ni kᵾn, wu pris kuimbal morung, mi ik mbo wu na, wu nuim na mat morung nimbᵾ ndi, Jisas rop kundmin nᵾk pilik, nombuⱡa mat kurᵾrᵾng.
42019048	Wote, wamp mbᵾ ndi, Jisas nga ik nitim mbᵾ nga ti, wak rui narᵾpᵾn pilmin mint nᵾk pᵾtᵾng. Wote, wu nuim mbᵾ ndi, Jisas ruing ei nga ⱡawa mat kandᵾk ti natᵾtᵾng.
42020001	Wote ui ti kᵾn, Jisas ndi, manga wingti ou nila, wamp mbᵾ ik mbo endpa, Rᵾnang lk Kai mbᵾ nga ik puⱡ mbᵾ, nimba ngumba murum. Ni kᵾn, wu pris kuimbal mat kᵾn, mi ik mbo wu na, manga wingti rᵾp wu mat kunda, Jisas murum nila orung.
42020002	Wote, wu mat ndi, Jisas kundᵾk, nᵾk mel, “Nim ronduⱡ nant ei nga, tek molkᵾn uⱡ mbᵾ en? Nam ndi, nim ronduⱡ ngᵾⱡnga, uⱡ mbᵾ en ei, tᵾn kundkᵾn nin ka!” nᵾtᵾng.
42020003	-
42020004	Wote Jisas ndi, ik nᵾtᵾng ni, punt ropa nimba mel, “Na ndi, enim ik ti waldᵾp nᵾnt ei, na kundᵾk nᵾi! Unt Jon ndi, wamp nu tinditim uⱡ ei, Got nga muⱡ ila uⱡ ei, muna mᵾi kona wamp nga uⱡ ei nda?” nitim.
42020005	Wote, wu nimbᵾ ndi, en enim ik palk nᵾk mel, “Tᵾn ndi, Got nga muⱡ kona uⱡ ei, nimᵾn ndam, wote Jisas ndi, tᵾn kundpa, nimba mel, ‘Enim nambuⱡ emel, Jon nga ik ei, mondᵾk pili napᵾtmᵾn nimba.’
42020006	Wote tᵾn ndi, ‘Mᵾi kona wamp nga uⱡ ti nimᵾn ndam,’ wamp mbᵾ ndi pora, ik ei pilik kᵾn, tᵾn ku ndi ru-ing. Nambuⱡ emel, wamp mbᵾ ndi, Jon ei, painui wu ti nᵾk pᵾtmᵾn,’” nᵾtᵾng.
42020007	Uⱡ ei nga pilik kᵾn, Jisas nga nitim ik ni, punt rok nᵾk mel, “Jon wamp nu tinditim uⱡ ei, kona nant orunga kandpa titim ei, tᵾn pili napᵾtmᵾn,” nᵾtᵾng.
42020008	Wote Jisas ndi, wu nimbᵾ, kundpa nimba mel, “Enim ninmin uⱡ ei mel ku, na nga ronduⱡ tep moⱡᵾp, kongun etᵾp et uⱡ mbᵾ, enim kundᵾp ni nᵾnimp mon ku!” nitim.
42020009	Wote Jisas ndi, ik ek ti ropa, wamp mbᵾ, kundpa nimba mel, “Wu ti ndi, nde wain pana ti raⱡpa pendpa kᵾn, wu mat ndi, kongun etᵾk ku moni tᵾk, elim nga mat tᵾndᵾk, teing nimba ngumba pendpa, mang kona ila wak ropa, kona elpa tila mba, ui ruⱡ etpa murum.
42020010	Wote, wain mong ranggᵾk ting ui ei kᵾn, elim nga wain pana ila, elim wain mong mat ranggᵾk ngeing nimba kongun wu ti, tᵾpa mundrum. Wote, wain pana ila morung wu nimbᵾ ndi, kongun wu ni, tᵾmbᵾⱡ rok, pep rorung ila wu ni, kelpa wei yant urum.
42020011	Wote, elim nga kongun wu ti, ku tᵾpa mundrum ila urum. Wu ni, i ku etᵾk rok, kit mondᵾk, makrᵾk mundrᵾng ila, kelpa wei yant urum.
42020012	Wote, elim nga kongun wu ti, ku tᵾpa mundrum ila urum. Wu ni, rok kit mondᵾk, tᵾk ekit kundrung.
42020013	Wote, wain pana puⱡ wu ni ndi, elim nimba mel, ‘Akup na nambuⱡ ti, itimp nda? Na nga kang wu numan ngur ei mint, tᵾp mundamba kᵾn, wu ei nga nim ik ei, tᵾk ou nduk, kum tek piling nᵾmp pᵾnt!’ nitim.
42020014	Wote, wain pana rᵾp etᵾng wu nimbᵾ ndi, kandrᵾng mel, kangᵾm wu ni urum ila, en enim ik mat nᵾk mel, ‘Wain pana ei, kang wu ei ndi moⱡpa, wote tᵾmba uⱡ ei mon. Tᵾn ndi, wu ei rop kondpᵾn, wain pana ei tᵾndᵾn ndi, rᵾp itᵾmin,’ nᵾtᵾng.
42020015	-
42020016	Wote, wu nimbᵾ ndi, kang wu ni, wain pana nila rok, tᵾk ekit nduk, wote rok kondrung. Wote, wain pana puⱡ wu ei ndi, wu mbᵾ kᵾn, namba uⱡ ti etmba nda, nimba? Jisas ndi, wamp morung mbᵾ, waldpa nimba mel, “Puⱡ wu ei ndi, wain pana rᵾp wu mbᵾ, ropa kondpa kᵾn, wote wain pana mbᵾ tᵾpa, wu mat elpa rᵾp iteing nimba ngumba,” nitim. Wamp nimbᵾ ndi, Jisas nga nitim ik ni, pilik nᵾk mel, “Uⱡ ei mel kapⱡa iti natᵾmba!” nᵾtᵾng.
42020017	Wote Jisas ndi, wamp nimbᵾ, kandpa kᵾn, nimba mel, “Enim mon nᵾng ndam, wote Got nga Buk Wingti ila ik morum kᵾⱡ nga puⱡ ei, etᵾk ning mel nant? ‘Manga rᵾki wamp mbᵾ ndi, nde ti, kit nᵾk, wak rok mundᵾk, ketᵾng nde ni ndi, akup manga ei, ambuⱡpa ronduⱡ mundpa morum,’ nᵾtᵾm.
42020018	Wote, wamp nam ti, ku pol ila tᵾpa kawa ndupa, rom ndam, wamp ei, ondpa kel kel etmba. Wote ku ei ndi, mana omba wamp ti, rom ndam, wamp ei ropa, nem nem ndupa tᵾmba,” nitim.
42020019	Wote, mi ik mbo wu na, wu pris na mbᵾ molk pᵾtᵾng mel, Jisas ndi, ik ek ropa nitim ei, en enim kundpa nitim. Nambuⱡ emel, enim pilik kᵾn, Jisas tᵾpᵾn imp muⱡmin nᵾk pᵾtᵾng. Ni wote, wamp mbᵾ nga mundmong endᵾtᵾng.
42020020	Ni kᵾn, Jisas nga itim uⱡ mbᵾ, tᵾk kongundᵾk rᵾp etᵾk kᵾn, wu mat kandᵾk tᵾk, Jisas nga itim uⱡ mbᵾ, tᵾk mundeing nᵾk tᵾk mundrᵾng. Wu kit mbᵾ ndi, kun kai ralk molk kᵾn, Jisas ik mat nimba ⱡawa tangga, imp moⱡpᵾn wu gapman kuimbal ei nga, kot endangga nᵾk etᵾng.
42020021	Wote, wu nimbᵾ ndi, Jisas ni, waldᵾk nᵾk mel, “Ik mbo wu ye! Tᵾn ndi, pᵾnmᵾn ei, nim ndi, wamp mbᵾ ik kun kai mat mint kundkᵾn ni, kun en. Wote nim ndi, wamp nuim mbᵾ nga mundmong indi nandᵾn, mon. Nim ndi, Got nga ik kupa petᵾm mbᵾ mel, wamp ik mbo endᵾn.
42020022	Akup nim ndi, namba nᵾkᵾn pᵾn? Tᵾn ndi, wu nuim mumuk Sisa ku moni takis nguimin uⱡ ei, kapⱡa muna mon, nda?” nᵾtᵾng.
42020023	-
42020024	Wote, wu mbᵾ nga kol rok nᵾtᵾng ik ni, Jisas ndi, pilpa pora ndupa kᵾn, nimba mel, “Ku moni ti na, tᵾk ora ndᵾi! Wamp kuimp keta ti kᵾn, mbi kᵾn morum ei, wamp nam nga nda?” nitim. Ni kᵾn, wamp mbᵾ ndi, ik punt rok, nᵾk mel, “Wu nuim mumuk Sisa nga kuimp keta morum,” nᵾtᵾng.
42020025	Wote Jisas ndi, wamp mbᵾ, kundpa nimba mel, “Enim ndi, Sisa nga mel mbᵾ kandᵾk kᵾn, Sisa ngᵾk, wote Got nga mel mbᵾ kandᵾk, Got ngᵾk itᵾi!” nitim.
42020026	Jisas nga punt ropa nitim ik ni ndi, wu mbᵾ nga numan orunga roⱡnga, wamp morung ni kᵾⱡ ndi, Jisas imp muⱡing ei nga, uⱡ ⱡawa ti kandᵾk, ti natᵾk kᵾn, ik ti ni nandᵾtᵾng.
42020027	Wote, Sarusi wu rᵾⱡaip mat, Jisas murum kona nila orung. (Wu mbᵾ ndi, wamp korung nimbᵾ, ⱡoprᵾk yant ui nᵾwing, nᵾtmᵾn.)
42020028	Wu nimbᵾ ndi, Jisas waldᵾk, nᵾk mel, “Ik mbo wu ye! Moses nga mi ik ila ik ti, mon ropa pinditim ei ndi, nimba mel, ‘Wu ti ndi, amp tᵾpa mondpa, kangambuⱡa mi naimbᵾpa kuⱡangga kᵾn, wote ᵾngᵾn wu ti ndi, amp wiya ei, tᵾpa ᵾngᵾn nga koⱡ ila kangambuⱡa mendᵾmba,’ nᵾtᵾm.
42020029	-
42020031	Kona tilinga, wu ᵾngᵾnᵾl 7 kat morung. Wu komun ei ndi, amp titim. Amp ei, kangambuⱡa mi naimbᵾpa, kurum. Wote, wu ᵾngᵾn ti ndi, amp wiya ei, tᵾpa kᵾn, kangambuⱡa mi naimbᵾpa, kurum. Wote, wu ᵾngᵾn merᵾng orunga ti ndi, i etpa amp ei titim. Wote, wu ᵾngᵾnᵾl 7 kᵾⱡ ndi pora, amp ei, tᵾk kapⱡa endᵾk kᵾn, kangambuⱡa mi naimbᵾk kolk pora ndurᵾng.
42020032	Wote, akil tepa, amp wiya ni, kurum ku.
42020033	Wu 7 kᵾⱡ ndi, amp ei, tᵾk mek andrᵾng. Ei nga wote, wamp korung mbᵾ, ⱡoprᵾk kont moⱡᵾng ui ei kᵾn, amp ei, wu nam nga moⱡmba nda?” nᵾtᵾng.
42020034	Wote Jisas ndi, wu nimbᵾ, kundpa nimba mel, “Akup nga ui ila wamp kont molk kᵾn, wu amp nᵾk mormin.
42020035	Wamp korung mbᵾ nga mat, Got ndi, muⱡ kona teing nimba pitim mbᵾ, wote ⱡoporpa kont mondum ei kᵾn, wu amp mel rᵾp rok, muⱡi nᵾmbᵾⱡing mon.
42020036	Got ndi, wamp on kona mbila, ropa rut ndangga kᵾn, anggelo ralk, Got nga kangambuⱡa mel mbᵾ muⱡing. Wote aldpa, kuⱡi nᵾⱡing, mon.
42020037	Wamp kui mbᵾ, ⱡoprᵾk kont muⱡing uⱡ ei nga, Moses ndi, tᵾn kᵾn nimba pora ndurum. Nde waⱡ kat ndip nurum ila, ik timan unt nga kᵾⱡ nga, Moses ndi, nimba mel, ‘Wu Nuim ei, Eiparam, Aisak, Jekop na kᵾⱡ nga Got ei!’
42020038	Wamp mbᵾ pora, Got elim nga kuimp keta ila kont mint muⱡing. Uⱡ ei nga, Got ei, wamp kui mbᵾ nga Got ti, mon!” nitim.
42020039	-
42020040	Wote, Jisas nga ik nitim nimbᵾ, mi ik mbo wu mat ndi, punt rok, nᵾk mel, “Ik mbo wu ye! Nim ik kai mat punt ron ei ka!” nᵾtᵾng. Wote wu nimbᵾ ndi, Jisas murum nila mundmong endᵾk, ik mat waldᵾk ni nandᵾtᵾng.
42020041	Wote Jisas ndi, Perisi wu mbᵾ, kundpa nimba mel, “Nambuⱡ emel, wamp mbᵾ ndi, Got nga ngurum wu Kraist ei kundᵾk, Depit kangᵾm nᵾtmin nda?
42020042	Buk Sam ila, Depit elim ndi, nimba mel, ‘Oⱡa Nuim ei ndi, Na nga Nuim ei kundpa, Na nga ki mbo orunga okᵾn muⱡana,
42020043	Na ndi, nim nga el puⱡa wamp mbᵾ, tᵾp nim nga kᵾmp mundin ei nga, nde pol mel indimp,’ nitim.
42020044	Depit elim ndi, Kraist nga nindpa kᵾn, elim nga Wu Nuim ei nitim. Ei nambuⱡ emel, wamp mbᵾ ndi, aldpa Kraist kundᵾk, Depit kangᵾm nᵾtmin nda?” nitim.
42020045	-
42020046	Wamp mbᵾ ndi, Jisas ik nitim nimbᵾ, pilik moⱡᵾngina, Jisas ndi, elim nga kitip kᵾni wu ni kᵾⱡ, kundpa nimba mel, “Enim ndi, mi ik mbo wu mbᵾ nga pilik, tᵾk mendᵾk muⱡᵾi! Wu mbᵾ ndi, wal pᵾki roⱡ mbᵾ mint, numan ngᵾk pakᵾk andᵾk kᵾn, wamp mou rok molk etmin kona mbila, en enim tᵾk ou nduk, rawe etᵾk, numan ning ngᵾk pilik etmin. Wote, atinga manga kel mbila puk, nde pol kuimbal mbila, wamp kᵾnangina mint muⱡmin nᵾk pilik numan ngᵾk etmin. Wote, wamp rᵾng nok etmin mbila puk, nde pol kuimbal molk etmin.
42020047	Wote, amp wiya mbᵾ tᵾk, wᵾlᵾ mundᵾk kᵾn, kng mel mbᵾ kindᵾp nok tᵾk, atinga ruⱡ wei mat, ik kol rok rormin ku. Got nga wamp kᵾmp tᵾmba ui ila, wu mbᵾ, mbun mindil mam mat ting,” nitim.
42021001	Ui ti kᵾn, manga wingti ou nila mba moⱡpa, kᵾndrᵾm mel, ku moni ou nduk ambᵾrmin wamp nimbᵾ, nde ket nila angge ku moni ngorung.
42021002	Ui ni kᵾn, amp wiya kurpa ti, ku kuⱡi kel raⱡ mepa omba, nde ket ila mana nduⱡnga kᵾndrᵾm ku.
42021003	Uⱡ ni, Jisas ndi, kandpa moⱡpa, nimba mel, “Na ndi, enim ik kupa ti kundᵾp nᵾnt. Amp wiya kurpa ei, ku moni ngunum ei ndi, moni minal mundᵾnmᵾn wamp mbᵾ, tᵾpa mana ndupa ngunum.
42021004	Ku moni ou nduk ambᵾrmin wamp mbᵾ ndi, ku moni mat, mang kona tek, ku moni mat mek ok, Got kᵾn angge nᵾk ngᵾnmᵾn. Wote, amp wiya ei, elim rᵾng nomba ku ti mon, tepa moⱡum ku moni waⱡum, kuraⱡ pᵾi mepa omba ngunum,” nitim.
42021005	Wote, wamp mat ndi, manga wingti ou ni, kandᵾk nᵾk mel, ku eng nui kai mat kᵾn, mel kai mat, Got kᵾn angge nᵾk ngᵾk, manga wingti ou ei, ou nduk etmin ei ka, nᵾtᵾng.
42021006	Wote Jisas ndi, wamp nimbᵾ, kundpa nimba mel, “Akup enim ndi, mel mbᵾ, kandᵾk ninmin. Wote ui ti om ei kᵾn, ku ti natᵾmba, mon. Wote, ku mbᵾ pora, mana mba,” nitim.
42021007	Wote, wamp nimbᵾ ndi, Jisas waldᵾk, nᵾk mel, “Ik mbo wu ye! Nim uⱡ nᵾn mbᵾ, nant kᵾn pemba nda? Namba uⱡ ti unt itangga, tᵾn kandᵾp muⱡamina kᵾn, wote uⱡ nᵾn mbᵾ, ekit omba nda?” nᵾtᵾng.
42021008	Wote Jisas ndi, nimba mel, “Enim pilik, tᵾk mendᵾk muⱡᵾi! Wamp mat ndi, ik kol rok, na nga mbi tek, nᵾk mel, ‘Na wu Jisas ont. Ui nimbᵾ, akup nondpa pora nimba,’ enim ning. I nᵾng ndam, enim ik ei, pilik pep rui nᵾrᵾi mon!’
42021009	Ei, enim kᵾn, pilangina kᵾn, el mam mat enmin nᵾng ndam, enim mundmong iti nᵾtᵾi mon! Uⱡ mbᵾ, kuimp tepa ekit omba, wote muⱡ mᵾi raⱡ ui ila, tᵾkrᵾpa pora ni nanᵾmba mon!” nitim.
42021010	Wote Jisas ndi, wamp ni kᵾⱡ, kundpa nimba mel, “Wu rᵾⱡaip kat ndi, wu rᵾⱡaip kat kᵾn el iting. Wu king ti nga rᵾⱡaip kat ndi, wu king ti nga rᵾⱡaip ei kᵾn, el iting ku.
42021011	Wote, kona kilimbᵾmp mam mat etpa, kump kun mat tiyangga. Wote, kona mat ila kui mam mat, kandᵾk ting ku. Wi muⱡ ila uⱡ to elpa elpa mat kandᵾk, wote uⱡ elpa elpa mat ndi, tᵾn etpa mundmong endᵾmba ku.
42021012	“Wote uⱡ mbᵾ, nondpa ui nᵾwangga kᵾn, enim tᵾk imp molk, etᵾk kit munding. Wote, enim manga wingti mbila, mek mukᵾr puk kot endᵾk, kan ngᵾk iting. Uⱡ ei, nambuⱡ emel, na nga mbi enim kᵾn tetᵾm ei nga kandᵾk, tᵾpᵾn mana nduimin nᵾk enim, mek wu king na, gapman na mbᵾ nga kuimp keta mbila, mek ping.
42021013	Uⱡ mbᵾ, ekit om ei kᵾn, enim ronduⱡ mundᵾk molk, Rᵾnang Ik Kai mbᵾ nᵾk ngᵾi!
42021014	Wote enim ndi, namba ik mat, punt ropᵾn nimin nda nᵾk, numan ou nduk pili nᵾpilᵾi!
42021015	Ui ila nanim ndi, enim nga numan ila ik kai mat ning mbᵾ, mbo rᵾndamba kᵾn ning. Wote, enim nga el rui wamp mbᵾ ndi, enim nga nᵾng ik ei, tᵾk roi nduk rok, mana nduk iti nᵾtᵾng.
42021016	Enim nga tipamᵾl mamᵾl na, ᵾngᵾnᵾl na, wamp puⱡ na, mema tenda wamp ni mbᵾ ndi, enim wamp mat tᵾk, el rui wamp mbᵾ ngangina, enim rok kunding.
42021017	Wote, wamp mat ndi, enim kᵾn popᵾⱡ mondᵾk iting uⱡ ei, nambuⱡ emel, na nga mbi ei, enim kᵾn tiyangga kandᵾk iting.
42021018	Wote, enim nga peng ndi tenda ti, ama mana pi napᵾmba mon.
42021019	Uⱡ eng ei ndi, en enim nga wamp kont mul uⱡ ei, etᵾk ting, ronduⱡ mundᵾk molk, en enim nga kont mba mul uⱡ etᵾk, peng kont ting.
42021020	“Wote, enim molk kᵾnangina kᵾn, el wu mat ok, Jerusalem kona peng ou ei, tᵾk pok eng ndam, kona peng ei, etᵾk kit munding ui ei, nondpa tangga iting.
42021021	Ui ei kᵾn, Juriya kona ila wamp mbᵾ, nung nᵾk, komnga mong mbila oⱡa ping. Wote, Jerusalem kona peng ou ila wamp mbᵾ, kona peng ei, wak rok, kona mat ila ekit ping. Kona peng ei nga ekit orunga petmin wamp mbᵾ, wote ok, rukᵾr pi nᵾping.
42021022	Wamp nga uⱡ kit etmin mbᵾ, ui ei kᵾn, Got ndi, punt rondᵾmba. Ik ei, Got nga Buk Wingti ila petᵾm uⱡ ei, wote omba kupa etmba.
42021023	Akup ui ila, amp mat kangambuⱡa mondᵾk mormin. Wote, amp mat kangambuⱡa aim nguk mormin mbᵾ, mbun ting. Mbun mindil mam mat, mᵾi kona ila pem ei kᵾn, Got nga popᵾⱡ ei, wamp mbᵾ kᵾn punt romba.
42021024	Ui ei kᵾn, el rui wamp mbᵾ ndi, wamp mat koiya ndi rok kunding. Wote, wamp mat tᵾk mek puk, mᵾi kᵾmp mat ila kan nguk mundangina ping. Ik nᵾpᵾl wamp mbᵾ ndi, Jerusa-lem kona peng ei, rok wapra pendᵾk muⱡangina, en enim nga ui ni wei pora noimba.
42021025	“Uⱡ i tangga kᵾn, oⱡa muⱡ ila ant, kalimp na, mipil na mbila, uⱡ elpa elpa mat itangga kᵾn, mᵾi kona ila pora, num kuta rᵾk nangga, wamp mbᵾ ndi, pilik min ngᵾn mundᵾk, mundmong etᵾk muⱡing.
42021026	Wamp mbᵾ ndi, uⱡ em ei kandᵾk, namba uⱡ mat enim nda nᵾk, mundmong etᵾk muⱡangina kᵾn, mil mal tᵾpa ropa mundᵾmba. Wote ni kᵾn, muⱡ ila mipil mbᵾ roka nimba.
42021027	Uⱡ mbᵾ kandᵾk muⱡangina, wote Got nga kangᵾm Jisas Kraist ni, kopa pol ila rᵾpᵾndi rᵾⱡang mbᵾ, tᵾpa pakᵾpa wangga kᵾning.
42021028	Wote uⱡ mbᵾ, puⱡ mondpa tangga kᵾn, enim wamp mbᵾ ndi, anggilik molk, oⱡa nduk kandᵾk muⱡangina kᵾn, Got ndi, enim etpa rukᵾr tᵾmba ui ei, nondpa omba, pora nimba,” nitim.
42021029	Wote Jisas ndi, ik ek ti ropa, wamp mbᵾ, kundpa nimba mel, “Enim nde ui kᵾⱡ kandᵾk kᵾn, nde mat kᵾnᵾi!
42021030	Nde ui mᵾn etᵾm uⱡ ei kandᵾk kᵾn, akup kona ant mba enim nᵾtmin.
42021031	Uⱡ ei mel ku, enim ndi, kᵾnangina uⱡ mbᵾ mel, pem ndam, Got nga wamp tᵾpa mumuk rui uⱡ ei, nondpa omba, pora nimba ei nga etmba.
42021032	Na ndi, ik kupa ti, enim kundᵾp nᵾnt! Akup nga ui ila mormin wamp mbᵾ nga mat, kolk pora ni nᵾnangina kᵾn, uⱡ mbᵾ mel pemba.
42021033	Wote ui ei kᵾn, muⱡ mᵾi raⱡ pora nimba. Wote, na nga ik ei, pora ni nanᵾmba,” nitim.
42021034	“Uⱡ ei nga, enim wamp mbᵾ pilik, tᵾk mendᵾk muⱡᵾi! Enim rᵾng na, nu ronduⱡ na mbᵾ, ou nduk nui nandᵾk, mᵾi kona mel mbᵾ nga mint, numan ngui nganggᵾk muⱡᵾi! Wote, enim uⱡ mbᵾ ndi, mana tᵾm ndam, Got nga ui ei, tᵾngᵾnda mint ekit omba, enim kui mil mel, pira tepa romba.
42021035	Mᵾi kona mbila mormin wamp mbᵾ pora, Got nga ui ei ndi, kandpa tᵾmba.
42021036	Enim rᵾk rᵾk uⱡ mbᵾ nga kandᵾk, tᵾk mendᵾk, Got kᵾn atinga rᵾk rᵾk rok, ronduⱡ tᵾk itᵾi! I eng uⱡ ei ndi, Muⱡᵾl Wu Kupa om ei kᵾn, elim nga kuimp keta ila ronduⱡ mundᵾk, anggilik muⱡing,” nitim.
42021037	Ui mbila rᵾk rᵾk, Jisas ndi, manga wingti ou ila wamp mbᵾ, ik mbo endpa kᵾn, rumbᵾⱡ rurum ei kᵾn, Olip Komnga ila oⱡa mba, moⱡmba purum.
42021038	Wamp mbᵾ ndi, mᵾkᵾlmᵾ unt, manga wingti ou ila ok, Jisas nga ik nitim mbᵾ, pilik kun etᵾng.
42022001	Bret yis mundi namᵾndᵾrmin Mowi Kor ui ei, mbi tek, Pasopa rᵾng normin. Ui ei nondpa mel pitim.
42022002	Ni kᵾn, mi ik mbo wu na, Perisi wu na mbᵾ ndi, wamp mbᵾ nga pilik, mundmong etᵾk, nᵾk mel, “Namba uⱡ ti etpᵾn, Jisas imp moⱡpᵾn, rop kundmin nda?” nᵾk pᵾtᵾng.
42022003	Kitip kᵾni wu 12 kᵾⱡ nga wu ti nga mbi, Juras, mbi ti tek, Iskariyot nᵾtᵾng. Wu ni, Seitan ndi, rukᵾr orunga moⱡpa, kunt kunt rurum.
42022004	Juras ni mba, wu pris kuimbal na, manga wingti ou mbila wu nuim nimbᵾ kᵾn, rᵾk murum. Jisas tᵾpa, wu kᵾⱡ ngumba ei nga nombuⱡa ti kᵾrᵾrᵾm.
42022005	Wu nimbᵾ, numan mam ti, Juras kᵾn nguk, Juras kandᵾk, ku moni na mat nguimin nᵾk nᵾtᵾng.
42022006	Wu ni kᵾⱡ nga nᵾtᵾng ik ni, Juras ni, kapⱡa nimba, Juras ndi, Jisas tᵾpa, wu kᵾⱡ nga ki kaimp ila ngumba. Ei nga, nombuⱡa mam ti, kurpa nokundpa, moⱡpa mba, wote wamp mbᵾ, Jisas kᵾn rᵾp rok, muⱡi nambᵾⱡangina kᵾn, kiyang nᵾmp, Jisas tᵾp nguimp nimba pitim.
42022007	Mowi kor mormᵾn ant ila bret yis mundi namᵾndᵾrmin ui ei urum. Ant ei kᵾn, kng sipsip waⱡ mat rok, Pasopa rᵾng nuing ei nga tᵾk kun etᵾng.
42022008	Wote Jisas ndi, Pita kᵾn Jon raⱡ, kuimp tepa tᵾpa mundpa kᵾn, kundpa nimba mel, “Enmbil pukᵾⱡ, Mowi Kor rumbuⱡ ila rᵾng nuimin mat, tᵾkᵾⱡ kun itinggil pᵾl!” nitim.
42022009	Wu raⱡ ndi, Jisas kᵾn int ndukᵾⱡ, waldkᵾⱡ nᵾkᵾⱡ mel, “Tᵾn nga rᵾng nimin mbᵾ, kona nant tila, tᵾpᵾⱡ kun itimbil, nᵾkᵾn nᵾn ei?” nᵾtᵾnggil.
42022010	-
42022011	Jisas ndi, wu raⱡ, kundpa nimba mel, “Enmbil pukᵾⱡ, Jerusa-lem kona peng ila panggila kᵾn, wu ti, nu ming mam ti, nu kuⱡpa mepa om wu ei, pep rokᵾⱡ pukᵾⱡ, wu ei mba, mukᵾr pum manga ila, mukᵾr pukᵾⱡ kᵾn, manga puⱡ wu ei, waldkᵾⱡ nᵾkᵾⱡ mel, ‘Ik mbo wu ei ndi, nim waldpa, na nga kitip kᵾni wu kᵾⱡ kᵾn, Pasopa rᵾng moⱡpᵾn nimin, manga kᵾkaⱡ ei nant nda?’ tᵾl tᵾkᵾn, ora ndana kᵾn,
42022012	wu ei ndi, enmbil tᵾpa ora ndumba ei, manga kᵾkaⱡ oⱡa orunga ila, rᵾng noⱡᵾp nuimin mel mbᵾ pora, tetᵾm kona ila mel mbᵾ, tᵾkᵾⱡ kun etkᵾⱡ muⱡᵾl!” nitim.
42022013	Wote, wu ni raⱡ, pukᵾⱡ kandrᵾnggil mel, Jisas ndi, nitim uⱡ nimbᵾ mel pitim. Wote, rᵾng nuing nimbᵾ, tᵾkᵾⱡ kun etkᵾⱡ morunggil.
42022014	Rᵾng nuing ui ei, nondpa itim ila, Jisas na, elim nga kitip kᵾni wu ni kᵾⱡ kᵾn kunda, rat pol nila morung.
42022015	Kona ila, Jisas ndi, kitip kᵾni wu kᵾⱡ, kundpa nimba mel, “Na akup enim kᵾn rᵾp rop moⱡᵾp, Pasopa nimin ei, numan enim. Wote, na mindil nuimp!” nitim.
42022016	Jisas ndi, wu ni kᵾⱡ, kundpa nimba mel, “Na ndi, enim ik kupa kat kundᵾp nᵾnt. Na enim kᵾn rup ropᵾn moⱡpᵾn, Pasopa rᵾng ti, wote nui nᵾnmᵾn. Wakᵾt, Got nga wamp tᵾpa mumuk rui uⱡ kupa ei, ekit om ei kᵾn, Pasopa rᵾng ei nga puⱡ ei, mot nᵾm kᵾn, na kᵾning,” nitim.
42022017	Wote Jisas ndi, nu wain ming n, tᵾpa ambuⱡpa oⱡa ndupa, Got kᵾn angge nimba, wote kitip kᵾni wu kᵾⱡ, kundpa nimba mel, “Enim ya nu ming ngᵾnt ei, kᵾmp tᵾk nᵾi!
42022018	Na ndi, enim kundᵾp nᵾnt. Akup nga ant ila enim kᵾn, ming ila nu wain nont ei manda. Wote, na nu wain enim kᵾn, moⱡᵾp nuimp ei, Got nga wamp tᵾpa mumuk rui uⱡ ei, ekit om ei kᵾn nuimin,” nitim.
42022019	Wote Jisas ndi, bret ni tᵾpa ambuⱡpa, puk ropa oⱡa ndupa, Got kᵾn angge nimba, tᵾpa elim nga kitip kᵾni wu kᵾⱡ ngumba, nimba mel, “Ya ei na nga kᵾng ei, ei ndi, enim tᵾpa rᵾpᵾndangga nᵾmp ngᵾnt. Enim tᵾk nok molk, wote na pilik mint muⱡeing nᵾmp ent,” nitim.
42022020	Rᵾng nok pora nduⱡmina kᵾn, wote nu wain ming ni tᵾpa, ambuⱡpa oⱡa ndupa, Got kᵾn i ku etpa, angge nimba kᵾn, kitip kᵾni wu kᵾⱡ ngumba, nimba mel, “Ya nu wain ming ei, na nga mema ei, enim kᵾn nᵾmp mᵾi ruimp mema ei, oi nimba kᵾn, enim tᵾpa rapᵾndᵾmba,” nitim.
42022021	Jisas ndi, wu ni kᵾⱡ, kundpa nimba mel, “Ya kᵾnᵾi! Na ki ambuⱡpa tᵾpa, el puⱡa wu mbᵾ nga ki kaimp ila ngumba wu ei, na kᵾn nondpa rat pol ila morum wu ei.
42022022	Wu ei nga Muⱡᵾl Wu Kupa ndi, nombuⱡa mam ti unt to ropa tinditim ila pep romba. Wu ti ndi, Muⱡᵾl Wu Kupa ei, tᵾpa el puⱡa wu kᵾⱡ nga ki kaimp ila ngum wu ei, mong mam ti tᵾmba!” nitim.
42022023	Wote, kitip kᵾni wu ni kᵾⱡ ndi, en enim int yant etᵾk, waldᵾk nᵾk mel, “Uⱡ ei, nam ti ndi, etmba nda?” nᵾtᵾng.
42022024	Wote, kitip kᵾni wu kᵾⱡ, en enim nga rᵾk ila, puⱡ mondᵾk ik palk, wu nam ti, kuimbal moⱡmba nda waldᵾtᵾng.
42022025	Jisas ndi, kitip kᵾni wu ni kᵾⱡ, kundpa nimba mel, “Wu king mat, wamp rᵾⱡaip mat nga kuimbal molk, wamp mbᵾ rᵾp etᵾk etmin wu kᵾⱡ, uⱡ kai mbᵾ elingina, mbi moⱡpa etᵾm.
42022026	Wote, enim uⱡ ei mel iti natᵾnmᵾn, mon ei ka! Wu nam ti, kuimbal muⱡimp nimba pilim wu ei omba, akil tiyangga! Enim nga kuimbal moⱡpa, rᵾp itimp nimba pilim wu ei ndi, enim tᵾpa rapundpa kindmant kongun endpa tangga!
42022027	Enim pilᵾi! Nam kuimbal moⱡmba? Wu nam ti, rᵾng nomba moⱡum ei, muna kindmant wu ti, rᵾng kaⱡpa mepa om ei? Rᵾng moⱡpa nom wu ei, kuimbal moⱡmba. Wote, na ya enim nga rᵾk ting ila moⱡᵾp, enim tᵾp rapᵾndᵾp, kindmant kongun endᵾp mor.
42022028	Uⱡ mat ndi, na oⱡa tᵾpa kanᵾmba om ndam, enim na kᵾn kunda, rᵾp rok muⱡing ei ka!
42022029	Na nga Tipam ei ndi, Got nga wamp tᵾpa mumuk rui uⱡ ei, na ngurum. Na ndi, Got nga wamp tᵾpa mumuk rui uⱡ ei, akup enim nguimp.
42022030	Got nga wamp tᵾpa mumuk rui kona na ndi, enim nguimp kona ila enim rat pol mbila molk, rᵾng na, nu na mel mbᵾ nuing. Enim rat pol kai mbila molk, wote Isrel wamp rᵾⱡaip 12 kᵾⱡ, kᵾmp tᵾk iting,” nitim.
42022031	Wote Jisas ndi, nimba mel, “Saimon, Saimon, nim kum tekᵾn pili! Seitan ndi, enim nga mondpa pili oⱡa tᵾpa, kanmba uⱡ ei, nimba pora ndum. Uⱡ ei, wit mong kᵾⱡ ambulk, mᵾk tᵾk, elim muna kᵾn, ⱡawa kᵾⱡ purum ni mel, enim kᵾn etmba ei ka!
42022032	Na ndi, enim nga tᵾp rapᵾndᵾp, atinga rondᵾp pora ndᵾnt uⱡ ei ndi, nim nga mondpa pili ei, mana pi napᵾmba. Nim wote, kelkᵾn ropᵾl rokᵾn, na kᵾn yant okᵾn, nim nga ᵾngᵾnᵾl kᵾⱡ, nᵾkᵾn ronduⱡ mundi!” nitim.
42022033	Pita ndi, int ndupa, Jisas kundpa nimba mel, “Wu Nuim ye! Nim kan manga ila pun ndam kep, kun ndam kep, na kunda rᵾp ropᵾⱡ mbil mint,” nitim.
42022034	Jisas ndi, Pita ni, kundpa nimba mel, “Pita, akup rumbᵾⱡ ila, kᵾi kulda rui nᵾri! Nim ndi, na pili napᵾt nᵾkᵾn, raldika indin,” nitim.
42022035	Jisas ndi, elim nga kitip kᵾni wu kᵾⱡ, kundpa nimba mel, “Na ndi, enim unt tᵾp mundᵾr ni kᵾn, ku moni wal na, kᵾmp rᵾk na mel mat, mek pi naprᵾng ni kᵾn, enim mel mat nga mon ndurum, muna mon?” nitim. Wu kᵾⱡ ndi, “Mon ndi nᵾndrᵾm!” nᵾtᵾng.
42022036	Jisas ndi, wu kᵾⱡ, kundpa nimba mel, “Ku moni na, wal na mel mbᵾ tᵾk mek, kur koiya ti natᵾm wu ti, elim nga wal pᵾki kᵾⱡ tᵾpa, wamp mat kᵾn, kur koiya rarᵾp ropa tangga!
42022037	Uⱡ ei, nambuⱡ emel, Buk Wingti ila, Muⱡᵾl Wu Kupa ei nga, nᵾtᵾm ni mel, ‘Wu ei, elim wamp mbᵾ ndi, etᵾk kit munding,’ nᵾtᵾm. Ni mel, na ndi, enim kundᵾp nᵾnt. Uⱡ kᵾⱡ, na kᵾn pemba. Buk Wingti ila uⱡ kat, na kᵾn omba nᵾtᵾm kᵾⱡ, akup omba kupa etmba.
42022038	Kitip kᵾni wu kᵾⱡ ndi, Jisas kundᵾk, nᵾk mel, “Wu Nuim ye! Nim ya kᵾni! Tᵾn koiya raⱡ mint, tepᵾn mormᵾn,” nᵾtᵾng. Jisas ndi, wu kᵾⱡ, kundpa nimba mel, “Koiya raⱡ manda,” nitim.
42022039	Jisas ni, kona murum ni, wak ropa mba, wi Komnga Olip nila, atinga unt rurum uⱡ ei mel, romba purum. Elim nga kitip kᵾni wu kᵾⱡ, akil tek pep rok purung.
42022040	Komnga ila ruk puk kᵾn, Jisas ndi, wu kᵾⱡ, kundpa nimba mel, “Enim atinga rok mint muⱡᵾi! Ei nga wote, uⱡ mbun mindil mbᵾ, enim kᵾn ui nᵾwangga!” nitim.
42022041	-
42022042	Nimba pendpa, Jisas ndi, wu kᵾⱡ, wak ropa mba, ruⱡ etpa mel, mura ropa mondpa, atinga ropa, nimba mel, “Wuta! Nim nga numan ei ndi, na nga mindil nuimp uⱡ ei, timp nin ndam, timp. Nim ndi, na nga numan ei pep rui nᵾri, mon! Nim nga numan ei ndi, pin uⱡ mbᵾ mel iti!” nitim.
42022043	Ni kᵾn, muⱡ kona anggelo ti ndi omba, Jisas etpa ronduⱡ mundrum.
42022044	Jisas ni pitim ei, mbun itim ila, atinga ronduⱡ mundpa roⱡnga, elim nga kᵾng ila kur mema raⱡ nu mel, oi nitim.
42022045	Wote, atinga ropa pora ndupa, oⱡa anggilpa omba, elim nga kitip kᵾni wu kᵾⱡ, kᵾndrᵾm mel, numan mbun minal tᵾk, ur pek morung.
42022046	Jisas ndi, wu kᵾⱡ, kundpa nimba mel, “Nambuⱡ emel, enim ur mint pek mormᵾn? Oⱡa molk, atinga rok mint muⱡᵾi! Tᵾpa kawa ndangga, uⱡ mbun pi mbᵾ, enim kᵾn wangga, enim mana ping,” nitim.
42022047	-
42022048	Jisas ni, ik nimba moⱡnga kᵾn, wu rᵾⱡaip mam ti orung. Kitip kᵾni wu 12 kᵾⱡ nga wu ti nga mbi, Juras nᵾtmin. Wu ei ndi, wu kat nombuⱡa ora ndupa, mepa urum. Juras ni, Jisas kᵾn nondpa omba, keta nu ropa nuimp nimba itim. Wote, Jisas ndi, Juras waldpa, nimba mel, “Juras, nim ndi, Muⱡᵾl Wu Kupa ei, keta nu rok nokᵾn, wote wu ei, tᵾkᵾn el puⱡa wu kᵾⱡ, nguin pilkᵾn en ei?” nitim.
42022049	Kitip kᵾni wu kᵾⱡ, Jisas kᵾn rᵾp rok molk, kandrᵾng mel, uⱡ ni kᵾⱡ etᵾng ila, wu ni kᵾⱡ ndi, nᵾk mel, “Wu Nuim ye! Tᵾn koiya tep mormᵾn ei ndi, wu mbᵾ ramin ei?” nᵾtᵾng.
42022050	-
42022051	Kitip kᵾni wu ti ndi, koiya pinditim ni, ekit tᵾpa, wu pris kuimbal ei nga kongun wu ni, koiya ndi, kum mbo orunga ropa, puⱡa rurum ila mana urum. Wote Jisas ndi, uⱡ ni kandpa, nimba mel, “Uⱡ ⱡawa en ei, wak rui!” nitim. Nimba kᵾn, wu ni nga kum ni, tᵾpa aldpa ropa rᵾmp ndupa, mundrum ila kapⱡa itim.
42022052	Wote Jisas ndi, wu pris kuimbal na, manga wingti rᵾp wu na, wu nuim na mbᵾ, kundpa nimba mel, “Enim kur koiya na, tᵾmbᵾⱡ na mat, mek onmᵾn mbᵾ, kindᵾp nomba, el ropa ik pili napilim wamp ti, imp muⱡing pilik onmᵾn ei?
42022053	Ui mbila rᵾk rᵾk, na manga wingti ou ila rukᵾr mor ni, wote enim ndi, na imp muⱡi nambᵾrmᵾn ni ka! Akup nga ui ei, enim nga ti pᵾnt. Rumbᵾⱡ ei ndi, rᵾⱡang ei kapⱡa, ropa mana ndumba,” nitim.
42022054	Jisas ni, ik nimba pora nduⱡnga, imp molk mek puk, wu pris kuimbal kᵾⱡ nga manga ila mukᵾr purung. Pita ni, akil tepa mba, ruⱡ etpa murum.
42022055	Wu mat, manga ei nga paⱡa rukᵾr ndip kalk morung kona nila, Pita kunda rᵾp rok morung.
42022056	Pita ni, ndip pilpa murum ila, kongun amp ti ruk omba, Pita ni, nem nᵾm kandpa, amp ni ndi, nimba mel, “Wu ei, Jisas kᵾn rᵾp rokᵾⱡ, andrᵾmbil ndi ka!” nitim.
42022057	Wote Pita ndi, amp ni, kundpa nimba mel, “Jisas ni wu ei, na pili napᵾt,” nitim.
42022058	Wote, wu ti ndi omba, Pita murum ni, kandpa mbi ndupa, nimba mel, “Wu ei, Jisas nga rᵾⱡaip ila wu ei ka!” nitim. Pita ndi, int ndupa, nimba mel, “Na Jisas nga kitip kᵾni wu ti mon!” nitim.
42022059	Wote moⱡnga, ant mong ti omba puⱡnga kᵾn, wu ti ndi omba, Pita nem nᵾm kandpa, ronduⱡ mundpa, nimba mel, ”Kupa mendpᵾⱡ, Jisas kᵾn Galili kona ila wu raⱡ,” nitim.
42022060	Wote Pita ndi, int ndupa, nimba mel, “Nim nga nᵾn, ik ei, na pili napᵾt ik mat nᵾn ei ka!” Pita ik nimba moⱡᵾng mel, tᵾngᵾnda mint, kᵾi kulda rurum.
42022061	Ni kᵾn, Nuim ei ndi, tᵾpa ropᵾl ropa, Pita kanduⱡnga mel, wote elim numan tᵾpa mundpa, pitim mel, Wu Nuim ei ndi, ik kat, elim unt kundpa, nitim kᵾⱡ pitim. Nimba mel, “Akup rumbᵾⱡ ila, kᵾi kulda rui nᵾri kᵾn, nim ndi, na pili napᵾt nᵾkᵾn, raldika indin,” nitim ik kᵾⱡ, Pita pitim.
42022062	Wote Pita ni, mindil tᵾpa, ka etpa, pena purum.
42022063	-
42022064	Jisas imp morung wu mbᵾ nga mat ndi, Jisas nga mong raⱡ muⱡ ti ndi, kum rok pendᵾk, tᵾmbᵾⱡ ndi rok, tᵾk ik kuldᵾk, waldᵾk nᵾk mel, “Nim wu nam ndi, ronum ei?” ᵾldᵾ ndukᵾn, ni nᵾtᵾng.
42022065	Wote, wu mbᵾ ndi, ik kit mat, Jisas kundᵾk nᵾtᵾng ku.
42022066	-
42022067	Mᵾkᵾlmᵾ ant ei oⱡa oⱡnga, Jura nga pris kuimbal wu na, manga wingti rᵾp wu na, mi ik mbo wu mbᵾ kᵾn, mou tenda ila rorung. Mou rok morung kona nila, Jisas tᵾk mek, kaunsil ei nga kuimp keta ila puk, nᵾk mel, “Nim ndi, tᵾn kundᵾk ni! Nim Got ndi, tᵾpa mundpa kᵾn, wamp mbᵾ etkᵾn, rukᵾr ti nitim wu ei, muna wu elpa ti nda?” nᵾtᵾng. Ei mel, nilingina kᵾn, Jisas ndi, punt ropa, nimba mel, “Na ndi, enim ik ei kundᵾp, nint ndam, enim ndi, kapⱡa pilik poⱡ ndui nᵾnding.
42022068	Wote, enim nam ndi, ik kat waldᵾp, nint ndam, enim ndi kapⱡa punt rui nᵾring.
42022069	Ei nga akup, Muⱡᵾl Wu Kupa ei, kᵾmp kᵾm mba, Got Ronduⱡ Purum ei nga ki mbo orunga moⱡmba,” nitim.
42022070	Wu nimbᵾ ndi, Jisas waldᵾk, nᵾk mel, “Nim Got Kangᵾm ei?” nᵾtᵾng. Jisas ndi, wu mbᵾ kundpa nimba mel, “Enim pilik nᵾnmᵾn ei ka!” nitim.
42022071	Wu nimbᵾ ndi, nᵾk mel, “Namba ik ti, wu mbᵾ wi ramina kᵾn, ok nangina pilmin? Ya wu ei nga keta mᵾn ila, ik nᵾnᵾm kᵾⱡ, tᵾn pilpᵾn pora ndᵾnmᵾn,” nᵾtᵾng.
42023001	Wote, wu nuim nimbᵾ ndi pora, Jisas mek, Pailot murum kona ila purung.
42023002	Jisas ni, puⱡ mondᵾk, kot endᵾk, nᵾk mel, “Tᵾn kᵾnmin ei, wu ei ndi, tᵾn nga wamp mbᵾ, tᵾpa wᵾlᵾ mundpa, ‘Wu nuim mumuk Sisa, ku moni takis ngui ngᵾngᵾi,’ nimba, wote wu ei, el elim kundpa, nimba mel, ‘Wu Kraist wu king ei nga,’” nitim.
42023003	Wote Pailot ndi, Jisas waldpa, nimba mel, “Nim Jura wamp nga wu king ei?” nitim. Wote Jisas ndi, punt ropa, nimba mel, ”Nim nᵾn ei kupa,” nitim.
42023004	Pailot ndi, wu pris kuimbal na, wamp mbᵾ kundpa, nimba mel, “Wu ei nga uⱡ ⱡawa ti, kandᵾp ti natᵾnt mon, ei ka!” nitim.
42023005	Wamp mbᵾ ndi, ronduⱡ ke, nᵾk mel, “Wu ei ndi, Jura kona peng na, Galili kona peng na mbila andpa, wamp mbᵾ, ik mbo endpa, ropa gi ndupa etᵾm. Wote, akup ya ila om,” nᵾtᵾng.
42023006	Pailot ndi, wamp mbᵾ nga nᵾtᵾng ik mbᵾ, pilpa moⱡpa, wamp mbᵾ waldpa, nimba mel, “Wu ei, Galili ila wu ei nda?” nitim.
42023007	Pailot ndi pilpa mel, Jisas ni wu ei, Erot nga rᵾp itim kona ila moⱡpa, om nimba pitim. Ui ei kᵾn, Erot ni, Jerusalem kona ila murum ku. Pailot ei ndi, Jisas tᵾpa, Erot murum kona nila mundrum.
42023008	Erot ndi, Jisas urum ni kandpa, numan mam ti ngurum. Jisas nga timan ik ei pitim, wote Jisas kᵾni nᵾkᵾndrᵾm eing, uⱡ rᵾpᵾndi mat itangga, Erot kᵾnimp nimba murum.
42023009	Uⱡ mbᵾ nga, Erot ndi, ik mat ou ndupa, Jisas wuldᵾtᵾm. Wote Jisas ndi, Erot ik ti, punt ropa, yant ndui nᵾndrᵾm mon.
42023010	Wu pris kuimbal na, mi ik mbo wu na mbᵾ, Jisas murum nila nondpa ok, Jisas ronduⱡ mundᵾk, kot endᵾtᵾng.
42023011	Erot kᵾn, elim nga el wu ni kᵾⱡ kᵾn, Jisas tᵾk ik kuldᵾk, Jisas wal pᵾki eng nui kai kat, tᵾk pakᵾndᵾk, Jisas ni, Pailot murum kona nila, nduk yant mundrᵾng.
42023012	Erot ni, unt Pailot kᵾn, el puⱡa wamp mel morunggil. Ui ei kᵾn mint, wu raⱡ mᵾn mondrᵾnggil.
42023013	Wote Pailot ndi, rᵾp wu na, wu pris kuimbal na, wamp mbᵾ, wi ropa, nimba mel, “Wᵾi!” nitim. Kona ila rᵾk ok, mᵾk rorung.
42023014	Pailot ndi, wamp mbᵾ, kundpa nimba mel, “Enim ndi, wu ei, mek ok, na nguk, enim ndi, wu ei kundᵾk, wamp mbᵾ tᵾpa wᵾlᵾ mundrum nᵾnmᵾn. Na ndi, wu ei, enim nga kuimp keta ila kun mondᵾp, waldᵾp pᵾnt ei, wu ei nga uⱡ ⱡawa ti em ila, enim ndi, kot endᵾng uⱡ ei, kurᵾp kandᵾp, ti natᵾnt ei ka!
42023015	Erot ndi, wu ei nga uⱡ ⱡawa ti, kurpa kandpa, ti natᵾpa kᵾn, wu ei ngumba, ya tᵾn kᵾn yant ndum. Enim pilᵾi! Wu ei nga uⱡ ⱡawa ti mon! Ei nga, tᵾn ndi wu ei, rop kundamin mel mon!
42023016	Na ndi, wu ei kan puⱡa ndi rop, wak rop, mundamba kᵾn kelpa pangga!” nitim. [
42023017	Mowi kor ui mbila pora, Pailot ei ndi, kan manga wu ti, wamp mbᵾ kᵾn, wak ropa ngurum.]
42023018	Wamp nimbᵾ pora, wi rok ke nᵾk mel, “Wu ei, rok kondkᵾn, Barapas wak rokᵾn, tᵾn kᵾn mundi!” nᵾtᵾng.
42023019	(Barapas ni, wu ei, kona peng ila gapman wu mat kᵾn, el ropa wu mat ropa kᵾndrᵾm ila tᵾk kan ngurung.)
42023020	Wote Pailot ndi, wamp mbᵾ waldpa pilpa, Jisas wak rop, mundamba pangga, nitim.
42023021	Wote aldpa, wamp mbᵾ ndi, wi rok, Pailot kundᵾk, nᵾk mel, “Jisas nde peta ila nil ro! Jisas nde peta ila nil ro!” nᵾtᵾng.
42023022	Wote Pailot ndi, raldika endpa kᵾn, nimba mel, “Wu ei, namba uⱡ ⱡawa ti em? Wu ei kuⱡangga nimp ei, wu uⱡ ⱡawa ti, na ndi, kandᵾp ti natᵾnt ei ka! Na ndi, wu ei, kan puⱡa ndi rop kᵾn, wote wak rop mundamba pangga!” nitim.
42023023	Wote, wamp mbᵾ ndi, ronduⱡ ke nᵾk, ronduⱡ mundᵾk, Pailot ndi, Jisas nde peta ila nil rangga nᵾtᵾng. Wamp mbᵾ nga ronduⱡ, wi rok nᵾtᵾng ik ei ndi, Pailot nga ik nitim ei, rok mana mana ndurᵾng.
42023024	Ni kᵾn, Pailot ndi, wamp mbᵾ nga nᵾtᵾng ik ni, pep ropa, nimba mel, “Jisas ni kuⱡangga!” nitim.
42023025	Wote, wamp mbᵾ ndi, Pailot wi rok kundᵾk, nᵾk mel, “Barapas ni, gapman kᵾn el ropa wamp ropa kᵾndrᵾm wu ei, wak rokᵾn mundana, kelpa wangga!” nᵾtᵾng. Nᵾtᵾng ei kᵾn, Pailot ndi, wu ei, wak ropa mundpa kᵾn, wamp kᵾⱡ nga nᵾtᵾng ik ni, pep ropa, Jisas ni tᵾpa, el wu kᵾⱡ nga ki kaimp ila ngurum.
42023026	Wote, el wu nimbᵾ ndi, Jisas ni, imp molk mek purung ila, Sairin kona peng ila wu ti, mbi tek, Saimon nᵾtmᵾn ni, kona peng ila rukᵾr uimp nimba urum ni, tᵾk imp molk, nde peta ni kᵾⱡ ngurung ila, koma ropa mepa, Jisas ni, pep ropa, akil tepa purum.
42023027	Wamp rᵾⱡaip mam ti, Jisas pep rok, akil tek purung. Wote, amp mat ou ndupa, Jisas kont kolk ka etᵾk purung.
42023028	Jisas ni, ropᵾl ropa, amp ka etᵾk, orung ni kᵾⱡ, kundpa nimba mel, “Enim Jerusalem kona peng ila amp kᵾⱡ ye! Enim ndi, na nga nᵾndᵾk, ka iti nᵾtᵾi, mon! En enim nga orunga nᵾk kᵾn, enim nga kangambuⱡa, mbᵾ nga nᵾndᵾk, ka itᵾi!
42023029	Enim pilᵾi! Wote ui ti, ekit wangga kᵾn, wamp mat ndi, enim kundᵾk, i etᵾk ning. ‘Amp mbᵾ, kangambuⱡa mi naimbᵾk, kangambuⱡa aim ngui nganggᵾk eng mbᵾ, numan kai pileing,’ ning.
42023030	Ui ei kᵾn, wamp mat ndi, komnga mong mbᵾ kundᵾk, ‘Tᵾn tᵾkᵾn mo rokᵾn, ⱡᵾrᵾk ndui!’ ning.
42023031	Ni kᵾn, akup wamp mbᵾ ndi, nde nu pi kᵾⱡ uⱡ ei mel enmin, wote nde kᵾⱡ kᵾp em ei kᵾn, namba uⱡ ti iting nda?” nitim.
42023032	El wu mbᵾ ndi, uⱡ kit mbᵾ, etᵾnggil wu raⱡ kunda, Jisas kᵾn nde peta ila pendᵾk ruing, pilik mek purung.
42023033	Wote, wu ni kᵾⱡ mek puk, kona komnga ti, mbi tek, ‘Wamp Peng Ombil’ kona nᵾtmin nila, Jisas nde peta ila nil rok pendᵾtᵾng. Wu ni raⱡ nga ti, Jisas nga ki mbo orunga, nde peta tila nil rok pendᵾk, wu ti, ki rar orunga nde peta ila nil rok pendᵾk etᵾng.
42023034	Wote Jisas ndi, nimba mel, “Wuta Got nim ndi, wu kᵾⱡ nga uⱡ ⱡawa mbᵾ, wak rundi. Wu kᵾⱡ uⱡ enmin ei nga puⱡ ti, pili napilik enmin,” nitim. El wu kᵾⱡ ndi, Jisas nga wal pᵾki na mel nimbᵾ, potᵾk tek, satu etᵾk, wu ti tangga, nᵾk etᵾng.
42023035	Wote wamp nimbᵾ, anggilik kandᵾk moⱡina, Jura nga rᵾp wu nimbᵾ ndi, Jisas nga ik kuldᵾk nᵾk mel, “Wu ei ndi, wamp mbᵾ, tᵾpa rapundpa etᵾm uⱡ ei mel, elim Muⱡᵾl Wu Kupa ti, Got ndi, tᵾpa mundrum ila, wamp mbᵾ, etpa rukᵾr tangga nimba itim ndam, elim ndi, elim kapⱡa uⱡ mat, etpa tᵾpa mundangga!” nᵾtᵾng.
42023036	-
42023037	El wu mbᵾ kunda ku, ik raka rondᵾk, wote Jisas rok pendᵾtᵾng nila, nondpa ok, ki runt rok, nᵾk mel, “Nim kupa Jura wamp mbᵾ nga Wu Nuim Mumuk ei ndam, ninim ndi, uⱡ mat etkᵾn olkᵾn pi!” nᵾtᵾng.
42023038	Wu kᵾⱡ ndi, mon kat rok, Jisas nga peng oⱡa orunga, nde peta nila mondᵾk, nᵾk mel, “WU EI, JURA WAMP NGA WU NUIM MUMUK EI!” nᵾtᵾng.
42023039	Wu ralt, nde peta ila rorung ni nga ti ndi, Jisas ni tᵾpa, ik kuldpa nimba mel, “Nim kupa Got nga tᵾpa mundrum wu ti ndam, ninim ndi, uⱡ mat etkᵾn, ninim etᵾk tᵾk mundkᵾn, wote tᵾl tᵾkᵾn rapundkᵾn iti ku!” nitim.
42023040	Wote, wu ti ndi, nitim ik ni pilpa kᵾn, wu ni, ik mura ngumba, nimba mel, “Wu ei, tᵾn mindil kapⱡa mint nonmun. Ei nga, nim Got kᵾn mundmong iti natᵾkᵾn nᵾn ei?”
42023041	Tᵾl uⱡ kit mbᵾ, etmbᵾⱡ wu raⱡ, kapⱡa rok kunding enmin. Wu ei nga ⱡawa ti mon. Ei nambuⱡ emel, rok kunding enmin nda?” nitim.
42023042	Wu ni ndi, Jisas kundpa, nimba mel, “Wote, Jisas ni, nim pukᵾn, nim nga mumuk rui kona ei mᵾn ndam, nim ndi, na piliya!” nitim.
42023043	Wote Jisas ndi, wu ni kundpa, nimba mel, “Na ndi, nim ik kupa ti, kundᵾp nᵾnt. Nim wote, na kᵾn rᵾp ropᵾⱡ, muⱡ kona muⱡin,” nitim.
42023044	Wote ant ni, ou rᵾnggilmᵾ elinga, kona rumbᵾⱡ ropa pelinga mba, epindama ant mong raldika itim.
42023045	Ant ei kᵾn, kona ant rui narᵾⱡnga kᵾn, manga wingti ou ila muⱡ mbal mam ti, kuipa rok mondᵾrmin ei, rᵾk ila paⱡpa, mba raⱡ itim.
42023046	Wote Jisas ni, ke ronduⱡ, nimba mel, “Wuta ye! Na nga muⱡnga ei, nim nga ki kaimp ila ngᵾnt,” nitim. Nimba kᵾn, Jisas ni kurum.
42023047	El wu kᵾⱡ nga wu kuimbal ni ndi, uⱡ itim ni kᵾⱡ, kandpa kᵾn, Got nga mbi paka rondpa, nimba mel, “Wu kun kai ei nga, uⱡ ⱡawa ti mon ei, rok kondᵾnmin ei ka!” nitim.
42023048	Wamp mat ndi, uⱡ itim ni, kᵾnmin nᵾk, orung nimbᵾ ndi, uⱡ itim ni kandᵾk, min ngᵾn mundᵾk, pepiⱡ ⱡuwa rok, kelik mang kona purung.
42023049	Jisas nga wamp pundᵾn mbᵾ kᵾn, Galili kona peng ila amp kat, Jisas pep rok orung ni kᵾⱡ kᵾn, wamp kᵾⱡ ruⱡ etᵾk mel molk, uⱡ itim ni kandrᵾng.
42023050	Wu ti, kona ila murum ei nga mbi, Josep. Jura wamp kᵾⱡ nga Arimatiya kona peng ila wu ei. Wu ei, kaunsil tᵾpa etᵾm wu kun kai ei.
42023051	Wu ei ndi, wu kaunsil mat nga numan pilik, uⱡ etmin mbᵾ mel iti natᵾtᵾm. Got nga wamp tᵾpa mumuk rui uⱡ ei mint, nokundpa morum.
42023052	Josep mba, Pailot ni, waldᵾp pilamba kᵾn, Jisas nga on ei ngangga, nimba mba, pitim mel, Pailot ei ndi, kapⱡa nitim.
42023053	Wote Josep ndi, Jisas nga on ni, mana tᵾpa, muⱡ mbal kurᵾmᵾⱡa tila kum ropa, mepa mba, ku manga kont ti, wamp on kona mim etᵾk tetᵾng nila, rᵾk ndupa titim.
42023054	Mowi kor mormin ui ei, ekit oⱡnga kᵾn, rᵾng molk nuing mbᵾ, tᵾk kun etᵾng.
42023055	Galili kona ila amp kat, Jisas pep rok orung ni kᵾⱡ, Josep ndi, Jisas nga on ni, mepa mba, wamp on ku manga nila etpa, tenᵾm mel nant nda nᵾk, kᵾnmin nᵾk, akil tek purung.
42023056	Amp ni kᵾⱡ, kandᵾk pendᵾk, wote kelik, manga kona yant ok kᵾn, kopung mura rui kai na, ronduⱡ mat, tᵾk kun etᵾk morung. Mi ik ei ndi, nᵾtᵾm ei mel, mowi kor ei kᵾn, muⱡ tᵾk kor morung.
42024001	Kor ou ei nga ant puⱡ mondrung ni nga mᵾkᵾlmᵾ unt, amp ni kᵾⱡ ndi, kopung mura rui ronduⱡ na mat, tᵾk kun etᵾk tetᵾng nimbᵾ mek, wamp on kona nila purung.
42024002	Amp ni kᵾⱡ puk, anggilik kandrᵾng mel, ku manga keta puⱡ puⱡ kumba rormᵾn ku kara ni, mberᵾk nduk, tᵾk ᵾldᵾ orunga, angᵾndᵾtᵾng ila ᵾnggᵾtᵾm.
42024003	Ku manga nila mukᵾr puk, kandrᵾng ei, Nuim Jisas nga on ni, ti nᵾtᵾtᵾm.
42024004	Jisas nga on ni, nᵾl teng nda nᵾk, amp ni kᵾⱡ, wote pilik rondᵾk, numan ou nduk, pilik molk, kandrᵾng mel, wu raⱡ muⱡ kurᵾmᵾⱡa pakᵾkᵾⱡ, morunggil ila rᵾⱡang ndi, ᵾlt nitim.
42024005	Amp ni kᵾⱡ, mundmong etᵾk, mᵾi kandᵾk morung ila, wu ni raⱡ ndi, amp kᵾⱡ kundkᵾⱡ, nᵾkᵾⱡ mel, “Wu koⱡpa tikil rom ei nga, nambuⱡ emel, ok kurᵾk, mormᵾn ei?” nᵾtᵾnggil.
42024006	“Wu ei, Galili kona ila kont moⱡpa kᵾn, enim kundpa nitim ni mel pilᵾi! Wu ei, ⱡoporpa omba pum. Ya kona ila pi napᵾtᵾm.
42024007	Enim kundpa, nimba mel, ‘Wu mat ndi, Muⱡᵾl Wu Kupa ei tᵾk, wu kit mat ngangina kᵾn, nde peta ila nil rangina, kuⱡangga kᵾn, wote wamp on kona ila tᵾk puk andangga. Wote, rumbᵾⱡ raldika omba, pangga kᵾn, ⱡoporpa kont moⱡmba,’” nitim.
42024008	-
42024009	Jisas kont moⱡpa nitim ik ni pᵾtᵾng. Uⱡ itim kandrᵾng nimbᵾ mel puk, kitip kᵾni wu 11 ni kᵾⱡ kᵾn, wamp mbᵾ kᵾn kundᵾk, nᵾtᵾng.
42024010	Amp Mariya Makndelin, Jowana na, Jeims mam amp Mariya na, amp mat kunda, rᵾp rok molk kᵾn, nombuⱡa rung wu kᵾⱡ kundᵾk nᵾtᵾng.
42024011	Nombuⱡa rung wu ni kᵾⱡ ndi, amp kᵾⱡ nga ik nᵾtᵾng ik ei, mondᵾk pili napᵾtᵾng. Ik nuwa mat nᵾnmᵾn nᵾk pᵾtᵾng.
42024012	Ni kᵾn, Pita mint, tᵾkrᵾpa mba, wamp on kona ila kᵾnimp nimba purum. Mba mana pepa, mukᵾr ndupa kᵾndrᵾm mel, muⱡ mbal kurᵾmᵾⱡa kat mint titim. Wote, mang kona yant omba kᵾn, uⱡ kᵾⱡ nga numan ou ndupa pitim.
42024013	Ant tenda ei kᵾn, wu ralt, Imeiyus kona ila mbil ni kᵾⱡ, nombuⱡa mam ila orᵾnggil. Imeiyus ni kona ei, Jerusalem kona peng ou ei nga ruⱡ etpa mel tetᵾm.
42024014	Wu raⱡ, nombuⱡa mam ila okᵾⱡ kᵾn, Jisas rok etᵾng uⱡ mbᵾ mel timan rokᵾⱡ nᵾkᵾⱡ orᵾnggil.
42024015	Wu raⱡ ndi, uⱡ etᵾng ni mbᵾ nga ik ou ndukᵾⱡ, waldkᵾⱡ nᵾkᵾⱡ orᵾnggil. Ni kᵾn, Jisas elim ni, wu raⱡ kᵾn nondpa urum uⱡ ei, pili napᵾtᵾnggil.
42024016	Wu raⱡ nga mong ila mel mat ndi, ⱡᵾrᵾk ndurum ila, Jisas kandkᵾⱡ, mbi ndui nandrᵾnggil.
42024017	Jisas ndi, wu raⱡ, waldpa nimba mel, “Enmbil namba uⱡ em mbᵾ nga nᵾnmbil, wote enmbil nᵾl pinggil, onmbil nilinga mel, wu raⱡ nga numan orunga, mbun tᵾtᵾnggil?” nitim.
42024018	Wu raⱡ nga wu ti nga mbi, Kliopas ni ndi, Jisas nga nitim ik ni, punt ropa, nimba mel, “Kona elpa elpa mbila wu mbᵾ ok, Jerusalem kona peng ila mormᵾn uⱡ ei, nim wu tenda ei mint, uⱡ em ei, pili nᵾpᵾn ei?” nitim.
42024019	Wu ni, i nilinga mel, Jisas ndi, wu ni raⱡ, waldpa nimba mel, “Namba uⱡ mat em nda?” nitim. Wu ni ndi, nimba mel, “Nasaret kona peng ila Jisas ni, wu ei ndi, uⱡ rᵾpᵾndi mat etᵾm. Painui wu ei ndi, ik na kongun na, ronduⱡ mat, wamp kᵾn, Got nga kuimp keta mbila nimba etᵾm.
42024020	Wu pris kuimbal na, rᵾp wu mbᵾ ndi, Jisas tᵾk gapman nga ki kaimp ila nguⱡina kᵾn, gapman ndi, nimba kᵾn, Jisas nde peta ila nil rᵾi nilinga, nde peta ila nil rorung.
42024021	Unt, tᵾn pᵾtmᵾn ei, Got ndi, Jisas tᵾpa mundpa kᵾn, Isrel wamp mbᵾ etpa rukᵾr tangga, nimba itim. Wote, wamp kit mbᵾ ndi, Jisas nde peta ila nil rok eng. Uⱡ ei nga, rumbᵾⱡ raldika omba pum ei nga akup mormᵾn.
42024022	Ei mel pilpᵾn moⱡmina, wote akup nga mᵾkᵾlmᵾ unt, tᵾn nga amp mat wamp on kona ila puk kandᵾk, yant ok nilingina, tᵾn rut nimin.
42024023	Puk kanᵾng ei, Jisas nga on ni, on kona ila ti natᵾm. Amp kᵾⱡ yant ok, nᵾk mel, tun ndi anggelo kᵾⱡ kᵾnmin ila nᵾk mel, Jisas ⱡoporpa kont morum nᵾng.
42024024	Tᵾn nga wu mat puk kanᵾng ei mel ku, amp kᵾⱡ kandᵾk yant ok nᵾng. Wu kᵾⱡ ndi, Jisas nga on ei, kᵾⱡ tem kᵾni nakᵾnᵾng,” nitim.
42024025	Wote Jisas ndi, wu raⱡ, kundpa nimba mel, “Enim mbil nga numan ti mon, ei ka! Painui wu mbᵾ nga nᵾtmin ik mbᵾ, enmbil mondkᵾⱡ, pili napᵾtᵾmbil ei ka!
42024026	Enmbil pili napᵾtᵾmbil ye! Jisas ni mbun mam ti, unt koma ropa kᵾn, wote uⱡ eng nui ti, Got kᵾn tᵾm ei?” nitim.
42024027	Jisas ndi, wu raⱡ, ik mat mbo inditim. Moses nga mi ik mat, puⱡ mondpa, mbo endpa, pai nui wu mbᵾ nga ik puⱡ mat, nimba ngumba, Got nga Buk Wingti ila mat, elim nga itim uⱡ mbᵾ mel nimba, ngumba itim.
42024028	Wu raⱡ nga numan pinggil, pilkᵾⱡ orᵾnggil kona ila nondpa oⱡunggila. Jisas ni, kandpa, kelpa kun pi mel itim.
42024029	Wote, wu raⱡ ndi, Jisas ni imp molkᵾⱡ, nᵾkᵾⱡ mel, “Nim akup tᵾl kᵾn muⱡmin,” nᵾtᵾnggil. Kona ant ei, mana mba elinga, nondpa rumbᵾⱡ romba itim ila, Jisas ni, manga ila mukᵾr puⱡnga kᵾn, wu ni raⱡ kᵾn, rᵾp rok morung.
42024030	Wote Jisas ni, wu raⱡ kᵾn molk, rᵾng nuing etᵾng ila, Jisas ndi, bret ni, tᵾpa oⱡa ndupa, Got kᵾn angge nimba, ambuⱡpa puk ropa tᵾpa, wu raⱡ ngurum.
42024031	Jisas ndi, uⱡ ni eling kᵾn, wu raⱡ mong makᵾlkᵾⱡ kandrᵾnggil mel, Jisas kandkᵾⱡ, mbi ndᵾrᵾnggil. Tᵾngᵾnda mint, Jisas purum ila, wu raⱡ ndi, Jisas ni, kᵾni nakᵾndrᵾnggil.
42024032	Wote, wu ni raⱡ, ik nᵾkᵾⱡ int yant etkᵾⱡ, nᵾkᵾⱡ mel, “Tᵾl nombuⱡa mam ila ᵾmbᵾⱡ ei kᵾn, Jisas ndi, Got nga Buk Wingti ila ik puⱡ kai mat, tᵾl nimba nguⱡnga kᵾn, tᵾl pilpᵾⱡ min ngᵾn mundᵾmbᵾⱡ ni ka!” nᵾtᵾnggil.
42024033	Wu raⱡ ndi, ik nimbᵾ, nᵾkᵾⱡ pendkᵾⱡ tᵾkᵾrkᵾⱡ, Jerusalem kona peng nila yant orᵾnggil. Okᵾⱡ kandrᵾnggil mel, kitip kᵾni wu 11 kᵾⱡ kᵾn, wamp mat kunda mᵾk rok morung.
42024034	Wamp mbᵾ ndi, wu raⱡ, kundᵾk nᵾk mel, “Wu Nuim ni, ⱡoporpa kont morum! Saimon ndi, wu ei kanim ei ka!” nᵾtᵾng.
42024035	Wu raⱡ nga uⱡ mat, nombuⱡa mam ila Jisas ndi, itim kandrᵾnggil nimbᵾ mel timan rokᵾⱡ, wamp mbᵾ ngurᵾnggil. Jisas ndi, bret tᵾp roⱡnga kᵾn, wu raⱡ ndi, Jisas kandᵾk, mbi ndukᵾⱡ, etᵾnggil mbᵾ mel nᵾtᵾnggil.
42024036	Kitip kᵾni wu ni kᵾⱡ, ik nᵾk moⱡina kᵾn nila rᵾk, Jisas ni, omba anggilpa, wu kᵾⱡ kundpa nimba mel, “Enim numan kai mbᵾ mint, pilik muⱡᵾi!” nitim.
42024037	Wu ni kᵾⱡ, rut nᵾk, mundmong etᵾk pilik mel, Jisas nga min ei nda nᵾk, kandrᵾng.
42024038	Wote Jisas ndi, wu kᵾⱡ, kundpa nimba mel, “Nambuⱡ emel, enim rut nᵾk, numan ou nduk, pilik mormin ei?
42024039	Na nga kᵾmp ki ᵾrᵾⱡa mbᵾ, ya ok, ambulk kᵾnᵾi! Wamp nga min ei, ya na mel ti wangga, kapⱡa kᵾni nᵾkᵾning, mon!” nitim.
42024040	Ni kᵾn, Jisas ndi, elim nga kᵾmp ki ᵾrᵾⱡa mbᵾ, wu ni kᵾⱡ ora ndurum.
42024041	Wu kᵾⱡ, ama numan minal ngurung. Wote, wu kᵾⱡ nga mondpa pili ti, kapⱡa mon ei nga, numan ou ndupa pᵾtᵾng. Uⱡ ila, Jisas ndi, wu kᵾⱡ, kundpa nimba mel, “Rᵾng mat, enim tek mormin ei?” nitim.
42024042	-
42024043	Wote, wu ni kᵾⱡ ndi, oma karᵾng mint ti ngurung ila, Jisas ndi, oma mint ti tᵾpa, nurum ila, wu kᵾⱡ kandrᵾng.
42024044	Jisas ndi, wu kᵾⱡ, kundpa nimba mel, “Unt, na enim kᵾn moⱡᵾp, enim kundᵾp nᵾmp pora ndᵾr ni ka! Unt, ik mong mat, na nga mon rondᵾk ngurung ei, Moses nga mi ik na, painui wu kᵾⱡ na, ik nᵾtᵾng. Wote, Buk Wingti ila ik kᵾⱡ, akup omba kupa enim,” nitim.
42024045	Jisas ndi, wu kᵾⱡ nga pilpa kungᵾndi orunga nimba, piral ndurum ila uⱡ puⱡ mbᵾ, pilik kai etᵾng.
42024046	Jisas ndi, wu kᵾⱡ, kundpa nimba mel, “Buk Wingti ei ndi, nimba mel, ‘Kraist ni, wu ei, mbun koma ropa mba koⱡpa, wote ⱡoporpa mba, kont moⱡmba,’ nᵾtᵾm.
42024047	-
42024048	Wu ei nga ronduⱡ ila mbi ei, tek angᵾndᵾk, wamp mbᵾ kundᵾk nangina, wamp mbᵾ, pilik numan ropᵾl rok tangina, Got ndi, wamp mbᵾ nga uⱡ kit mbᵾ, wak rondᵾmba. Enim ndi, kongun ei, Jerusalem kona peng ila puⱡ mondᵾk etᵾk, ya uⱡ penim kanmin mbᵾ mel, wamp kundᵾk, nᵾk itᵾi!
42024049	Enim pilᵾi! Unt Wuta ndi, nimba mᵾi ropa kᵾn, Muⱡnga Wingti, enim kᵾn nguimp nitim ei, akup nondpa, enim ngumba. Enim akup ya Jerusalem kona peng ou ila molk, Got nga ronduⱡ ei, tᵾk kᵾn, wote enim kongun etᵾk pᵾi!” nitim.
42024050	Wote Jisas ndi, elim nga kitip kᵾni wu ni kᵾⱡ, tᵾpa mepa mba, Betani kona nila puk molk kᵾn, Got kᵾn atinga ropa, ki oⱡa ndupa, wu kᵾⱡ, memp pendpa itim.
42024051	Wu kᵾⱡ, memp pendpa moⱡnga kᵾn, Got ndi, tᵾpa mepa, muⱡ kona oⱡa purum.
42024052	Wote, wu ni kᵾⱡ, mura rok mondᵾk, Jisas nga mbi paka rondᵾk, ambulk palk, Jerusalem kona peng ila yant orung.
42024053	Ui nimbila rᵾk rᵾk, manga wingti ila mint puk, Got nga mbi paka rondᵾk etᵾng.
43001001	Unt kor nga Got ndi, muⱡ mᵾi raⱡ mim iti nᵾti kᵾn, Ik ei titim. Ik ei, Got kᵾn murum. Omba Ik ei, elim Got.
43001002	Ama unt kor nga puⱡ mondpa, Ik ei, Got kᵾn murum.
43001003	Ik ila mendpᵾⱡ, Got ndi, mel mbᵾ pora itim. Mel mbᵾ nga ti, nombuⱡa mam elpa tila, oⱡa ui nawᵾrᵾm, mon!
43001004	Ik ei, el elim kont mba mul uⱡ ei nga Puⱡ Wu ei. Wote, kont mba mul uⱡ ei, tepa omba, tᵾn wamp mbᵾ rᵾⱡang ngurum.
43001005	Rᵾⱡang ei ndi omba, rumbᵾⱡ ila rᵾⱡang ngurum. Wote, rumbᵾⱡ ei nga ronduⱡ ei ndi, rᵾⱡang ei, ropa mana ndui nandrᵾm.
43001006	-
43001007	Got ndi, elim nga nombuⱡa rung wu ti, tᵾpa mundrum. Wu ni nga mbi ei, Jon. Wu ni ndi, rᵾⱡang ei nga pora ndupa nangga. Wamp mbᵾ ndi, ik ei pilik mondᵾk, pileing nimba, tᵾpa mundrum.
43001008	Jon elim ni, rᵾⱡang ei mon. Wote elim ndi, rᵾⱡang ei, mat ndumba nimba, mat ndumba ei nga urum.
43001009	Rᵾⱡang kupa ei, mᵾi kona mana omba, wamp mbᵾ pora, rᵾⱡang ngurum.
43001010	Got nga ik ni, mᵾi kona ila mana urum. Got elim moⱡpa, muⱡ mᵾi mbᵾ pora itim. Wote, wamp mbᵾ ndi, elim kandᵾk, mbi ndui nandrᵾng.
43001011	Elim nga mᵾi ila rukᵾr urum. Wote, elim nga wamp nimbᵾ ndi, elim rawe etᵾk, ti natᵾtᵾng.
43001012	Wote, wamp mat ndi, elim rawe etᵾk tᵾk, elim mondᵾk pilik etᵾng nimbᵾ, ronduⱡ nguⱡnga, Got nga kangambuⱡa rarᵾng.
43001013	Got nga kangambuⱡa rarᵾng mbᵾ, wamp mema ei ndi, mon! Wamp nga numan ei ndi, mon ku! Wote, Got elim ndi itim.
43001014	Ik ei, wamp raⱡpa, tᵾn kᵾn omba pitim. Elim eng noⱡnga, kᵾndᵾrmᵾn. Elim nga Tipam kᵾn moⱡpa, mana urum kangᵾm kang ei, eng nurum. Wamp poⱡ ti uⱡ ei kᵾn, ik kupa ei kᵾn, elim kᵾn pitim.
43001015	Jon ndi, wu ei nga para ndupa, nimba mel, “Wu ei nga kundᵾp nit ni, Wu Nuim akil tepa onum. Ei ndi, na tᵾpa mana ndumba. Nambuⱡ emel, na muⱡi nᵾmbᵾr kᵾn, elim ni, unt murum,” nitim.
43001016	Nambuⱡ emel, elim nga poⱡ ti uⱡ ei nga mur ila, tᵾn memp titmin. Wote, pol ila aldpa, memp tᵾpᵾn ku etmin.
43001017	Nambuⱡ emel, Got nga mi ik kᵾⱡ, Moses kᵾn pilpᵾn titmin. Wote, wamp poⱡ ti uⱡ ei kᵾn, ik kupa ei kᵾn, uⱡ raⱡ Jisas Kraist kᵾn tᵾtmᵾn.
43001018	Wamp ti ndi, Got kᵾni nakᵾndrᵾm. Elim nga kangᵾm mendpᵾⱡ ei ndi, Tipam kᵾn nondpa moⱡpa, Tipam nga puⱡ ei nimba, mot ndurum.
43001019	Jerusalem, kona ila Jura wu morung nimbᵾ ndi, wu Pris na, Lipai wu kat, tᵾk mundᵾⱡina ok, Jon waldᵾk nᵾk mel, “Nim wu nam?” nᵾtᵾng.
43001020	Jon elim ndi, nimba mot ndupa, “Na Kraist mon!” nitim.
43001021	Ama minal waldᵾk nᵾk mel, “Nim wu nam? Nim Ilaija muna? Nilingina, “Mon ku!” nitim. “Muna, nim painui wu ei?” Nᵾk waldᵾlingina, “Mon ku!” nitim.
43001022	“Wote nim wu nam? Tᵾn kundkᵾn ni! Wote, tᵾn tᵾk mundung wu mbᵾ, int mbun kundpᵾn nimin,” nᵾtᵾng.
43001023	Jon ndi, ik punt ropa nimba mel, “Painui wu Aisaiya nga ik ti, unt nimba pinditim. Ik ei ndi, ei mel nitim, “Kona kui waka ila wamp ti, wi ronum ei, na Nuim ei, omba ei nga nombuⱡa mam ei, rok tᵾk kun mundangina, wu Nuim ei wangga!” nitim.
43001024	-
43001025	Perisi wu nimbᵾ, tᵾk mundrᵾng wu ni kᵾⱡ ndi, Jon waldᵾk nᵾk mel, “Nim Kraist ei mon. Ilaija kep, mon ku. Painui wu ti kep, mon ku ndam, wote nambuⱡ emel, wamp nu tᵾndᵾn?” nᵾtᵾng.
43001026	-
43001027	Ei mel nilingina, Jon ndi, punt ropa nimba mel, “Na ndi, wamp mbᵾ, nu ila mint nu tᵾndᵾnt. Wote, enim nga rᵾk ting ila, wu kᵾni nᵾkᵾni ti morum. Wu ei, na nga mbuldung orunga, akil tepa onum. Wu ei nga kᵾmp rᵾk kan ei, na ndi pilinga, nduimp mel kapⱡa mon!” nitim.
43001028	Uⱡ etᵾng nimbᵾ pora nilinga, Betani kona ila, ekit oⱡungina, nu Joran al orunga, Jon wamp nu tinditim kona nila itim.
43001029	Wote, mᵾkᵾlmᵾ orunga, Jisas ni, Jon murum nila, oⱡnga kandpa, nimba mel, “Got nga kng sipsip waⱡ, mᵾi kona ila wamp mbᵾ nga uⱡ kit mbᵾ, pendpa kelmba ei nga onum kᵾnᵾi!
43001030	Enim wu ei nga kundᵾp nit ni, wu akil tepa omba ei, wu oⱡa orunga mel ti, na kᵾn kapⱡa mon. Nambuⱡ emel, na mi nᵾmi kᵾn, elim ni, kump kor nga murum.
43001031	Na ndi, elim pili nᵾpᵾt mon. Wote na ndi, Isrel wamp mbᵾ, wu ei nga kandᵾk, pilik poⱡ ndeing nᵾmp kᵾn omp, wamp nu tindint,” nitim.
43001032	Wote ni kᵾn, Jon ndi, ekit ndupa nimba mel, “Muⱡnga Wingti ei, muⱡ ila, kᵾi imil mel raⱡpa, mana omba, elim kᵾn moⱡnga, kundung nitim.
43001033	Na elim pili nᵾpᵾt, mon ku. Wote Got ndi, na wamp nu tᵾndeimp nimba, tᵾpa mundrum ei ndi, na ndoimp rondpa, nimba mel, ‘Muⱡnga Wingti ei kinana, mana omba, wu ti kᵾn moⱡum ndam, wu ei ndi wamp mbᵾ, Muⱡnga Wingti kᵾn pendpa, nu tᵾndᵾmba,’ nitim.
43001034	Nitim ei mel, na ndi, kᵾndᵾr ei mel, enim kundᵾp namp, “Wu ni, Got nga kangᵾm waⱡᵾm ei,” nitim.
43001035	-
43001036	Ni kᵾn, mᵾkᵾlmᵾ orunga, Jon elim nga kitip kᵾni wu raⱡ kᵾn kunda moⱡᵾngina, Jisas ni omba puⱡnga, Jon ndi kandpa, nimba mel, “Got nga Sipsip Waⱡ ei kᵾnᵾi!” nitim.
43001037	Kitip kᵾni wu ni raⱡ, ik nitim ni pilkᵾⱡ, Jisas purum ni mel, akil tekᵾⱡ, pep rokᵾⱡ purᵾnggil.
43001038	Jisas ndi, tᵾpa ropᵾl ropa kundrum ni kᵾn, wu ni raⱡ orᵾnggil ila, waldpa nimba mel, “Namba mel ei, kurkᵾⱡ onmbil?” nitim. Wote wu ni raⱡ ndi, punt rokᵾⱡ nᵾkᵾⱡ mel, “Ik mbo wu ye! Nim kona nant ila pun?” nᵾtᵾnggil.
43001039	Wote Jisas ndi, nimba mel, “Okᵾⱡ kunᵾnggil wᵾl!” nitim. Ant mong ni, tᵾmbᵾkak elinga, rᵾp rok puk pitim kona ni, kandkᵾⱡ elim kᵾn rᵾp rok, ant ei kᵾn morung.
43001040	-
43001041	Jon ndi, ik nitim ni pilkᵾⱡ, Jisas purum mel, akil tekᵾⱡ purᵾnggil. Wote, wu ni raⱡ nga ᵾngᵾn, Saimon Pita nga ᵾngᵾn wu Andru ni, ant tenda ila mba, ᵾngᵾn Saimon ni kandpa, tᵾpa nimba mel, “Mesaiya, Kraist, nᵾtmin wu ni raⱡ ndi, kandᵾp tᵾmbᵾⱡ,” nitim.
43001042	Wote Andru ndi, Saimon tᵾpa mepa, Jisas kᵾn purum. Jisas ndi kandpa, nimba mel, “Nim Jon kangᵾm wu Saimon. Nim mbi tep Sipas, nᵾnt ropᵾl ropᵾn, Pita nimin.
43001043	Wote mᵾkᵾlmᵾ orunga, Jisas ni, Galili orunga purum. Wote, wu Pilip ni kandpa tᵾpa nimba mel, “Na pep rokᵾn ui!” nitim.
43001044	Pilip, Andru kᵾn, Pita kᵾⱡ nga mᵾi mang kona ei nga, kona peng ei, Betseita.
43001045	Pilip ni mba, Nataniyel kurpa kandpa, tᵾpa kundpa, nimba mel, “Moses ndi, wu ti nga nᵾndpa mi ik ila, mon rurum. Wote, painui wu mbᵾ ndi, rorung wu ni, tᵾn ndi, kandᵾp timᵾn. Wu ni, Nasaret kona ila wu Jisas, Josep nga kangᵾm”, nitim.
43001046	Wote Nataniyel ndi, waldpa nimba mel, “Nasaret kona ila, namba uⱡ kai ti ekit omba nda?” nitim. Nimba waldilinga, Pilip ndi nimba mel, “Okᵾn kᵾni!” nitim.
43001047	Jisas ndi, Nataniyel ni oⱡnga, kandpa nimba mel, “Wu ei, Isrel nga wu kupa ei. Ik kep nui uⱡ ti, wu ei kᵾn pi napᵾtᵾm,” nitim.
43001048	Ei mel nilinga, Nataniyel ndi, Jisas waldpa nimba mel, “Nim na nga puⱡi etkᵾn, pilkᵾn nin mel nant?” nitim. Wote Jisas ndi, int ndupa, nimba mel, “Nim Pilip ndi, wi ropa ti nᵾti kᵾn, nde ui puⱡ ila moⱡina, kant ni ka!” nitim.
43001049	Nataniyel ndi, ik int ndupa, nimba mel, “Nim ik mbo wu ye! Nim Got nga kangᵾm ei, Isrel wamp mbᵾ nga Wu Nuim Mumuk ei!” nitim.
43001050	Jisas ndi, nimba mel, “Nim nde ᵾi puⱡ ila, mᵾn nᵾnt ik kᵾⱡ nga mendpᵾⱡ, mondkᵾn pilkᵾn nᵾn nda? Uⱡ ou mat, wote kᵾnin an!” nitim.
43001051	Wote Jisas ndi, nimba mel, “Na ndi, ik kupa ei, enim kundᵾp nᵾnt. Muⱡ ei, kumba tᵾpa tiyangga kᵾn, Got nga anggelo mbᵾ ndi, Muⱡᵾl Wu Kupa ei kᵾn, oⱡa mana etᵾk endangina, kᵾning!” nitim.
43002001	Wote, rumbᵾⱡ raldika omba puⱡnga, Galili kona peng Keina ila, amp ti, wu ngorung nila, Jisas nga mam ni, ila murum ku.
43002002	Jisas kᵾn, elim nga kitip kᵾni wu ni kᵾⱡ kᵾn, rung munduⱡina, puk morung ku.
43002003	Wote, nu wain nok pora nduⱡmina, Jisas nga mam ndi, Jisas ni kundpa, nimba mel, “Nu wain ei, pora ninim,” nitim.
43002004	Jisas ndi, int ndupa, nimba mel, “Amp ye! Nim ndi, na nga itimp uⱡ ei mel, nᵾkᵾn ngui ngᵾngi! Na nga ui ei, kokila petᵾm,” nitim.
43002005	Wote, Jisas nga mam ndi, kongun wu ni kᵾⱡ, kundpa nimba mel, “Elim ndi, enim kundpa nim ik ei mel, pilik itᵾi!” nitim.
43002006	Ku ming 6 kat titim ni kᵾⱡ, Jura wamp mbᵾ nga atinga rok uⱡ etmin ei nga, nu kulk, kump ki ⱡumᵾi rormin ming mam nimbᵾ, wei titim.
43002007	Jisas ndi, kongun wu ni kᵾⱡ, kundpa nimba mel, “Ming mbila nu kulk mundᵾi!” Nilinga, nu kulk peka rondrung.
43002008	Jisas ndi, kongun wu ni kᵾⱡ, kundpa nimba mel, “ Akup nu mbᵾ kulk, mek puk, rᵾng kaⱡᵾm rᵾp wu ei ngᵾi!” nitim. Wote, nitim ni mel etᵾng.
43002009	-
43002010	Rᵾng rup itim wu ni ndi, nomba pitim mel, nu wain mendpᵾⱡ itim, “Apa ye! Nil kandᵾk tᵾng nda?” nimba pitim. Wote, kongun wu nu kulk, mek orung ni kᵾⱡ, pilik morung. Amp titim wu ni, wi ropa kundpa, nimba mel, “Wamp pora, nu wain kai mbᵾ, kuimp tek nok, wote akil tek, nu wain tᵾngᵾn iti nᵾti ei, etmin ni. Nim nu wain kai mat titᵾn ti, wote akup, nonmᵾn ei ka!” nitim.
43002011	Ni kᵾn, Galili nga kona peng Keina ila, Jisas ndi, puⱡ mondpa, uⱡ rᵾpndi ti itim ila, kitip kᵾni wu ni kᵾⱡ ndi, elim nga ronduⱡ ei kandᵾk, elim ni, mondᵾk pᵾtᵾng.
43002012	Wote, Jisas elim nga mam kᵾn, ᵾngᵾnᵾl kᵾn omba, elim nga kitip kᵾni wu ni kᵾⱡ kᵾn, Kaperniyum kona peng ila puk, ui mat morung.
43002013	Jura wamp nga Pasopa rᵾng nuing ui ni, nondpa elinga, Jisas ni, Jerusalem purum.
43002014	Wote, manga wingti ou ila, wamp minal kng kau na, sipsip na, kᵾi na mbᵾ, rarᵾp rok, ku moni int yant etᵾk, rat pol nimbila moⱡina kundrum.
43002015	Ni kᵾn, Jisas ndi, kan puⱡa ti tᵾpa, wamp na, kng sipsip na, kng kau na mel nimbᵾ, kan puⱡa ndi ropa, makrᵾpa mundpa, ku moni int yant etᵾng nimbᵾ, ropa mbuⱡ mbaⱡ etpa, rat pol nimbᵾ, ropa kongundpa itim.
43002016	Kᵾi na mat, tek morung wamp nimbᵾ, kundpa nimba mel, “Kelik mek pᵾi! Na nga Wuta nga manga ei, tᵾk mel rop manga rundi nᵾndᵾi!” nitim.
43002017	Kitip kᵾni wu ni kᵾⱡ ndi, Buk Wingti ila, ik ti petᵾm ei, omba ronduⱡ nga pᵾtᵾng. “Got nim nga manga ei, na numan ngᵾmp kᵾn, na nga numan ei, ndip mel nonum,” nᵾtᵾm.
43002018	Wote, Jura wu nuim nimbᵾ ndi, yant nduk, Jisas waldᵾk nᵾk mel, “Nim namba uⱡ rᵾpndi ti, etana kandpᵾn, nim uⱡ mbᵾ nga ronduⱡ tekᵾn molkᵾn en, ei nana pilamin!” nᵾtᵾng?
43002019	Jisas ndi, punt ropa, nimba mel, “Manga wingti ou ei, rok tᵾk tiyangina, na ndi, rumbᵾⱡ raldika ila mendpᵾⱡ, rakᵾp timp,” nitim.
43002020	Jura wu nimbᵾ ndi, ik int nduk nᵾk mel, “Ya manga wingti ei rakᵾⱡina, pana 46 omba purum. Nim wu ei ndi, rumbᵾⱡ raldika ila, manga rakᵾp timp nun ei?” nᵾtᵾng.
43002021	Wote Jisas ndi, manga wingti nitim ni, elim nga kᵾng kᵾⱡ kundpa nitim.
43002022	Wote Jisas ndi, on kona ila, ⱡoporpa omba purum ni kᵾn, kitip kᵾni wu ni kᵾⱡ ndi, nitim ik ni, pilik tᵾk rondᵾk, Buk Wingti ila ik petᵾm mbᵾ kep, Jisas elim nga nitim ik nimbᵾ, kᵾmp kᵾm pilingina, kupa elinga, mondᵾk pᵾtᵾng.
43002023	Wote Jisas ndi, Jerusalem kona peng ou ila, Pasopa ui ou morung ni kᵾn, Jisas uⱡ rᵾpndi mat itim ni, wamp minal ndi kandᵾk mondᵾk pᵾtᵾng.
43002024	Wote Jisas ndi, i etᵾng uⱡ ni, kandpa tᵾpa pei mundpa kᵾn, el elim ndi, wamp kᵾⱡ nga ki ila, ngui ngᵾnggᵾrᵾm.
43002025	Nambuⱡ emel, wamp nam ti ndi, wamp nga numan pᵾtmᵾn uⱡ ei nga, Jisas kundᵾk ni nandᵾtᵾng. Nambuⱡ emel, elim ndi, wamp nga numan rukᵾr kandrum.
43003001	Wote, Jura wamp mbᵾ nga Perisi wu nuim, Nikondimas nimba ti murum.
43003002	Wu ni ndi, rumbuldi Jisas kᵾn mba, kundpa nimba mel, “Ik Mbo Wu ye! Nim ik mbo wu Got kᵾn molkᵾn, mana urᵾn ti kant. Ei kᵾn, wamp ti ndi, Got elim kᵾn muⱡi nambᵾⱡᵾm ndam, wamp ei, nim uⱡ rᵾpndi mat etᵾn mbᵾ mel, kapⱡa iti natᵾmba,” nitim.
43003003	Jisas ndi, punt ropa, nimba mel, “Ya ik nᵾnt mbᵾ, ama kupa nᵾnt. Kont nga mi naming wamp ti ndi, Got nga wamp tᵾpa mumuk rui uⱡ ila, rukrᵾng mba mel mon!” nitim.
43003004	Jisas nga nitim ik ni, Nikondimas ndi, waldpa nimba mel, “Wu anda etpa moⱡum ti, aldpa mam nga oⱡ ila, rukrᵾng pangga kᵾn, namba etᵾk, wote kont nga mondᵾk ming ei?” nitim.
43003005	Jisas ndi, int ndupa nimba mel, “Ik kupa ei nᵾnt. Wamp ti, nu ei kᵾn, Nuim Got nga Muⱡnga raⱡ ndi, kont nga mi naminggil ndam, Got nga wamp tᵾpa mumuk rui uⱡ ila, rukrᵾng mba mel mon!
43003006	Mᵾi kona wamp mbᵾ ndi, mondᵾk metmin wamp mbᵾ, mᵾi kona wamp rarmin. Wote Muⱡnga ndi, mondpa metᵾm wamp mbᵾ, tᵾpa Muⱡnga elim nga wamp randrum.
43003007	Wamp kont nga, miyangga nᵾnt ik ni nga, nim pilkᵾn min ngᵾn mundi nᵾmᵾndi!
43003008	Kona kᵾpkᵾ elim pᵾtᵾm ei mel, ropa omba mba mel mbᵾ, roka nduⱡnga, ik nᵾtᵾm ei pᵾtmᵾn. Wote, pepa orum kona ei kep, wote omba kona nil purum ei kep, tᵾn pili napᵾtmᵾn. Muⱡnga nga wamp kont nga, metᵾm ei nga puⱡi ei, ei mel ku petᵾm” nitim.
43003009	Wote Nikondimas ndi, nimba mel, “Namba uⱡ ti nga nin ei, na pilip rondᵾnt ei ka!” nitim.
43003010	Aldpa Jisas ndi, Nikondimas kundpa, nimba mel, “Nim Isrel kona ei nga ik mbo wu kuimbal ni, nᵾmp kant! Ei wote, na ik nᵾnt ei, pilkᵾn rundᵾn ei ka!
43003011	Na ndi, ik kupa enim kundᵾp nᵾnt. Tᵾn ik pilip kongundpᵾn nimbun, wote mong raⱡ ndi, kandᵾrmᵾn mel, kun nimbun mot ndupᵾn nᵾtmᵾn. Ei wote, enim ndi, tᵾn nga ik ei, pilik ti natᵾtmᵾn.
43003012	Mᵾi kona ila nga, uⱡ petᵾm mbᵾ mel, oⱡa tᵾp nilmba, nim pilkᵾn kun iti natᵾn. Wote, muⱡ kona ila uⱡ mbᵾ nga, nint ndam, namba etkᵾn pilkᵾn kun itin?
43003013	Wote, wamp ti mul kona ila, oⱡa pi nᵾpᵾrᵾm. Wote, Muⱡᵾl Wu Kupa ei mendpᵾⱡ, muⱡ kona ila moⱡpa, mana urum.
43003014	-
43003015	Unt, kona kui waka ila, Moses ndi, kimbuⱡa mel ti, mim etpa, kuipa ropa mundrum. Ei mel, Muⱡᵾl Wu Kupa ei, i ku etᵾk tek, kuipa rok mundangina, na mondpa pilim wamp ti, uⱡ nga kᵾnt nga kont mul uⱡ ei, moⱡpa mint mba.
43003016	Ei kᵾn, Nuim Got ndi, tᵾn mᵾi kona ila wamp mbᵾ, kont minal kuⱡpa, elim nga kangᵾm mendpᵾⱡ ei, tᵾn ngurum. Ei nga, elim nga kangᵾm ei, mondᵾk piling wamp mbᵾ, uⱡ nga kᵾnt nga kont mul uⱡ ei, molk mint ping.
43003017	Wote Got ndi, kangᵾm Jisas tᵾpa mundrum ni, wamp kᵾmp tangga nimba, tᵾpa mundi nᵾmᵾndrᵾm, mon! Wamp pora etpa tangga nimba, tᵾpa mundrum.
43003018	Wamp ti, Got nga kangᵾm ei, mondpa pilim ndam, kᵾmp ti natᵾmba. Wote, wamp ti mondpa pili napilim ndam, wamp ei kᵾmp tᵾmba. Nambuⱡ emel, wamp ei, Got nga kangᵾm mendpᵾⱡ ei, mondpa pili napᵾtᵾm.
43003019	Wamp kᵾmp tᵾmba uⱡ ei mel, Jisas ni, rᵾⱡang ei, ya mᵾi kona ila mana urum. Ei mᵾi kona ila wamp mbᵾ ndi, kandᵾk kun iti natᵾk, rumbᵾⱡ ei kandᵾk, numan nguk, rᵾⱡang ei tᵾk mbaⱡ ngorung. Nambuⱡ emel, wamp mbᵾ ndi, uⱡ kit mbᵾ etᵾk morung.
43003020	Uⱡ kit etmin wamp mbᵾ ndi, rᵾⱡang ei kandᵾk, kit pilik, tᵾn nga uⱡ kit mbᵾ, para temba nᵾk, rᵾⱡang ila rukᵾr ui nawᵾrmᵾn.
43003021	Wote, uⱡ kupa mbᵾ etᵾm wamp ti, Got nga ik ei, teng ndupa etᵾm uⱡ mbᵾ, mot nangga, kᵾneing nimba, rᵾⱡang ila rukᵾr orum,” nitim.
43003022	Wote Jisas ndi, elim nga kitip kᵾni wu ni kᵾⱡ kᵾn, Juriya kona ila puk moⱡᵾngina, kitip kᵾni wu ni kᵾⱡ ndi, wamp mbᵾ nu tinditing.
43003023	Wote Jon ndi, i ku etpa, met Einon Selim kona ila, nondpa nu minal murum kona nila, wamp ok, mint moⱡina, nu tinditim.
43003024	Ni kᵾn, Erot ndi, Jon ni tᵾpa, kan ngui ngᵾngi kᵾn, uⱡ mbᵾ etpa murum.
43003025	Tᵾnggᵾt, Jura wu ti ndi omba, en enim nga ki ⱡumᵾi rui uⱡ ei nga, oⱡa tᵾpa nilinga, Jon nga kitip kᵾni wu ni kᵾⱡ kᵾn, ik porung.
43003026	Wote, Jon nga kitip kᵾni wu ni kᵾⱡ, elim kᵾn ok, nᵾk mel, “Ik mbo wu ye! Unt wu ti, nim kᵾn, nu Joran noi orunga oⱡnga, elim nga para ndukᵾn nitin. Akup wu ni ndi, wamp mbᵾ nu tᵾndᵾlnga, wamp pora wu ei kᵾn punmᵾn ei ka!” nᵾtᵾng.
43003027	Wote Jon ndi, ik ni punt ropa, nimba mel, “Got ndi, mel ti mana ndupa, ngui ngangᵾm ndam, wamp ti ndi, kun poⱡpa tᵾmba mel mon.
43003028	‘Unt nit ni mel, enim akup kundᵾp nᵾnt, Got nga ngurum wu Kraist ei, na mon! Na nombuⱡa rung wu ei.’
43003029	Amp kiyaka orum ei, amp tᵾmba wu ei nga mendpᵾⱡ orum. Amp tᵾmba wu ei nga, wamp mᵾn ti, nondpa moⱡpa, amp tᵾmba wu ei nga ik nᵾtᵾn ei, pilpa numan kai pᵾtᵾm. Uⱡ ei mel, Got nga ngurum wu Kraist ei, amp tᵾmba wu ei mel, wote wamp mᵾn ti, nondpa moⱡpa, numan kai pᵾtᵾm wu ei mel, na moⱡᵾp kᵾn, enim ndi, wu ei nga ik ninmin ei, pilip kai pᵾnt.
43003030	Elim nga mbi omba, oⱡa pangga, na, elim nga mana orunga muⱡimp.
43003031	Wu nam ti, oⱡa mana orum ei, wamp mbᵾ tᵾpa mana ndupa, oⱡa mel morum. Wote, wamp ti ndi, mᵾi kona ila orum wamp ei, mᵾi kona mel mbᵾ nga nᵾtᵾm. Wu ti, muⱡ kona moⱡpa, mana urum wu ei, wamp wei mbᵾ, tᵾpa mana ndupa, elim oⱡa mel morum.
43003032	El elim pilpa kandpa itim uⱡ mbᵾ nga, akup omba pora ndupa ninim. Ei wote, wamp ti ndi, ik ninim ei pilpa, ti natᵾtᵾm.
43003033	Wamp nam ti ndi, Got nga ik ei pilpa tᵾpa, ambᵾⱡᵾm ei ndi, Got kupa morum nimba.
43003034	Ei mel, Got nga tᵾpa mundrum wamp ei ndi, elim nga keta tᵾpa nᵾtᵾm. Ei nambuⱡ emel, Got nga Muⱡnga ei, elim kᵾn peka ropa morum.
43003035	Got ndi, kangᵾm numan ngumba kᵾn, muⱡ mᵾi raⱡ nga mel tetᵾm mbᵾ pora, elim nga kangᵾm nga ki ila tinditim.
43003036	Wote, wamp nam ti ndi, Kangᵾm mondpa pilim ndam, uⱡ nga kᵾnt nga kont mul uⱡ ei tepa morum. Wote, wamp nam ti ndi, kangᵾm tᵾpa pei mondum ndam, uⱡ nga kᵾnt nga kont mul uⱡ ei, ti natᵾmba. Got nga popᵾⱡ ei omba, wamp ei kᵾn moⱡmba,” nitim.
43004001	Ui ni kᵾn, Jisas ndi, Jon ni, tᵾpa mana ndupa, wamp minal nu tinditim. Uⱡ ei, Perisi wu nimbᵾ ndi, molk pᵾtᵾng.
43004002	Wamp minal nu tᵾtᵾng uⱡ ei, kitip kᵾni wu ni kᵾⱡ ndi, mendpᵾⱡ etᵾng. Jisas elim mon.
43004003	-
43004004	Jisas elim nga uⱡ itim nimbᵾ, Perisi wu nimbᵾ ndi, pᵾtᵾng ila, Juriya kona ni, wak ropa, Galili kona ila int mba pilpa kᵾn, Sameriya kona ila unt ekit urum.
43004005	Ni kᵾn, Sameriya kona peng ti, mbi tek, Saikar nᵾtmᵾn nila urum. Kona ni unt, Jekop ndi, elim nga mᵾi ti, kangᵾm Josep ngurum ni, nondpa mel titim.
43004006	Jekop nga nu kut kona nila titim. Ant ni omba, peng im ila pelinga, Jisas nombuⱡa ruⱡ urum ei nga, kᵾmp ambuⱡnga omba, nu kut ᵾldᵾ ila murum.
43004007	Ni kᵾn, Sameriya amp ti, nu kuⱡmba pilpa urum ila, Jisas ndi, kundpa nimba mel, “Na nu kot kulkᵾn ngui!” nitim.
43004008	Elim nga kitip kᵾni wu ni kᵾⱡ, kona peng ila, rᵾng rarᵾp ruing purung.
43004009	Wote, Sameriya amp ni ndi, punt ropa nimba mel, “Nim Jura wu, na Sameriya amp ei wote, nu kuⱡᵾp ngeimp, nᵾn ei ka!” nitim. Ni, Jura wamp mbᵾ kᵾn, Sameriya wamp mbᵾ kᵾn, el rui wamp morung ei nga pilpa nitim.
43004010	Wote Jisas ndi, nimba mel, “Nim Got nga mel gem ngurum uⱡ mbᵾ, pilkᵾn mbi ndukᵾn, wote na nu kulkᵾn ngui nᵾnt wu ei, akup kandkᵾn, mbi nduⱡina ndam, wu ei kᵾn, nu kot mawa etana! Wote, kont mba mul nu ei, kuⱡpa nim nguⱡnga,” nitim.
43004011	Amp ei ndi, kundpa nimba mel, “Nuim ye! Nu kut kona ei, ama mandpa tetᵾm. Nim nu kuⱡin ming ti kep, mon ku ei ka! Kont mba mul nu nᵾn ei, nil moⱡnga kulkᵾn, na nguin pilkᵾn nᵾn nda?
43004012	Tᵾn nga anda tipam Jekop ndi, nu kut kona ei, tᵾn ngurum. Unt, elim kᵾn, elim nga kangᵾmᵾl na, wote kng kau na nimbᵾ ndi, norung ku. Jekop ni wu mana, nim wu oⱡa mel nda?” nitim.
43004013	Wote Jisas ndi, punt ropa nimba mel, “Ya nu ei, kuⱡpa nom wamp ei, aldpa nu waka kuⱡmba ku.
43004014	Wote, wamp nam ti ndi, nu kuⱡᵾp ngamba nom wamp ei, aldpa nu waka kuⱡi naⱡᵾmba. Nu kuⱡᵾp ngᵾnt nu ei ndi, wamp ei nga numan rukᵾr orunga, nu pit kona mel raⱡpa, pukpa omba mba, mint moⱡmba. Nu ei, pukpa omba mba, mint moⱡmba ei, uⱡ nga kᵾnt nga kont mul uⱡ ei, kandpa tᵾpa ngumba,” nitim.
43004015	Amp ni ndi, nimba mel, “Nuim ei! Nu ei na ngui! Na wote, nu waka kuⱡi nᵾⱡimp. Wote, na nu kuⱡimp ont uⱡ ei, ui nᵾwimp mon!” nitim.
43004016	Wote Jisas ndi, amp ei, kundpa nimba mel, “Pukᵾn wanᵾm wu ei, ui nana, ya ila wangga!” nitim.
43004017	Amp ei ndi, nimba mel, “Na wu ti mon ei ka,” nitim. Jisas ndi, amp ni, kundpa nimba mel, “Nim wu ti mon, nᵾn ei, kupa nᵾn.
43004018	Nim unt wu 5 kat purᵾn, akup wu ti kᵾn morumbil ei, wanᵾm wu ti mon. Nim nᵾn ik ei, kupa nᵾn,” nitim.
43004019	Amp ei ndi, nimba mel, “Nuim ei! Nim Painui Wu ti pᵾnt ei ka!
43004020	Tᵾn nga Sameriya ila anda tipam ila mbᵾ ndi, ya komnga ila molk, Got nga mbi paka rondrung. Wote, enim Jura wamp mbᵾ ndi, tᵾn Jerusalem kona ila molk, Got nga mbi paka rundeing nᵾtmᵾn,” nitim.
43004021	Wote Jisas ndi, amp ni, kundpa nimba mel, “Na ik nᵾnt ei, mondkᵾn pili! Ui ti, ekit om ei kᵾn, Wuta nga mbi paka runding uⱡ ei, ya komnga ila mon. Wote, Jerusalem kona ila mon ku.
43004022	Enim Sameriya wamp mbᵾ, nam nga mbi paka rondᵾrmin uⱡ ei, pili napilik etmin. Tᵾn Jura wamp mbᵾ pilpᵾn, Got nga mbi paka rondᵾrmᵾn. Ei nambuⱡ emel, Got nga wamp etpa ti uⱡ ei, tᵾn Jura wamp mbᵾ kᵾn ekit orum.
43004023	Wote ui ti, ekit omba, ni akup ekit onum. Ei nga, Wuta nga mbi paka runding uⱡ ei, wamp mbᵾ ndi, Muⱡnga Wingti ei kᵾn, wote uⱡ kupa mbᵾ kᵾn iting. Wuta ei ndi, wamp i iti mbᵾ, numan ngurum.
43004024	Got elim Muⱡnga ei nga, elim nga mbi paka rondᵾk iting wamp mbᵾ, Muⱡnga ei kᵾn, ik kupa raⱡ nga pol ila mint, molk iteing,” nitim.
43004025	Amp ei ndi, Jisas ni, kundpa nimba mel, “Mesaiya ni, Wu Kraist nᵾtmin ni omba ei, na pilip mor. Omba kᵾn, uⱡ mbᵾ nga pora, tᵾn kundpa nimba,” nitim.
43004026	Wote Jisas ndi, amp ni, int ndupa, nimba mel, “Nim nᵾn wu ei, na akup nim kᵾn, ik nimbuⱡ morumbᵾⱡ ei ka!” nitim.
43004027	Wote, Jisas nga kitip kᵾni wu ni kᵾⱡ, andᵾk yant ok, kandrung ei, Jisas ni, amp ti kᵾn, ik nimba murum ila kandᵾk rot nᵾtᵾng. Wote, ik nᵾtᵾnggil ni nga, wu ti ndi kep, waldᵾk nᵾk mel, “Nim namba mel numan ngᵾn, muna nim amp ei kᵾn, namba ik ei, nᵾn nᵾk kep,” waldᵾk, pili napᵾtᵾng.
43004028	-
43004029	Wote amp ei, nu ming ei, tepa kelpa, wi kona peng nila mba, wamp nimbᵾ, kundpa nimba mel, “Wu ti ndi, na nga et uⱡ mbᵾ nga puⱡ ei, pilpa kelpa ninim ei, kᵾneing wᵾi! Wu ei, Kraist nda?” nitim.
43004030	Wamp nimbᵾ, ik ei pilik, kona peng ni, wak rok, Jisas murum kona nila orung.
43004031	Wote, ant ni kᵾn ku, kitip kᵾni wu ni kᵾⱡ ndi, Jisas kundᵾk, nᵾk mel, “Ik mbo wu ye! Nim rᵾng ti nui!” nᵾtᵾng.
43004032	Wote Jisas ndi, wu kᵾⱡ, kundpa nimba mel, “Na nga nuimp rᵾng mbᵾ tetᵾm ei, enim pili napilik mormin,” nitim.
43004033	Ei kᵾn, kitip kᵾni wu ni kᵾⱡ ndi, en enim nᵾk mel, “Wamp nam ti ndi, rᵾng mat ngum ei nga ninim nda?” nᵾtᵾng.
43004034	Jisas ndi, wu ni kᵾⱡ, kundpa nimba mel, “Na nga rᵾng ei, na tᵾpa mundrum wu ei nga numan pᵾtᵾm uⱡ mbᵾ mel, teng ndup kongun ngurum ei, etᵾp pora nduimp.
43004035	Enim ik ti, ei mel nᵾtmin. ‘Rᵾng rᵾpa romba ei nga kalimp 4 petᵾm,’ nᵾtmin. Na enim ik ti kundᵾp namp, pilik kai itᵾi! Rᵾng rᵾpa ropa kenim ei nga, rᵾng ting ui ei, nondpa enim.
43004036	Rᵾng tᵾm wu ei mel kaⱡmba, wote rᵾng tepa, uⱡ nga kᵾnt nga kont mul uⱡ ei, tᵾpa mou romba. Rᵾng rarum wu ei kᵾn, rᵾng tᵾm wu ei kᵾn, raⱡ kunda numan kai pilinggil.
43004037	Ik kupa nᵾtmin ni mel, wamp ti ndi, rᵾng rarum, wote wamp ti ndi, rᵾng tᵾtᵾm.
43004038	Ni mel, enim kongun iti natᵾtᵾng. Wote, wamp elpa mat, kongun mindil nok etᵾng kona ila, na ndi, enim tᵾp mundunt, rᵾng tᵾk mek, weing pᵾi,” nitim.
43004039	Sameriya wamp minal ndi, Jisas kᵾn mondᵾk pᵾtᵾng. Ei nambuⱡ emel, amp ni ndi, wamp mbᵾ, kundpa nimba mel, “Na nga it uⱡ mbᵾ pora, pilpa mbi ndupa, ninim ik ei nga etᵾng.
43004040	Wote, Sameriya wamp nimbᵾ, Jisas kᵾn ok, rᵾp ropᵾn muⱡamin nᵾtᵾng ila pilpa, kona nila moⱡpa, rumbᵾⱡ raⱡ tᵾpa mundrum.
43004041	-
43004042	Ik mbo inditim ni, wamp minal mondᵾk pilik, wote amp ni kundᵾk, nᵾk mel, “Nim nga keta ila ik pᵾnmin ni mon. Jisas elim nga keta ila ik punmᵾn ei, mᵾi kona wamp mbᵾ nga Etpa Tᵾmba Wu waⱡᵾm ei, nᵾmp pᵾnmᵾn!” nᵾtᵾng.
43004043	Rumbᵾⱡ raⱡ omba puⱡnga, Jisas Galili kona ila purum.
43004044	Ni kᵾn, Jisas elim ndi, nimba mel, “Painui wu ti nga mbi ei, elim nga mᵾi mang kona ila, tᵾk ou ndui nandᵾrmin,” nitim.
43004045	Wote Jisas ni, Galili kona ila rᵾk puⱡnga, wamp morung nimbᵾ ndi, rawe etᵾk tᵾtᵾng. Ei nambuⱡ emel, Jerusalem kona ila uⱡ rᵾpndi mat, Pasopa Ui ei kᵾn, itim kandrung ni nga, pilik etᵾng.
43004046	Wote, Galili nga Keina kona ila, Jisas ndi, mbo nu tᵾpa, wain rundrum ila int purum. Wote, gapman el wu ou ti nga kangᵾm ei, Kaperniyum kona ila kui roⱡnga pitim.
43004047	Jisas ndi, Juriya moⱡpa, Galili kona ila onum nᵾtᵾng ik ei, el wu ou ni pilpa, Jisas kᵾn purum. Mba kᵾn, kont kaimp ik ranggᵾpa, “Na nga kangᵾm ei, koⱡmba enim. Nim etkᵾn, tᵾn nᵾmp timp ont,” nitim.
43004048	Wote Jisas ndi, wu ei, kundpa nimba mel, “Enim uⱡ rᵾpndi ou ndupa mat, kandᵾk kᵾn, na nga ik ei, mondᵾk piling nᵾnmᵾn ye!” nitim.
43004049	Ni kᵾn, el wu ni ndi, yant ndupa, nimba mel, “Nuim ye! Na nga kang ei, kuⱡi nᵾⱡangga, pili nᵾkᵾn ui!” nitim.
43004050	Jisas ndi, wu ei, kundpa nimba mel, “Nim pi, nim nga kang ei kont moⱡmba ei ka!” nitim. Wu ni, Jisas nga ik ni, mondpa pilpa kᵾn, wote purum.
43004051	Kokila puⱡnga, elim nga kongun wu nimbᵾ ndi, yant ok, nᵾk mel, “Nim nga kang ei kont morum,” nᵾtᵾng.
43004052	Kang ei nga tipam ei ndi, waldpa nimba mel, “Kui nant kᵾn, wang nimba?” waldinga. Elim nga kongun wu nimbᵾ ndi, nimba mel, “Ukᵾ ou runggilmᵾ kui ropa wang nim,” nᵾtᵾng.
43004053	Kang ei nga tipam ni ndi, ui ei kᵾn, Jisas ndi, elim kundpa nimba mel, “Nim nga kangnᵾm kont moⱡmba,” nitim. Ik niting ni kᵾn, pilpa mbi ndurum. Ni kᵾn, elim kᵾn, elim nga wamp mbo kᵾⱡ pora, Jisas kᵾn mondᵾk pᵾtᵾng.
43004054	Jisas ni, Juriya kona moⱡpa, Galili kona yant urum ei kᵾn, uⱡ rᵾpndi raⱡ itim.
43005001	Got ndi, Jura wamp etpa titim ei nga, kor muⱡing ui nila, Jisas Jerusalem kona ila purum.
43005002	Jerusalem ku paⱡa petᵾm ei nga, sipsip keta puⱡ puⱡ nᵾtmin ᵾldᵾ orunga, nu num ti morum. Ei, Ipru ik ila mbi tek, ‘Betseita,’ nᵾtmin. Kona ila, kᵾpkᵾ tᵾk mormᵾn manga 5 kat ᵾnggᵾtᵾm.
43005003	Ni kᵾn, kui wamp minal kui ropa, mong tᵾpa, on por moⱡpa itim wamp nimbᵾ, nu num ei, pᵾnin nimba omba nᵾk, kᵾpkᵾ manga nimbila, nokundᵾk pek morung.
43005004	[Nu num nila, ui mat kᵾn, Got nga anggelo ti ndi, mana omba, nu ni ropa orung orung elinga. Kui wamp ti ndi kandpa, kuimp tepa mana puⱡnga, namba kui ti pitim ndam, kui ei pora nitim.]
43005005	Wote kona nila, kui rurum wu ti, pepa pana 38 tᵾpa mundrum.
43005006	Jisas ndi, wu ni, pana ui mbᵾ nga ou ndupa, tepa mundrum ila kandpa, nimba mel, “Nim nga kui ei, wang nangga nᵾkᵾn pᵾn ei?” nitim.
43005007	Wote, kui wu ni ndi, punt ropa nimba mel, “Wu Nuim ye! Na tᵾk mek puk, num ila munding wamp ti mon. Nu pᵾnin nimba oⱡnga, mana mbi nimp et ei kᵾn, wamp ti ndi ku, kuimp tepa omba, mana purum,” nitim.
43005008	Wote Jisas ndi, wu ni kundpa nimba mel, “Nim oⱡa anggilkᵾn, nim nga rupⱡaima kᵾⱡ, tᵾkᵾn mekᵾn, nombuⱡa mam pi!” nitim.
43005009	Ei mel nilinga, tᵾngᵾnda mint, wu ni nga kui ni pora nilinga, rupⱡaima ni kᵾⱡ, tᵾpa mepa purum. Mowi kor kᵾn uⱡ ei itim.
43005010	Ei nga, Jura wamp nimbᵾ ndi, kui wang nitim wu ni, kundᵾk nᵾk mel, “Mowi kor ei kᵾn, nim nga rupⱡaima kᵾⱡ, men uⱡ ei ndi, tᵾn nga Mi Ik petᵾm uⱡ ei, nim ndi, rokᵾn puⱡa ron ei ka!” nᵾtᵾng.
43005011	Wote, wu ni ndi, punt ropa, nimba mel, “Na etpa tᵾm wu ei ndi, ‘Na nga rupⱡaima kᵾⱡ tᵾkᵾn, mekᵾn pi nim wu ei mel’, tᵾp mep mbi ont!” nitim.
43005012	Wote, wu ni, waldᵾk nᵾk mel, “Nim rupⱡaima ei, tᵾkᵾn mekᵾn pi nim wu ei, ei nam?” nᵾtᵾng.
43005013	Kui wang nitim wu ni ndi, Jisas pilpa mbi ndui nᵾndrᵾm. Ei nambuⱡ emel, Jisas ni, wamp minal pitim nila, mo ropa omba, ekit mba purum.
43005014	Wote, manga wingti ou nila, Jisas murᵾk mba, wu ni kandpa, wote nimba mel, “Nim nga kui pora nim ei, kan mon! Nim uⱡ kit mat, aldpa iti nᵾti! Muna in ndam, uⱡ kit minal mat, nim kᵾn pemba,” nitim.
43005015	Wote, wu ni ndi, pilpa int mba, Jura wu nimbᵾ kundpa nimba mel, “Na etpa tᵾm wu ni nga mbi Jisas,” nitim.
43005016	Ni kᵾn, Jisas ndi, mowi kor kᵾn itim ei nga, Jura wu nimbᵾ ndi, ik mura nguimin nᵾtᵾng.
43005017	Wote Jisas ndi, punt ropa nimba mel, “Na nga Wuta kongun rᵾk rᵾk etpa mint morum. Ei nga, na kongun etᵾp ku mor,” nitim.
43005018	Jura wu nimbᵾ ndi, ik ni pilik, kit pilik, wu ei ndi, tᵾn nga mowi kor ei nga, mi ik ei, puⱡa ropa, Got kundpa Wuta nimba, elim Got mel ranᵾm wu ei, ropᵾn kundmun, nᵾtᵾng.
43005019	Wote Jisas ndi, ik punt ropa, nimba mel, “Enim ik kupa ei kundᵾp nᵾnt. Got kangᵾm ei ndi, elim nga numan ila, uⱡ ti etmba mel kapⱡa mon. Got kangᵾm ei, Tipam nga kitip kandpa kongun etᵾm. Tipam nga nambuⱡ ti etᵾm ei, kangᵾm etᵾm ku.
43005020	Got ndi, kangᵾm ei, numan ngumba. Wote, elim nga etᵾm uⱡ mbᵾ, tᵾpa ora ndurum. Akup uⱡ enim kanmin ei mel, uⱡ mbi pi minal mat, kangᵾm kᵾn etpa ora ndangga. Wote enim kandᵾk, min ngᵾn munding.
43005021	Got ndi, wamp kui mbᵾ, ropa rut ndupa, etpa kont mundrum. Ei mel ku, elim nga kangᵾm ei ndi, i ku etpa, wamp nam ti, elim nga numan ei ndi, pilim ei mel ku, etpa kont mundᵾmba.
43005022	Got ndi, wamp uⱡ eng ei mel kandpa, kᵾmp ti natᵾmba. Wamp kᵾmp ti uⱡ ei, kangᵾm itangga nimba, ambuⱡpa ngurum.
43005023	Ei nga, wamp mbᵾ ndi, Got tᵾk ou ndurmin ei mel, elim nga kangᵾm ei, i ku etᵾk, tᵾk ou ndeing nimba itim. Elim nga kangᵾm ei, tᵾpa ou ndui nandᵾm. Wote wamp ti, kangᵾm tᵾpa mundrum Tipam ei kep, tᵾpa ou ndui nandrᵾm ku.
43005024	Na ndi, ik kupa ei nᵾnt! Na nga ik ei, pilpa tᵾpa, wote na tᵾpa mundrum wu ei, mondpa pilim wamp ei, uⱡ nga kᵾnt nga kont mul uⱡ ei, tepa morum. Wamp ei nga uⱡ kit etᵾm mbᵾ, kᵾmp ti natᵾmba. Wamp ei ndi, wamp kui nga uⱡ ei, wak ropa, akup uⱡ nga kᵾnt nga kont mul uⱡ ei, moⱡmba ei nga morum.
43005025	Na ndi, ik kupa ei nᵾnt. Ui ti omba, ei mel akup onum. Wamp kui mbᵾ ndi, Got Kangᵾm ei nga, ik ei piling. Wote kum tek piling wamp mbᵾ, kont puk muⱡing.
43005026	Kont mul uⱡ ei, Got elim kᵾn puⱡ petᵾm. Ei mel ku, elim nga Kangᵾm ei, i ku etpa, ronduⱡ nguⱡnga, kont mul uⱡ ei nga puⱡ petᵾm ku.
43005027	Elim nga Kangᵾm ei ndi, wamp mbᵾ, kᵾmp tᵾmba ei nga ronduⱡ ei ngurum. Ei nambuⱡ emel, wu ei elim ndi, Muⱡᵾl Wu Kupa ei.
43005028	-
43005029	Ik nᵾnt ei pilik, min ngᵾn mundi nᵾmundᵾi! Nambuⱡ emel, ui ti om ei kᵾn, on kona ila petmin wamp mbᵾ, elim nga ik ei pilik, wote on kona ei, wak rok ekit uing. Uⱡ kai etᵾng wamp mbᵾ, kont puk muⱡing. Wote, uⱡ kit etᵾng wamp mbᵾ, etpa kit mondᵾmba.
43005030	Na ndi, nanim nga ronduⱡ ila, uⱡ ti kapⱡa iti nᵾtimp. Wamp kᵾmp timp uⱡ ei, Got ndi, nᵾtᵾm ei mel itimp. Ei nga, na nga wamp kᵾmp timp uⱡ ei, kun mba tetᵾm. Ei nambuⱡ emel, na nga numan ei ndi, uⱡ ti itimp nᵾmp iti natᵾnt mon. Na tᵾpa mundrum Wu ei nga numan ila, pep rop ent.
43005031	Na ndi, na nanim nga orunga mint nᵾmp mot ndunt ndam, enim ndi pilangina, ik nᵾnt ei nga ronduⱡ ti, pi napᵾmba.
43005032	Wamp ti morum ei ndi, na nga nimba mot ndupa, ik kun mint ni nᵾndᵾtᵾm. Wote na pᵾnt ei, na nga nimba mot ndurum ik mbᵾ, kupa mint.
43005033	Enim ndi, nombuⱡa rung wu kat, Jon kᵾn tᵾk munduⱡngina, ik kupa ei nga, nimba mot ndurum.
43005034	Mᵾi kona wamp ti ndi, na nga ik ei kandᵾk, pilik nᵾnding mel mon. Na ik nᵾnt ei ndi, enim etpa tangga, nᵾmp nᵾnt.
43005035	Jon ni, lam mel, nomba rᵾⱡang puⱡnga, ui onunga ni kᵾn, enim Jon nga rᵾⱡang ila, molk ambulk palk morung.
43005036	Wote uⱡ ti, Jon ropa mana ndupa, na nga orunga nimba, mot ndupa nᵾtᵾm. Ei uⱡ elpa ti mel, Wuta ndi, na kongun ngurum et, ei nga kongun nit ei ndi, nimba mot ndupa, Wuta ndi, na tᵾpa mundrum.
43005037	Na tᵾpa mundrum Wuta ei ndi, na nga orunga nimba, mot ndurum ku. Wote, elim nga ik ei, enim ndi, pili napᵾtmᵾn. Elim morum ei kep, kᵾni nakᵾndᵾrmin ku.
43005038	Wote, elim nga ik ei, enim nga rukᵾr orunga ti natᵾtᵾm. Ei nambuⱡ emel, elim nga tᵾpa mundrum wu ei, enim ndi, mondᵾk pili napᵾtmin.
43005039	Enim ndi, uⱡ nga kᵾnt nga kont mul uⱡ ei, kandᵾk timin nᵾk, Buk Wingti kᵾⱡ, rᵾk rᵾk kandᵾrmin. Ei wote, Buk Wingti nga nᵾtᵾm ik puⱡ ei, na kᵾn petᵾm.
43005040	Wote, enim uⱡ nga kᵾnt nga kont mul uⱡ ei, kandᵾk ting ei nga, enim na kᵾn ui nawᵾrmᵾn, ei ka!
43005041	Na enim wamp mbᵾ nga mbi ou ngurmᵾn uⱡ ei, ti natᵾt mon.
43005042	Wote, enim nga mundmong ila, Got numan ngui nganggᵾk, mormᵾn uⱡ ei, na pilip mor.
43005043	Na Wuta nga ronduⱡ ila, omp ik nilmba. Enim ndi, ik ei, pilik ti natᵾtmᵾn. Wote wamp ti, elim nga ronduⱡ ila, omba ik nilinga ndam, ik ei, pilik tilingina.
43005044	Got ndi, kaip nᵾndangga, ni nandᵾk. Enim wamp mbᵾ ndi, kaip nindeing nᵾk etmin. Namba etᵾk, enim ndi, na mondᵾk piling.
43005045	Na ndi, enim nga puⱡ orunga, Wuta kᵾn nimp kit mundimp, nᵾk pili nᵾpilᵾi! Enim Moses ndi, uⱡ ti endᵾmba, nᵾk pilik mormᵾn. Wu ei ndi, enim nga puⱡ orunga nimba, kit mondᵾmba.
43005046	Moses nga ik ei, kupa nᵾk, pilingina ndam, na nga ik ei, pilik tilingina ku. Wu ei ndi, na nga ik ei, mon ropa pinditim.
43005047	Wote, ik mon rurum mbᵾ, mondᵾk pili napᵾtᵾng. Ei kᵾn wote, na nga ik ei, namba etᵾk, mondᵾk piling?” nitim.
43006001	Wote, Jisas ni, num Galili noi orunga int purum. Num ei nga mbi ti kundᵾk, ‘Taipiriyus’, nᵾtᵾng.
43006002	Wamp mam ti, Jisas purum mel, akil tek purung. Nambuⱡ emel, Jisas ndi, uⱡ rᵾpndi mat etpa, kui peng itim wamp mbᵾ, etpa titim kandrung.
43006003	Wote, Jisas komnga ila oⱡa mba, elim nga kitip kᵾni wu ni kᵾⱡ kᵾn, rᵾp rok morung.
43006004	Ui ni kᵾn, Jura wamp nga Pasopa, Rᵾng Ou Nuing ui ei, nondpa itim.
43006005	Jisas moⱡpa kᵾndrᵾm mel, wamp minal, elim pep rok, orung kandpa, wu Pilip kundpa nimba mel, “Rᵾng mat nant ila, kandᵾp tᵾpᵾn, ya wamp kᵾⱡ, rᵾng ruimin nda?” nitim.
43006006	Ik ei, Pilip oⱡa tᵾpa, kanᵾmba pilpa nitim. Elim uⱡ etmba ei mel, pilpa pora ndupa murum.
43006007	Wote Pilip ndi, ik punt ropa nimba mel, “Tᵾn ku moni K200 ei mel, rᵾng bret timin ndam, wamp mormᵾn mbᵾ ndi, rᵾng mint rok nuing mel, kapⱡa mon!” nitim.
43006008	-
43006009	Kitip kᵾni wu ti, Saimon Pita nga ᵾngᵾn Andru ndi, nimba mel, “Kang ti, bret 5 kat kᵾn, oma raⱡ tepa morum ei ndi, wamp minal kᵾⱡ kᵾn, kapⱡa etmba nda?” nitim.
43006010	Ni kᵾn, Jisas ndi, kitip kᵾni wu kᵾⱡ, kundpa wamp mbᵾ, mana muⱡeing nᵾi, nitim. Kona kai titim nila, wamp nimbᵾ, mana morung ila, wu 5000 mel morung.
43006011	Wote Jisas ndi, bret ni tᵾpa ambuⱡpa, Got kᵾn angge nimba, puk ropa wamp morung nimbᵾ, neing nimba, ngurum. Wote, oma ni raⱡ i ku etpa, oⱡa tᵾpa angge nimba, gurpa wamp nimbᵾ, neing nimba, ngurum ku. Wamp nimbᵾ rᵾng noⱡᵾngina, pilᵾng elinga, mana titim.
43006012	Rᵾng noⱡᵾngina, mana titim nimbᵾ, Jisas ndi, kitip kᵾni wu ni kᵾⱡ, kundpa nimba mel, “Rᵾng nonmᵾn mbᵾ nga, mana tᵾnᵾm mbᵾ, tᵾk rᵾkᵾlᵾi! Rᵾng ti etᵾk, ge ndui nᵾndᵾi!” nitim.
43006013	Wote, bret 5 kᵾⱡ nga wamp mbᵾ ndi, noⱡᵾngina mana titim mbᵾ, tᵾk rakilingina, wal 12 peka rurum.
43006014	Ni kᵾn, uⱡ rᵾpndi Jisas ndi, itim ni, wamp mbᵾ ndi, kandᵾk nᵾk mel, “Painui wu ti, mᵾi kona ila mana omba nᵾtmin ni, omba morum kanmᵾn,” nᵾtᵾng.
43006015	Jisas ni, pitim mel, wamp mbᵾ ndi, ronduⱡ mundᵾk, elim tᵾk, wu nuim mumuk munding, elingina pilpa, komnga nila, elim kou kiyang nimba, int purum.
43006016	Wote, epindama elinga, Jisas nga kitip kᵾni wu nimbᵾ, num ᵾldᵾ nila purung.
43006017	Puk, nu kanu nila rukrᵾng puk, num ei, puⱡa rok, Kaperniyum kona ila ping purung. Kona ni, rumbᵾⱡ roⱡnga, Jisas ni, ama ui nᵾwᵾrᵾm.
43006018	Ni kᵾn, kᵾpkᵾ ambuⱡpa pilpa roⱡnga, nu ni, ropa mbᵾ, nuwa kuⱡpa kara purum.
43006019	Wote, kitip kᵾni wu ni kᵾⱡ, num rᵾk ting ila puk, kandrung mel, Jisas ni, nu ndi, pol ila kᵾmp kambilpa, nondpa oⱡnga kandᵾk, mundmong etᵾng.
43006020	Wote Jisas ndi, kundpa nimba mel, “Mundmong iti nᵾtᵾi! Na ont ei ka!” nitim.
43006021	Kandᵾk kᵾn, numan wang nduk, Jisas ni, nu kanu ila, oⱡa wangga nᵾk, pilik moⱡᵾngina, wote tᵾngᵾnda mint, nu kanu ni kᵾⱡ, ping orung kona ila, mba rᵾk purum.
43006022	Mᵾkᵾlmᵾ orunga, num noi orunga, morung wamp nimbᵾ ndi kandrung. Nu kanu tenda kat titim ni kᵾⱡ, ti nᵾtᵾtᵾm. Ni kᵾn, tᵾk mendᵾk pᵾtᵾng ei, kitip kᵾni wu ni kᵾⱡ mendpᵾⱡ, nu kanu ila purung. Wote Jisas ni, kunda pi naprᵾng.
43006023	Wᵾl Taipiriyus kona ila nga nu kanu mat, Jisas ndi, angge nimba, wamp rᵾng ngurum kona nila, nondpa orung.
43006024	Wote wamp nimbᵾ kandrung mel, Jisas kᵾn, elim nga kitip kᵾni wu ni kᵾⱡ pora, muⱡi nambᵾrᵾng. Nu kanu titim nimbila, ok rᵾk puk, Kaperniyum kona nila kurᵾk purung.
43006025	Wote, wamp nimbᵾ ndi, Jisas nu noi orunga, puk kandᵾk tᵾk, waldᵾk nᵾk mel, “Ik Mbo Wu ye! Nim nant kᵾn ya ila un?” nᵾtᵾng.
43006026	Wote, Jisas ndi, punt ropa, nimba mel, “Na ndi, ik kupa enim kundᵾp nᵾnt. Enim bret nok, pᵾlᵾng kundᵾk, eng ni nga mendpᵾⱡ, na kurᵾk onmᵾn. Wote, uⱡ rᵾpndi mat int nimbᵾ nga, enim tᵾk mindi namindᵾnmᵾn.
43006027	Rᵾng purpa moⱡmba mbᵾ nga, kongun iti nᵾtᵾi! Rᵾng kai uⱡ nga muⱡing ei nga, kongun indᵾi! Rᵾng ei, Muⱡᵾl Wu Kupa ei ndi, enim ngumba. Uⱡ ei, Got Tipam ndi, unt tip timal mundpa, Muⱡᵾl Wu Kupa ei kᵾn, etpa ronduⱡ mundpa pinditim,” nitim.
43006028	Wote, wamp mbᵾ ndi, Jisas waldᵾk, “Tᵾn namba uⱡ ti etpᵾn kᵾn nᵾk mel, Got nga kongun indᵾmin nda?” nᵾtᵾng.
43006029	Jisas ndi, punt ropa, nimba mel, “Enim kongun ti iting ei, Got elim ndi, tᵾpa mundrum wu ei, mondᵾk pilᵾi!” nitim.
43006030	Wamp mbᵾ ndi, ik punt rok, nᵾk mel, “Nim nambuⱡ ti rᵾpndi ronduⱡ ti, etana kandpᵾn, nim mondᵾp pilmin nda? Namba uⱡ ti itin pilkᵾn nᵾn nda?
43006031	Unt, tᵾn nga anda kouwᵾmin mbᵾ ndi, kona kui waka ila rᵾng ti, mbi tek, ‘mana,’ nᵾtmin ei norung. Buk Wingti ila nᵾtᵾm ei mel, ‘Muⱡ kona bret ei nga nguⱡnga norung,’” nᵾtᵾng.
43006032	Wote, Jisas ndi, punt ropa, nimba mel, “Na ndi, enim ik kupa ei kundᵾp nᵾnt. Moses ndi, enim muⱡ kona bret ei, tᵾpa ngui ngᵾnggrᵾm. Wote na nga Wuta ndi, enim muⱡ kona bret kupa ei, tᵾpa ngorum.
43006033	Got ndi, muⱡ kona bret ngurum ei ndi, ya mᵾi kona ila wamp mbᵾ, kont mul uⱡ ei ngorum,” nitim.
43006034	Wote, wamp nimbᵾ ndi, nᵾk mel, “Nuim ye! Nim ndi, bret ei nga, tᵾn rᵾk rᵾk ngui!” nᵾtᵾng.
43006035	Jisas ndi, wamp nimbᵾ, kundpa nimba mel, “Kont mul uⱡ ei nga bret, ei na! Wamp ti, na kᵾn om ndam, kump kun kuⱡi naⱡᵾmba. Na mondpa pilim wamp ei, nu waka kuⱡi naⱡᵾmba.
43006036	Wote na ndi, enim kundᵾp nit ni, na kanung, wote mondᵾk pili napᵾnmᵾn.
43006037	Wuta ndi, na ngurum wamp mbᵾ pora, na kᵾn uing. Wote, na kᵾn ong wamp mbᵾ, tᵾp mbuⱡ ngui ngᵾngimp.
43006038	Ei nambuⱡ emel, na muⱡ kona wak rop mana ur ei, nanim ndi, ui nᵾwᵾr. Wuta nga numan pᵾtᵾm uⱡ ei, pep rop itimp pilip ur.
43006039	Wuta ndi, numan ei mel pilpa, na tᵾpa mundrum. Na ngurum wamp mbᵾ nga ti, wak rui narup, wote ui pora nim kᵾn, wamp mbᵾ rop rut ndup, kont mul uⱡ ei nguimp.
43006040	Na nga Wuta ndi, uⱡ ti pᵾtᵾm ei, wamp namin mat ndi, kangᵾm ei kandᵾk, mondᵾk pᵾtᵾng wamp mbᵾ, uⱡ nga kᵾnt nga kont mul uⱡ ei ting. Wote, ui pora nim kᵾn, na ndi, wamp mbᵾ rop rut ndup, kont mul uⱡ ei nguimp,” nitim.
43006041	Ni kᵾn, Jura wamp nimbᵾ ndi, ik rombulk nᵾtᵾng. Ei nambuⱡ emel, Jisas ndi, kundpa nimba mel, “Na muⱡ kona nga, bret ei, mana ur,” nitim.
43006042	Wamp mbᵾ ndi, nᵾk mel, “Wu ei Jisas, Josep kangᵾm nimbun, kanmin ei? Wote, wu elpa nda? Tᵾn ndi, mam tipam raⱡ kandᵾrmin. Ni wote, elim muⱡ ila mana ur ninim ei, etpa ninim, mel nant nda,” nᵾtᵾng.
43006043	Wote Jisas ndi, punt ropa, nimba mel, “Ik tek rombulk ni nᵾnᵾi!
43006044	Wamp ti, na kᵾn numa ui nawᵾmba. Na tᵾpa mundum Wuta ei ndi, tᵾpa mundangga, na kᵾn omba. Wote na ndi, wamp ei, ui pora nim kᵾn, rop rut ndup, kont mundimp
43006045	Unt painui wu mbᵾ nga, mon ti rorung petᵾm ei ndi, nimba mel, ‘Got ndi, wamp mbᵾ, elim ndi, ik mbo endᵾmba,’ nᵾtᵾng. Wuta nga ik ei pilik, tᵾk pep rong wamp mbᵾ, na kᵾn uing.
43006046	Ik nᵾnt ei ndi, nᵾmp kᵾn wamp ti ndi, Got kᵾndrᵾm ni nanᵾnt mon! Got kᵾn moⱡpa, mana urum Wu ei ndi mendpᵾⱡ, Got kandrum.
43006047	Enim ik kupa ei kundᵾp nint. Wamp ti, mondpa pilpa moⱡum ti, uⱡ nga kᵾnt nga kont mul uⱡ ei, tᵾpa tepa morum.
43006048	Uⱡ nga kᵾnt nga kont mul uⱡ ei nga bret ei, na.
43006049	Unt, enim nga anda kouwᵾ mbᵾ ndi, kona kui waka ila, rᵾng mbi tek, ‘mana’ nᵾtmin ni, nurung. Ni kᵾn wote, kolk ketᵾng.
43006050	Wote, muⱡ kona bret mana urum ei, elpa ti mel, wamp ti nom ndam, kuⱡi naⱡᵾmba.
43006051	Na muⱡ kona kont mba mul bret ei, mana ur. Wamp ti, bret ei, tepa nom ndam, kont moⱡpa mint mba. Na ndi, bret ngᵾmp nᵾnt ei, na nga kᵾng ei. Ei, tᵾpa nom wamp ti, uⱡ nga kᵾnt nga kont moⱡpa mint mba,” nitim.
43006052	Wote, Jura wu nimbᵾ ndi, ik ni pilik kit pilik, tek rombulk, nᵾk mel, “Ya wu ei ndi, elim nga kᵾng ei, tᵾn ngangga! Wote tᵾpᵾn nᵾmᵾn ninim ei, etpa ninim mel nant nda?” nᵾtᵾng.
43006053	Wote Jisas ndi, kundpa nimba mel, “Enim ik kupa ei, kundᵾp nᵾnt. Wamp ti ndi, Muⱡᵾl Wu Kupa ei nga kᵾng ei kᵾn, mema ei kᵾn, tᵾpa nui nanᵾm ndam, kont mul uⱡ ei, wamp ei kᵾn pi napᵾmba.
43006054	Na nga kᵾng ei kᵾn, mema ei kᵾn, tᵾpa nom wamp ei, uⱡ nga kᵾnt nga kont mul uⱡ ei tᵾpa tepa morum. Wote, ui ei pora nim kᵾn, na ndi, wamp ei, rop rut ndup, tᵾp oⱡa mundimp.
43006055	Na nga kᵾng ei, rᵾng kupa ingk ei. Omba, na nga mema ei, nu kupa ingk ei.
43006056	Wamp ti ndi, na nga kᵾng ei kᵾn, mema ei kᵾn, tᵾpa nom wamp ei, na kᵾn moⱡangga! Wote, na wamp ei kᵾn muⱡimp.
43006057	Na tᵾpa mundrum Wuta ei, rᵾk rᵾk kont morum. Ei mel ku, na mor. Uⱡ ei mel ku, na tᵾpa nom wamp ei, rᵾk rᵾk kont moⱡmba.
43006058	Muⱡ kona mana urum bret kupa ei, na mor. Unt, enim nga anda kouwᵾ kᵾⱡ ndi, bret ti norung, wote kolk ketᵾng. Wote wamp ti ndi, muⱡ kona mana urum bret kupa ei, nom ndam, kont moⱡpa mint mba,” nitim.
43006059	Jisas ndi, Kaperniyum kona ila manga wingti kel ila, wamp ik mbo endpa moⱡpa, ik kᵾⱡ nitim.
43006060	Elim nga kitip kᵾni wu ou ndupa ndi, ik nitim mbᵾ, pilik molk nᵾk mel, “Ik ronduⱡ mat mbo endnim. Wamp nam ti ndi, ik mbᵾ pilpa tᵾmba nda?” nᵾtᵾng.
43006061	Jisas wamp numan kandrum ei ndi, ik nᵾtᵾng ni pilpa nimba mel, “Ik ei ndi, enim nga numan orunga, mbun ngunum nda?
43006062	I ndam, Muⱡᵾl Wu Kupa ei, elim moⱡpa mana urum kona ila kᵾnangina, kelpa int pum ndam, enim etᵾk piling mel nant?
43006063	Got nga Muⱡnga ei ndi, kont mul uⱡ ei ngorum. Wamp nga ronduⱡ ei ndi, uⱡ ingk ti, iti natᵾtᵾm. Na nᵾnt ik ei ndi, Got nga Muⱡnga enim ngump. Wote, uⱡ nga kᵾnt nga kont mul uⱡ ei, kunda ngᵾnt.
43006064	Jisas elim kᵾn, mondᵾk pili napilik iting,” nitim. Wu mbᵾ kᵾn, wote wu ti, elim reing nimba, rᵾk moⱡmba ei, unt kuimp tepa pitim. Ei nga, Jisas ndi, wu nimbᵾ, kundpa nimba mel, ‘Enim wu mat mondᵾk pili napᵾnmin,’” nitim.
43006065	Wote Jisas ndi nimba mel, “Uⱡ ei nga wamp ti, na kᵾn kapⱡa ui nawᵾmba. Wuta ndi, etpa kapⱡa endim ti, na kᵾn omba,” nitim.
43006066	Ik nitim ei nga, rup rok andrᵾng wamp nimbᵾ nga mat ndi, Jisas wak rok, mondᵾk kelik purung. Wote aldpa, Jisas murum ila, yant ui nawᵾrᵾng.
43006067	Wote Jisas ndi, elim nga kitip kᵾni wu 12 ni kᵾⱡ, waldpa nimba mel, “Enim i ku etᵾk, na wak rok ping ei?” nitim.
43006068	Saimon Pita ndi, punt ropa, nimba mel, “Wu Nuim ye! Tᵾn nam kᵾn mbin? Uⱡ nga kᵾnt nga kont mul uⱡ ei nga ik ei, nim tekᵾn morᵾn.
43006069	Ei nga, akup tᵾn pᵾnmᵾn ei, nim Wu Wingti ti, Got kᵾn molkᵾn, urᵾn nᵾmp mondpᵾn pᵾnmᵾn,” nitim.
43006070	Wote Jisas ndi, punt ropa, nimba mel, “Na ndi, enim wu 12 ni kᵾⱡ, kᵾmp rop tit. Ei nga, wu tenda ti, kur kit ei mondpa morum,” nitim.
43006071	Ik nitim ni, Juras, Saimon Iskariyot nga kangᵾm kundpa nitim. Juras ei, elim nga kitip kᵾni wu 12 ni kᵾⱡ nga ti, wote Jisas rᵾk murum.
43007001	Wote Jisas ni, Galili kona orunga andpa kᵾn, Juriya kona ila pi naprᵾm. Ei nambuⱡ emel, Jura wu mat ndi, elim rok kunding pilik etᵾng.
43007002	-
43007003	Jura wamp mbᵾ nga manga kouwᵾ rok, kor mormᵾn ui ou ei, nondpa elinga, Jisas nga ᵾngᵾnᵾl mbᵾ ndi, elim kundᵾk, nᵾk mel, “Nim ya kona ei, wak rokᵾn, Juriya kona ila pi! Wote, nim pep rormin wamp mbᵾ ndi, nim uⱡ rᵾpndi mbᵾ itana kᵾneing.
43007004	Wamp ti ndi, elim kandᵾk, neing nimba pᵾtᵾm. Wote elim ndi, uⱡ mbᵾ tᵾpa pena ila, pendpa etᵾm. Nim ndi, i etkᵾn uⱡ mbᵾ in ndam, muⱡ uⱡ mbila, nim nga mbi ei piling,” nᵾtᵾng.
43007005	Wote, elim nga ᵾngᵾnᵾl nimbᵾ ndi, i ku etᵾk, elim kᵾn mondᵾk pili napᵾtᵾng.
43007006	Jisas ndi, nimba mel, “Na mbi ei nga ui mendpᵾⱡ ei, ekit ui nawᵾm. Wote ui nant mbila, enim kapⱡa ping mint.
43007007	Mᵾi kona wamp mbᵾ ndi, enim numan nguing, wote na numan ngui ngᵾnging. Nambuⱡ emel, na ndi, wamp mbᵾ nga uⱡ etmin mbᵾ, nᵾmp kit mondᵾr.
43007008	Enim wᵾl rᵾng nok mormᵾn kona ila, muⱡeing pᵾi! Wote na pi nᵾpimp. Ei nambuⱡ emel, na nga ui ei kokila,” nitim.
43007009	Ik ei mel nimba pendpa, kelpa wᵾl Galili kona ila, int murum.
43007010	Wote, elim nga ᵾngᵾnᵾl mbᵾ, kor morung ila puⱡᵾngina, Jisas ila purum ku. Mot nga pi nᵾprᵾm, wote mo ropa purum.
43007011	Kor morung ui ou ni kᵾn, Jura wu nimbᵾ ndi, wamp mbᵾ waldᵾk nᵾk mel, “Jisas ni, nil morum?” nᵾk, andᵾk kurᵾrᵾng.
43007012	Ni kᵾn, wamp minal ndi, ol wal tek nᵾk mel, “Wu ei, wu kai ei,” nᵾtᵾng. Mat ndi, nᵾk mel, “Wu ei ndi, wamp mbᵾ tᵾpa wᵾlᵾ mundrum,” nᵾtᵾng.
43007013	Wamp morung nimbᵾ ndi, Jura wu nuim mbᵾ nga mundmong etᵾk, ik ei, mot nga ni nandᵾtᵾng.
43007014	Kor morung ui ni omba, rᵾk ting ila pelinga, Jisas ni manga wingti ou nila, murᵾk mba wamp mbᵾ kᵾn, puⱡ mondpa ik mbo inditim.
43007015	Jura rᵾp wu nimbᵾ ndi, min ngᵾn mundᵾk nᵾk mel, “Wu ei ndi, ik wengᵾndᵾpa, ronduⱡ mat ninim mbᵾ, nam ndi, mbo rondum nda?” nᵾtᵾng.
43007016	Wote Jisas ndi, punt ropa, nimba mel, “Na ndi, enim ik mbo endint mbᵾ, nanim nga numan ila pilip ni nanᵾnt, mon. Wote na tᵾpa mundrum Wuta ei ndi, ik mbo endilinga nᵾnt.
43007017	Wamp ti ndi, Got nga numan pᵾtᵾm ei mel, pep rop itimp nimba, pilim ndam, na ndi, ik mbo endᵾnt mbᵾ, Got kᵾn pepa onum, muna na nga numan ila pilip nᵾnt nda? Ei pilpa, mbi ndumba.
43007018	Wote wamp ti, elim nga numan ila pilpa ik nᵾtᵾm ni, elim nga mbi paka rundeing nimba etᵾm. Wote, wamp ti ndi, elim tᵾpa mundrum wamp ei nga mbi, paka rundeing nimba, pᵾtᵾm wamp ei, kun kai morum. Uⱡ ⱡawa ti mon.
43007019	Unt, Moses ndi, enim mi ik nimba ngurum pᵾtmᵾn. Ni kᵾn wote, enim wamp ti ndi, pep rui narᵾrmin. Ei nga, nambuⱡ emel, enim ndi, na rok kunding enmin?” nitim.
43007020	Wote, wamp nimbᵾ ndi, punt rok nᵾk mel, “Nim kur kit ti, mondkᵾn morᵾn! Nam ndi, nim ropa kondᵾmba enim?” nᵾtᵾng.
43007021	Ni kᵾn, Jisas ndi, nimba mel, “Na ndi unt, uⱡ rᵾpndi ou ti elimba, enim kandᵾk rut nᵾtᵾng.
43007022	Moses ndi, wamp kᵾng kupti uⱡ ei nga iteing nitim. Ei Moses ndi, iti nᵾtᵾtᵾm. Uⱡ ei, unt anda kouwᵾmᵾn mbᵾ nga etᵾng. Ei nga, enim ndi, mowi kor kᵾn, kang mbᵾ kᵾn, kᵾng kupti uⱡ ei etmin.
43007023	Enim ndi, Moses nga mi ik ei, ropᵾn puⱡa rui nᵾrmᵾn. Nᵾk kᵾn, wamp kᵾn kᵾng kupti uⱡ ei, mowi kor kᵾn etmin. Wote na ndi, wu ti nga kᵾng ei, mowi kor kᵾn, etᵾp kai mundunt. Ei nga, nambuⱡ emel, popᵾⱡ kᵾnmin?
43007024	Enim ndi, mong raⱡ ndi mendpᵾⱡ, kandᵾk kᵾmp ti nᵾtᵾi! Uⱡ kupa mendpᵾⱡ ila, kandᵾk kᵾmp tᵾi!” nitim.
43007025	Ni kᵾn, Jerusalem wamp mat ndi, molk waldᵾk nᵾk mel, “Wu ei, ruing nᵾtmin wu ndi nda?
43007026	Kᵾnᵾiya! Wamp nga num ila ik ninim mat ndi, ik punt rui narᵾnmin ei ka! Got Nga Ngurum Wu ei, Kraist pilik kun enmin nda?
43007027	Wote, Got Nga Ngurum Wu ei, om ndam, kona nant ila moⱡpa omba uⱡ ei, wamp ti ndi, pili napilmba. Wu ei moⱡpa, onum kona ei, tᵾn pora pᵾtmᵾn,” nᵾtᵾng.
43007028	-
43007029	Jisas ndi, manga wingti ou ila wamp mbᵾ, ik mbo endpa, ik ronduⱡ mundpa, nimba mel, “Enim ndi, na kandᵾrmin. Wote, na nga mang kona enim pᵾtmᵾn. Wote, na omp mor uⱡ ei, na nga ronduⱡ ila mon. Wuta, muⱡ ila wu kupa morum ei ndi, na tᵾpa mundrum. Wu ei, enim ndi, pili napᵾtmᵾn. Wote na pilip mor. Ei nambuⱡ emel, na wu ei kᵾn moⱡᵾp ur. Wote wu ei ndi, na tᵾpa munduⱡnga ur,” nitim.
43007030	Wote, tᵾp imp muⱡmin nᵾk etᵾng. Ei nga wote, elim nga ui ei, kokila itim ila, wamp ti ndi, imp muⱡi nᵾmbrᵾng.
43007031	Wamp num pitim nila mat ndi, ik nitim ni, pilik tᵾk nᵾk mel, “Wote Got nga ngurum wu ei, om ndam, ya wu ei, enim ei mel, uⱡ rᵾpndi mat minal etmba nda?” nᵾtᵾng.
43007032	Wamp minal nimbᵾ, Jisas nga nitim ik nimbᵾ wamp ndi, ol wal tek nᵾtᵾng. Perisi na, wu Pris kuimbal nimbᵾ ndi pilik, Jisas tᵾk imp muⱡeing nᵾk, el wu nimbᵾ, tᵾk mundrᵾng.
43007033	Jisas ndi, nimba mel, “Na ui orunga kot, enim kᵾn moⱡᵾp, wote na tᵾpa mundrum wu ei kᵾn, kelip mbi.
43007034	Enim ndi, na andᵾk kurung. Wote, na kandᵾk ti nᵾtᵾng. Na mbi ent kona ila, enim pi nᵾping,” nitim.
43007035	Jura wu nimbᵾ ndi, en enim nᵾk mel, “Wu ei, nant tila pangga, tᵾn ndi, kurmin ei nga ninim nda? Tᵾn nga Jura wamp mat, wᵾl Grik kona ila petmin wamp mbᵾ kᵾn, mba Grik wamp ik mbo endᵾmba, ninim nda?
43007036	Elim ndi nimba mel, ‘Tᵾn ndi, elim andᵾp kurmin, wote kandᵾp ti nᵾtmin,’ nitim. Wote, ‘Elim mbo munt kona ila, kapⱡa ui nᵾwing,’ nitim. Ik ei, etpa ninim mel nant nda?” nᵾtᵾng.
43007037	Kor molk munding etᵾng ui ou ila, Jisas oⱡa anggilpa, ik oⱡa mundpa, nimba mel, “Wamp ti, nu waka em ndam, na kᵾn omba nu nangga!
43007038	Buk Wingti ei ndi, nimba mel, ‘Na mondᵾk pᵾtmᵾn wamp mbᵾ nga numan ila, kont mba mul nu ei, rᵾk rᵾk pukpa omba, mint morum,’” nitim.
43007039	Jisas ndi, ik nitim ei, elim mondᵾk pᵾtᵾng wamp mbᵾ, Muⱡnga Wingti nguimp nimba nitim. Ui ni kᵾn, Muⱡnga Wingti ei, ti natᵾtᵾng. Nambuⱡ emel, Jisas koⱡpa wote, mul kona pi nᵾpᵾrᵾm.
43007040	Jisas nitim ik ei, wamp mbᵾ ila mat ndi, pilik nᵾk mel, “Wu ei kupa, Painui Wu ei,” nᵾtᵾng.
43007041	Wamp mat ndi, wu ei, Got Nga Ngurum Wu ei Kraist, nᵾtᵾng. Wote wamp mat ndi nᵾk mel, “Got nga ngurum wu ei, Galili kona orunga ui nawᵾmba ei ka!” nᵾtᵾng.
43007042	Buk Wingti ei ndi, nimba mel, “Got nga ngurum wu ei, King Depit nga pundᵾn ei, Betelem kona ila, Depit nga mᵾi mang kona ila ming,” nitim.
43007043	Ni kᵾn, wamp mindil nila, Jisas nga nᵾk oi nduk mu raⱡ rorung.
43007044	Wamp mat ndi, tᵾp kan nguimin nᵾtᵾng. Wote ambulk ti natᵾtᵾng.
43007045	El wu ni kᵾⱡ, int purung kᵾn, Perisi wu na, Pris kuimbal nimbᵾ ndi, waldᵾk nᵾk mel, ”Nambuⱡ emel, wu ei, tᵾk mek ui nawᵾnmᵾn?” nᵾtᵾng.
43007046	Wote, el wu ni kᵾⱡ ndi, punt rok, nᵾk mel, “Wamp ti ndi, wu ei, ik nim ei mel ni nanim, ei ka!” nᵾtᵾng.
43007047	Perisi wu nimbᵾ ndi, nᵾk mel, “Enim i ku etpa, tᵾpa kum ngi randum ei?
43007048	Tᵾn nga Pris Kuimbal na, Perisi wu mbᵾ nga mat ndi, wu ei nga ik ei, pilik tᵾtmᵾn ei?
43007049	Wamp nimbᵾ ndi, Moses nga mi ik ei, pep rui narᵾrmin. Ei kᵾn, wamp mbᵾ, Got nga kuimp keta ila, kit molk pora ndurung,” nᵾtᵾng.
43007050	-
43007051	Perisi wu kᵾⱡ nga wu ti ni, Nikondimas wu ei, unt Jisas mba kᵾndrᵾm. Ei ndi kat, kundpa nimba mel, ”Wu ti nga puⱡ ei, kᵾni nakᵾndpᵾn. Ik ndo ngonmin ei, tᵾn nga mi ik ila petᵾm nda?” nitim.
43007052	Wote, Perisi wu kat ndi, punt rok, nᵾk mel, “Nim Galili wu ei ku? Buk Wingti ila, kᵾmp rokᵾn pilkᵾn, kun iti Galili kona ila, painui wu ti, ui nawᵾmba,” nᵾtᵾng.
43007053	Wote wamp nimbᵾ, elpa elpa mang kona purung
43008001	Wote, Jisas elim Olip Komnga ila purum.
43008002	Mᵾkᵾlmᵾ unt kelpa, manga wingti ou ila int purum. Wamp nimbᵾ ndi, molk pok elingina, elim mana moⱡpa, puⱡ mondpa ik mbo inditim.
43008003	-
43008004	Ni kᵾn, mi ik mbo wu na, Perisi wu nimbᵾ ndi, amp ti wam wak ropa, wapra rurum ni, mek ok, wamp nga kuimp keta ila, tᵾk oⱡa angᵾndᵾk, Jisas kundᵾk, nᵾk mel, “Ik mbo wu ye! Amp ei, wam wak ropa, wapra rom ila mep onmᵾn.
43008005	Amp i iti mbᵾ, ku ndi rop kundmin nimba, Moses ndi, mi ik ila rurum. Ei nga, akup nim ndi, namba nin?” nᵾtᵾng.
43008006	Wu ni kᵾⱡ ndi, Jisas ik ti nimba, ⱡawa mundangga, kᵾmp tᵾk etᵾng nᵾk, oⱡa tᵾk, kᵾning pilik nᵾtᵾng. Ni kᵾn wote, Jisas pilpa moⱡpa, mᵾi kandpa, ki ruⱡ ei ndi, mᵾi ila mon rurum.
43008007	I etᵾk waldᵾk morung ila, Jisas rᵾn nimba, oⱡa moⱡpa nimba mel, “Nim wamp nam ti ndi, uⱡ kit mat iti natᵾtᵾn ndam, kuimp tekᵾn, amp ei, ku ndi rui!” nitim.
43008008	Wote, aldpa mᵾi kandpa moⱡpa, mᵾi ila mon rurum.
43008009	Wamp morung nimbᵾ, ik ni pilik, kᵾmp kᵾm ti raⱡ nᵾk, ou kel nimbᵾ, kelik purung. Jisas elim kou murum ila, amp ni, anggilpa murum ku.
43008010	Wote Jisas ni, oⱡa anggilpa, amp ni, waldpa nimba mel, “Amp ye! Wamp mbᵾ nant? Ti ndi moⱡpa, nim kᵾmp tᵾpa, ni nandᵾm ei?” nitim.
43008011	Ni kᵾn, amp ni ndi, punt ropa, nimba mel, “Wamp ti, mon ei ka!” nitim. Wote Jisas ndi, nimba mel, “I ndam, na ndi, nim kot indi nᵾndimp ku. Nim kelik pukᵾn, aldpa uⱡ kit mat iti nᵾti mon!” nitim.
43008012	Wote aldpa, Jisas ndi, wamp nimbᵾ, kundpa nimba mel, “Ya mᵾi kona ei nga rᵾⱡang ei na! Wamp ti ndi, na pep rom ndam, rumbᵾⱡ ila ᵾndi nandᵾmba, mon. Wote, kont mba mul rᵾⱡang ila andᵾmba,” nitim.
43008013	Ni kᵾn, Perisi wu nimbᵾ ndi, nᵾk mel, “Nim nᵾn ik ei, ik kupa ti nᵾmp pi napᵾnmᵾn. Nim nga orunga, paka rokᵾn nᵾn,” nᵾtᵾng.
43008014	Wote Jisas ndi, punt ropa, nimba mel, “Na nga orunga, paka rop nint ndam kep, ik ei, kupa mint. Nambuⱡ emel, na moⱡᵾp ur kona ei kep, wote mbi kona ei kep, na nanim pilip mor. Enim uⱡ ei nga pili napᵾtmᵾn.
43008015	Enim wamp nga numan, kandᵾk tᵾk, wamp kᵾmp tᵾtmᵾn ei mel, na i iti natᵾt.
43008016	Wote, na wamp kᵾmp tilmba ndam, na nga wamp kᵾmp tint uⱡ ei, kupa mint pelinga. Nambuⱡ emel, na nanim kou muⱡi nambᵾr. Wote, na tᵾpa mundrum Wuta ei, na kᵾn morum ei nga, mondᵾp pilip nimp.
43008017	Enim nga mi ik ila, mon rok pendᵾtᵾng ei ndi ninim. Wamp raⱡ ndi, ik tenda ti natᵾmbil ndam, ik ei kupa nᵾtmin.
43008018	Na ndi, nanim nga orunga nᵾnt. Wote wamp ti ndi, na nga orunga nᵾndᵾtᵾm ei, na tᵾpa mundrum Wuta ei ndi nᵾtᵾm,” nitim.
43008019	Wote, Perisi wu nimbᵾ ndi, Jisas waldᵾk, nᵾk mel, “Nim nga tipanᵾm ei, nant ila morum?” nᵾtᵾng. Wote Jisas ndi, punt ropa, nimba mel, “Enim ndi, na kep, Wuta kep, kandᵾk mbi ndui nandᵾnmᵾn. Na kandᵾk mbi nduⱡina ndam, Wuta kandᵾk mbi nduⱡina ku,” nitim.
43008020	Ik nitim mbᵾ, manga wingti ou ila angge moni mbᵾ, tᵾk tetmin kona ila moⱡpa, wamp ik mbo endpa, ik mbᵾ nitim. Ei kᵾn, wamp ti ndi, elim tᵾk imp muⱡi nᵾmbrᵾm. Nambuⱡ emel, elim nga ui ei, kokila itim.
43008021	Aldpa Jisas ndi, nimba mel, “Na kelip mbi, enim ndi, na kᵾni nᵾkᵾning. Wote enim, en enim nga uⱡ kit mbᵾ ndi, enim kᵾⱡing. Na punt kona ila, enim kapⱡa ui nᵾwing,” nitim.
43008022	Ni kᵾn, Jura wu nimbᵾ ndi, waldᵾk nᵾk mel, “Elim punt kona ila, tᵾn kapⱡa pi nᵾpᵾmᵾn” nᵾtᵾm. “Elim ndi, elim ropa kondᵾmba, pilpa nᵾnᵾm nda,” nᵾtᵾng.
43008023	Jisas ndi, punt ropa, nimba mel, “Enim ya mana mᵾi kona ila wamp kᵾⱡ. Na mᵾi kona ila mon, Na oⱡa mana ur.
43008024	Ei nga, enim nga uⱡ kit eng mbila, en enim kuⱡing nᵾmp, unt enim kundᵾp nit. Wote, Na Ei Wu Nam nᵾk, mondᵾk pili napᵾlᵾng ndam, enim nga uⱡ kit eng mbila, en enim kᵾⱡing,” nitim.
43008025	Wote, wamp nimbᵾ ndi, Jisas waldᵾk, nᵾk mel, “Nim nam?” nᵾtᵾng. Ni kᵾn, Jisas ndi, punt ropa, nimba mel, “Na wu nam ei, unt kuimp tep enim kundᵾp nit.
43008026	Na ndi, enim kᵾmp tᵾp nimp ei nga, ik ou ndupa petᵾm. Wote, na tᵾpa mundrum Wu ei, kupa morum. Elim ndi, na kundpa nᵾtᵾm ik mbᵾ mint, mᵾi kona wamp mbᵾ nᵾmp ngur,” nitim.
43008027	Jisas ndi, elim nga Tipam nga nitim ik ni, pilik kun iti natᵾtᵾng.
43008028	Wote int ndupa, nimba mel, “Wakᵾt Muⱡᵾl Wu Kupa ei, ambulk oⱡa tᵾng ei kᵾn, na wu nam ei, pilik mbi nduing. Ei kᵾn ku, na ik nᵾt mbᵾ, na nga ronduⱡ ila, ni nandᵾt, mon. Wuta ndi, na mbo endᵾtᵾm ik mbᵾ mint nᵾt.
43008029	Na tᵾpa mundrum wu ei, na wak rui narᵾpa, rᵾk rᵾk na kᵾn moⱡnga, elim nga numan ngorum uⱡ mbᵾ mint et,” nitim.
43008030	Wamp puⱡi, Jisas nga ik nitim ei pilik, elim kᵾn mondᵾk pᵾtᵾng.
43008031	Ni kᵾn, Jisas ndi, Jura wamp mat, elim kᵾn mondᵾk pᵾtᵾng nimbᵾ, kundpa nimba mel, “Na nga ik ei, pilik tᵾk teng nduk, moⱡᵾng ndam, enim na nga kitip kᵾni wamp kupa kᵾⱡ muⱡing.
43008032	Enim ik kupa ei, pilik ting. Wote ik kupa ei ndi, enim etpa tangga kᵾn, aldpa uⱡ kit mbᵾ nga kindmant indi nᵾnding,” nitim.
43008033	Wote, Jura wamp nimbᵾ ndi, punt rok, waldᵾk nᵾk mel, “Tᵾn Aparam nga wamp pundᵾn mbᵾ mormᵾn. Tᵾn wamp ti nga kindmant wamp kat mon. Ei nga wote, nim ndi, tᵾn ik kupa ei ndi, etpa tᵾmba nᵾn ei, etᵾk nᵾn mel nant?” nᵾtᵾng.
43008034	Ni kᵾn, Jisas ndi, punt ropa nimba mel, “Ik kupa ei, enim kundᵾp nᵾnt. Wamp ti uⱡ kit etᵾm ei, uⱡ kit mbᵾ nga kindmant wamp ei morum.
43008035	Wote, wamp mbo tenda kat nga kindmant wamp ti, morum ni, kongun nowu etpa morum. Wote, wamp mbo kᵾⱡ nga kangᵾm ti, morum ei, wamp mbo kᵾⱡ nga wamp mendpᵾⱡ ei morum.
43008036	Got Kangᵾm ei ndi, enim uⱡ kit mbila etpa tᵾm ndam, enim aldpa uⱡ kit mbᵾ nga kindmant wamp muⱡi nᵾmbᵾⱡing.
43008037	Enim Aparam nga wamp pundᵾn kᵾⱡ, na pilip mor. Wote, na nga ik mbo endᵾnt kᵾⱡ, enim pilik ti natᵾk, na rok kunding enmin.
43008038	Na nga Wuta ndi, ora ndurum mel ik mbᵾ nᵾnt. Wote enim, en enim nga tipam ei ndi, ik man ngorum ei mel ku etmin,” nitim.
43008039	Wote, wamp nimbᵾ ndi, punt rok nᵾk mel, “Tᵾn nga tipam ei Aparam,” nᵾtᵾng. Ni kᵾn, Jisas ndi, punt ropa nimba mel, “Enim kupa Aparam kangᵾmᵾl ndam, enim Aparam nga itim uⱡ mbᵾ mel elimina.
43008040	Na ndi, Got nga ik kupa ei, pilip tᵾp, enim kundᵾp nit. Wote, aldpa enim ndi, na rok kunding pilik enmin. Aparam ndi, uⱡ ei iti nᵾtᵾtᵾm ei ka!
43008041	Enim etmin uⱡ mbᵾ, enim nga tipam ei, etᵾm ei mel etmin,” nitim. Wote, Jura wamp nimbᵾ ndi, punt rok nᵾk mel, “Tᵾn wapra rok, mi nambᵾtᵾng, mon. Tᵾn nga Tipam kupa ei, Got morum,” nᵾtᵾng.
43008042	Ni kᵾn, Jisas ndi, nimba mel, “Got ei, enim nga Tipam kupa ndam, enim ndi, na numan nguⱡina. Nambuⱡ emel, na Got kᵾn moⱡᵾp ur ei, akup ya omp mor. Na nanim ui nᵾwᵾr. Elim ndi, na tᵾpa munduⱡnga, na ur.
43008043	Enim ndi, na nga ik ei, pilik kun iti natᵾnmᵾn. Ei nambuⱡ emel, enim ndi, na nga ik ei kum tek, piling ei nga numan orunga, piral ni nandᵾtᵾm.
43008044	Enim nga tipam ei, Seitan morum. Ei nga, elim nga etᵾm uⱡ mbᵾ, enim pep rok etmin. Unt, kuimp tepa, wamp ropa kundi uⱡ ei nga puⱡ ei, Seitan kᵾn tepa orum. Uⱡ kupa ti iti natᵾtᵾm. Ei nambuⱡ emel, ik kupa ti, elim nga rukrᵾng orunga ti natᵾtᵾm. Ik kol ti rorum ndam, ei elim nga uⱡ mendpᵾⱡ. Ei nambuⱡ emel, elim ik kol wu, wote ik kol rui uⱡ mbᵾ nga tipam ei morum.
43008045	Wote, na ik kupa nᵾt ei, enim ndi mondᵾk pili napᵾtmᵾn ei ka!
43008046	Na nga uⱡ kit et mbᵾ, wamp ti ndi, kandᵾk ning muna mon? Wote, ik kupa ei, na nᵾt ndam, nambuⱡ emel, enim ndi, na mondᵾk pili napᵾnmᵾn?
43008047	Got nga wamp ei, Got nga nᵾtᵾm ik mbᵾ, kum tepa pᵾtᵾm. Enim Got nga ik ei, pilik ti natᵾng ndam, enim Got nga wamp kat mon,” nitim.
43008048	Ni kᵾn, Jura wamp nimbᵾ ndi, punt rok nᵾk mel, “Tᵾn ndi, nim Sameriya wu ti, kur kit rukᵾr orunga, mondkᵾn morᵾn nᵾtmᵾn ni, ik kol rurmᵾn ei?” nᵾtᵾng.
43008049	Wote Jisas ndi, punt ropa nimba mel, “Na Wuta nga mbi paka rondᵾr. Wote enim ndi, na kur kit mondᵾr nᵾk, na nga mbi ei tᵾk pei mundᵾnmᵾn,” nitim.
43008050	Wote na nga orunga, kaip nindeing nᵾmp ni nanᵾnt. Wu ou ti morum ei ndi, na nga orunga, kᵾmp tᵾpa kun endpa, kaip nindᵾmba.
43008051	Ik kupa ei, enim kundᵾp nᵾnt. Wamp ti ndi, na nga ik ei, pilpa tᵾm ndam, wamp ei kuⱡi naⱡᵾmba,” nitim.
43008052	Ni kᵾn, Jura wamp nimbᵾ ndi, punt rok nᵾk mel, “Nim kupa kur kit mondkᵾn morᵾn! Aparam na, painui wu na morung mbᵾ, unt korung. Aldpa nim ndi, pilkᵾn kelkᵾn wamp mbᵾ, ik mbo endkᵾn, nim nga ik ei pilik tᵾng ndam, kuⱡi nᵾⱡing nᵾn ei ka!
43008053	Tᵾn nga tipam Aparam kᵾn, painui wu korung nimbᵾ, nim ndi, tᵾkᵾn pei mundun ku ei? Nim naka wu ei?” nᵾtᵾng.
43008054	Wote Jisas ndi, punt ropa nimba mel, “Na ndi, na nga mbi ei, paka rop nilmba ndam, na nga mbi ei, kapⱡa mon. Na nga mbi paka rondnum Wuta ei, enim ndi nᵾk mel, ‘Enim nga Got,’ nᵾnmᵾn.
43008055	Enim ndi, Got pilik kandᵾk iti natᵾtmᵾn. Na ndi, pilip kandᵾp et. Na ndi, nᵾmp mel, ‘Na pilip kandᵾp, iti natᵾt nint ndam, enim ik kol rormᵾn ei mel, na ik kol roⱡᵾmba. Wote na ndi, pilip kandᵾp mbi ndup et ei ndi, elim nga ik ei teng ndᵾr.
43008056	Enim nga tipam Aparam nga numan ei ndi, na nga ui ei, kᵾnimp nimba, ambuⱡpa paⱡpa murum. Ei mel kandpa kᵾn, numan wang ndurum,” nitim.
43008057	Wote, Jura wamp nimbᵾ ndi, Jisas kundᵾk, nᵾk mel, “Nim nga pana 50 omba, pi nᵾpi. Nim kokila ei nga, nim Aparam kᵾndrᵾn nᵾn ei?” nᵾtᵾng.
43008058	Ni kᵾn, Jisas ndi, nimba mel, “Ik kupa ei, enim kundᵾp nᵾnt. Aparam ni, mi nᵾmi kᵾn, na unt kuimp tep mur,” nitim.
43008059	Jura wamp morung nimbᵾ ndi, ku mat tᵾk, Jisas ni ruing elingina, wote manga wingti ou ni, wak ropa, mo ropa purum.
43009001	Jisas ni, nombuⱡa ila mba kᵾndrᵾm mel, wu ti metᵾng kᵾn, mong titim ti murum.
43009002	Elim nga kitip kᵾni wu ni kᵾⱡ ndi, waldᵾk nᵾk mel, “Ik Mbo Wu ye! Wu ei metᵾng kᵾn, mong titim uⱡ ei, nam nga ⱡawa tila itim nda? Elim nga, muna mam tipam raⱡ nga nda?” nᵾtᵾng.
43009003	Ni kᵾn, Jisas ndi, punt ropa nimba mel, “Wu ei nga mong titim uⱡ ei, elim nga kep, wote mam tipam raⱡ nga kep, ⱡawa tila mon. Mong titim uⱡ ei, Got nga ronduⱡ ei, kongun em ei mel, kᵾneing nimba itim.
43009004	Na tᵾpa mundrum wu ei nga kongun, rᵾnggilmᵾ endamin. Wamp ti ndi, rumbuldi kongun kapⱡa iti natᵾtᵾmba.
43009005	Na ya mᵾi kona ila mor ei kᵾn, mᵾi kona wamp mbᵾ nga rᵾⱡang ei na mor,” nitim.
43009006	-
43009007	Ni kᵾn, Jisas i nimba moⱡpa, ol ropa mᵾi ila mondpa etpa, ui endpa tᵾpa, wu mong titim ni nga mong raⱡ ila kandpa kᵾn, nimba mel, “Nim nu Sailom ila pukᵾn, nim nga kuimp keta ei ⱡumᵾi rui!” nitim. (Sailom mbi ei nga puⱡ ei, ‘Tᵾpa Mundrum.’) Wu ni mba kuimp keta ⱡumᵾi ropa pendpa, yant oⱡnga, mong raⱡ piral nilinga, kona kᵾndrᵾm.
43009008	Ei nga, mang keta kup wamp na, unt rᵾng mawa etpa moⱡnga, kandrung wamp na nimbᵾ ndi, waldᵾk nᵾk mel, “Wu ei moⱡpa, wamp mbᵾ rᵾng mawa etᵾm ni nda?” nᵾtᵾng.
43009009	Wamp mat ndi, “Wu waⱡᵾm ei,” nᵾtᵾng. Wamp mat ndi, “Wu ei mel ti morum ei,” nᵾtᵾng. Wote, mong titim wu ni, elim nimba mel, “Na wu waⱡᵾm ei,” nitim.
43009010	Ni kᵾn, wamp nimbᵾ ndi, waldᵾk nᵾk mel, “Nim nga mong raⱡ etpa, piral nim mel nant?” nᵾtᵾng.
43009011	Wu ni ndi, punt ropa nimba mel, “Wu ti mbi tek, Jisas nᵾtmin ni ndi, ui mat tᵾpa, na nga mong raⱡ ila, kandpa kᵾn na kundpa, nimba mel, ‘Nu Sailo ila pukᵾn, kuimp keta ⱡumᵾi rui nim ila, mbo ⱡumᵾi roⱡmba.’ Na nga mong raⱡ piral nilinga, kona mbᵾ kᵾnt,” nitim.
43009012	Wote, wamp nimbᵾ ndi, wu ni, waldᵾk nᵾk mel, “Wu ei nant ila morum,” nᵾtᵾng. Ni kᵾn, wu ni ndi, punt ropa nimba mel, “Na kᵾni nᵾkᵾnt!” nitim.
43009013	Mong titim wu ni, mek puk, Perisi wu ni kᵾⱡ ngurung.
43009014	Jisas ndi, ui mat tᵾpa, wu ni nga mong rat etpa piral ndurum uⱡ ni, mowi kor mormᵾn ui ila itim.
43009015	Ni kᵾn, Perisi nimbᵾ ndi, aldpa wu ni, waldᵾk nᵾk mel, “Nim nga mong raⱡ etpa, piral nim mel nant?” nᵾtᵾng. Wote, wu ni ndi, nimba mel, “Ui mat tᵾpa, na nga mong ila kandᵾm. Wote, na nga kuimp keta ⱡumᵾi roⱡmba, mong raⱡ piral nim,” nitim.
43009016	Perisi wu mat ndi, nᵾk mel, “Uⱡ i etpa em wamp ei, Got nga wamp ti mon. Nambuⱡ emel, mowi kor nga mi ik ei, tᵾpa roi ndupa em,” nᵾtᵾng. Wote, wu mat ndi, nᵾk mel, “Uⱡ kit etᵾm wu ti ndi, uⱡ rᵾpndi i etpa, mat etmba ei?” nᵾtᵾng. Wote, en enim nga rᵾk ting ila, oi kan mel pendᵾk ik nᵾtᵾng.
43009017	Ni kᵾn, Perisi wu mbᵾ ndi, mong titim wu ni, aldpa waldᵾk nᵾk mel, “Nim nga mong raⱡ etpa piral ndum, wu ei etkᵾn, pᵾn mel nant?” nᵾtᵾng. Ni kᵾn, wu ni ndi, punt ropa nimba mel, “Ei painui wu ti, nᵾmp pᵾnt,” nitim.
43009018	-
43009019	Jura wu nimbᵾ ndi, ko tᵾk, wu ei kupa mong titim ila, wote akup kanim nda? Mam tipam raⱡ pilamin nᵾk, waldᵾk nᵾk mel, “Wu ei enmbil nga kangᵾm ei? Wote metᵾng kᵾn mong titim ninggil ndam, wote akup mong raⱡ piral nilinga, kona kandpa andnim ei etpa, em mel nant?” nᵾtᵾng.
43009020	Wote, tipam mam raⱡ ndi, punt rokᵾⱡ nᵾkᵾⱡ mel, “Wu ei tᵾl nga kangᵾm ei pᵾtmbᵾⱡ. Wote, mong raⱡ titim uⱡ ei, tᵾl pᵾtmbᵾⱡ ku.
43009021	Wote, mong raⱡ piral nilinga kanim, uⱡ ei, nam ndi, etpa piral ndum nda? Elim wu ou ei, waldᵾk pilangina, punt ropa nimba!” nᵾtᵾnggil.
43009022	Mam tipam raⱡ ik i etᵾk, nᵾtᵾnggil ni. Nambuⱡ emel, Jura wu nimbᵾ nga mundmong etᵾnggil. Jura wu mbᵾ nga ik ti unt nᵾk ronduⱡ mundrᵾng. Ei kᵾn, wamp ti ndi, Jisas Got nga ngurum wu ei, nᵾng ndam, manga wingti ila makᵾrpᵾn mundmin nᵾtᵾng.
43009023	Mam tipam raⱡ ndi, ik ei nga pilkᵾⱡ mundmong etkᵾⱡ, nᵾkᵾⱡ mel, ‘Elim wu ronduⱡ ei elim waldᵾk pilᵾi!’ nᵾtᵾnggil.
43009024	Aldpa mong titim wu ni, wi rok tᵾk kundᵾk, nᵾk mel, “Nim Got kᵾn ik kupa ti, nᵾkᵾn mᵾi rui! Nim nga mong etpa piral ndum wu Jisas ei, tᵾn ndi, uⱡ kit etᵾm wu ti, nᵾmp pᵾnmin,” nᵾtᵾng.
43009025	Wote, mong titim wu ni ndi, punt ropa nimba mel, “Wu ei uⱡ kit etᵾm, muna mon nda, na pili napᵾnt. Uⱡ tenda ti, pilip mor ei, na nga mong raⱡ unt titim. Wote akup piral nilinga, kandᵾp mbi ndup mor,” nitim.
43009026	Aldpa Jura wu nimbᵾ ndi, waldᵾk nᵾk mel, “Nim nga nambuⱡ ti endim? Wote nim nga mong raⱡ etpa piral ndum mel nant?” nᵾtᵾng.
43009027	Aldpa mong ti, wu ni ndi, punt ropa nimba mel, “Enim kundᵾp nᵾnt, ik ni pili napᵾlᵾng ei? Aldpa piling pilik nᵾnmᵾn ei? Enim wu ei nga kitip kᵾni wu rᵾⱡing pilik nᵾnmᵾn ei?” nitim.
43009028	Ni kᵾn, Jura wu nimbᵾ ndi, ik mura nguk, nᵾk mel, “Nim mint wu ei nga kitip kᵾni wu ei. Wote, tᵾn Moses nga kitip kᵾni wu kᵾⱡ mormun.
43009029	Got ndi, Moses ik mbo inditim ei, tᵾn pᵾtmᵾn. Wote, int wu ei, kona nant tila moⱡpa urum ei, tᵾn pili napᵾnmᵾn,” nᵾtᵾng.
43009030	Wote, mong titim wu ni ndi, punt ropa nimba mel, “Uⱡ elpa ti mel etpa, na nga mong raⱡ etpa kai endim wu ei moⱡpa, om kona ei, enim ndi pili napᵾnmin ei ka!” nitim.
43009031	Wote Perisi wu nimbᵾ ndi, nimba nᵾk mel, “Tᵾn pᵾtmᵾn ei, Got ndi, uⱡ kit etmin wamp mbᵾ nga ik kum ti natᵾtᵾm. Wamp mat, elim tᵾk ou nduk, elim nga ik teng nduk etmin wamp mbᵾ nga ik kum tetᵾm.
43009032	Unt kor nga, muⱡ mᵾi raⱡ puⱡ mondpa itim ei kᵾn, wamp nam ti ndi, wamp ti, mel nga mong raⱡ kit moⱡnga, wote wamp ti ndi, etpa piral ndurum timan ik ti, pepa yant yant oⱡnga, pili napᵾtmᵾn mon.
43009033	Ya wu ei, Got kᵾn moⱡpa, ui nawᵾⱡnga ndam, uⱡ ti mong ropa iti natilinga,” nitim.
43009034	Jura wu nimbᵾ ndi, punt rok nᵾk mel, “Nim uⱡ kit nga mur ila mondᵾk metᵾng wu ei ndi, wote tᵾn ik mbo endᵾn ei?” nᵾtᵾng. I nᵾk, popᵾⱡ kulk, wu ni, rok pep rorung.
43009035	Jisas ndi, wu makrᵾk mundrᵾng ni nga timan ei pilpa, wu ni, kandpa tᵾpa, nimba mel, “Nim Muⱡᵾl Wu Kupa ei kᵾn, mondkᵾn pᵾn, muna mon nda?” nitim.
43009036	Ni kᵾn, wu ni ndi, punt ropa nimba mel, “Wu Nuim ye! Wamp nam ti, mondᵾp pilimp ei, na kundkᵾn nana pilamp!” nitim.
43009037	Jisas ndi, nimba mel, “Nim ndi, wu ei unt kandrum ni. Wote, akup nim kᵾn ik nimba morum, ei ka!” nitim.
43009038	Wote, mong ti wu ni ndi, nimba mel, “Wu Nuim ye! Na akup nim mondᵾp pᵾnt!” nitim. Nimba Jisas nga kᵾmp puⱡ ila rumaⱡi pepa, elim nga mbi paka rundrum.
43009039	Wote Jisas ndi, nimba mel, “Na mᵾi kona ila mana ur ei, wamp kᵾmp tᵾp mong ti wamp mbᵾ, etᵾp piral ndup, wote mong piral nᵾtᵾm wamp mbᵾ etᵾp, mong ti wamp rundimp pilip ur,” nitim.
43009040	Ni kᵾn, Perisi wu mat, nondpa morung nimbᵾ ndi, ik nitim ni pilik, int nduk waldᵾk nᵾk mel, “Tᵾn mong tᵾtᵾm ku nda?” nᵾtᵾng.
43009041	Wote Jisas ndi, punt ropa nimba mel, “Enim mong tilinga ndam, enim uⱡ kit mat, iti natilingina. Wote, enim nga mong piral nᵾtᵾm nᵾnmᵾn uⱡ ei ndi, ora ndupa, enim uⱡ kit mbᵾ etᵾk, mint mormᵾn,” nitim.
43010001	Jisas ndi, nimba mel, “Na ik kupa ei nᵾnt. Wu ti ndi, kng sipsip petmin kona ila nga keta puⱡ puⱡ ila rukᵾr pi napᵾpa, kona elpa tila ku rukᵾr pum ndam, ei kᵾndᵾp wu, ei mba.
43010002	Wote wu ti, kumba keta puⱡ puⱡ kupa ila kun rukᵾr pum ei, kng sip sip rᵾp wu mendpᵾⱡ ei mba.
43010003	Wote kumba keta puⱡ puⱡ rᵾp wu ei ndi, kumba tᵾpa telinga, rᵾp wu ei ndi, kng sipsip mbᵾ, mbi telinga, ik ei pilik mbi nduk, wote akil tek purmᵾn.
43010004	Wote, mepa pena omba, elim kuimp telinga, kng sipsip mbᵾ, elim pep rok akil tetmᵾn. Ei nambuⱡ emel, en enim nga rᵾp wu ei nga ik ei, pilik mbi ndurmᵾn.
43010005	Wu elpa ti kᵾn, pep rok pi napᵾk, nung nᵾk, elpa elpa ping. Ei nambuⱡ emel, wu ei nga ik ei pilik, mbi ndui nandᵾrmᵾn,” nitim.
43010006	Jisas ndi, ik ek ropa nitim ik ei, pilik kun iti natᵾtᵾng.
43010007	Jisas ndi, aldpa nimba mel, “Na ik kupa ei, enim kundᵾp nᵾnt. Na ei, sipsip nga kumba keta puⱡ puⱡ ei mor.
43010008	Na tᵾk akil nduk, unt kuimp tek orung wu nimbᵾ, kᵾndᵾp wu mbᵾ orung. Wote, kng sipsip mbᵾ ndi, wu mbᵾ nga ik nᵾtᵾng ei pilik, teng ndui nandrᵾng.
43010009	Kumba keta puⱡ puⱡ ei, na mor. Ei nga, wamp nam ti, keta puⱡ puⱡ ila rukᵾr om ndam, etᵾp timp. Wote, keta puⱡ puⱡ ila ku, pena manga etpa, rᵾng kai mbᵾ, kandpa tᵾpa nomba.
43010010	Kᵾndᵾp wu ei ndi, kng sipsip mbᵾ kᵾndᵾp nomba, ropa kondpa, pora ndumba ei nga mint orum. Wote, na mana ur ei, wamp kont molk mint ping ei nga nᵾmp ur.
43010011	Na kng sipsip rᵾp wu kai ei mor. Sipsip rᵾp wu kai ei ndi, sipsip mbᵾ nga nᵾndpa, koⱡmba ei nga morum.
43010012	Sipsip rᵾp itangga nᵾk, kandᵾk tᵾtmᵾn wu ei ndi, owa rakra orum kandrum ei kᵾn, kng sipsip mbᵾ, wak ropa purum. Nambuⱡ emel, kng sipsip mbᵾ, elim nga mon. Wote, elim rᵾp wu kai ti mon. I elinga, owa rakra ei ndi, omba kng sipsip ti roⱡnga, mat mbᵾⱡ mbaⱡ nᵾtmᵾn.
43010013	Kng sipsip rᵾp itangga nᵾk, kandᵾk tᵾtmᵾn wu ei purum. Ei nambuⱡ emel, elim ku moni nga kongun etᵾm ei ndi, sipsip kᵾⱡ nga pili napᵾtᵾm.
43010014	-
43010015	Na kng sipsip rᵾp wu kai ei mor. Wuta ndi, na pᵾtᵾm. Ei mel, na ndi, Wuta pᵾt ku. Wote, ei mel ku, na ndi, na nga kng sipsip mbᵾ pilip moⱡmba, wote na nga kng sipsip mbᵾ ndi, na pᵾtmᵾn. Na sipsip mbᵾ nga nᵾndᵾp kuⱡimp mor.
43010016	Na nga kng sipsip mormᵾn mbᵾ nga mat, paⱡa ekit orunga mormᵾn. Kng sipsip mbᵾ, na ndi, tᵾp mep rukᵾr wamba. Na nga ik ei, pilik ting. Wote, unt nga mormᵾn mbᵾ kᵾn, paⱡa tenda ila muⱡangina, rᵾp wu tenda ei ndi rᵾp etmba.
43010017	Na nga kont mul uⱡ ei, wak rop, wote yant timp. Ei nambuⱡ emel, Wuta ndi, na numan ngorum.
43010018	Wamp ti ndi, na nga kont mba mul uⱡ ei, tᵾpa mundᵾmba mel, kapⱡa mon! Na nga ronduⱡ ila, na nga kont mba mul uⱡ ei, wak ruing. Nanim pint mel ku, wak rop, wote nanim pint mel ku, yant timp. Uⱡ ei, Wuta ndi, na man ngumba iteimp nitim ei mel ku itimp,” nitim.
43010019	Ik nitim ni, Jura wamp pilik wamp oi nduk, rᵾⱡaip raⱡ etᵾk morung.
43010020	Ni kᵾn, wamp ou ndupa ndi, nᵾk mel, “Wu ei kur kit mondpa, wote kekilip ropa ninim ik mbᵾ, nambuⱡ emel, kum tenmin ei?” nᵾtᵾng.
43010021	Wote, wamp mat ndi, nᵾk mel, “Wu ti, kur kit mondpa ik ei mel, kapⱡa ni nanᵾmba. Wote, kur kit ei ndi, mong ti wamp ei, nambuⱡ etpa, mong ei, etpa piral ndumba?” nᵾtᵾng.
43010022	Kona ⱡapta rurum ni kᵾn, Jerusalem kona ila manga wingti ou anggᵾtᵾm ei nga kumba tᵾtᵾng ui ni, ekit urum.
43010023	Ni kᵾn, manga wingti ei nga kᵾkaⱡ ekit orunga, titim nimbᵾ nga ti mbi tek, ‘Solomon nga kᵾpkᵾ titim muⱡmᵾn kona nila, Jisas andpa murum.
43010024	Kona nila moⱡnga, Jura wamp nimbᵾ ndi, Jisas tᵾk pok etᵾk molk, waldᵾk nᵾk mel, “Tᵾn ndi, nim wu nam ei, etᵾp pilmin nimbun elimina, ui mbᵾ ruⱡ enim? Nim kupa Kraist Got nga ngurum wu ti ndam, nᵾk kᵾn, piral ndana pilamin,” nᵾtᵾng.
43010025	Jisas ndi, punt ropa nimba mel, “Na uⱡ et mbᵾ, enim kundᵾp nit ni, wote enim na mondᵾk pili napᵾtmin. Na Wuta nga mbi ila uⱡ et mbᵾ ndi, na nga mbi ei, nimba mot ndurum.
43010026	Enim ndi, na mondᵾk pili napᵾnmin. Ei nambuⱡ emel, enim na nga sipsip mat mon.
43010027	Na nga sipsip mbᵾ ndi, na nga ik ei pilik, mbi ndᵾⱡᵾngina, na ndi, en enim pᵾt. Wote, na pur mel akil tek ormᵾn.
43010028	Na nga sipsip mbᵾ, uⱡ nga kᵾnt nga kont mba mul uⱡ ei ngur. Ei nga, kuⱡing mel mon. Na nga ki ila ambᵾⱡᵾp mor mbᵾ wamp ti ndi, roldpa tᵾmba mel, kapⱡa mon!
43010029	Wuta ronduⱡ pi wu, oⱡa orunga ei ndi, kng sipsip mbᵾ, na ngurum. Ei nga, elim nga ki ila, roldᵾk ting mel, kapⱡa mon!
43010030	Wuta kᵾn, na kᵾn tᵾl, wu tenda raⱡ mormbᵾⱡ,” nitim.
43010031	Ni kᵾn, aldpa Jura wamp nimbᵾ ndi ku aprᵾk tᵾk, Jisas ku ndi ruing pilik etᵾng.
43010032	Jisas ndi, wamp nimbᵾ, kundpa nimba mel, “Enim Wuta nga kongun kai mbᵾ mint, etᵾp tᵾp ora ndᵾr. Ei nga, uⱡ nant ei nga, pilik, na ku ndi ruing enmin?” nitim.
43010033	Aldpa, Jura wamp mbᵾ ndi, punt rok nᵾk mel, “Nim uⱡ kai mbᵾ etᵾn ei nga, nim ku ndi rui nᵾrmᵾn. Nim mᵾi kona wu mendpᵾⱡ ni, wote ninim tᵾkᵾn, Got randᵾn ei nga, nim ku ndi ruimin enmin,” nᵾtᵾng.
43010034	Ni kᵾn, Jisas ndi, punt ropa nimba mel, “Enim nga mi ik ila mon ti petᵾm ei ndi, nimba mel, ‘Enim mᵾi kona wamp mbᵾ, got ku morum,’” nitim.
43010035	Tᵾn pᵾnmᵾn ei, Buk Wingti ila ik petᵾm ei kupa. Uⱡ nga pemba ei nga petᵾm. Wote, Got elim nga ik ei, nimba ngurum wamp mbᵾ, Got ndi, mbi tepa, ‘got’ nᵾtᵾm.
43010036	Wote, na Wuta ndi, mbi ropa tᵾpa, mᵾi kona ila tᵾpa mundrum. Ei nga, na ndi, nanim Got kangᵾm nᵾnt. Ei nga, nambuⱡ emel, enim ndi, na Got tᵾp mana ndont nᵾnmᵾn.
43010037	Wuta nga kongun ronduⱡ mat, na ndi iti nᵾtᵾnt ndam, enim na kᵾn mondᵾk pili nᵾpilᵾi!
43010038	Wote na ndi, Wuta nga kongun ronduⱡ mat elimba. Wote enim ndi, na nga ik ei mondᵾk pili nᵾpiling ndam, na nga uⱡ rᵾpndi et mbᵾ, onunga kot tᵾk mendᵾk, mondᵾk pilᵾi! Ei etᵾk kᵾn, Wuta ei, na kᵾn morum. Wote na ei, Wuta kᵾn mor uⱡ ei pilik kun iting,” nitim.
43010039	Wote aldpa, tᵾp imp muⱡmin nᵾk elingina, kiyang nimba omba, ekit purum.
43010040	Ni kᵾn, Jisas nu Joran aldpa puⱡa ropa, noi orunga mba, wu Jon ndi, unt wamp nu tinditim kona nila mba murum.
43010041	Wamp minal Jisas murum nila, rᵾk ok molk, nᵾk mel, “Jon ndi, uⱡ rᵾpndi mat iti nᵾtᵾtᵾm. Wote, wu ei nga ik mat ninditim mbᵾ, akup omba, kupa enim,” nᵾtᵾng.
43010042	Wote, wamp minal ila morung nimbᵾ ndi, wu ei mondᵾk pᵾtᵾng.
43011001	Betani kona ila Lasarus ni, wu ti murum wu ei, kui rurum. Wote, kona ila amp Mariya kᵾn, ᵾngᵾn amp Mata kᵾn pek morunggil.
43011002	Amp Mariya ni, Jisas nga kᵾmp ila kopung mura rui mat, oi ndupa kandpa, wote elim nga peng ndi kᵾⱡ ndi, kil ngurum amp ni nga kimin ni, kui rurum.
43011003	Amp ni raⱡ ndi, Jisas kᵾn rung mundkᵾⱡ nᵾkᵾⱡ mel, “Nuim ye! Nim nga wu mᵾn mondpᵾn ni, kui rom,” nᵾtᵾnggil.
43011004	Wote, Jisas ndi, ik ni pilpa nimba mel, “Lasarus kui rom uⱡ ei, wamp kormin ei nga kui ti rui narᵾm. Uⱡ ei, Got nga ronduⱡ ei, etpa mot ndangga, Got mbi ou tᵾmba ei nga em. Wote, Got kangᵾm ei, uⱡ ila ku, mbi ou tᵾmba,” nitim.
43011005	Jisas ndi, amp Mata kᵾn, ᵾngᵾn kᵾn, Lasarus kᵾn numan minal ngurum.
43011006	Jisas ndi, Lasarus kui rurum ik ei pilpa, wote murum kona ila moⱡnga, rumbᵾⱡ raⱡ omba purum.
43011007	Wote, elim nga kitip kᵾni wu ni kᵾⱡ, kundpa nimba mel, “Juriya kona ila kelip int pamin!” nitim.
43011008	Ni kᵾn, kitip kᵾni wu ni kᵾⱡ ndi, punt rok nᵾk mel, “Ik mbo wu ye! Jura wamp mbᵾ ndi, nim ku ndi ruimin nᵾng ni, wote nim kona ila noi pamin nin ye?” nᵾtᵾng.
43011009	Jisas ndi, punt ropa nimba mel, “Rumbᵾⱡ tenda ila ant mong 12 petᵾm. Ei nga, wamp nam ti, rᵾnggilmᵾ nombuⱡa andrᵾm ei, kᵾmp nduma rui narᵾrᵾm. Ei nambuⱡ emel, wamp ei mᵾi kona ei nga rᵾⱡang ei, kandpa andrᵾm.
43011010	Wote, wamp nam ti, rumbᵾⱡ ila nombuⱡa andrᵾm ni, kᵾmp nduma rorum. Ei nambuⱡ emel, wamp ei nga rukᵾr orunga rᵾⱡang ti mon,” nitim.
43011011	Jisas ndi, i nimba kᵾn, wote nimba mel, “Tᵾn nga wu mᵾn Lasarus ni, ur petᵾm. Wote na ndi, mbo rop rut nduimp punt,” nitim.
43011012	Ni kᵾn, kitip kᵾni wu ni kᵾⱡ ndi, punt rok nᵾk mel, “Wu Nuim ye! Wu ei, ur pem ndam, wote rut nimba,” nᵾtᵾng.
43011013	Lasarus kurum ni, Jisas ndi, wei ur petᵾm nitim. Ni kᵾn, kitip kᵾni wu ni kᵾⱡ ndi, mbo kun ur pelinga, ninim nᵾk pᵾtᵾng.
43011014	-
43011015	Wote, nimba mot ndupa nimba mel, “Lasarus ni koⱡum. Ei nga, na enim nga pilip kᵾn, pi napᵾⱡᵾmba, wu ei koⱡum. Uⱡ ei, na numan enim. Nambuⱡ emel, enim mondᵾk piling ei nga, akup pamin,” nitim.
43011016	Tomas, wu pᵾklᵾm nᵾtᵾng ni ndi kundpa nimba mel, “Tᵾn nga wu ei koⱡum ei mel, tᵾn kᵾⱡᵾmᵾn pamin,” nitim.
43011017	Ni kᵾn, Jisas mba kᵾndrᵾm ni, Lasarus kurum on etᵾng ni, rumbᵾⱡ tᵾmbᵾkak omba purum.
43011018	Betani kona ei, ruⱡ mel puk, Jerusalem ekit purmin mel itim.
43011019	Jura wamp mam ti ok, Mata kᵾn Mariya raⱡ nga kimin kurum ni nga kont kulk, koⱡa manga rᵾp rok muⱡing orung.
43011020	Molk pᵾtᵾng mel, Jisas onum nᵾtᵾng. Mata ndi pilpa, mba nombuⱡa ila kandᵾp timp nimba puⱡnga, Mariya ni mang kona murum.
43011021	Mata ndi, Jisas kundpa, nimba mel, “Nuim ye! Nim ya moⱡina ndam, na nga kimin wu ei kuⱡi naⱡᵾnga.
43011022	Wote akup na pᵾnt ei, nim ndi, Got kᵾn mel ti mawa etkᵾn nin ndam, nin mel ei ngumba,” nitim.
43011023	Jisas ndi, kundpa nimba mel, “Kemina rut kitip kᵾni wu mbᵾ nimba, oⱡa moⱡmba,” nitim.
43011024	Mata ndi, int ndupa, nimba mel, “Ui pora nim ei kᵾn, rut nimba oⱡa moⱡmba ei, na pᵾnt,” nitim.
43011025	Jisas ndi, Mata kundpa nimba mel, “Rut nimba oⱡa mul uⱡ ei kᵾn, wote kont mba mul uⱡ raⱡ nga puⱡ ei, na kᵾn petᵾm. Wamp nam ti, na mondpa pilim ei, koⱡum ndam kep, na kᵾn kont moⱡpa mint mba.
43011026	Wote, wamp nam ti, kont moⱡpa, na mondpa pilim ndam, kuⱡi naⱡᵾmba. Ik ei, nim mondkᵾn pᵾn ei?” nitim.
43011027	Ni kᵾn, Mata ndi, punt ropa nimba mel, “Kupa, Nuim ye! Nim Got nga kangᵾm ei, ya mᵾi kona ila omba, nimbun nokᵾndᵾrmᵾn wu mendpᵾⱡ ei, ik nᵾn ei, kupa mondᵾp pᵾnt,” nitim.
43011028	Wote Mata ndi, int mba ᵾngᵾn amp Mariya ni, wi ropa ol tepa, kundpa nimba mel, “Ik mbo wu ni, omba moⱡpa, nim kᵾnimp nimba, waldpa morum,” nitim.
43011029	Ik ni, Mariya pilpa tᵾkrᵾpa oⱡa moⱡpa, Jisas murum nila purum.
43011030	Jisas ni, mang kona ila ui nᵾwᵾrᵾm. Mata kandpa titim kona nila murum mint.
43011031	Ni kᵾn, Jura wamp mat, Mariya kᵾn koⱡa manga rᵾp rok morung nimbᵾ ndi, kandrung ei, amp ni oⱡa moⱡpa, tᵾkrᵾpa pena purum ila kandᵾk, akil tek purung. Wamp nimbᵾ ndi, wamp on kona ila, ka etmba punum nᵾk pᵾtᵾng.
43011032	Wote Mariya ndi, Jisas murum kona nila mba, Jisas kandpa tᵾpa kᵾn, kᵾmp puⱡ ila kopᵾtᵾm. Ropa mondpa, nimba mel, “Nuim ye! Nim ya ila moⱡina ndam, na nga kimin wu ei, kuⱡi naⱡᵾnga,” nitim.
43011033	Ni kᵾn, Mariya ka elinga, Jura wamp rᵾp rok orung nimbᵾ, ka ku elingina, Jisas kandpa, kont kurum.
43011034	Jisas ndi wamp nimbᵾ kundpa nimba mel “Wu ei kona nant ila angᵾndᵾng?” nitim. Wamp nimbᵾ ndi, punt rok nᵾk mel, “Wu Nuim ye! Ya okᵾn kᵾni!” nᵾtᵾng.
43011035	Ni kᵾn, Jisas ka itim.
43011036	Uⱡ itim ni, Jura wamp nimbᵾ, kandᵾk nᵾk mel, “Wu ni, numan minal ngorum ei, kanmin mon!” nᵾtᵾng.
43011037	Wote, wamp mat ndi, nᵾk mel, “Wu mong titim ti, etpa piral ndurum ni ka! Ei mel ku, wote akup, Lasarus koⱡum ei, unt oⱡnga ndam, etpa ti natilinga ei?” nᵾtᵾng.
43011038	Aldpa, Jisas nga mundmong ni, mi elinga, wu on etᵾng kona ila purum. Ku manga ila, on etᵾng ei nga keta puⱡ puⱡ ila ku ti ndi, ⱡᵾrᵾk nduk pendᵾtᵾng.
43011039	Ni kᵾn, Jisas ndi, nimba mel, “Ku ei tᵾk mundᵾi!” nitim. Wote, amp Mata ndi, punt ropa nimba mel, “Nuim ye! Wu on ei, on kona ila telinga, rumbᵾⱡ tᵾmbᵾkak omba pum. Ei nga, elkᵾⱡ kit ti, romba ei ka!” nitim.
43011040	Aldpa Jisas ndi, nimba mel, “Nim mondkᵾn pili, Got nga uⱡ rᵾpndi mat etmba, kᵾnin nit ni ka!” nitim.
43011041	Wote, ku ni tᵾk munduⱡngina, Jisas tᵾpa oⱡa ndupa, kandpa nimba mel, “Wuta, na nga rᵾk rᵾk ik kum tetᵾn ei nga, nim kᵾn angge nᵾnt.
43011042	Na nga ik ei, nim rᵾk rᵾk kum tetᵾn ei na pᵾt. Wote, akup na nᵾnt ei, ya wamp mbᵾ ndi kandᵾk, nim ndi, na tᵾk mundrun nᵾk, pilik mondᵾk pileing nᵾmp nᵾnt,” nitim.
43011043	Ik nimba pora ndupa, ronduⱡ wi ropa nimba mel, “Lasarus nim ekit wu!” nitim.
43011044	Wu kurum angᵾndᵾtᵾng ni, muⱡ ndi, kᵾmp ki na, kuimp keta kum rorung nimbᵾ, pᵾi oⱡa moⱡpa, ekit urum. Jisas ndi, nimba mel, “Kan pilinga nduk, mundangina omba pangga!” nitim.
43011045	Jura wamp puⱡi amp Mariya kᵾning pilik, orung nimbᵾ ndi, Jisas uⱡ itim ni kandᵾk, wote mondᵾk pᵾtᵾng.
43011046	Wote, wamp mat ndi, int puk Jisas itim uⱡ nimbᵾ, Perisi wu nimbᵾ kundᵾk nᵾtᵾng.
43011047	Ni kᵾn, Perisi wu na, Pris wu kuimbal ni kᵾⱡ puk, kaunsil kᵾⱡ kᵾn mou rok nᵾk mel, “Wu ei ndi, uⱡ ronduⱡ mat enim ei ka! Tᵾn ndi, namba uⱡ ti itmin nda?
43011048	Wote, tᵾn ndi, wu ei, wak ropᵾn mundmin ndam, wamp mbᵾ pora, wu ei mondᵾk pilik, pep rangina, Rom el wu mbᵾ ndi, rᵾk ok, tᵾn nga manga wingti ei, etᵾk kit mondᵾk, tᵾn Jura wamp mbᵾ, rok wapra pinding,” nᵾtᵾng.
43011049	Ui ei kᵾn, Kaiyapas ni, wu ti, Pris kuimbal murum ei ndi, nimba mel, “Enim uⱡ mbᵾ nga ti, pilik kun iti natᵾtmin ei ka!
43011050	Wamp kump kᵾm kuⱡing ei mon. Wu tenda ti, wamp mbᵾ nga nindpa kuⱡangga,” nitim.
43011051	Ik nitim ni, elim nga numan ila ni nᵾndᵾtᵾm mon. Ui ei kᵾn, elim wu pris kuimbal murum ei nga pai nomba, Jisas ni, Jura wamp mbᵾ nga kan endpa, koⱡmba ei nga nitim.
43011052	Ik nitim ei, Jura wamp kᵾⱡ nga mendpᵾⱡ mon. Got nga wamp kona elpa elpa mbila mormin mbᵾ, kᵾmp kᵾm tᵾpa, tenda etmba ei nga nitim.
43011053	Ui ni kᵾn, Jura wu nuim nimbᵾ ndi, Jisas ruimin nᵾk mᵾi rorung.
43011054	Ei kᵾn, Jisas ndi, Jura wamp mbᵾ nga kuimp keta ila, mot nga ᵾndi nandpa, kelpa kona kui waka tila, kona peng ti mbi tek ‘Epraim,’ nᵾtmin ila, elim nga kitip kᵾni wu kᵾⱡ kᵾn, rᵾp ropa murum.
43011055	Ui ni kᵾn, Jura wamp mbᵾ nga Pasopa rᵾng mormin ui ou ei, nondpa elinga, kona elpa elpa nimbila, wamp puⱡi en enim nga uⱡ ⱡawa mbᵾ, wak ropᵾn, Got nga kuimp keta ila kai muⱡmin nᵾk, Jerusalem kona ila purung.
43011056	Ni kᵾn, Jura wamp nimbᵾ, manga wingti ou nila molk, en enim waldᵾk nᵾk, int yant etᵾk, nᵾk mel, “Akup nga ui ou ila, Jisas omba muna mon nda, nᵾk ko tᵾk morung,” nᵾtᵾng.
43011057	Wote Perisi na, wote Pris wu kuimbal nimbᵾ ndi, ik ti, nᵾk mel, “Wamp nam ti ndi, Jisas kona nant tila moⱡangga, kanᵾng ndam, tᵾkrᵾk mint en enmin ok, kundᵾk nangina, wu ei tᵾp imp muⱡmin,” nᵾtᵾng.
43012001	Pasopa rᵾng normin ui ou ni nga rumbᵾⱡ 6 pelinga, Jisas ni, wᵾl Betani kona ila Lasarus wu kurum ti, ropa rot ndurum ni nga kona ila purum.
43012002	Ni kᵾn, Jisas nga rᵾng kandrung. Amp Mata ndi, rᵾng nimbᵾ, mok roⱡnga, Jisas kᵾn Lasarus raⱡ, rat pol nila morunggil.
43012003	I etᵾk moⱡᵾngina, Amp Mariya ndi, kopung mura rui kai ming ti, ku moni minal purum ti, mepa omba, Jisas nga kᵾmp pol nila, oi ndupa mondpa, wote elim nga peng ndi ni kᵾⱡ ndi, kil ngurum. Manga ni, kopung ei ndi, mura kai ropa murum.
43012004	-
43012005	Wote, Jisas nga kitip kᵾni wu, rᵾk moⱡmba wu, Juras Iskariyot ni ndi, nimba mel, “Kopung ei ndi, ku moni K300 tᵾpᵾn, wote ku moni mbᵾ, wamp kurpa mbᵾ, mok ropᵾn nguimin. Ei nambuⱡ emel en?” nitim.
43012006	Ik i etpa nitim ei, nambuⱡ emel, elim ku moni nga kum mepa nitim. Wamp kurpa norum mbᵾ nga mon. Elim nga mendpᵾⱡ pilpa nitim.
43012007	Jisas ndi, nimba mel, “I ni nᵾni! Na kuⱡimp ei nga, na nga kᵾng kᵾⱡ, kopung kandpa tᵾpa kun endnim.
43012008	Na enim kᵾn moⱡᵾp, mint pi nᵾpimp. Wote, wamp kurpa mbᵾ, enim kᵾn rᵾk rᵾk muⱡing,” nitim.
43012009	Jisas Betani kona ila mba murum ni, Jura wamp rᵾⱡaip ou ndupa ndi, pilik akil tek purung. Wamp purung ni, Jisas purum ni nga mendpᵾⱡ pilik, pi napᵾrᵾng. Lasarus on kona ila, Jisas ndi, ropa rut ndurum ni, kᵾning pilik purung.
43012010	-
43012011	Ni kᵾn, Pris wu kuimbal nimbᵾ ndi, Lasarus ni, kunda rop kundmin nᵾtᵾng. Ei nambuⱡ emel, Jisas ndi, Lasarus ropa rut ndurum uⱡ ni, Jura wamp mbᵾ ndi kandᵾk, en enim nga wu nuim nimbᵾ, wak rok Jisas mondᵾk pᵾtᵾng.
43012012	Utᵾma orunga, Jisas ni, Jerusalem yant urum. Ni kᵾn, Jura wamp minal, Pasopa rᵾng normin ui ou ila orung, wamp nimbᵾ ndi pᵾtᵾng.
43012013	Wamp nimbᵾ ndi, yaⱡa omung ranggᵾk tᵾk, nombuⱡa mam nila pᵾkaimp rok, ke nᵾk, Got nga mbi paka rondᵾk, nᵾk mel, “Got nga mbi paka ramin! Got nga mbi ila, tᵾpa angᵾndpa onum wamp ei, Got ndi, memp pindangga! Isrel wamp mbᵾ nga Wu King ei, Got ndi, memp pindangga!” nᵾtᵾng.
43012014	Ui ni kᵾn, Jisas ndi, kng donggi mbuⱡ ila moⱡpa urum.
43012015	Buk Wingti ila nitim ni mel, “Nim Saiyon kona ye! mundmong iti nᵾti! Akup kng donggi kokila ti nga mbuⱡ ila moⱡpa onum ei, nim nga Wu King ei onum,” nᵾtᵾm.
43012016	Elim nga kitip kᵾni wu nimbᵾ ndi, uⱡ etᵾng nimbᵾ, pilik kun iti natᵾk morung. Wote, akil tepa, Jisas ⱡoporpa oⱡa moⱡpa, muⱡ kona purum ni kᵾn, Buk Wingti ila nᵾtᵾm ik, wote wamp ndi, etᵾng uⱡ nimbᵾ, piral nilinga, pilik kun etᵾng.
43012017	Jisas ndi, Lasarus ni, on kona ila ropa rᵾt nduⱡnga, kandrung wamp nimbᵾ ndi, uⱡ itim nimbᵾ, wamp mat kundᵾk nᵾtᵾng.
43012018	Wamp minal ndi ok, Jisas rawe etᵾk tᵾtᵾng. Ei nambuⱡ emel, Jisas ndi, uⱡ rᵾpndi ti etpa, Lasarus on kona ila ropa rᵾt ndurum ei nga etᵾng.
43012019	Wote, Perisi wu nimbᵾ ndi, ol tek, int yant etᵾk nᵾk mel, “Tᵾn namba uⱡ itmin? Mul kᵾmp mbila wamp mbᵾ pora, wu ei kᵾn puk kenmin. Tᵾn uⱡ ti kanda iti nᵾtmin ei, kanmin mon!” nᵾtᵾng.
43012020	Pasopa rᵾng normin ui ou nila, Grik wu mat, Jerusalem kona ila, Got nga mbi paka rundmin nᵾk purung.
43012021	Wote, Galili nga Betseita kona ila wu Pilip murum nila, puk nᵾk mel, “Wu nuim ye! Tᵾn Jisas kᵾnmin onmᵾn ei ka!” nᵾtᵾng.
43012022	Pilip ndi mba, Andru kundpa nilinga, rᵾp rokᵾⱡ, Jisas kundkᵾⱡ, ninggil purᵾnggil.
43012023	Jisas ndi, punt ropa nimba mel, “Muⱡᵾl Wu Kupa ei, akup mbi ou tᵾmba ui ei, nondpa enim.
43012024	Enim ik kupa ei, kundᵾp nᵾnt, wit mong tenda ti, mᵾi ila mana mba, kuⱡi naⱡᵾⱡᵾm ndam, elim tenda ei ku pemba. Wit mong ti, mᵾi ila mana mba, koⱡum ndam, wit minal milᵾ ropa, oⱡa omba, rᵾng mong ou ndupa rorum.
43012025	Wamp nam ti, elim nga kont mul uⱡ ei, ambuⱡpa gi ndum ndam, kont mba mul uⱡ ei, kandpa ti natmba. Wote, wamp nam ti, elim nga mul uⱡ ei, wamp mat nga nindpa, wak rom ndam, uⱡ nga kᵾnt nga kont mul uⱡ ei, kandpa tᵾmba.
43012026	Wamp nam ti, na nga kongun indimp nimba pilim ei, na kᵾn pep ropa wangga! Na munt kona ila rᵾp ropᵾl muⱡᵾmbil. Na nga kongun endim ti, Wuta ndi, tᵾpa ou ndumba,” nitim.
43012027	Jisas ndi, nimba mel, “Akup na nga mundmong ei, mi enim ei nga, akup na namba nimp? Wuta o, na kᵾn pemba enim uⱡ ei, tᵾkᵾn munda, ei mon! Uⱡ pemba enim ei nga na ur.
43012028	Wuta o, nim nga mbi ei, oⱡa mba piyangga!” nitim. Ni kᵾn, muⱡ ila ik ti, mana ndupa nimba mel, “Na nga mbi ei, etᵾp tᵾp oⱡa mundᵾr. Ei mel ku, oⱡa mba piyangga!” nitim.
43012029	Wamp minal morung nimbᵾ ndi, muⱡ ila ik nitim ni pilik, nᵾk mel, “Kona guⱡ gaⱡa ninim!” nᵾtᵾng. Mat ndi, nᵾk mel, “Anggelo ti, Jisas kᵾn ik ninim!” nᵾtᵾng.
43012030	Wote, Jisas ndi, nimba mel, “Ik ei ndi, na tᵾpa rapᵾndᵾmba ui nawᵾnᵾm. Ik ei ndi, enim tᵾpa rapᵾndᵾmba, ei nga onum.
43012031	Akup ui ila, Got ndi, mᵾi kona wamp mbᵾ kᵾmp tᵾmba. Wote, mᵾi kona ila mel mbᵾ, nokᵾndrᵾm wu nuim ei, ropa mana ndumba.
43012032	Na nanim mᵾi kona ila oⱡa tᵾng ei kᵾn, na ndi, wamp mbᵾ pora etᵾp rukᵾr timp,” nitim.
43012033	I nitim ik ei, elim etpa koⱡmba mel nant ei nga pilpa nitim.
43012034	Wote, wamp nimbᵾ ndi, punt rok nᵾk mel, “Tᵾn nga mi ik ei ndi, nimba mel, ‘Got nga ngurum wu ei, kuⱡi naⱡᵾmba,’ uⱡ nga moⱡmba nᵾtᵾm. ‘Wote nim ndi, Muⱡᵾl Wu Kupa ei, mᵾi kona oⱡa ting nᵾn ei? Muⱡᵾl Wu Kupa ei nam?’” nᵾtᵾng.
43012035	Jisas ndi, punt ropa nimba mel, “Ui onunga wei kot ila, na nga rᵾⱡang ei, enim kᵾn temba. Akup rᵾⱡang tᵾnᵾm ei kᵾn, ping kona tila pᵾi. Wote, rumbᵾⱡ ei ndi, enim tᵾpa kum rui narangga! Nambuⱡ emel, rumbᵾⱡ ila nombuⱡa ila purum wamp ei, elim purum kona ei pili napilpa purum.
43012036	Akup rᵾⱡang ei, tek mormun ei kᵾn, mondᵾk pilᵾi! I etᵾk kᵾn, enim rᵾⱡang ei nga wamp muⱡing,” nitim. Jisas ndi ik ei, nimba pora ndupa kᵾn, wamp nimbᵾ, wak ropa, elim kiyang nimba mba, mo rurum.
43012037	Wote Jisas ndi, uⱡ rᵾpndi minal itim ni, wamp nimbᵾ ndi kandᵾk, mondᵾk pili napᵾtᵾng.
43012038	Wote, Painui wu Aisaiya nga nitim ik ni, omba kupa itim. Aisaiya ndi, nimba mel, “Wu Nuim ye! ik nimᵾn ei, wamp namin ndi, pilik ting? Got ndi, wamp namin elim nga ronduⱡ ei, tᵾpa ora ndurum?” nitim.
43012039	Mondᵾk pili napᵾtᵾng uⱡ ei nga painui wu Aisaiya ndi, aldpa nimba mel,
43012040	“Got ndi, wamp mbᵾ etpa, numan ku randpa, etpa mong tᵾndpa elinga, wote pilik kun iti natᵾk, kandᵾk mbi ndui nandᵾk enmin. Got ndi, nimba mel, na nambuⱡ etᵾk numan ropᵾl rok, rukrᵾng wangina, na ndi, etᵾp timp,” nitim.
43012041	Aisaiya ndi, Jisas nga uⱡ eng nui mbᵾ, ur kump mel etpa kandpa kᵾn, ik ei nitim.
43012042	Ni kᵾn, Jura wu nuim mat ou ndupa, Jisas mondᵾk pᵾtᵾng. Wote, nᵾk ekit ndui nandrᵾng. Ei nambuⱡ emel, Perisi wu mbᵾ ndi, en enim atinga manga mbila, mon ning nᵾk pᵾtᵾng.
43012043	Uⱡ etᵾng ei, Got ndi, numan ngangga nᵾk, uⱡ ti iti natᵾk, wamp mbᵾ ndi, numan ngeing nᵾk etᵾng.
43012044	Jisas ndi, ik oⱡa ndupa nimba mel, “Wamp ti, na mondᵾp pilim ti, na mint mon. Wote na tᵾpa mundrum wu ei, kunda mondpa pilangga ku.” nitim.
43012045	Wamp nam ti, na kandpa mbi ndum ndam, na tᵾpa mundrun wu ei, kandpa mbi ndurum ku
43012046	Na ya mᵾi kona ila rᵾⱡang ei, mana ur. Ei nga, na mondpa pilim wamp ti, aldpa rumbᵾⱡ ila muⱡi nambᵾⱡmba.
43012047	Wamp nam ti ndi, na nga ik ei pilpa, pep rui narᵾm ndam, wamp ei na ndi, kᵾmp ti nᵾtimp. Na ya mᵾi kona ila wamp kᵾmp timp ei nga, ui nᵾwᵾr. Wamp etᵾp timp pilip mana ur.
43012048	Wamp nam ti na tᵾpa mbuⱡ ngumba. Na nga ik ei, tᵾpa roi ndum ndam, wamp ti ndi, elim kᵾmp tᵾmba. Ui pora nim ei kᵾn, na nga ik nᵾnt ei ndi, el elim kᵾmp tᵾmba.
43012049	Ya ik nᵾnt mbᵾ, nanim ni nanᵾnt. Na tᵾpa mundrum Wuta ei ndi, man ngumba ni nilinga, nᵾnt.
43012050	Na pᵾnt ei, Wuta nga man ik ei ndi, uⱡ nga kᵾnt nga kont mul uⱡ ei, tᵾpa ngumba. Na nᵾnt ik mbᵾ, Wuta ndi, na kundpa nilinga nᵾnt,” nitim.
43013001	Pasopa rᵾng nuing ui ei nondpa elinga, Jisas elim pitim ei, ya mᵾi kona wak ropa, Tipam kᵾn mba ui ei, nondpa itim. Mᵾi kona wamp mat, elim numan ngurum nimbᵾ nga kont minal kuⱡpa mba, wote elim kurum.
43013002	Jisas kᵾn elim kitip kᵾni wu ni kᵾⱡ kᵾn, epindama Pasopa rᵾng nok morung. Ni kᵾn, Saimon kangᵾm Juras nga numan ila, Seitan ndi, kunt ropa Jisas nga rᵾk moⱡmba.
43013003	Jisas pitim ei, Got ndi, uⱡ ronduⱡ mbᵾ pora, elim nga ki ila tinditim. Wote, elim Tipam kᵾn moⱡᵾp, ur ei mel ku, aldpa rukᵾr mbi nimba pitim.
43013004	-
43013005	Ei nga, Jisas run nimba anggilpa, wal pᵾki oⱡa ni kᵾⱡ, potpa tepa, muⱡ kil ngurmin kat tᵾpa, elim nga kan rᵾⱡi ila, kan ropa pendpa, nu ni tᵾpa, nu ming tila oi ndupa mondpa, elim nga kitip kᵾni wu ni kᵾⱡ nga kᵾmp nimbᵾ, ⱡumᵾi ropa, muⱡ kil ngurmin ni kᵾⱡ ndi, kil ngurum.
43013006	I etpa omba, Saimon Pita murum ila oⱡnga, Saimon Pita ndi, nimba mel, “Wu Nuim ye! Na nga kᵾmp raⱡ ⱡumᵾiya ruin en ei?” nitim.
43013007	Wote Jisas ndi, punt ropa nimba mel, “Na uⱡ ent ei nga, akup nim pili napᵾn. Wote nim molkᵾn, pilkᵾn kun itin,” nitim.
43013008	Pita ndi, nimba mel, “Nim ndi, na nga kᵾmp raⱡ ⱡumᵾiya rundin mel kapⱡa mon!” nitim. Wote Jisas ndi, punt ropa nimba mel, “Nim nga kᵾmp raⱡ ⱡumᵾiya rui nᵾrᵾnt ndam, nim na kᵾn muⱡi nᵾmbᵾⱡᵾn, mon!” nitim.
43013009	Pita ndi, punt ropa, nimba mel, “Nuim ye! Na nga kᵾmp raⱡ mendpᵾⱡ mon. Na nga ki raⱡ kᵾn, peng kᵾn pᵾi, ⱡumᵾi rundil!” nitim.
43013010	Wote Jisas ndi, nimba mel, “Wamp nam ti, nu tepa kai em ndam, aldpa nu temba mel mon. Wote kᵾmp kᵾⱡ mint, ⱡumᵾi rangga kᵾn, kᵾng mbᵾ pora, eng nomba. Ei mel, enim nga kᵾng kᵾⱡ, eng nonum. Wote, wu tenda ti, mint mon,” nitim.
43013011	Jisas ndi wu tenda ti, eng nu nanᵾnᵾm nitim. Ei nambuⱡ emel, elim nga ruk moⱡmba ei nga pilpa nitim.
43013012	Wote, kᵾmp ⱡumᵾiya ropa pora ndupa, Jisas elim nga wal pᵾki oⱡa ni kᵾⱡ, tᵾpa pakᵾpa, elim murum nde pol nila int mba moⱡpa, nimba mel, “Uⱡ ent ei nga puⱡ ei, enim pilik kun enmin ei?
43013013	Na kundᵾk, ik mbo wu ei nᵾk, wote Wu Nuim ei nᵾk enmin, ei kupa! Ei na waⱡᵾm ei.
43013014	Na enim nga Ik Mbo Wu ei, wote enim nga Wu Nuim ei ndi, enim nga kᵾmp ⱡumᵾiya rondunt. Ei mel, enim ndi, i ku etᵾk, en enim rᵾk ila ti ndi, ti nga kᵾmp ⱡumᵾiya rundᵾi!
43013015	Na ndi, uⱡ to rop enim kᵾn ent ei mel, enim ndi, na nga kitip kandᵾk, i ku etᵾk, mek pᵾi!
43013016	Enim ik kupa ei, kundᵾp nᵾnt. Kindmant wu ti, elim nga wu nuim ei, tᵾpa mana ndumba, mel kapⱡa mon. Omba, nombuⱡa rᵾng wu ti ndi, elim tᵾpa mundum wu ti, tᵾpa mana ndumba mel mon ku.
43013017	Ik kupa nᵾnt ei, enim pilik mormin, pᵾnmin ei mel etᵾk, mek pung ndam, numan wang ni, uⱡ mbᵾ enim kᵾn pemba, nitim.
43013018	Ik nᵾnt ei, enim pᵾi kundᵾp ni nanᵾnt. Enim kᵾmp rop tit ei, nanim pilip mor. Wote, Buk Wingti ila ik petᵾm ei omba, kupa etmba. Enim ei ndi, nimba mel, ‘Wu ti ndi, na nga rᵾng tᵾpa nom ei ndi, na ruk muⱡᵾmba.’
43013019	Uⱡ wote, pemba ei nga, enim kuimp tep kundᵾp nᵾnt. Wote, uⱡ ei pem kandᵾk kᵾn, Na Wu Nam Moⱡ, ei enim ndi, mondᵾk pil-ing.
43013020	Enim ik kupa ei, kundᵾp nᵾnt. Wamp ti, na ndi, tᵾp mundunt ei, nim wamp ti ndi, rawe etkᵾn tin ndam, ei na rawe etkᵾn tin. Wote, wamp nam ti ndi, na rawe etpa tᵾm ndam, na tᵾpa mundrum wu ei, rawe etpa tᵾmba ku,” nitim.
43013021	Jisas ik nimba pora ndupa, elim mbun tᵾpa nimba mel, “Na ik kupa ei, enim kundᵾp nᵾnt. Enim wu kᵾⱡ nga ti ndi, na ruk muⱡing,” nitim.
43013022	Ni kᵾn, kitip kᵾni wu ni kᵾⱡ ndi kundᵾk nᵾk mel, “Nam kundpa ninim nda?” Nᵾk pilik, rundᵾk ti ndi, ti kandrung.
43013023	Jisas ndi, kitip kᵾni wu ti, numan minal ngurum ni, elim kᵾn nondpa murum.
43013024	Wote wu ni, Saimon Pita ndi, peng walinga ropa nimba mel, “Wu nam ti, kundpa ninim nda?” waldᵾkᵾn pili nitim.
43013025	Kitip kᵾni wu ni ndi, Jisas murum nila nondpa mba moⱡpa, waldpa nimba mel, “Nuim ye! Nim nam kundkᵾn nᵾn?” nitim.
43013026	Jisas ndi, punt ropa nimba mel, “Bret ti tᵾp, kopung kandᵾp wu ti, ngamba tᵾm wu ei, waⱡᵾm ei,” nitim. Wote, bret ti tᵾpa, kopung kandpa, Saimon Iskariyot kangᵾm wu Juras ngurum.
43013027	Ni kᵾn, Juras ndi, bret ni tᵾpa ambuⱡnga, tᵾkrᵾpa mint, Seitan omba, Juras nga numan ila murum. Wote Jisas ndi, nimba mel, “Uⱡ itin ti, tᵾkᵾrkᵾn iti!” nitim.
43013028	Nde pol ila morung wu nimbᵾ ndi, Jisas nga nitim ik ni, tᵾk mindi namindᵾtᵾng.
43013029	Juras ku moni wal kᵾⱡ, rᵾp itim ei nga, kitip kᵾni wu ni kᵾⱡ ndi pilik, Jisas ndi, ui rᵾng ou ila rᵾng mat, rarᵾp ropa tangga, ninim nᵾk pᵾtᵾng. Wote, mat ndi pilik, mel mbᵾ tᵾpa, wamp kurpa mbᵾ ngangga nᵾk pᵾtᵾng.
43013030	Wote Juras ndi, bret ni tᵾpa, mepa, pena purum. Ni kᵾn, kona ni rumbᵾⱡ ropa pitim.
43013031	Juras ni, pena puⱡnga, Jisas ndi, nimba mel, “Akup Muⱡᵾl Wu Kupa ei, mbi ou tinim. Got elim Muⱡᵾl Wu Kupa ei kᵾn, mbi ou tinim.
43013032	Got nga mbi ou tᵾmba uⱡ ei, Muⱡᵾl Wu Kupa ei ndi, etpa mot ndum ndam, wote Muⱡᵾl Wu Kupa ei, elim mbi ou tᵾmba. Uⱡ ei, Got ndi, wamp mbᵾ kᵾn, etpa mot ndumba.
43013033	Na nga kangambuⱡa mbᵾ, na enim kᵾn ui ruⱡ etᵾp muⱡi nᵾmbᵾⱡimp. Ei kᵾn, enim ndi, na andᵾk kuring. Wote, na punt kona ila, enim ui nᵾwing. Ik ei, Jura wamp mbᵾ, kundᵾp nit ei mel, enim kᵾndᵾp nᵾnt.
43013034	Enim kᵾn, mi ik kont ti, nᵾmp ngᵾnt ei, enim ndi, wamp mat numan ngᵾi! Na ndi, enim numan ngur ei mel ku, enim ndi, wamp mat numan ngᵾi!
43013035	Enim ndi, wamp mat numan ngᵾng ndam, wamp elpa mbᵾ ndi kandᵾk, enim na nga kitip kᵾni wu kᵾⱡ, nᵾk piling,” nitim.
43013036	Saimon Pita ndi, Jisas waldpa nimba mel, “Nuim ye! Nim nant ila pin?” nilinga. Jisas ndi, punt ropa, nimba mel, “Na akup punt kona ila, nim uin mel mon. Wote, ui ti kᵾn, na pep rokᵾn uin,” nitim.
43013037	Wote Pita ndi, waldpa nimba mel, “Nuim ye! Akup na nambuⱡ emel, nim pep rop ui nᵾwimp. Na nim nga nindᵾp kuⱡimp mor ei ka!” nitim.
43013038	Jisas ndi, punt ropa, nimba mel, “Nim kupa, na nga nᵾndkᵾn kuⱡin, ei nga tᵾkᵾn, kun etkᵾn morᵾn ei? Na ik kupa ei, nim kᵾndᵾp nᵾnt. Kᵾi kulda rui nᵾri kᵾn, nim ndi, na kᵾni nakᵾndᵾr nᵾkᵾn, ronduⱡ mundkᵾn raldika indin,” nitim.
43014001	Jisas ndi, nimba mel, “Enim kit pilik, numan ou ndupa pili nᵾpᵾlᵾi! Got mondᵾk pilik, wote na kunda mondᵾk pilᵾi!
43014002	Na nga wuta nga manga ila kᵾkaⱡ minal tetᵾm. Ei mel natilinga ndam, enim unt kundᵾp nilmba. Wote, akup mbo enim nga kona ti tᵾp kun itimp punt.
43014003	Na mbo enim nga kona ti, tᵾp kun etᵾp pora ndup kᵾn, yant omp enim tᵾp mep pamba, na kᵾn rᵾp rop muⱡmin.
43014004	Na mbi kona ei nga nombuⱡa mam ei, enim pilik mormin,” nitim.
43014005	Tomas ndi, nimba mel, “Nuim ye! Nim pin kona ei, tᵾn pili napilip mormᵾn. Wote, kona ila mbin ei nga nombuⱡa mam ei, etᵾp pilimin mel nant nda?” nitim.
43014006	Jisas ndi, ik punt ropa, nimba mel, “Nombuⱡa mam ei na. Ik kupa ei na, wote kont mba mul uⱡ ei na. Wamp ti, na tᵾpa waka ndupa, Wuta kᵾn mba mel mon.
43014007	Enim na pilik mbi ndᵾng ndam, Wuta i ku etᵾk, pilik mbi nduing ku. Wote, akup ei kᵾn, enim ndi, wu ei kandᵾk pilik enmin,” nitim.
43014008	Wu Pilip ndi, nimba mel, “Nuim ye! Tipanᵾm tᵾn tᵾkᵾn ora ndui! Tᵾn kᵾnmin uⱡ ei ndi, tᵾn nga numan orunga wang nangga!” nitim.
43014009	Jisas ndi, punt ropa, nimba mel, “Na enim kᵾn, ui ruⱡ etᵾp mormᵾn ni, wote nim na kandkᵾn, mbi ndui nandᵾn ei? Pilip, wamp nam ti, na kandpa, mbi ndurum ei ndi, Wuta kandrum. Ei kᵾn, nambuⱡ emel, ‘Wuta ei, tᵾn tᵾkᵾn ora ndui,’ nᵾn?” nitim.
43014010	Wu Pilip ye! Nim na mondkᵾn pili napᵾn ei? Na Wuta kᵾn moⱡmba, Wuta ei na kᵾn morum. Na ik enim kundᵾp nᵾnt mbᵾ, nanim ndi, ni nandᵾt. Wuta na kᵾn morum ei ndi, elim nga kongun mbᵾ enim.
43014011	Na Wuta kᵾn moⱡmba. Wuta ei, na kᵾn morum. Nᵾnt ik ei, mondᵾk pilᵾi! Ei mel mon ndam, na ent uⱡ mbᵾ kandᵾk kᵾn, mondᵾk pilᵾi!
43014012	Na ik kupa ei, enim kundᵾp nᵾnt. Na mondpa pilim wamp ti, na uⱡ ent mbᵾ mel etmba. Ama kupa nᵾnt, uⱡ ronduⱡ ou mat, na tᵾpa mana ndupa etmba. Nambuⱡ emel, na Wuta kᵾn punt.
43014013	Na mbi tek angᵾndᵾk, mawa eng ei mel pilip indimp. Uⱡ ei ndi, Wuta nga uⱡ ronduⱡ mbᵾ, kangᵾm kᵾn, etpa mot ndumba.
43014014	Wote enim ndi, na nga mbi tek angᵾndᵾk mel ti, mawa eng ndam, na ndi indimp,” nitim.
43014015	“Enim ndi, na numan ngᵾng ndam, na nga mi ik kᵾⱡ pep rᵾi!
43014016	-
43014017	Na nga Wuta waldᵾp namba, Tᵾpa Rᵾpndi wamp elpa ti, enim ngumba. Ei Ik Kupa nga Muⱡnga ei, enim kᵾn omba, uⱡ nga kᵾnt nga moⱡpa mint mba. Mᵾi kona wamp mbᵾ ndi, Ik Kupa nga Muⱡnga ei, kandᵾk ting mel mon. Nambuⱡ emel, wamp mbᵾ ndi, Muⱡnga ei kandᵾk, wote pili napᵾtmin. Wote enim ndi, Muⱡnga ei pᵾtmᵾn. Ei nambuⱡ emel, enim kᵾn akup morum, wote moⱡpa mint mba.
43014018	Enim kangambuⱡa etpa mel muⱡi nᵾmbᵾⱡing. Na enim kᵾn yant uimp.
43014019	Ui onunga kot ila, mᵾi kona wamp mbᵾ ndi, na kᵾni nᵾkᵾning. Wote enim ndi, na kᵾning. Nambuⱡ emel, na kont mbo mor ei mel, enim kont puk muⱡing ku.
43014020	Wote, ui ei om kᵾn, na Wuta kᵾn mor. Wote, enim na kᵾn mormin. Wote, na enim kᵾn mor uⱡ ei, pilik kun iting.
43014021	Na nga mi ik kᵾⱡ pilpa tᵾpa, pep rorum wamp ei ndi, na numan ngurum. Wuta ndi, na numan ngorum ei mel ku, wamp ei numan ngumba. Wote na ndi, i ku etᵾp, wamp ei numan ngamba. Na nga puⱡ ei, wamp ei kᵾn, tᵾp ora nduimp,” nitim.
43014022	Wote, Juras (Iskariyot ei mon) ni ndi, nimba mel, “Nuim ye! Nambuⱡ emel, nim nga puⱡ ei, tᵾn kᵾn mint, nᵾkᵾn mot ndukᵾn, wote mᵾi kona wamp mbᵾ, kᵾn nᵾkᵾn, mot ndui nandᵾn?” nitim.
43014023	Wote, Jisas ndi, punt ropa, nimba mel, “Wamp nam ti ndi, na numan ngum ndam, na nga ik mbo endᵾnt mbᵾ, pep romba. Wuta ndi, wamp ei numan ngangga. Wote tᵾl ombuⱡ wamp ei kᵾn, rᵾk rᵾk muⱡᵾmbil
43014024	Wamp nam ti ndi, na numan ngui nganggᵾrᵾm. Ei ndi, na nga ik mbo endᵾnt mbᵾ, pep rui narᵾrᵾm. Man ik enim pᵾtmᵾn ei, na nga mon. Na tᵾpa mundrum Wuta ei nga ik, ei pᵾtmᵾn.
43014025	Na enim kᵾn kont moⱡᵾp, enim ik mbᵾ, kundᵾp nᵾnt.
43014026	Enim Tᵾpa Rapundpa, ronduⱡ ngumba ei, Muⱡnga Wingti ei ndi, etmba Muⱡnga ei, na nga mbi ila, Wuta ndi, ngumba mundangga uⱡ mbᵾ nga pora, mbo endᵾmba. Muⱡnga Wingti ei ndi ku, ya enim kundᵾp nit ik nimbᵾ, enim kᵾn etpa piral ndumba.
43014027	Na nga numan wang ni uⱡ ei, enim kᵾn wak ront ei, enim kᵾn piyangga! Mᵾi kona wamp mbᵾ nga numan wang ndui uⱡ etmin ei nga ngui ngangᵾnt. Ei kᵾn, enim numan ou nduk, pilik mundmong iti nᵾtᵾi!
43014028	‘Na enim wak rop mbo, wote enim kᵾn yant uimp.’ Ei nga, enim unt kundᵾp nit. Enim na numan ngᵾng ndam, na Wuta kᵾn punt ei nga, kai pilik muⱡing. Ei nambuⱡ emel, na nga Wuta ei, na tᵾpa mana ndupa oⱡa, orunga morum.
43014029	Uⱡ mbᵾ, iti nᵾti kᵾn, na ndi, enim akup unt kundᵾp nᵾnt. Wote uⱡ mbᵾ em ei kᵾn, na mondᵾk piling.
43014030	Na enim kᵾn, ik minal ni nᵾnimp. Nambuⱡ emel, mᵾi kona rᵾp wu ei onum. Wu ei nga ronduⱡ ti ndi, na tᵾpa mana ndumba, mel mon!
43014031	Wote, mᵾi kona wamp mbᵾ ndi, na nga Wuta numan ngur uⱡ ei nga kandᵾk, poⱡ ndeing. Nambuⱡ emel, na Wuta ndi, iti nᵾtᵾm uⱡ mbᵾ pora, pep rop et. Wᵾiya, ya kona ei, wak rop kelip pamin!” nitim.
43015001	“Na nde wain kupa ei mor. Na nga Wuta nde wain pana rᵾp etᵾm.
43015002	Wain puⱡa mat na kᵾn mong rui narᵾm mbᵾ, koⱡmung etpa mundᵾmba. Wote puⱡa mat mong ropa pem mbᵾ, poⱡ ndupa etpa, kai etangga, mong minal romba.
43015003	Enim ik nᵾmp ngur ni kᵾⱡ ndi, enim kor nga etpa eng nᵾndrᵾm.
43015004	Na kᵾn, rᵾmp nduk, moⱡung ndam, na enim kᵾn rᵾmp ndup muⱡimp ku. Wain puⱡa ti, na kᵾn rᵾmp ni nanim ndam, nambuⱡ etpa mong romba? Wain puⱡa ti, nde mam ei kᵾn, rᵾmp nimba pem ndam, mong romba. Ei mel ku, enim na kᵾn rᵾmp nduk, moⱡᵾng ndam, wain puⱡa kont mel mong ruing.
43015005	Na nde wain mam ei, enim nde wain puⱡa kᵾⱡ. Wamp nam ti, na kᵾn rᵾmp ndupa muⱡangga! Na wamp ei kᵾn, munt ndam, wamp ei mong minal romba. Na wak rokᵾn nim mendpᵾⱡ uⱡ ti, kapⱡa iti nᵾtin.
43015006	Wamp nam ti, na kᵾn rᵾmp ndup, muⱡi nambᵾⱡᵾm wamp ei, nde puⱡa mel rok tᵾk, ekit ndangina, tepa kuⱡangga! Wote aprᵾk tᵾk, ndip kᵾⱡing.
43015007	Enim na kᵾn rᵾmp nᵾk muⱡangina, wote na nga ik mong ei, enim kᵾn tem ndam, namba mel ti, numan nguk mawa eng ei, ting mint.
43015008	Enim na nga kitip kᵾni wamp ralk, mong minal rok peng ndam, Wuta nga uⱡ ronduⱡ eng nui mbᵾ, enim kᵾn etpa mot ndumba.
43015009	Wuta ndi, na numan ngurum ei mel, na ndi, enim numan ngur. Enim na nga wamp numan ngur uⱡ ila muⱡᵾi!
43015010	Na ndi, Wuta nga man ik ei, pilip tᵾp, elim nga wamp numan ngui uⱡ ila rukᵾr mor. Ei mel, enim ndi, na nga mi ik ei, pilik tᵾng ndam, na nga wamp numan ngui uⱡ ila muⱡing.
43015011	Enim ik kundᵾp nᵾnt ei ndi, Na nga numan kai pili uⱡ ei, enim kᵾn pemba. Wote, enim nga numan kai piling uⱡ ei, etpa kapⱡa endᵾmba.
43015012	Na nga mi ik ei ndi, nimba mel, “Na ndi, enim numan ngur ei mel, enim ndi, i ku etᵾk, ti ndi, ti numan ngᵾi!
43015013	Wamp nam ti ndi, elim nga kont muⱡ uⱡ ei, wamp ti nga nindpa, wak rom ndam, wamp numan ngui uⱡ wei etmin mbᵾ, tᵾpa mana ndumba.
43015014	Na ndi, enim kundᵾp nᵾnt. Ei mel eng ndam, enim na nga wamp mᵾn mendpᵾⱡ kᵾⱡ muⱡing.
43015015	Na ndi, enim kundᵾp, kindmant wamp ni nᵾnimp! Nambuⱡ emel, kindmant wamp ei ndi, elim nga wu nuim ei, etᵾm uⱡ mbᵾ pili napᵾtᵾm. Na ndi, enim mbi tep, na nga wamp mᵾn kᵾⱡ nᵾnt. Ei nambuⱡ emel, Wuta ndi, na man ik ngurum mbᵾ pora, enim kundᵾp nᵾt.
43015016	Enim ndi, na kᵾmp rok ti natᵾtᵾng. Na ndi, enim kᵾmp rop tᵾp, kongun ila tᵾp mundᵾr. Ei uⱡ nga kᵾnt nga nde mong minal, enim kᵾn ropa muⱡ piyangga! Wote enim ndi, na nga mbi tek angᵾndᵾk, atinga rok, namba mel ti, Wuta kᵾn mawa eng ndam, nᵾng mel mbᵾ pilpa ngumba.
43015017	Enim ndi, wamp mat numan ngᵾk muⱡᵾi! Ei na nga mi ik ei, enim kundᵾp nᵾnt.” nitim.
43015018	Mᵾi kona wamp mbᵾ ndi, enim numan ngui nganggᵾrmᵾn ndam, kuimp tek ngangᵾng, na numan ngui nganggᵾrᵾng ei mel ku, enim nᵾk pilᵾi!
43015019	Enim ya mᵾi kona ila wamp kat ndam, ya mᵾi kona wamp mbᵾ ndi, enim kᵾn mᵾn mondᵾk, numan nguⱡina. Wote na ndi, enim kᵾmp rop tit ei nga, enim mᵾi kona wamp ralk, muⱡing mel mon. I it uⱡ ei ndi, mᵾi kona wamp mbᵾ ndi, enim numan ngui nganggᵾrmin.
43015020	Na ndi, enim kundᵾp nit ik ni, pilik muⱡᵾi! ‘Kindmant wu ti ndi, elim nga wu nuim ei tᵾpa mana ndumba mel mon!’ Na mbun ngorung ndam, enim i ku iting. Na nga ik ei, pilik teng ndᵾⱡᵾngina ndam, enim nga ik ei, i ku etᵾk, pilik teng nduing.
43015021	Na ndi, enim kᵾmp rop tit ei nga uⱡ mbᵾ, enim kᵾn iting. Nambuⱡ emel, na tᵾpa mundrum wu ei, pili napᵾtmᵾn.
43015022	Na mana omp ik mbᵾ, ni nandilimba ndam, wamp mbᵾ nga uⱡ kit etmin mbᵾ, mot ni nandilinga. Wote akup, en enim nga uⱡ kit mbᵾ, mo ruing kona ti, ti natᵾtᵾm.
43015023	Wamp nam ti ndi, na numan ngui ngangᵾm ndam, Wuta numan ngui nganggᵾrᵾm ku.
43015024	Wamp ndi, iti natᵾtmᵾn uⱡ rᵾpndi mat, na ndi it. Uⱡ rᵾpndi mbᵾ iti natilimba ndam, wamp mbᵾ nga uⱡ kit etmin mbᵾ, mot ni nandilinga. Wote, uⱡ rᵾpndi mbᵾ, kandᵾk kelik, na kᵾn Wuta raⱡ, numan ngui nganggᵾrmᵾn.
43015025	En enim nga mi ik ila nimba mel, ‘Na kᵾn kai kandᵾk numan ngui nganggᵾrmᵾn,’ nᵾtᵾm. Mi ik ei omba, kupa etmba ei nga uⱡ mbᵾ iting mel enmin.
43015026	“Tᵾpa Rupᵾndi Muⱡnga kupa ei Wuta kᵾn morum. Morum ei, enim kᵾn tᵾpa mundangga, na nga ik mat tᵾpa pena ila pendpa nimba.
43015027	Wote enim ndi, na nga ik ninding ku. Nambuⱡ emel, unt kuimp tepa enim na kᵾn kunda murmᵾn,” nitim.
43016001	“Enim nga mondpa pili ei, ropa mbuⱡ mbaⱡ iti nᵾtangga nᵾmp kᵾn, enim ik mbᵾ kundᵾp nᵾt.
43016002	Enim atinga manga ila, ui nᵾweing nᵾk, enim rok pep ruing. Wote, wamp mat ndi, enim rok kondᵾk kᵾn, Got nga uⱡ kun kai ti, endᵾnmᵾn nᵾk piling, ui ei nondpa onum.
43016003	Uⱡ mbᵾ enim kᵾn iting. Ei nambuⱡ emel, Wuta kep, na kep, pilik mbi ndui nandᵾrmᵾn.
43016004	Wote na ndi, enim ik mbᵾ, unt kundᵾp nit. Wote, uⱡ mbᵾ pemba ei nga, ui ei, ekit om kᵾn, enim ndi, kundᵾp nᵾnt ik mbᵾ, wote molk piling. Enim ik mbᵾ, unt kundᵾp ni nᵾndᵾt. Ei nambuⱡ emel, na enim kᵾn kunda murmᵾn.
43016005	Wote akup, na tᵾpa mundrum puⱡ wu ei kᵾn punt. Wote, enim kᵾⱡ nga ti ndi, na waldᵾk nᵾk mel, ‘Nim nant ila pun?’ nᵾk, ni naninmin.
43016006	Ei nambuⱡ emel, enim ik kundᵾp nᵾnt nimbᵾ nga, enim munt mindil tᵾnmᵾn.
43016007	Wote, ik kupa ei, enim kundᵾp nᵾnt. Na enim nga nindᵾp, enim wak rop mbi. Wote, na pi nᵾpᵾnt ndam, enim Tᵾpa Rapᵾndᵾmba Wamp ei, ui nawᵾmba. Wote na punt ndam, enim Tᵾpa Rapᵾndᵾmba Wamp ei, enim kᵾn tᵾp mundimp.
43016008	Wote, wamp ei om kᵾn, mᵾi kona wamp mbᵾ nga uⱡ kit etmin mbᵾ kᵾn, uⱡ kun kai etmin mbᵾ kᵾn, wote Got nga wamp mbᵾ kᵾmp tᵾmba.
43016009	Wote akup ei kᵾn, uⱡ kit mbᵾ etᵾk mormᵾn. Ei nambuⱡ emel, na mondᵾk pili napilik mormᵾn.
43016010	Uⱡ kun kai mbᵾ, tᵾpa pena ila pendᵾmba. Ei nga, na Wuta kᵾn punt. Wote, na kᵾni nᵾkᵾning.
43016011	Got nga wamp mbᵾ, kᵾmp tᵾtᵾm uⱡ ei, wote tᵾpa pena ila pendᵾmba. Nambuⱡ emel, mᵾi kona uⱡ kit etmin mbᵾ nga wu peng ei, tᵾpa mana ndurum.
43016012	Na nimp ik puⱡi petᵾm. Ei nga wote, akup enim pilik tᵾk, kapⱡa indi nᵾnding.
43016013	Wote, Muⱡnga Kupa ei om kᵾn, enim nombuⱡa kupa kun kai ila, tᵾpa kun mundᵾmba. Elim nga numan ila, ik ti oⱡa tᵾpa ni nanᵾmba. Uⱡ wote, pemba mbᵾ nga pilpa kandpa etᵾm ei mel nimba.
43016014	Na nga ik mbᵾ, tᵾpa enim kundpa nimba. Nambuⱡ emel, uⱡ ei ndi, na nga mbi ei, tᵾpa ou ndupa, paka rondᵾmba.
43016015	Wuta nga mel mbᵾ pora, na nga. Ei nga, na ndi, nᵾmp kᵾn, na nga ik mbᵾ, Muⱡnga ei ndi, tᵾpa enim kundpa nimba.
43016016	Ui onunga wei kot ila, na kᵾni nᵾkᵾning. Wote, aldpa ui onunga wei kot ila, na kᵾning,” nitim.
43016017	Kitip kᵾni wu ni kᵾⱡ ndi, en enim nᵾk mel, “Ui onunga wei tila na kᵾni nᵾkᵾning. ‘Wote ui onunga wei kot ila, na aldpa kᵾning,’ ninim. Wote, aldpa tᵾn kundpa, ‘Na Wuta kᵾn mbi,’ ninim. Ei, etpa ninim mel nant nda?
43016018	Wote, ui onunga wei kot ninim ei, etpa ninim mel nant nda? Ik ninim ei nga puⱡ ei, tᵾn pilip rundᵾnmᵾn,” nᵾtᵾng.
43016019	Jisas elim wuldᵾng pilik, etᵾng ei nga, pilpa nimba mel, “‘Ui onunga wei kot ila, na kᵾning. Wote, ui onunga wei kot ila, na aldpa kᵾni nᵾkᵾning’ nᵾnt. Ik ei nga, en enim tek rombulk nᵾnmin ei?
43016020	Enim ik kupa ei, kundᵾp nᵾnt. Enim ka etᵾk, moⱡangina kᵾn, wote mᵾi kona wamp mbᵾ ndi, ambulk palk muⱡing. Enim mindil nok muⱡangina, wote numan kai piling uⱡ ei, ekit omba.
43016021	Amp ti, kangambuⱡa memba ui ei, nondpa elinga, kangambuⱡa mbuⱡ rorum. Wote, mepa tᵾpa kᵾn, mindil norum uⱡ ei, tᵾpa apra ndupa, na nga kangambuⱡa ti, mᵾi kona ila mint nimba, numan ndi korum.
43016022	Ei mel ku, akup, enim munt mindil enim. Wote, na enim kᵾnt ei kᵾn, enim nga numan orunga ambuⱡpa pᵾl uⱡ ei pemba. Ambuⱡpa pᵾl uⱡ ei, wamp ti ndi, roldpa ti natᵾmba.
43016023	Wote ui ei, ekit om ei kᵾn, enim ndi, na kᵾn mel ti mawa iti nᵾting. Na ik kupa ei, enim kundᵾp nᵾnt. Na nga mbi tek angᵾndᵾk, Wuta kᵾn mawa eng ei mel pilpa ngumba.
43016024	Unt ui ei kᵾn, omba akup ui ila, enim ndi, na nga mbi ila, mel ti mawa iti natᵾtᵾng. Mawa etᵾk kᵾn, mel ti tᵾng ei kᵾn, enim nga numan orunga, ambuⱡpa pᵾl uⱡ ei, peka ropa pemba.
43016025	“Na nᵾt ik mbᵾ, ik ek rop, enim kundᵾp nᵾt. Wote, ui ti om kᵾn, enim ik ek rop, ni nᵾnimp mon! Na ndi, Wuta nga ik kun ei, enim kᵾn para ndup nimp.
43016026	Wote ui ei, ekit om kᵾn, enim ndi, na nga mbi tek angᵾndᵾk, Wuta kᵾn atinga rong ndam ting. Ei nᵾmp kᵾn, na ndi, enim nga nindᵾp Wuta kᵾn atinga rundimp ni nanᵾnt.
43016027	Nambuⱡ emel, Wuta elim ndi, enim numan ngurum. Ei nambuⱡ emel, enim ndi, na numan ngᵾk, na Got kᵾn moⱡᵾp, mana ur nᵾk mondᵾk pᵾtmᵾn.
43016028	Na Got kᵾn moⱡᵾp, ya mᵾi kona ila mana ur. Wote akup, ya mᵾi kona wak rop, Wuta kᵾn mbi,” nitim.
43016029	Wote, kitip kᵾni wu ni kᵾⱡ ndi, nᵾk mel, “Akup nim ik ek rui narkᵾn, ik kun mint nᵾn.
43016030	Akup tᵾn pᵾnmᵾn ei, nim uⱡ mbᵾ nga pora pilkᵾn ketᵾn, wamp ti ndi, nim ik mat waldpa, ni nanᵾmba. I en uⱡ ei ndi, nim Got kᵾn molkᵾn urᵾn nimbun, nim mondᵾp pilip mormᵾn,” nᵾtᵾng.
43016031	Wote Jisas ndi, punt ropa, nimba mel, “Enim ndi, na akup mondᵾk pᵾnmᵾn ye!
43016032	Ui ti omba ei, akup kor om. Enim ndi, na wak rok, mbuⱡ mbaⱡ nᵾk, elpa elpa mang kona ping. Na mendpᵾⱡ mondᵾk, kelik ping. Wote, na mendpᵾⱡ muⱡi nᵾmbᵾⱡimp. Nambuⱡ emel, Wuta na kᵾn morum.
43016033	Na enim ik i etᵾp kundᵾp nᵾnt. Ei ndi, enim nga numan ei, na kᵾn tiyangina, wang nangga. Enim mᵾi kona uⱡ mbᵾ ndi, etpa mindil kundᵾmba. Wote, enim ronduⱡ mundᵾk muⱡᵾi! Ya mᵾi kona uⱡ kit mbᵾ, na ndi, rop mana ndunt,” nitim.
43017001	Wote, Jisas ndi, ik nimbᵾ, nimba pora ndupa, tᵾpa oⱡa ndupa, muⱡ kona kandpa, nimba mel, “Wuta ye! Ui ei, nondpa enim, nim nga uⱡ eng nui mbᵾ kangnᵾm kᵾn, etkᵾn mot ndui! Wote kangnᵾm ndi, nim nga uⱡ eng nui mbᵾ, etpa mot ndumba!
43017002	Nim ndi, kangnᵾm ronduⱡ ngurun ei ndi, mᵾi kona wamp mormᵾn mbᵾ pora, rᵾp etmba. Ei nga, wamp mat ninim ndi, kangnᵾm ngurun nimbᵾ, uⱡ nga kᵾnt nga kont mul uⱡ ei ngumba.
43017003	Wote, uⱡ nga kᵾnt nga kont mul uⱡ ei, ei mel, nim Got kupa morᵾn nᵾk pilik, wote Jisas Kraist nim ndi, tᵾkᵾn mundrun nᵾk piling.
43017004	Na ndi, nim nga uⱡ eng nui mbᵾ, ya mᵾi kona ila tᵾp ora ndur. Nim nga kongun na ngurun nimbᵾ, etᵾp pora ndont.
43017005	Wuta, muⱡ mᵾi raⱡ pi nᵾpi kᵾn, na nga uⱡ eng nui mat, nim kᵾn kunda tep murumbᵾⱡ. Nimbᵾ, akup nanim ngui!
43017006	Nim ndi, mᵾi kona ila wu mat, ekit tᵾkᵾn, na ngurun wu nimbᵾ, nim nga mbi ei, pileing nᵾmp kundᵾp nit. Wu mbᵾ, nim nga mbᵾ, wote nim ndi, tᵾkᵾn na ngurun. Wu mbᵾ ndi, nim nga ik ei, pilik teng ndurmin.
43017007	Nim ndi, mel mat, na ngorun mbᵾ, akup nim kᵾn tepa orum nᵾk pᵾtmᵾn.
43017008	Nim nga ik, na nᵾkᵾn ngurun nimbᵾ, kundᵾp nilimba, pilik tᵾtmᵾn. Na nim kᵾn moⱡᵾp ur. Wote nim ndi, na tᵾkᵾn mundrun nᵾk, ik kupa ei, mondᵾk pᵾtmᵾn.
43017009	Na ndi, wu kᵾⱡ nga nindᵾp atinga ront. Mᵾi kona wamp mbᵾ nga mon. Nambuⱡ emel, wu kᵾⱡ nim nga.
43017010	Na tep mor mel mbᵾ, nim nga. Wote nim tekᵾn morᵾn mbᵾ, na nga. Mel mbᵾ ndi, na nga mbi ei, etᵾk eng nondᵾrmᵾn.
43017011	Akup na mᵾi kona wak rop, nim kᵾn uimp. Wote wu kᵾⱡ, mᵾi kona ila muⱡing. Wuta Wingti ye! Nim nga ronduⱡ, na kᵾn tetᵾm ila ku, wu kᵾⱡ rup etkᵾn, kai mundi! Nim kᵾn, na kᵾn, tenda purum ei mel, wu kᵾⱡ i ku etᵾk muⱡeing.
43017012	Na wu kᵾⱡ kᵾn, murmᵾn ei kᵾn, nim nga mbi ronduⱡ ei tᵾp, wu kᵾⱡ rᵾp etᵾp kai mundᵾr. Na ndi, wu kᵾⱡ, rᵾp etᵾp kai mondᵾⱡᵾmba. Wu ti, tiki puⱡi pi nᵾpᵾrᵾm. Wote, wamp tenda ti, mba tiki purum ei, kit moⱡmba wamp ei, Buk Wingti ila petᵾm ik ei omba, kupa etmba ei nga etmba.
43017013	Ei nga, akup na nim kᵾn uimp. Ya mᵾi kona ila moⱡᵾp, ik nᵾnt mbᵾ ndi, na nga ambuⱡpa pᵾl uⱡ ei, wu kᵾⱡ nga numan orunga, peka ropa muⱡangga.
43017014	Nim nga ik ei, nᵾmp nguⱡmba mᵾi kona wamp mbᵾ ndi, wu kᵾⱡ numan ngui nganggᵾrmᵾn. Ei nambuⱡ emel, na mᵾi kona wu ti mon. Ei mel, wu kᵾⱡ mᵾi kona wu kat mon.
43017015	Ya mᵾi kona ila wu kᵾⱡ, ekit tᵾn nᵾmp waldᵾp ni nanᵾnt. Wote wu kᵾⱡ, wu kit ei ndi, etpa kit mondᵾmba ei nga rᵾp etkᵾn, kai mundun nᵾmp nᵾnt.
43017016	Na ya mᵾi kona ila wu ti mon. Ei mel ku, wu kᵾⱡ, ya mᵾi kona ila wu kat mon ku.
43017017	Nim nga ik kupa ei ndi, wu kᵾⱡ mbo endkᵾn, etkᵾn wingti rundi! Nambuⱡ emel, nim nga ik ei ama kupa.
43017018	Na mᵾi kona ila, nim ndi, tᵾkᵾn mundrun ei mel, na ndi, wu kᵾⱡ mᵾi kona ila tᵾp mundunt.
43017019	Na nga mul uⱡ ei, wu kᵾⱡ nga nindᵾp, nim ngunt. I ent uⱡ ei ndi, wu kᵾⱡ etpa, nim nga wu wingti kupa kᵾⱡ mundangga!
43017020	Na ndi wu kᵾⱡ nga mendpᵾⱡ, atinga rui narᵾnt mon. Ya wu kᵾⱡ nga ik ei, pilik tᵾk, na mondᵾk piling wamp mbᵾ nga pendᵾp atinga rondᵾnt.
43017021	Wuta, na nim kᵾn moⱡmba, nim na kᵾn morᵾn ei mel nᵾnt, Wamp mbᵾ i ku etᵾk, muⱡeing nᵾmp atinga rondᵾnt. Wamp tenda mel ralk, moⱡᵾng uⱡ ei ndi, mᵾi kona wamp mbᵾ, ora nduk, nim ndi, na tᵾkᵾn mundrun nᵾk, mondᵾk piling.
43017022	Nim nga mbi ei, tᵾp ou ndup, uⱡ ronduⱡ na ngurun nimbᵾ, wamp kᵾⱡ ngur. Nambuⱡ emel, nim na kᵾn numan tenda petᵾm ei mel, wamp kᵾⱡ numan tenda pangga muⱡeing.
43017023	Na wamp kᵾⱡ kᵾn mor. Wote nim na kᵾn morᵾn. Wote, nim ndi, na numan ngorun ei mel, wamp kᵾⱡ i ku etkᵾn, numan ngana, numan tenda pangga muⱡeing. Wote mᵾi kona wamp mbᵾ ndi kandᵾk kᵾn, nim ndi, na tᵾkᵾn mundrun nᵾk pileing.
43017024	Wuta! Nim ndi, wamp kᵾⱡ na ngurun ei nga, na mor kona ila rᵾp rop muⱡᵾmin. Ila molk, na nga uⱡ eng nui nim ndi, ngurun mbᵾ kᵾneing. Nambuⱡ emel, muⱡ mᵾi raⱡ pi nᵾpi kᵾn, nim ndi, na numan ngurun.
43017025	Uⱡ kun kai mbᵾ nga Wuta, mᵾi kona wamp mbᵾ ndi, nim pili napᵾtmᵾn. Na ndi, nim nga pᵾⱡ ei pᵾt. Wote nim ndi, na tᵾkᵾn mundrun uⱡ ei, wamp kᵾⱡ ndi pᵾtmᵾn.
43017026	Na ndi, nim nga mbi ei, wamp kᵾⱡ kᵾn, etᵾp tᵾp pena ila mot ndur. I et ei mel, rᵾk rᵾk etamba. Nim ndi, na numan ngurun uⱡ ei, wamp kᵾⱡ kᵾn, i ku etpa piyangga! Wote na wamp kᵾⱡ kᵾn muⱡimp,” nitim.
43018001	Wote Jisas ni, atinga ropa pora ndupa kᵾn, kitip kᵾni wu ni kᵾⱡ, tᵾpa mepa, nu Kitron puⱡa ropa, noi orunga pana ti titim nila purung.
43018002	Kona nila ui mat kᵾn, Jisas elim nga kitip kᵾni wu kᵾⱡ kᵾn, puk ku etᵾng. Ei nga, Jisas ruk murum wu Juras ni ndi, kona ei tᵾpa mindᵾtᵾm.
43018003	Ni kᵾn, wu Juras ni, wu pris kuimbal na, Perisi na nimbᵾ ndi molk, el wu na, manga wingti rᵾp wu na mat kᵾn tᵾk, kup endᵾtᵾng. Wu nimbᵾ, el mel mbᵾ tᵾk, kiya kandᵾk, mek wi pana nila purung.
43018004	Uⱡ pemba nimbᵾ, Jisas ndi, pilpa pora ndupa, oⱡa moⱡpa nimba mel, “Enim nam kurᵾnmᵾn ye?” nitim.
43018005	Wote, wu nimbᵾ ndi, punt rok nᵾk mel, “Nasaret wu Jisas,” nᵾtᵾng. Jisas ndi, punt ropa nimba mel, “Na ya mor ei ka!” nitim. Jisas ruk murum wu Juras ni, kunda ila morung.
43018006	Wote Jisas ndi, nimba mel, “Na ya mor,” nitim. Ni kᵾn, wu nimbᵾ int puk, mᵾi ila ropa munduⱡnga puk petᵾng.
43018007	Wote aldpa, Jisas ndi waldpa nimba mel, “Enim wu nam andᵾk kurᵾnmᵾn,” nitim. Wote, wu nimbᵾ ndi, kundᵾk nᵾk mel, “Nasaret wu Jisas,” nᵾtᵾng.
43018008	Jisas ndi, nimba mel, “Na unt enim kundᵾp nᵾnt ni, enim kurᵾk onmᵾn wu ei, na mor. Ei nga, ya wu kᵾⱡ, wak rok mundᵾi!” nitim.
43018009	Ik i etpa nitim ni, elim nga ik unt nitim ni, omba kupa etangga, nimba nitim. “Wuta! Nim ndi, na ngurun wamp nimbᵾ nga ti, wak rui narᵾnt!” nitim.
43018010	Ni kᵾn, Saimon Pita koiya ruⱡ ti, tepa murum ni ndi, tᵾpa nont ndupa, Pris kuimbal ei nga kindmant wu ni nga kum mbo orunga, ropa puⱡa rurum. Kindmant wu ni nga mbi ei, Malkus.
43018011	Jisas ndi, Pita kundpa, nimba mel, “Koiya ei, elim petᵾm kona ila mana nduk pindi! Wuta ndi, na mindil mam ngumba ei, ti nᵾteimp nᵾkᵾn en ei?” nitim.
43018012	Wote, el wu nimbᵾ kᵾn, en enim nga wu kuimbal ni kᵾn, wote rᵾp wu na orung nimbᵾ ndi, Jisas tᵾk imp molk, kan ngurung.
43018013	Jisas ni, kuimp tek, wu Anas ni kᵾn, mek purung. Wu ni, Kaiyapas nga kulpam ei, pana ni kᵾn, wu ei pris wu kuimbal murum.
43018014	Kaiyapas ni, wu ei ndi, Jura wamp mbᵾ, man ngumba nimba mel, ‘wu tenda ti ndi, wamp mbᵾ nga tᵾpa rak ndupa, koⱡnga ndam, kapⱡa nitim,’ nitim.
43018015	Saimon Pita kᵾn, kitip kᵾni wu ti kᵾn, Jisas mek purung ni mel, akil tekᵾⱡ purᵾnggil. Pris wu kuimbal ni ndi, kitip kᵾni wu ti, kandpa mbi ndurum ni, murᵾk ui nilinga purum.
43018016	Saimon Pita ni, paⱡa keta puⱡ puⱡ nila, pena orunga murum. Ni kᵾn, Pris wu kuimbal ei nga pᵾⱡ petᵾm kitip kᵾni wu ni, yant omba, amp ti, keta puⱡ puⱡ rup itim ni, kundpa Pita murᵾk wangga ni nilinga, murᵾk urum.
43018017	Amp ni ndi, Pita waldpa nimba mel, “Nim ya imp moⱡᵾng wu ei nga kitip kᵾni wu ti, nᵾmp pᵾnt ei ka!” nitim. Pita ndi, punt ropa, nimba mel, “Mon, na mon!” nitim.
43018018	Kona ni, ᵾt itim ila, kongun wu na, rᵾp wu na nimbᵾ, ndip kalk pendᵾk, ndip pilik morung. Pita ni, el elim ila, ndip pilpa murum ku.
43018019	Pris wu kuimbal ni ndi, Jisas elim nga ik mbo inditim. Wote, kitip kᵾni wu ni kᵾⱡ nga waldpa nitim.
43018020	Wote Jisas ndi, punt ropa, nimba mel, “Na ndi, rᵾk rᵾk atinga manga na, manga wingti ou na mbila, Jura wamp ok, mou rok morung ila, wamp pora pileing nᵾmp ik mbo indᵾt. Ik ti mou rop ni nᵾndᵾt.
43018021	Na wote, nambuⱡ emel waldᵾn? Na ik nᵾmp ngur pᵾtᵾng wamp mbᵾ, waldᵾkᵾn pila! Na ndi, kundᵾp nit ik mbᵾ, pilik mormᵾn,” nitim.
43018022	Wote Jisas ndi, ik i etpa nilinga, manga wingti rᵾp itim el wu ti ndi, ki ⱡᵾrwᵾ ndi ropa, nimba mel, “Pris kᵾⱡ nga wu kuimbal morum ei, nambuⱡ emel nᵾn?” nitim.
43018023	Jisas ndi, punt ropa, nimba mel, “Na ndi, ik ti nᵾmp ⱡawa mundunt ndam, ya wamp mormᵾn mbᵾ kundkᵾn ni! Wote, na ik kun ti, nint ku ndam, na nambuⱡ emel ron?” nitim.
43018024	Wote, Jisas nga ki raⱡ kan ngurung ni mel pelinga, Anas ndi, kelpa wu Kaiyapas pris kuimbal murum nila, tᵾpa munduⱡnga, mek purung.
43018025	Pita ni, ndip pilpa murum ila, wamp mat ndi, waldᵾk nᵾk mel, “Nim wu ei nga kitip kᵾni wu ti, nᵾmp pᵾnmᵾn ei?” nᵾtᵾng. Pita ndi, nimba ronduⱡ mundpa, “Na mon!” nitim.
43018026	Wu Pris kuimbal ei nga kindmant wu ti, Pita ndi, ropa kum ei, puⱡa rurum. Wu ni nga rᵾⱡaip tenda ila wu ti ndi, nimba mel, “Nim wi pana ila wu ei kᵾn, kunda moⱡᵾng ni ka!” nitim.
43018027	Aldpa Pita ndi, na mon nilinga, tᵾngᵾnda mint, kᵾi kulda rurum.
43018028	Jisas ni, Kaiyapas nga manga ila murum ni, tᵾk mek, wi gapman kona peng ila purung. Ei kᵾn, mᵾkᵾlmᵾ unt, Jura wu nimbᵾ, murᵾk pi naprᵾng. Ei nambuⱡ emel, en enim murᵾk mbun ndam, aldpa ⱡar muⱡangga. Wote Pasopa rᵾng nui nᵾnmin nᵾk, pilik etᵾng.
43018029	Ni kᵾn, Pailot ndi, pena mba wamp morung mbᵾ, waldpa nimbᵾ mel, “Enim uⱡ puⱡ, nant ila wu ei, mek onmᵾn ei?” nitim.
43018030	Wamp nimbᵾ ndi, punt rok nᵾk mel, “Wu ei nga ⱡawa ti, pi napilinga ndam, mep ui nawᵾⱡᵾmina,” nᵾtᵾng.
43018031	Ni kᵾn, Pailot ndi, nimba mel, “Enim nga mi ik petᵾm ei mel, nᵾk tᵾk kun mundeing mek pᵾi!” nitim. Wote, Jura wu nimbᵾ ndi, nᵾk mel, “Rom gapman ndi, wamp ti, rok kundi ni nandᵾtᵾm,” nᵾtᵾng.
43018032	Uⱡ ei, Jisas elim ruing ei mel, unt nimba mot ndurum, ni mel wote, kupa itim.
43018033	Pailot ni, elim kot pᵾtᵾm manga ila murᵾk mba, Jisas wi ropa tᵾpa mundpa, waldpa nimba mel, “Nim Jura wamp mbᵾ nga wu peng mumuk ei?” nitim.
43018034	Jisas ndi, punt ropa, nimba mel, “Int ik nᵾn ei, ninim nᵾn, muna wamp mat ndi, nilingina, nᵾn ei?” nitim.
43018035	Wote Pailot ndi, punt ropa, nimba mel, “Nim ndi, na Jura wu ti, nᵾkᵾn pᵾn ei? Nim nga wamp na, en enim nga Pris kuimbal na mbᵾ ndi, nim tᵾk, na nga ki ila tᵾndᵾng. Ei nga, nim namba uⱡ ⱡawa ei in?” nitim.
43018036	Wote Jisas ndi, punt ropa, nimba mel, “Na nga wamp tᵾpa mumuk rui uⱡ ei mᵾi kona ila ti natᵾtᵾm. Na nga wamp tᵾpa mumuk rui uⱡ ei, mᵾi kona ila telinga ndam, na nga kongun wamp mbᵾ ndi, Jura wamp mbᵾ kᵾn, el pendᵾk, na kelip int timin nilingina. Ei nga, na nga wamp tᵾpa mumuk rui uⱡ ei ya ila ti natᵾtᵾm mon!” nitim.
43018037	Wote Pailot ndi, waldpa nimba mel, “I ndam, nim wu nuim mumuk ti pᵾnt ei ka!” nitim. Jisas ndi, punt ropa, nimba mel, “Nim ndi, na wu nuim mumuk nᵾn ei ka! Ik kupa ei nga, para ndup nimp ei nga, na mᵾi kona ila metᵾng. Ik kupa ei nga, wamp ti ndi, na nga ik ei pilpa tᵾmba,” nitim.
43018038	Pailot ndi, waldpa nimba mel, “Ik kupa nant ei nga nᵾn ei?” nitim. Nimba pendpa, pena mba, Jura wu nimbᵾ kundpa nimba mel, “Na ya wu ei nga uⱡ ⱡawa ti, kandᵾp ti natᵾnt mon!
43018039	“Wote, enim nga Pasopa rᵾng normin ui ila, rᵾk rᵾk kan manga wu ti, tᵾp ekit ndup ngur ni mel ngamp, nᵾk piling ndam, Jura wamp mbᵾ nga king wu ei, ngamp ei?” nitim.
43018040	Ni kᵾn, wamp mbᵾ ronduⱡ ke nᵾk, “Int wu ei mon! Tᵾn nga wu Barapas wangga!” nᵾtᵾng. (Barapas ni punt wu ei).
43019001	Wote Pailot ndi, Jisas ni mek, puk komnga pilda ndi, rᵾi! nitim.
43019002	El wu nimbᵾ ndi, kan goimbun rong mul mat, tᵾk mᵾkᵾp etᵾk, King mbᵾ nga wᵾna mondᵾrmᵾn, ei mel endᵾtᵾng. Wote, wal pᵾki kunt ruⱡ kat i ku etᵾk, tᵾk pakᵾndrᵾng.
43019003	Wote, el wu nimbᵾ ndi, nᵾk mel, “Kᵾnᵾiya! Ya wu ei, Jura wamp mbᵾ nga Wu Nuim Mumuk ye!” nᵾtᵾng. I nᵾk kᵾn, ki raka ndi rorung.
43019004	Ni kᵾn, Pailot aldpa pena mba, wamp mou morung nimbᵾ kundpa nimba mel, “Ya kᵾnᵾiya! Na ndi, wu ei nga uⱡ ⱡawa ti kandᵾp, ti natᵾnt. Ei nga akup, mep pena omp, enim tᵾp waka nduimp,” nitim.
43019005	Ei kᵾn, Jisas ni, kan goimbun wᵾna mel ni pakᵾpa, muⱡ ruⱡ ni kᵾⱡ raⱡpa, pena oⱡnga, Pailot ndi, wamp morung nimbᵾ kundpa nimba mel, “Na nᵾnt wu ni, ya kᵾnᵾiya!” nitim.
43019006	Wote, Pris kᵾⱡ nga wu kuimbal kᵾⱡ kᵾn, rᵾp wu nimbᵾ kᵾn, Jisas ni kandᵾk, ke nᵾk mel, “Nde peta ila nil ro! Nde peta ila nil ro!” nᵾtᵾng. Pailot ndi, punt ropa, nimba mel, “Na ndi, wu ei nga uⱡ ⱡawa ti kandᵾp, ti natᵾnt. Ei kᵾn, en enim ndi, mek puk, nde peta ila nil rok pindᵾi!” nitim.
43019007	Ni kᵾn, Jura wamp nimbᵾ ndi, punt rok, nᵾk mel, “Tᵾn nga mi ik ti petᵾm ei ndi, nimba mel, wu ei, elim Got nga kangᵾm nᵾtᵾm uⱡ ei nga kuⱡangga!” nᵾtᵾng.
43019008	Ik ei mel nᵾtᵾng ni, Pailot ndi, pilpa mundmong minal itim.
43019009	Wote, Pailot manga ila int mba, Jisas ni, waldpa nimba mel, “Nim nant ila molkᵾn urᵾn?” nitim. Wote Jisas ndi, ik ti, punt rui nᵾrᵾrᵾm.
43019010	Ni kᵾn, Pailot ndi, Jisas kundpa nimba mel, “Nim rok kundᵾi, nint ndam, rok kunding! Muna wak runt ndam, wak ruimp, ei nga ronduⱡ ei, na tep mor,” nitim.
43019011	Jisas ndi, punt ropa, nimba mel, “Nim Got ndi, ronduⱡ ngui nganggᵾⱡnga ndam, na tᵾkᵾn mana ndui nandᵾⱡina. Ei nga, na tᵾpa, nim nga ki ila amᵾndᵾm wu ei nga nit ei, oⱡa mba petᵾm,” nitim.
43019012	Pailot ndi, ik ni pilpa, nombuⱡa ti kandᵾp tᵾp, Jisas ni, wak rop mundimp nimba pitim. Ni kᵾn, Jura wamp nimbᵾ ndi, ke nᵾk, “Wu ei, tᵾkᵾn ekit ndun ndam, nim wu nuim mumuk Sisa nga wu mᵾn ti mon. Wu ti, elim wu nuim ei, nᵾm ndam, nuim mumuk Sisa ei, tᵾpa pei mundᵾmba,” nᵾtᵾng.
43019013	Pailot ndi, ik ni pilpa, Jisas ni, mepa pena omba, elim ni, kot pᵾtmᵾn kona ila mana murum. Kona ei mbi tek ku pol nᵾtmin. Grik ik ila mbi tek, ‘Gapata,’ nᵾtmᵾn.
43019014	Kona ni, ou rᵾnggilmᵾ elinga, Jura wamp nga Pasopa rᵾng nuing ui ei, utᵾma orunga mel pitim. Ni kᵾn, Pailot ndi, Jura wamp nimbᵾ, kundpa nimba mel, “Enim nga wu nuim mumuk ei ya kᵾnᵾiya!” nitim.
43019015	Wote ke nᵾk, int nduk nᵾk mel, “Rok konda! Rok konda! Nde peta ila pendkᵾn nil ro!” nᵾtᵾng. Ni kᵾn, Pailot ndi, punt ropa, nimba mel, “Na ndi, enim nga wu nuim mumuk ei, nde peta ila reimp ninmin ei!” nitim. Wote, Pris kᵾⱡ nga wu kuimbal kᵾⱡ ndi, ik punt rok, nᵾk mel, “Tᵾn nga wu nuim mumuk tenda e, i Sisa,” nᵾtᵾng.
43019016	Wote Pailot ndi, Jisas nde peta ila reing nimba, wu ni kᵾⱡ nga ki ila ngurum.
43019017	Ni kᵾn, el wu nimbᵾ ndi, Jisas tᵾk ambᵾⱡᵾngina, elim nga nde peta ni, koma ropa, kona peng ni, wak ropa, kona ti mbi tek, ‘Wamp peng ombil,’ nᵾtmᵾn kona ila mepa purum. Ipru ik ila kona ei, mbi tek, ‘Golgata,’ nᵾtmᵾn.
43019018	Kona ila, Jisas ni, nde peta ila pendᵾk rorung. Ni kᵾn, wu raⱡ pendᵾk rorung. Wu ti tᵾk ki mbo orunga rok, ti tᵾk, ki rar orunga rorung. Jisas ni, rᵾk ting ila pendᵾk rorung.
43019019	Wote Pailot ndi, nde peta ila mon ti, rᵾi nilinga rorung ei ndi, nimba mel, “Nasaret Wu Jisas, Jura Wamp Nga Wu Nuim Mumuk Ei,” nimba murum.
43019020	Ni kᵾn, Jura wamp minal ndi, mon kᵾⱡ kᵾmp rorung. Ei nambuⱡ emel, Jisas rorung kona ei, kona peng ila nondpa, wote, mon kᵾⱡ Grik, Latin, Ipru ik ila rurum.
43019021	Wote Pris kᵾⱡ nga wu kuimbal nimbᵾ ndi, Pailot kundᵾk nᵾk mel, “Jura wamp nga wu nuim mumuk nᵾkᵾn, rui nᵾri! Wote wu ei, el elim ndi, nimba mel, ‘Na Jura wamp mbᵾ nga wu nuim mumuk ei, nᵾtᵾm ei mel rui!’” nᵾtᵾng.
43019022	Pailot ndi, punt ropa, nimba mel, “Na ndi, mon runt ei mel muⱡangga!” nitim.
43019023	Wote, el wu nimbᵾ ndi, Jisas ni, nde peta ila rok pendᵾk, elim nga muⱡ rᵾrᵾm ni kᵾⱡ, potᵾk tᵾk kᵾmp tᵾk, tᵾmbᵾkak etᵾk tᵾtᵾng. Wal pᵾki ruⱡ ti, rumbᵾⱡi nambrᵾng ni, pendᵾk tᵾtᵾng ku.
43019024	El wu nimbᵾ, en enim nᵾk mel, “Wal pᵾki ruⱡ ei, ambuⱡpᵾn undi nᵾndᵾmin! El mong poⱡpᵾn kᵾnamina, ambᵾⱡᵾm wu ti tangga!” nᵾtᵾng. Ni kᵾn, Buk Wingti ila ik ti petᵾm ei, omba kupa itim, “Na nga mel mbᵾ, kᵾmp tᵾk, elpa elpa tᵾk, wal pᵾki ruⱡi kᵾⱡ el mong puⱡing,” nitim. El wu nimbᵾ ndi, uⱡ ei kupa etᵾng.
43019025	Jisas nga nde peta puⱡ ila nondpa, elim nga mam Mariya kᵾn, ᵾngᵾn kᵾn, Kliopas ambᵾm Mariya kᵾn, Makndelin Mariya kᵾn morung.
43019026	Jisas ndi, elim nga mam kandpa, wote elim nga kitip kᵾni wu numan ngorum ni ᵾnggᵾtᵾm. Kandpa kᵾn, elim nga mam ni kundpa nimba mel, “Amp ye! Int wu ei, nim nga kangnᵾm,” nitim.
43019027	Wote Jisas ndi, kitip kᵾni wu ni kundpa nimba mel, “Int amp ei, nim nga manᵾm,” nitim. Ui ni kᵾn, kitip kᵾni wu ni ndi, amp ni mepa, mang kona mba rᵾp itim.
43019028	Ni kᵾn, Jisas elim nga uⱡ etmba nimbᵾ, etᵾp pora ndunt nimba pilpa kᵾn, Buk Wingti ila ik mbᵾ omba, kupa etangga, nimba mel, “Na nu waka enim,” nitim.
43019029	Ming tila nu wain kombila iti ni, peka ropa murum ila, muⱡ pang pang iti ti, tᵾk nu wain ila mana nduk, wote ndila rok tᵾk, oⱡa nduk, keta min ila, kopung kandrung.
43019030	Wote Jisas ndi, nu wain ni nomba, nimba mel, “Pora ninim!” nitim. Ni kᵾn, peng ni, mana puⱡnga, koⱡpa nuim kan ᵾkrᵾm.
43019031	Jura wamp nimbᵾ ndi, Pailot kundᵾk nᵾk mel, “Nde petal ila rorung wu kᵾⱡ nga kᵾmp mbᵾ, rop puk rok, nde peta ila mana teing ni!” nᵾtᵾng. I etᵾng ei, kongun pᵾmp kᵾn, nambuⱡ emel, ui ei, Jura wamp mbᵾ nga mowi kor ou ei kᵾn, wu kᵾⱡ nga kᵾng kᵾⱡ, nde peta ila pi napᵾmba. Ei nga, mowi kor onum ei, Kor Wingti ei.
43019032	Wote, el wu nimbᵾ ndi, kuimp tek puk, wu ti nga kᵾmp raⱡ rok, puk rok, wote wu ti nga rok puk rorung. Wu raⱡ, Jisas kᵾn pendᵾk rorung wu raⱡ.
43019033	Wote ok, Jisas ni, kandrung mel, koⱡpa pora ndurum. Ni kᵾn, Jisas nga kᵾmp raⱡ, rok puk, rui narᵾrᵾng.
43019034	Ni kᵾn, el wu ti ndi, elim nga kupanda ni, tᵾpa oⱡa ndupa, Jisas nga wᵾnggᵾⱡᵾp ila poⱡnga, tᵾngᵾnda mint mema kᵾn, nu kᵾn oi nitim.
43019035	Uⱡ itim kᵾⱡ, wu ti kᵾndrᵾm. Ei nga, enim mondᵾk pileing nimba kᵾn, uⱡ pitim ei mel, mendpᵾⱡ kundpa ninim.
43019036	Uⱡ ei, Buk Wingti ila petᵾm ik ei, omba kupa itim: “Ei kᵾn, elim nga ombil ti, rok puk rui, nᵾring,” nitim.
43019037	Wote, Buk Wingti ila ku, ik ti ndi, nimba mel, “Wamp mbᵾ ndi, kupanda ndi, purung wu ei kᵾning,” nitim.
43019038	Ni kᵾn, akil tepa, Arimatiya wu Josep ndi, Jisas nga on ei, timp nimba mba, Pailot waldpa pitim. Josep ei, Jisas nga kitip kᵾni wu ti ku ei, mo ropa ᵾndrᵾm. Nambuⱡ emel, Jura wu mbᵾ nga mundmong itim. Wote Pailot ndi, kapⱡa nilinga, Josep ndi, Jisas nga on ei, tᵾpa mepa purum.
43019039	Wote, Nikondimas ni wu ti, Jisas kᵾn rumbᵾⱡ rui ik nᵾtᵾnggil wu ni, Josep kᵾn mba, etpa kopung mura rui mat ou ndupa, 45 kilo mel mepa purum.
43019040	Wu ni raⱡ ndi, Jisas nga on ni kopung mura rui mbᵾ ndi, kopung kandkᵾⱡ, muⱡ kurᵾmᵾⱡa tila kum rorᵾnggil. Uⱡ ei, Jura wamp mbᵾ nga wamp on angᵾndᵾk, etmin ei mel etᵾnggil.
43019041	Jisas rorung kona ila, nondpa kongun kona ti titim. Kona ila wamp ᵾngᵾndi nangᵾndᵾtmin kona ila, ku manga ti titim.
43019042	Jura wamp nga mowi kor muⱡing ui ei, nondpa itim. Wote, ku manga ei nondpa titim. Ei nga, Jisas nga on ni kona ila tetᵾng.
43020001	Mᵾkᵾlmᵾ unt, Kor Ou kᵾn, kona rumbᵾⱡ ropa pelinga, Makndelin amp Mariya ni, on kona nila purum. Mba kᵾndrᵾm mel, on kona ⱡᵾrᵾk ndurᵾng ku ni, tᵾk mundrᵾng.
43020002	Kandpa kᵾn, tᵾkrᵾpa yant omba, Saimon Pita kᵾn, kitip kᵾni wu ti, Jisas ndi, numan ngurum wu ni raⱡ, kundpa nimba mel, “Wu Nuim ni, tᵾk mek pung on kona ei, wei tetᵾm. Mek puk kona nant ila teng nda? Tᵾn pili napᵾnmᵾn,” nitim.
43020003	Wote Pita kᵾn, kitip kᵾni wu ti kᵾn, on kona ei kunᵾnggil purᵾnggil.
43020004	Wu ni raⱡ, tᵾkᵾrkᵾⱡ purᵾnggil ila, wu ti ndi, Pita ropa akil ndupa, elim kuimp tepa on kona nila purum.
43020005	Wote wu ni, elim murᵾk pi napᵾpa, kᵾp ropa moⱡpa, kᵾndrᵾm mel, muⱡ kurᵾmᵾⱡa ni mint titim.
43020006	Akil tepa, Pita ni omba, kun rukrᵾng mba kᵾndrᵾm mel, muⱡ kurᵾmᵾⱡᵾ ni, mint titim.
43020007	Wote, Jisas nga peng ei, kum rorung muⱡ ni, merᵾng tila, elpa kawa nduk, ek nduk, kai etᵾk tetᵾng ei mel titim.
43020008	Ni kᵾn, kitip kᵾni wu kuimp titim ni, akil tepa, rukrᵾng mba kandpa, mondpa pitim.
43020009	Jisas koⱡpa, wote ⱡoporpa kont oⱡa moⱡmba ei nga, Buk Wingti ei ndi, nitim ik ei, pili napᵾtᵾng.
43020010	Wote, Jisas nga kitip kᵾni wu nimbᵾ, enim nga mang kona ila yant purung.
43020011	-
43020012	Ni kᵾn, Mariya ni, on kona ila ekit orunga anggilpa, ka etpa murum. Ka etpa moⱡpa, wote kᵾp ropa, on kona ni, tᵾpa murᵾk ndupa, kᵾndrᵾm mel, anggelo raⱡ mel kurᵾmᵾⱡᵾ mbᵾ ralkᵾⱡ, Jisas nga on ei, titim kona ila morᵾnggil. Anggelo ti, Jisas nga peng ei, titim ila moⱡnga ti, kᵾmp raⱡ titim ila murum.
43020013	Anggelo ni raⱡ ndi, amp ni kundkᵾⱡ nᵾkᵾⱡ mel, “Amp ye! Nim nambuⱡ emel, ka en?” nᵾtᵾnggil. Wote, amp ni ndi, punt ropa, nimba mel, “Na nga wu Nuim ei, tᵾk mek puk, nant ila teng nda? Na pili napᵾnt,” nitim.
43020014	Ik nimba pendpa, tᵾpa ropᵾl ropa, kᵾndrᵾm mel, Jisas ni, elim nga mbuldung orunga anggilpa murum. Wote, amp ni ndi, Jisas murum ni, tᵾpa mindi nᵾmᵾndᵾtᵾm.
43020015	Ni kᵾn, Jisas ndi, amp ni, waldpa nimba mel, “Amp ye! Nim nambuⱡ emel, ka en? Wote nim nam andkᵾn kurun?” nitim. Wote, amp ni ndi, wu ni kongun kona puⱡ wu ti, omba ninim nimba pilpa, nimba mel, “Wu Nuim ye! Nim ndi, wu on ei, tᵾkᵾn mekᵾn pun ndam, na kundkᵾn nana mbo tamp!” nitim.
43020016	Jisas ndi, amp ni, kundpa nimba mel, “Mariya!” nitim. Wote, amp ni ndi, tᵾpa ropᵾl ropa, Ipru ik ila, nimba mel, “Raponi!” nitim. Ik ei nga puⱡ ei, ‘Ik mbo wu,’ ei nᵾtmᵾn.
43020017	Ni kᵾn, Jisas ndi, nimba mel, “Na minda ndui nᵾndi! Nambuⱡ emel, na Wuta kᵾn, oⱡa pi nᵾpᵾnt. Ei nga, nim pukᵾn, na nga ᵾngᵾnᵾl kᵾⱡ kundkᵾn, na Wuta kᵾn oⱡa mbi ent ei, enim nga Wuta kᵾn, Na nga Got, wote enim nga Got,” nitim.
43020018	Wote, amp Mariya Makndelin tᵾkrᵾpa mba, kitip kᵾni wu ni kᵾⱡ, kundpa, elim Nuim ei kᵾnt, wote ik ei mel, kundpa nᵾm nitim.
43020019	Kor ou ni kᵾn rumbuldi, kitip kᵾni wu ni kᵾⱡ, Jura wu nimbᵾ nga mundmong endᵾk, manga kumba rok, gi nduk, murᵾk morung. Ni kᵾn, Jisas elim omba, rᵾk ting ila anggilpa, nimba mel, “Enim numan wang nduk muⱡᵾi!” nitim.
43020020	I nimba pendpa, elim nga ki na, wᵾnggᵾⱡᵾp na nimbᵾ, tᵾpa ora ndurum. Ni kᵾn, kitip kᵾni wu ni kᵾⱡ ndi, Nuim ei kandᵾk, numan kai pᵾtᵾng.
43020021	Wote Jisas ndi, aldpa nimba mel, “Enim numan wang nduk muⱡᵾi! Wuta ndi, na tᵾpa mundrum ei mel, na ndi, enim tᵾp mundunt,” nitim.
43020022	Ik i etpa, nimba pendpa, elim nga muⱡnga ei, pop ropa ngumba, nimba mel, “Enim Muⱡnga Wingti ei tᵾi!
43020023	Wote enim ndi, wamp mat nga uⱡ kit etmin mbᵾ pendᵾk, keling ndam, elim ndi, pendpa kelmba ku. Wote enim ndi, pendᵾk moⱡᵾng ndam, pendpa moⱡmba ku,” nitim.
43020024	Kitip kᵾni wu 12 ni kᵾⱡ nga ti, Tomas mbi tek, ‘pᵾklᵾm,’ nᵾtᵾng wu ni, Jisas urum ni kᵾn, muⱡi nᵾmbrᵾm.
43020025	Wote, kitip kᵾni wu kat ndi, Tomas kundᵾk nᵾk mel, “Tᵾn Wu Nuim ei kᵾnmᵾn!” nᵾtᵾng. Ni kᵾn, Tomas ndi, wu ni kᵾⱡ, kundpa nimba mel, “Na nga mong raⱡ ndi, Jisas nga rorung ki ᵾrᵾⱡa kᵾⱡ, kandᵾp minda ndup, wote porung wᵾnggᵾⱡᵾp ei, minda ndup int ndam, na kapⱡa mondᵾp pilimp,” nitim.
43020026	Wote, rumbᵾⱡ 8 omba puⱡnga, Tomas kunda, kitip kᵾni wu ni kᵾⱡ kᵾn, manga nila kumba rok gi nduk, murᵾk morung. Ni kᵾn, Jisas ni, tᵾkrᵾpa omba, rᵾk ting ila moⱡpa, nimba mel, “Enim numan wang nduk muⱡᵾi,” nitim.
43020027	Wote, Tomas kundpa nimba mel, “Nim nga ki ruⱡ ei, yant ndukᵾn, na nga ki raⱡ ambulkᵾn kᵾni! Wote ki run ndukᵾn, na nga wᵾnggᵾⱡᵾp ila, minda ndui! Nim numan ᵾk puk ti nᵾti! Nim mondkᵾn pili!” nitim.
43020028	Tomas ndi, punt ropa nimba mel, “Na nga Nuim wote, Na nga Got!” nitim.
43020029	Ni kᵾn, Jisas ndi, Tomas kundpa nimba mel, “Nim na kandkᵾn mondkᵾn pᵾn ei? Na kᵾni nakᵾndᵾk mondᵾk pᵾtmᵾn wamp mbᵾ, numan kai pilik muⱡᵾi!” nitim.
43020030	Jisas ndi, elim nga kitip kᵾni wu kᵾⱡ mondpa, uⱡ wengᵾndupa mat minal itim mbᵾ, ya Buk ila, mon rok pindi napᵾndᵾtᵾng.
43020031	Wote, ya ik mbᵾ rorung ei, Jisas ei, Got nga kangᵾm, wote Got nga ngurum wu ei, mondᵾk pileing! Wote enim ndi, elim nga mbi ila mondᵾk piling ndam, enim uⱡ nga kᵾnt nga kont mul uⱡ ei ting.
43021001	Wote akil tepa, Jisas elim nga kitip kᵾni wu ni kᵾⱡ, Num Taipiriyus ᵾldᵾ ila moⱡᵾngina, mot nga urum. Wote, i etpa urum.
43021002	Ni kᵾn, wu Saimon Pita kᵾn, Tomas mbi tek ‘pᵾklᵾm,’ nᵾtᵾng ni kᵾn, Galili kona ila nga Keina wu Nataniyel kᵾn, wote wu Sepeti kangᵾm wu raⱡ kᵾn, kitip kᵾni wu ralt kunda, kona nila morung.
43021003	Ni kᵾn, Saimon Pita ndi, wu ni kᵾⱡ, kundpa nimba mel, “Na oma ruimp punt,” nitim. Wote, wu kat ndi, nᵾk mel, “Tᵾn nim kᵾn uimin,” nᵾtᵾng. Wote, wu ni kᵾⱡ, rᵾp rok puk, nu kanu ila rukrᵾng purung. Rumbᵾⱡ nila, oma tenda kot kep, rok ti natᵾtᵾng.
43021004	Mᵾkᵾlmᵾ unt, Jisas omba, nu ᵾldᵾ ila murum ni, kitip kᵾni wu ni kᵾⱡ ndi, Jisas tᵾk mindi namindᵾtᵾng.
43021005	Wote Jisas ndi, wu ni kᵾⱡ, kundpa nimba mel, “Kang wu kᵾⱡ, enim oma mat rong ei?” nitim. Wu ni kᵾⱡ ndi, punt rok, nᵾk mel, “Oma tenda kot kep, ropᵾn ti nᵾtmᵾn mon,” nᵾtᵾng.
43021006	Ni kᵾn, Jisas ndi, wu kᵾⱡ, kundpa nimba mel, “Enim nga oma wal kᵾⱡ, tᵾk nu kanu kᵾⱡ nga ki mbo orunga mana nduk kᵾn, oma mat ting,” nitim. Nitim ni mel, tᵾk mana ndurᵾng ila, oma wal ni kᵾⱡ, oma ndi, peka roⱡnga, kundᵾk oⱡa ting ei, pilik rundrung.
43021007	Kitip kᵾni wu ti, Jisas ndi, numan ngurum wu ni ndi, Pita kundpa, nimba mel, “Nuim ei omba morum!” nitim. Nuim ei, omba morum nitim ik ni, Pita ndi, tᵾngᵾnda pilpa, elim nga muⱡ ekit orunga rurum ti, potpa titim ni, tᵾpa raⱡpa, nu ila puka ropa, mana purum.
43021008	Ni kᵾn, kitip kᵾni wu kat ni kᵾⱡ, nu kanu ila molk, oma wal ni kᵾⱡ, kundᵾk mek, nu ᵾldᵾ ila, nondpa orung. Num ᵾldᵾ ila rᵾk ping ei nga 100 mita mel titim.
43021009	Wu ni kᵾⱡ ok, nu okiya pena ila ekit ok, kandrung mel, ndip karung tila, oma na bret na mat pitim.
43021010	Wote Jisas ndi, wu ni kᵾⱡ kundpa nimba mel, “Oma kokila ronmᵾn mbᵾ nga mat, mek wᵾi!” nitim.
43021011	Saimon Pita ndi, nu kanu ila oⱡa mba moⱡpa, oma wal ni kᵾⱡ, kunt kundi, ekit titim. Oma ou 153 pitim. Oma ama minal pitim. Ei nga wote, oma wal ni kᵾⱡ, nduip ni nᵾndᵾtᵾm.
43021012	Wote Jisas ndi, wu kᵾⱡ, kundpa nimba mel, “Rᵾng nuing wᵾi!” nitim. Kitip kᵾni wu ni kᵾⱡ nga ti ndi, “Nim nam?” nᵾk wuldᵾng mel, iti nᵾtᵾtᵾm. Nambuⱡ emel, Nuim ei murum ei, en enim tᵾk mendᵾtᵾng.
43021013	Jisas ndi omba, bret ni tᵾpa, wu ni kᵾⱡ ngumba. Wote, oma ni, i ku etpa pendpa, wu ni kᵾⱡ ngurum.
43021014	Ya uⱡ itim ei, Jisas on kona ila, ⱡoporpa oⱡa moⱡpa, kitip kᵾni wu ni kᵾⱡ kᵾn, mot nga oⱡnga, raldika itim.
43021015	Wote, rᵾng nok pora nduk moⱡᵾngina, Jisas ndi, Saimon Pita ni, waldpa nimba mel, “Saimon, wu Jon kangᵾm ya, wu kᵾⱡ ndi, na numan ngormin uⱡ ei, tᵾkᵾn mana ndukᵾn, nim ndi, na numan ngorun uⱡ ei, ama oⱡa mel nda?” nitim. Wote Saimon Pita ndi, punt ropa, nimba mel, “Kupa, Nuim ye! Na nim numan ngur uⱡ ei, nim pᵾtᵾn,” nitim. Jisas ndi, Pita kundpa nimba mel, “Na nga sipsip waⱡ mbᵾ, rᵾp indi!” nitim.
43021016	Wote Jisas ndi, aldpa Pita kundpa nimba mel, “Jon kangᵾm Saimon ye! Na kupa numan ngᵾn ei?” nitim. Saimon Pita ndi, punt ropa, nimba mel, “kupa Nuim ye! Na nim numan ngur uⱡ ei, nim pᵾtᵾn,” nitim. Wote Jisas ndi, Pita kundpa nimba mel, “Na nga sipsip mbᵾ rᵾp indi!” nitim.
43021017	Ei kᵾn, Jisas ndi, Pita waldpa, raldika endpa, nimba mel, “Jon kangᵾm wu, Saimon ye! Nim ndi, na numan ngᵾn ei?” nitim. “Na numan ngurun nda?’ nitim. Nitim ik ei, waldpa omba raldika endilinga. Pita ndi, munt mindil tᵾpa, Jisas kundpa nimba mel, ‘Nuim ye! Nim wamp numan kᵾni wu ei, na ndi, nim numan ngᵾmp mor ei pᵾn mon,” nitim. Wote Jisas ndi, Pita kundpa nimba mel, “Na nga sipsip mbᵾ rᵾp indi!
43021018	Nim ik kupa ei kundᵾp nᵾnt. Unt, nim kang wu kᵾn, nim nga kan mum ei, ninim ndi tᵾkᵾn, gi ndukᵾn rᵾrᵾn. Wote mbi nᵾkᵾn, pitin kona ila purᵾn ku. Wote, anda in ei kᵾn, nim nga ki raⱡ, run ndukᵾn moⱡana. Wamp ti ndi, nim nga kan mum ei rundangga. Nim pi nᵾpimp nᵾkᵾn pin kona ila, ki ambuⱡpa mepa mba,” nitim.
43021019	Ik i etpa nitim ei, Pita ni koⱡpa, Got nga mbi paka rondᵾmba ei nga ik ek ropa nitim. I nimba kᵾn, Pita kundpa nimba mel, “Na kᵾn pep rokᵾn ui,” nitim.
43021020	Ni kᵾn, Pita ndi, tᵾpa ropᵾl ropa, kᵾndrᵾm mel, kitip kᵾni wu ti, Jisas ndi, numan minal ngurum wu ni, akil tepa urum. Wu ni, unt rᵾng norung ei kᵾn, Jisas kᵾn nondpa moⱡpa, Jisas waldpa nimba mel, “Nuim ye! Wu nam ti, nim rᵾk moⱡmba?” nitim.
43021021	Wote Pita ndi, wu ni, kandpa kᵾn, Jisas kundpa, nimba mel, “Nuim ye! Akil tepa onum wu ei, namba uⱡ ti etmba nda?” nitim.
43021022	Jisas ndi, punt ropa, nimba mel, “Wu ei kont moⱡangga! Na yant uimp nint ndam, nimp mint, nim nga uⱡ ti mon. Nim na kᵾn pep rokᵾn ui!” nitim.
43021023	Jisas nga nitim ik ni pilik, nᵾk mek int int puk, nᵾk mel, “Kitip kᵾni wu ei, kuⱡi naⱡᵾmba,” nᵾtᵾng. Wote Jisas ndi, nitim ik ei, wu ei, “Kuⱡi naⱡᵾmba nimba ik ti, ni nᵾndᵾtᵾm, mon. Wu ei, kont moⱡangga! Na yant uimp nint ndam, nimp mint, nim nga uⱡ ti mon,” nimba kᵾn, nitim.
43021024	Kitip kᵾni wu ei ndi, ik mbᵾ nimba, para ndupa, mon ropa pinditim ik mbᵾ, kupa mint nᵾmp pᵾnmin.
43021025	Jisas ndi, uⱡ mat minal itim. Uⱡ mbᵾ pora, mon roⱡᵾngina ndam, muⱡ kᵾmp mbᵾ pora, Buk mbᵾ ndi, tepa ti nimba, kakina moⱡnga.
44001001	-
44001002	Wu Tiyopilus ye! Na ik mong kuimp tep mon rur kᵾⱡ ila, Jisas ndi, kongun puⱡ mondpa etpa, wote wamp ik mbo endpa kᵾn, wote muⱡ kona oⱡa purum ei mel rur. Muⱡ kona oⱡa pi nᵾpi kᵾn, Muⱡnga Wingti nga ronduⱡ ila, elim nga kitip kᵾni wu, unt kᵾmp ropa titim. Nimbᵾ, kongun iting mbᵾ mel, mbo rondpa nimba, ndoimp rundrum.
44001003	Wote, elim nde peta ila rorung, wote ⱡoporpa omba purum. Ei kᵾn, akil tepa, elim nga kitip kᵾni wu mbᵾ kᵾn, elim kont mor ei kandᵾk, poⱡ ndeing nimba, tᵾpa mot ndurum. I etpa, elim tᵾpa mot ndupa, Got nga wamp tᵾpa mumuk rui uⱡ ei nga, mbo endpa. I elinga, rumbᵾⱡ 40 omba purum.
44001004	Ui ti kᵾn, Jisas elim nga kᵾmp ropa titim wu ni kᵾⱡ kᵾn moⱡpa, nimba mel, “Enim Jerusalem kona wak rui nᵾrᵾi! Wuta ndi, enim mel ti nguimp nitim nᵾmp, na enim kundᵾp nit ni mel ngumba, ei nga nokundᵾk muⱡᵾi!
44001005	Jon ndi, wamp mbᵾ nu mendpᵾⱡ ila, nu tinditim. Wote, enim rumbᵾⱡ onunga, ralt omba pangga, Muⱡnga Wingti ei ndi, enim nu tᵾndᵾmba,” nitim.
44001006	Ui ti kᵾn, Jisas kᵾn, elim nga kitip kᵾni wu nimbᵾ kᵾn, ok tᵾk tenda etᵾk morung ei kᵾn, wu nimbᵾ ndi, Jisas waldᵾk nᵾk mel, “Nuim ye! Akup nim ndi, Isrel wamp mbᵾ, tᵾkᵾn tenda etkᵾn tᵾkᵾn, mumuk ruin muna mon nda?” nᵾtᵾng.
44001007	Wote Jisas ndi, nimba mel, “Uⱡ ei, enim nga piling ui ti mon. Wuta ndi, kanggᵾp ambuⱡpa pinditim ui ei, elim nga ronduⱡ ila pilpa morum.
44001008	Wote, Muⱡnga Wingti ei, mana om ei kᵾn, enim ronduⱡ ting. Tᵾk kᵾn, Jerusalem kona ila kᵾn, Juriya kona ila kᵾn, Sameriya kona na, wote muⱡ uⱡ kona mbila pora, na nga ik ei nᵾk, para nduing,” nitim.
44001009	Ik ei mel nimba moⱡnga, kandrung mel, Jisas ni, tᵾpa mepa oⱡa purum. Wote, kopa kat ndi omba, peta rurum ila, elim ni kᵾni nakᵾndᵾng.
44001010	-
44001011	Wote, purum ni mel kandᵾk, mint morung ei kᵾn, wu muⱡ kurᵾmᵾⱡᵾ rᵾⱡi ralt okᵾⱡ, wu kᵾⱡ nga wung ila anggilikᵾⱡ wu raⱡ ndi, nᵾkᵾⱡ mel, “Enim Galili kona wu mbᵾ ye! Nambuⱡ emel, enim muⱡ ila, tᵾk oⱡa nduk, kandᵾk mormᵾn? Wu Jisas ndi, enim wak ropa, muⱡ kona oⱡa punum. Wote, i ku etpa, muⱡ kona punum ei mel, wote yant omba!” nᵾtᵾnggil.
44001012	Wote, Jisas nga kitip kᵾni wu ni kᵾⱡ, Olip Komnga wak rok, Jerusalem kona ila purung.
44001013	Jerusalem kona ila puk kᵾn, wote en enim nga petᵾng manga nila, oⱡa orunga purung. Wu Pita, Jon, Jeims, Andru, Pilip, Tomas, Bartolomiyu kᵾn, Matyu kᵾn, Wu Alpiyas kangᵾm Jeims kᵾn, omba Saimon Selot kᵾn, Jeims kangᵾm Juras kᵾn.
44001014	Wu kᵾⱡ ila molk, numan tᵾk tenda mondᵾk, atinga rᵾk rᵾk rok morung. Wote ila ku, amp mat kᵾn, Jisas nga mam, amp Mariya kᵾn, wote Jisas nga ᵾngᵾnᵾl nimbᵾ kᵾn kunda, atinga rok morung.
44001015	-
44001016	Wote, rumbᵾⱡ mat omba puⱡnga, Nuim ei, mondᵾk pᵾtᵾng wamp nimbᵾ, mou ti rurung. Mou ila, wamp 120 mel morung. Ei kᵾn, Pita ndi, oⱡa anggilpa, nimba mel, “Angmᵾn! Buk Wingti ila ik mong ti petᵾm. Unt Muⱡnga Wingti ei ndi, Depit ronduⱡ nguⱡnga nitim ik ei, omba kupa enim. Ik ei, wu Juras ndi, Jisas rᵾk moⱡnga, Jisas imp molk, tᵾk kan ngorung ni mel nᵾtᵾm.
44001017	Wu Juras ni, unt tᵾn kᵾn murum. Wote, kongun tᵾn kunda itᵾmᵾn nimba, kᵾmp ropa titim,” nitim.
44001018	(Wu Juras ndi, Jisas rᵾk murum uⱡ nila, ku mong mat ngorung. Ku nimbᵾ ndi, mᵾi mam ti, rop ropa titim. Wote mᵾi ila, Juras ropa mundrum ila, mba pelinga, kitim nimbᵾ, ruⱡᵾp ropa, ekit oⱡnga kurum.
44001019	Jerusalem kona ila petᵾng wamp nimbᵾ ndi, Juras kurum ei mel, pilik pora ndurᵾng. Wamp nimbᵾ ndi, mᵾi ei mbi tek, ‘Akeldama,’ nᵾtmᵾn. Akeldama nga ik puⱡ ei, “Mema mᵾi.”)
44001020	Wote Pita ndi, nimba mel, “Buk Sam ila, ik mong ti ndi, ei mel nᵾtᵾm, ‘Wu ei nga kona ei, wapra tiyangga! Wamp ti koⱡ ila, muⱡi nᵾmbᵾⱡangga! Wote, elim nga koⱡ ila, wamp elpa ti ndi, kongun etangga!’ nᵾtᵾm.
44001021	-
44001022	Ei kᵾn, akup tᵾn ndi, wu ti tou ruimin. Wu ei, tᵾn Nuim Jisas kᵾn, rᵾp ropᵾn andᵾrmᵾn. Wote, wu ti ku, Jon kongun etpa, wamp nu tindpa itim. Wote, Jisas kongun itim ui ei kᵾn omba, akup Jisas muⱡ kona purum. Ei mel, wu ei ndi, tᵾn kᵾn numan tenda pangga, Jisas koⱡpa, ⱡoporpa omba purum ei nga, para ndup nᵾmᵾn,” nitim.
44001023	I nᵾk kᵾn, wu raⱡ tou rorung. Wu ti, Josep mbi tek, ‘Barsapas,’ nᵾtmᵾn ei nga tipam, Jastas. Omba wu ti nga mbi ei, Matiyas.
44001024	-
44001025	Ei kᵾn, wamp nimbᵾ, atinga rok nᵾk mel, “Nuim ye! Nim wamp nga numan rukᵾr orunga, kandrun ei nga, wu raⱡ nga nam ti, nim ndi, tou run ei, tᵾk orunga ndana! Wu ei ndi, Juras ni, wu elim nga mbi nimba, pitim kona ila piraim purum. Wu ei nga kok ila tᵾpa, kitip kᵾni wu raⱡpa, kongun etangga!” nᵾtᵾng.
44001026	Ni kᵾn, wu kᵾⱡ ndi, wu raⱡ nga el mong purung ila, Matiyas kᵾn omba tilinga, Matiyas ni omba, kitip kᵾni wu ni kᵾⱡ kᵾn, kup itim.
44002001	Pendikos ui ni, urum ei kᵾn, Jisas nga mondᵾk pᵾtᵾng wamp nimbᵾ ok, manga tila tᵾk, mᵾk rok morung.
44002002	I etᵾk moⱡina, tᵾngᵾnda mint, wi muⱡ ila, kona kᵾpkᵾ mam mel rom ropa omba, morung manga nila, mukᵾr urum.
44002003	Ei kᵾn, kandrung mel, ndip anmbil mel mat, ngᵾnt ropa omba, wamp nimbᵾ nga peng ombil mbila, elpa elpa ndip mel nomba murum.
44002004	Wamp ila morung nimbᵾ, Muⱡnga Wingti ei ndi, peka roⱡnga, mbo ik nᵾm kan elpa elpa mbila nᵾtᵾng.
44002005	Wote ni kᵾn, Jura wamp mat, Got nga ik ei, pilik etmin. Muⱡ kᵾmp mbila, petmin wamp mbᵾ, Jerusalem kona ila manga poning ok, morung ku.
44002006	Wamp minal, kona kᵾpkᵾ rom ropa, ik nitim ni pilik, ok mᵾk rok morung. Ei nambuⱡ emel, mondpa pili wamp nimbᵾ ndi, muⱡ kᵾmp mbila, orung wamp nimbᵾ nga ik nuim kan elpa elpa tek nilingina, pilik min ngᵾn mondᵾk morung.
44002007	-
44002008	Min ngᵾn mondᵾk, wote numan ou nduk pilik, ei mel nᵾtᵾng, “Ik nimᵾn wamp kᵾⱡ, Galili wamp kᵾⱡ ant ko, wote tᵾn nga ik nuim kan tek elpa elpa nilingina, pᵾnmᵾn ei, etᵾk ninmin mel nant nda?
44002009	-
44002011	Tᵾn ya wamp elpa elpa omp mormᵾn mbᵾ, kona Partiya, Midiya, Elam, Mesopotemiya, Judiya, Kaparosiya, Pontas, Eisiya kᵾn, wote Prigiya, Pampiliya, Isip kᵾn, wote Libiya orunga nondpa tetᵾm kona Sairin, Rom kona mbila pᵾkᵾ kᵾn, Jura wamp kᵾn, wote wamp rᵾⱡaip elpa ok, Jura wamp rarᵾng mbᵾ kᵾn, Krit kona kᵾn, Areipiya kᵾn, kona elpa elpa kᵾⱡ ila nga mormᵾn wamp mbᵾ, wote Galili wamp kᵾⱡ ndi, tᵾn nga ik nuim kan mendpᵾⱡ ila, Got nga uⱡ ronduⱡ itim mbᵾ nilingina, pᵾnmᵾn ei ka!” nᵾtᵾng.
44002012	Wamp nimbᵾ ndi pilik, min ngᵾn mundᵾk, numan orunga mbun tᵾk, wamp mat ndi, mat waldᵾk, nᵾk mel, “Uⱡ ei etpa, enim mel nant nda?” nᵾtᵾng.
44002013	Wote, wamp mat ndi, mondᵾk pᵾtᵾng wamp nᵾkᵾⱡ, tᵾk ik kuldᵾk nᵾk mel, “Wamp kᵾⱡ, nu wain nok, kekilip ronmin!” nᵾtᵾng.
44002014	Ui ni kᵾn, Pita kᵾn elim nga kongun rᵾp rok etmin wu 11 nᵾkᵾⱡ kᵾn, oⱡa anggilik molk, Pita ndi, ik ronduⱡ oⱡa ndupa, wamp minal ok morung nimbᵾ, kundpa nimba mel, “Enim Jura wamp, mbᵾ kᵾn, wote Jerusalem kona ila mormᵾn wamp mbᵾ kᵾn, kum tek muⱡᵾi! Na ndi, ya enim uⱡ kanmin ei nga puⱡ ei, kundᵾp namp.
44002015	Enim ndi pilik, wamp kᵾⱡ, nu ronduⱡ nok, kekilip ronmᵾn, nᵾk pᵾnmᵾn, ei mon! Akup kona ant mong 9 kilok mᵾkᵾlmᵾ unt ei ka!
44002016	Uⱡ ei nga, pai nui wu Joel ndi, pai nomba ei mel nitim,
44002017	‘Got ndi, nimba mel, muⱡ mᵾi raⱡ pora nimba ui ila, uⱡ ei mel itimp nitim. Na ndi, na nga Muⱡnga Wingti ei, wamp mbᵾ kᵾn, oi ndup mundamba. Enim nga kangᵾmᵾl mbᵾ kᵾn, mbᵾⱡamᵾl mbᵾ kᵾn, na nga ik ei, pai nok ninding. Enim nga kang wu mbᵾ, uⱡ wote pemba mbᵾ kᵾning. Wote, enim nga wu anda mbᵾ ndi, ur kump etᵾk kᵾning.
44002018	Ui ei kᵾn ku, na nga kongun wu na, kindmant amp na mbᵾ, na nga Muⱡnga Wingti ei oi ndamba, uⱡ akil tepa etmba mbᵾ, pai nok ning.
44002019	-
44002020	Na ndi, wi muⱡ ila uⱡ rᵾpndi mat itimp. Wote, mana mᵾi ila, uⱡ kᵾni nᵾkᵾni mat itimp. Ei kᵾn, mema romba ku, wote ndip nangga, ᵾkᵾl mam mba, kona ant ei tᵾpa, rumbᵾⱡ mondᵾmba. Wote, kona kalimp ei, kunt etpa, mema mel raⱡmba. Uⱡ i etmba ei, kuimp tepa ekit wangga. Wote Nuim ndi, elim nga uⱡ eng nui kai mbila nga, pol ila moⱡpa, yant wangga ui ou ei, ekit omba.
44002021	Wote ei kᵾn, wamp nam ti ndi, elim nga Nuim ei nga mbi ila, wi rom ndam, wamp ei etpa tᵾmba,’ nitim.
44002022	Enim Isrel wamp kᵾⱡ, ik ei kum tek pilᵾi! Nasaret kona ila nga Jisas, Got ndi, elim nga ronduⱡ ei ngurum. Elim ndi, kongun ronduⱡ na, uⱡ rᵾpᵾndi ronduⱡ na, uⱡ kai mbᵾ itim ei, enim pilik ketᵾng ni ka!
44002023	Muⱡ mᵾi raⱡ mim iti nᵾti kᵾn, Got elim nga numan ila, Jisas kᵾn uⱡ, wote pimba mbᵾ, pilpa pora ndurum. Uⱡ ei tᵾp, Jisas enim nga ki ila tendᵾmba. Wote, enim uⱡ kit etmin wu mbᵾ ndi, Jisas nde peta ila rok kunding, nᵾtᵾng ei mel etᵾng.
44002024	Wote Jisas ni, Got ndi, wamp kui nga uⱡ ila, ⱡoporpa tᵾpa oⱡa mundrum. Wamp kui nga uⱡ ei ndi, imp muⱡi nᵾmbrᵾm. Ei nambuⱡ emel, wamp kui nga uⱡ ei nga ronduⱡ ti mon.
44002025	Uⱡ ei nga, Depit ndi, Nuim ei nga nimba mel,’ Na kᵾndᵾr ei, Nuim ei, na kᵾn rᵾk rᵾk morum. Nambuⱡ emel, na nga ki mbo orung murum. Ei nga, mbun mat na kᵾn ui nawᵾmba.
44002026	Ei kᵾn, na nga numan ei kai punt. Wote, na nga ik ei, nimp ei nga kai pilip nᵾnt. Wote, na nanim kᵾng orunga mel kai ti timp ei nga, na nokundᵾp mor.
44002027	Ei nambuⱡ emel, nim ndi, na nga min ei, wamp kui nga kona ila, wak rui nᵾri. Wote nim ndi, nim nga kongun Wu Wingti ei, wamp on kona ila, pepa purangga ni nandᵾtᵾn mon.
44002028	Nim ndi, na uⱡ nga kont mbo, muⱡimp nombuⱡa mam ei, tᵾk ora ndurun. Wote, nim na kᵾn morun uⱡ ei ndi, ambuⱡpa puⱡ uⱡ ei, na kᵾn peka ropa morum,’ nitim.
44002029	“Angmᵾn! Na ndi, enim ik mendpᵾⱡ ti, kundᵾp nimp ent ei, kum tek pilᵾi! Tᵾn nga anda kouwᵾ Depit kurum on kona kut ei, akup tᵾn mormᵾn ui ila tetᵾm ku.
44002030	Wu ei, painui wu ei nga, Got ndi, elim kᵾn, nimba mᵾi ropa nitim ik ei pitim. Got ndi, nimba mᵾi ropa, mi tepa, Depit elim nuim mumuk murum ei mel ku. Elim nga mepa tem wamp pundun ti tᵾp, Depit nga koⱡ ila mundimp.
44002031	Depit ndi, Got nga wote etmba uⱡ mbᵾ pitim ei ndi, Depit ndi, Kraist koⱡpa, rut nimba moⱡmba ei nga nimba mel, ‘Wu ei, wamp kui kona ila piyangga nimba, wak rui nᵾrᵾrᵾm. Wu ei nga kᵾng kᵾⱡ, wamp on kona ila, tepa puri nᵾpᵾrangga!’ nitim.
44002032	Wu Jisas ei, Got ndi, wamp kui nga kona ila, ⱡoporpa tᵾpa, oⱡa mundrum. Wu ei, tᵾn kᵾnmᵾn ei nga, para ndup ninmᵾn.
44002033	Akup, Jisas wi muⱡ kona, Got nga ki mbo orunga morum. Tipam ndi, Muⱡnga Wingti nguimp nimba mi titim ei mel nguⱡnga, enim akup pilik kandᵾk enmin ei, elim nga memp ei, tᵾn kᵾn oi ndupa ngonum.
44002034	Depit elim muⱡ kona pi nᵾpᵾrᵾm. Ei wote, elim ndi, nimba mel, ‘Nuim ei ndi, na nga Nuim ei kundpa, nim okᵾn, na nga ki mbo orunga moⱡana!
44002035	Wote, na ndi, nim nga el rui wamp mbᵾ tᵾp, nim nga kump puⱡ ila mana orunga mundim,’ nitim.
44002036	Ei nga, enim Isrel wamp pilik kai enmin. Wu Jisas ni, enim ndi rok, nde peta ila pendᵾtᵾng wu ni, Got ndi tᵾpa, Kraist Wu Nuim mundrum!” ei nga Pita ndi nitim.
44002037	Wamp mbᵾ, ik ei pilik, min ngᵾn mundᵾk iting uⱡ ei pilik rundᵾk, Pita kᵾn, elim nga rᵾⱡaip ila wu kᵾⱡ, waldᵾk nᵾk mel, “Angmᵾn! Tᵾn etᵾp itamᵾn mel nant?” nᵾtᵾng.
44002038	Wote Pita ndi, wamp mbᵾ, kundpa nimba mel, “Enim wamp tenda tenda nᵾk, numan ropᵾl rok, Jisas Kraist nga mbi ila nu tᵾi nitim. Enim uⱡ ei mel eng ndam, Got ndi, enim nga uⱡ kit mbᵾ, wak ropa, wote enim Got ndi, elim nga Muⱡnga Wingti ei, enim wei gem ngumba.
44002039	Got ndi, enim kᵾn, enim nga mek teng kangambuⱡa mbᵾ kᵾn, wote wamp muⱡ uⱡ kona mbila mormin mbᵾ kᵾn, wote Got elim ndi, nimba mᵾi ropa wi ropa, rukᵾr tᵾm wamp mbᵾ, Muⱡnga Wingti ei, nguimp,” nitim.
44002040	Pita ndi, ik elpa mat ronduⱡ mundpa, nimba mel, “Uⱡ kit enmin wamp mbᵾ kᵾn, tᵾk rak nduk, ᵾndi nᵾndᵾi! Enim uⱡ kit mbᵾ ndi, tᵾmba ei nga, pilik kongundᵾk muⱡᵾi!” nitim.
44002041	Ei kᵾn, Pita nga ik nᵾtᵾm ik ni, wamp minal pilik tᵾk, wote nu tᵾtᵾng. Ui ei kᵾn ku, mondᵾp pili wamp 3000 kᵾⱡ kᵾn ok, tᵾk tenda etᵾk morung.
44002042	Wamp nimbᵾ ndi, Jisas nga nombuⱡa rung wu kᵾⱡ ndi, ik mbo rondrung mel pilik, rup rok molk, atinga rok, Got nga mbi paka rok, bret puk rok nok etᵾng.
44002043	Uⱡ ni kᵾn, nombuⱡa rung wu kᵾⱡ ndi, uⱡ rᵾpᵾndi minal mat elingina, wamp nimbᵾ ndi kandᵾk, min ngᵾn mundrᵾng.
44002044	Mondpa pili wamp nimbᵾ, en enim nga numan orunga omba, tenda puⱡnga, atinga tᵾk tenda etᵾk rok, en enim nga mel mbᵾ, tᵾk tenda etᵾk, tᵾn nga mint nᵾk pᵾtᵾng.
44002045	Wote wamp mbᵾ, en enim nga pana rᵾng na, kng mel na nimbun, rarᵾp rok, ku moni tᵾtᵾng nimbᵾ ndi, wamp kurpa nimbᵾ kᵾn, mok rok ngᵾk etᵾng.
44002046	-
44002047	Rumbᵾⱡ mbila rᵾk rᵾk ok, tenda puk, manga wingti ou ila atinga rok, wote bret mbᵾ, en enim nga manga mbila, rak nduk molk nok, numan kun kai ei pilik molk, Got nga mbi paka rondᵾk, wote wamp minal ndi, enim kᵾn numan kai pilik etᵾng. Rumbᵾⱡ ant mbila rᵾk rᵾk, Nuim ei ndi, wamp kont nga mat etpa, wamp mbᵾ kᵾn tilinga, mondpa pili wamp nga rᵾⱡaip ei, mam itim.
44003001	Ui ti kᵾn, Pita kᵾn Jon raⱡ, manga wingti ila, ant 3 kilok atinga rormᵾn ui ei elinga, purᵾnggil.
44003002	Manga wingti keta puⱡ puⱡ ila nondpa, wu ti mam ndi, mitim ei kᵾn, kᵾmp elkᵾna rumbrᵾm, wu ni murum. Manga wingti ei nga keta puⱡ ti, mbi tek, ‘Mon Pi,’ nᵾtmᵾn. Rᵾk rᵾk mek puk, kai wei keta puⱡ puⱡ ila monduⱡina, wamp manga wingti ila ok, murᵾk purmin mbᵾ kᵾn, ku moni mawa etᵾm.
44003003	Wu ni, Pita Jon raⱡ okᵾⱡ, mukᵾr pinggil orᵾnggil. Ni kᵾn kandpa, ku moni na mel mat, ngᵾnggil nimba mawa itim.
44003004	Pita, Jon raⱡ ndi, elkᵾna rᵾmbrᵾm wu ni, kandkᵾⱡ kᵾn, Pita ndi, nimba mel, “Tᵾl kᵾni!” nitim.
44003005	Wote, wu ni raⱡ ndi, mel mat nguinggil, nimba pilpa kundrum mel.
44003006	Pita ndi, wu ni kundpa, nimba mel, “Na ku ti mon. Wote, na mel ti, nim nguimp ent ei, Nasaret Wu Jisas Kraist nga mbi ila, nim oⱡa anggilkᵾn pi!” nitim.
44003007	-
44003008	Wote Pita ndi, wu ni nga ki mbo orunga ambuⱡpa tᵾpa, oⱡa munduⱡnga, wu ni nga kᵾmp elkᵾna ni raⱡ, omba kᵾn puⱡnga, wu ni, puka ropa, oⱡa anggilpa, nombuⱡa andpa kᵾn, wu raⱡ kᵾn rup rok, manga wingti ila purung. Ei kᵾn, wu ni puka ropa, oⱡa mana etpa, numan kai pilpa, Got nga mbi paka rundrum.
44003009	Wamp minal ndi, wu ni puka ropa, oⱡa mana elinga, kandᵾk moⱡnga kᵾn, numan kai pilpa, Got nga mbi paka rundrum.
44003010	Wote, wamp nimbᵾ ndi, wu ei, manga wingti ei nga keta puⱡ puⱡ, ‘Mon Pi,’ ila mel mbᵾ, mawa etpa murum wu ei, kandᵾk mbi nduk, uⱡ itim ei nga kandᵾk, min ngᵾn mundrung.
44003011	Wu ni ndi, manga wingti ei nga keta puⱡ puⱡ ti, mbi tek, ‘Solomon nga kᵾpkᵾ titim nᵾtmin kona ila,’ Pita kᵾn, Jon raⱡ nga ki raⱡ ambuⱡpa moⱡnga, wamp mbᵾ ndi kandᵾk, min ngᵾn mundᵾk, tᵾkrᵾk orung.
44003012	Pita ndi, ni uⱡ kandpa, wamp nimbᵾ kundpa, nimba mel, “Enim Is-rael wamp mbᵾ ye! Nambuⱡ emel, uⱡ ei nga numan ou nduk pilik, tᵾl kᵾn mong ronduⱡ kandᵾk mormin? Tᵾl nga ronduⱡ tila, kang wu ei etᵾp, ti natᵾmbᵾⱡ mon! Tᵾl nambuⱡ emel, mong ronduⱡ kandᵾk mormin?
44003013	Got nga wu Aparam, Aisak, Jekop kᵾn, tᵾn nga anda kouwᵾmᵾn kᵾⱡ nga Got. Ei ndi, elim nga kongun kindmant wu Jisas ni, mbi ou ti, uⱡ ei ngurum. Wu ei ya, enim ndi, el rui wu kᵾⱡ nga ki ila tᵾndᵾtᵾng. Wu Pailot ei ndi, wak rop mundimp nitim ni. Wote enim ndi, tᵾk mbuⱡ ngorung.
44003014	Wote Wu Wingti Kun Kai ei, tᵾk mbuⱡ ngᵾk, enim ndi, wu Pailot ni kundᵾk, wu ti wamp ropa kundrum wu ni, wak rok mundi nᵾtᵾng.
44003015	Wamp kont mbun muⱡmin kona ei, tᵾpa orunga ndurum wu kai ei Jisas, enim ndi rok kondrung. Wote Got ndi, wu ei, ⱡoporpa tᵾpa, oⱡa kont mundrum ei nga, tᵾl ndi, nᵾmp para ndunmbᵾⱡ.
44003016	Tᵾl, Jisas nga mbi ronduⱡ ila mondpa pili uⱡ, Jisas nga mbi ila, nᵾtmbᵾⱡ. Wu ei, enim kandᵾrmin wu ni, etᵾp tᵾnmbᵾⱡ, Jisas elim ndi, tᵾl nga mondpa pili ei etpa, ronduⱡ munduⱡnga, mondpa pili uⱡ ei ndi, ronduⱡ nguⱡnga, enim kanmin.
44003017	Ei kᵾn, akup angmᵾn! Na pᵾnt ei, enim pilik kun iti natᵾk, etᵾng uⱡ mbᵾ ndi, Jisas rok rondrung. Ei mel ku, enim nga rᵾp wu mbᵾ ndi, uⱡ ei mel ku etᵾng.
44003018	Unt Got ndi, elim nga kangᵾm ei kᵾn, etmba uⱡ mbᵾ numan ila, pilpa pora ndupa, painui wu kᵾⱡ, ronduⱡ nguⱡnga, wu Kraist ei, mindil minal nomba nᵾtᵾng ei, kupa enim.
44003019	-
44003020	Ei kᵾn akup, enim nga uⱡ kit mbᵾ, wak rok, numan ropᵾl rangina, Got ndi, enim nga uⱡ kit etᵾng mbᵾ, wak rangga! Wote, uⱡ ei mel eng ndam, Got ndi, enim ronduⱡ kont mbᵾ rᵾk rᵾk ngumba. Ei, enim nga unt, Got ndi, mbi ropa ngurum wu ei nga mbi Jisas.
44003021	Akup, elim muⱡ kona muⱡangga nitim ei mel morum. Wote Got ndi, to ropa pinditim ui ila, mel kont nga mat ngumba. Uⱡ ei, elim ndi, unt painui wu wingti mbᵾ, ronduⱡ nguⱡnga, pai nok nᵾtᵾng ei mel ngumba.
44003022	Ei nambuⱡ emel, Moses ndi, nimba mel, ‘Got enim nga Nuim ei ndi, enim painui wu ti ngumba ei, elim enim ngurum ei mel ku. Painui wu ei, enim nga rᵾⱡaip tenda ila ku, ti kandpa tᵾpa ngumba. Enim wamp mbᵾ pora, wu ei nga ik nimbᵾ, kum tek pilᵾi!
44003023	Wote, wamp nam ti, painui wu ei nga ik kum ti natᵾm wamp ei, Got ndi, wamp ei ropa kondᵾmba. Wote wamp mbᵾ, Israel wamp rᵾⱡaip ila, muⱡi nᵾmbᵾⱡing ku,’ nitim.
44003024	Wote, Samuwel kᵾn, painui wu mat unt nga mbᵾ ndi, pai nok nᵾtᵾng. Akil tek orung, painui wu mbᵾ ndi, akup nga etmba uⱡ mbᵾ mel nᵾtᵾng.
44003025	Enim painui wu kᵾⱡ nga kangambuⱡa mbᵾ mormin. Enim nga anda kouwᵾmin wu nimbᵾ kᵾn, Got ndi, tᵾp tenda itimp nimba, Aparam ni kundpa, nimba mel, ‘Nim nga mekᵾn tin mbᵾ ndi, kona mbila wamp mbᵾ, memp kai mbᵾ ngangga!’ nitim.
44003026	Wote Got ndi, elim nga kindmant wu ni, ⱡoporpa tᵾpa, oⱡa mondpa, kuimp tepa enim kᵾn omba. Wote, enim nga uⱡ kit mbᵾ, tᵾk mbᵾⱡ ngeing nimba itim. Enim tenda tenda nimba, tᵾpa yant ndupa, memp pindangga kᵾn, uⱡ kit mbᵾ, wak reing nimba itim,” nitim.
44004001	Pita kᵾn Jon raⱡ wamp mbᵾ, ik mbo endᵾk moⱡᵾnggila, wu pris mat kᵾn, manga wingti ou ila rᵾp wu kuimbal mbᵾ kᵾn, wote Sarusi wu mat kunda orung.
44004002	Wu orung nimbᵾ, popᵾⱡ kurung. Ei nambuⱡ emel, wu raⱡ ndi, wamp mbᵾ ik mbo endᵾkᵾⱡ, Jisas ⱡoporpa oⱡa murum nᵾtᵾnggil. Wote, tᵾn wamp kui mbᵾ, aldpa ⱡoporpᵾn, oⱡa muⱡmin, nᵾtᵾnggil. Ni nga, en enim pilik kit pᵾtᵾng.
44004003	Wote ant ei, mana puⱡnga, wu ni raⱡ, imp molk, tᵾk kan manga ila pendᵾtᵾng. Wote, mᵾkᵾlmᵾ orunga nᵾmin nᵾtᵾng.
44004004	Wote, wamp minal ndi, wu raⱡ nga ik nᵾtᵾnggil nimbᵾ, kupa nᵾk mondᵾk pᵾtᵾng. I etᵾng uⱡ ei ndi, wu 5000 mel itim.
44004005	Ni kᵾn, utᵾma orunga, Jura wu nuim mbᵾ kᵾn, manga wingti rᵾp wu mat kᵾn, mi ik mbo wu nimbᵾ kᵾn pᵾi ok, Jerusalem kona ila mou rorung.
44004006	Kona ila ku, pris kuimbal murum wu Anas kᵾn, Kaiyapas kᵾn, wote wu Jon, Aleksanda kᵾn, wu pris kuimbal ei nga wamp mbo mbᵾ ok, kandᵾk tᵾtᵾng.
44004007	Wu rᵾⱡaip nimbᵾ ndi, kitip kᵾni wu ni raⱡ, tᵾk mek ok, oⱡa angᵾndᵾk, waldᵾk nᵾk mel, “Enmbil nambuⱡ ti enggil? Wote, namba ronduⱡ ti tek mormbil, muna nam nga mbi ila tek ninimbil?” nᵾtᵾng.
44004008	-
44004009	Ni kᵾn, Muⱡnga Wingti ei ndi, Pita kᵾn peka ropa moⱡnga, ik ni punt ropa, nimba mel, “Enim wamp nga wu nuim mbᵾ kᵾn, manga wingti rup wu mbᵾ kᵾn, tᵾl ndi, elkᵾna rumbᵾⱡ wu ei, tᵾp rᵾpᵾndᵾmbᵾⱡ ei nga wu ei, etpa kai em mel nant, nᵾk waldᵾnmᵾn?
44004010	Ei kᵾn, enim wamp pora ila mormin kᵾⱡ kep, wote Isrel wamp pora, wu anggᵾtᵾm ei, Nasaret kona wu Jisas Kraist nga mbi ronduⱡ ila, wu ei etpa kai mundum. Ei nga, enim kundᵾp nimp ei nga, pilip kai pᵾnt. Jisas ni wu ei, enim ndi, nde peta ila roⱡᵾngina, wote Got ndi, wamp kui nga kona ila, ⱡoporpa tᵾpa, kont mundrum.
44004011	Buk Wingti unt nga ila, nimba mel, ‘Ku mam ti, enim manga rakrᵾmᵾn wu mbᵾ ndi, ku kit nᵾk mundᵾk ketᵾng ni, aldpa omba ku wei mbᵾ nga rungina nde mel petᵾm,’ nitim.
44004012	Ya mul kump tetᵾm kona mbila nga mbi elpa ti ndi, tᵾn etpa tᵾmba mel mon. Wamp etpa ti uⱡ ei nga Puⱡ Wu ei, Jisas morum,” nitim.
44004013	Pita kᵾn Jon raⱡ, skul ti kep mon. Wote mbo wu mendpᵾⱡ raⱡ, ik ama ronduⱡ mbᵾ nᵾtᵾnggil ila wu nimbᵾ, pilik min ngᵾn mondᵾk, wu raⱡ Jisas kᵾn, unt rᵾp rok andrᵾng nᵾk pᵾtᵾng.
44004014	Ei kᵾn, kump elkᵾna kai itim wu ni, Pita kᵾn Jon raⱡ morung. Ei nga nila, kunda anggilik morunggil ik ti, nᵾk int nduk pinding ik ti, pilik rundrung.
44004015	Wote, wu morung nimba ndi, Pita kᵾn Jon raⱡ ok, pena pᵾl nᵾk, en enim mou rok molk, ik mat nᵾtᵾng.
44004016	Nᵾk mel, “Wu raⱡ kᵾn, etᵾp itmin mel nant? Ya Jerusalem kona ila, wu raⱡ ndi, elkᵾna rumbuⱡ wu ei, etᵾk kai monduⱡunggila, wamp nimbᵾ kandᵾk pora ndung. Ei nga tᵾn ndi, uⱡ ei, iti natᵾnggil nimbun mel, kapⱡa mon.
44004017	Wote, wamp mbᵾ kᵾn, uⱡ ei nᵾk mek int int pi nᵾpeing nᵾmp pilmin ndam, wu raⱡ kᵾn ronduⱡ mondpᵾn, Jisas nga mbi ila wamp ti kᵾn, aldpa uⱡ ti iti nᵾtᵾnggil nᵾmin,” nᵾtᵾng.
44004018	Ei mel nᵾk pendᵾk, wu raⱡ aldpa wi rok yant tᵾk, nᵾk mel, “Wote, kᵾni nakᵾndkᵾⱡ aldpa, Jisas nga mbi ila uⱡ ti etkᵾⱡ, ik mbo endkᵾⱡ, iti nᵾtᵾl mon!” nᵾtᵾng.
44004019	Wote, Pita kᵾn Jon raⱡ ndi, ik punt rokᵾⱡ, nᵾkᵾⱡ mel, “En enim kᵾmp tᵾk pilᵾi! Enim nga ik ei, kum tek pep ruing, muna Got nga kuimp keta ila Got elim pep ruing?
44004020	Ei kᵾn, tᵾl nga keta ei, rou ruimbil mel, kapⱡa mon! Tᵾl uⱡ kandpᵾⱡ pilpᵾⱡ, itimbᵾⱡ mbᵾ mel, nimbuⱡ mot nduimbil mint,” nᵾtᵾnggil.
44004021	Wote, wu nuim morung nimbᵾ ndi, ama pilik kelik, ik ronduⱡ mondᵾk, wu raⱡ kondᵾk, Jisas nga mbi ila uⱡ mat iti nᵾtᵾl nᵾk, wote wu ni raⱡ, wak rok mundrung. Wu raⱡ, kan nguing ei nga uⱡ puⱡ ti kandᵾk ti natᵾtᵾng. Ei nambuⱡ emel, wamp mbᵾ ndi, wu ei kᵾn, uⱡ itim ni kandᵾk, Got nga mbi paka rondrung.
44004022	Elkᵾna rumbrum wu, etkᵾⱡ tᵾtᵾnggil wu ni, pana 40 omba purum.
44004023	Wote, Pita kᵾn Jon raⱡ, nondpa wak rok mondrung ni kᵾn, yant okᵾⱡ, en enmbil nga wamp nimbᵾ, wu pris kuimbal mbᵾ kᵾn, wote manga wingti wu ronduⱡ mbᵾ ndi, niting ik nimbᵾ kondᵾk nᵾtᵾnggil.
44004024	Wote, mondpa pili wamp nimbᵾ, ik ei pᵾtᵾng ei kᵾn, numan ei omba tenda puⱡnga, Got kᵾn atinga rok, nᵾk mel, “Nuim Got! Nim muⱡ mᵾi raⱡ kᵾn, num kuta ei kᵾn, mel mbᵾ mim itᵾn Puⱡ Wu ei!
44004025	-
44004026	Unt, nim nga Muⱡnga Wingti ei, tᵾn nga anda kouwᵾ Depit, nim nga kongun wu ei nga keta ila omba moⱡpa, nimba mel, ‘Nambuⱡ emel, wamp rᵾⱡaip elpa mbᵾ, popᵾⱡ mondunmin. Nambuⱡ emel, wamp mbᵾ, kanggᵾp kai kandᵾk ronmin? Muⱡ kump mbila, nga wu nuim mumuk mbᵾ kᵾn, wote Nuim kuimbal mat kᵾn, ik kanggᵾp ambulk, Nuim kᵾn, Elim Nga Ngurum Wu Kraist raⱡ rop mana nduimin nᵾk etᵾng,’ nitim.
44004027	Ni kᵾn, ama kupa, Erot kᵾn, Pontas Pailot kᵾn, wamp rᵾⱡaip elpa ekit orunga mbᵾ kᵾn, wote ya Isrel wamp mbᵾ, kᵾmp kᵾm ya kona peng ou ila, kanggᵾp ambulk, Jisas nim nga kongun Wu Wingti nim ndi etkᵾn, ya mul kona ila Got nga ngurum wu Kraist muⱡangga nitin ni, kanggᵾp ambulk wamp nimbᵾ ndi, Jisas nga ik ni tᵾk pei mundrum. Jisas kᵾn ik pendᵾtᵾng.
44004028	Wamp mbᵾ, mou rok etᵾng, uⱡ mbᵾ pora, nim nga numan ronduⱡ ila, to rokᵾn pinditim mel ku, kupa tangga nᵾk etᵾng.
44004029	Nuim ei! Nim akup, wu mbᵾ nga numan kit, wote uⱡ kit enmin mbᵾ pilkᵾn molkᵾn, wote tᵾn nim nga kongun wu mbᵾ, tekᵾn rapᵾndana, nim nga ik ei, ronduⱡ mondpᵾn nimin.
44004030	Nim nga ki ei, rᵾna ndukᵾn, wamp kui peng em wamp mbᵾ, etkᵾn tana uⱡ rᵾpᵾndi na, kont paka mat itᵾi! Nim nga kindmant wu Wingti Jisas ei nga mbi ila itᵾmin,” nᵾtᵾng.
44004031	Wote wu kᵾⱡ, atinga rok pora nduⱡina, manga morung ni, rowa rowa nitim. Ei mel etpa, wu nimbᵾ, Muⱡnga Wingti ndi, peka roⱡnga, Got nga ik puⱡ mondᵾk, mundmong iti natᵾk nᵾtᵾng.
44004032	Nuim ei, mondᵾk pᵾtᵾng wamp nimbᵾ ndi, numan ei tenda puⱡnga, wamp ti nga mel mbᵾ, el elim nga mendpᵾⱡ nimba pili nᵾpᵾtᵾm. Wote mel mbᵾ, tᵾn nga rak ndupa, mint nᵾk pᵾtᵾng.
44004033	Jisas nga nombuⱡa rung wu kᵾⱡ, ronduⱡ mam ti tᵾk, Nuim Jisas ni koⱡpa, ⱡoporpa oⱡa murum wu ni nga ik ni, ronduⱡ mundᵾk nᵾtᵾnggil. Got ndi, memp pinditim ila, ik nilingina, wamp ou nduk, wu kᵾⱡ pep rorung.
44004034	-
44004035	Wamp mbᵾ nga ti, kurpa nui nᵾndrᵾm mon! Ni kᵾn, manga na, mᵾi na, mel ou nduk tek morung. Wamp nimbᵾ ndi, mel nimbᵾ wamp mat kᵾn, ku moni tᵾtᵾng. Wote, ku moni nimbᵾ, ku moni tᵾk mek ok kᵾn, wote nombuⱡa rung wu kᵾⱡ ngurung. Wote, wu kᵾⱡ ndi, tᵾk mok rok, wamp kurpa nurum wamp nimbᵾ, mok rok ngurung.
44004036	Ei kᵾn, Lipai wu ti, Saipras kona ila metᵾng ei, mbi tek, Josep nᵾtᵾng. Wote, nombuⱡa rung wu kᵾⱡ ndi, Barnapas nᵾtᵾng. (Mbi Barnapas nga puⱡ ei, ‘Nimba ndoimp rundi wu.’)
44004037	Wu ei ndi, elim nga mᵾi ti, wu mat kᵾn, ku moni tᵾpa ku mbᵾ, mepa omba, nombuⱡa rung wu kᵾⱡ nga ki ila tinditim.
44005001	Wu ti murum, ei nga mbi ei, Ananaiyas, wote ambᵾm nga mbi ei, Sapaira nᵾtᵾng. Wamp raⱡ nga mᵾi ti, wu mat ngukᵾⱡ, ku moni tᵾtᵾnggil.
44005002	Wote, Ananaiyas ku moni titim nimbᵾ nga mat ou ndupa, elim timp nimba tepa ku moni mel wei kᵾralt mepa omba, nombuⱡa rung wu ni kᵾⱡ ngurum. Uⱡ ei, ambᵾm ndi pilpa, kapⱡa nilinga itim.
44005003	Ni kᵾn, Pita ndi, Ananaiyas kundpa, nimba mel, “Ananaiyas, nim Seitan ndi, nim nga numan orunga peka ropa moⱡnga, Muⱡnga Wingti ei, kol rokᵾn ngukᵾn, ku moni mat, ninim ambulkᵾn tekᵾn morun.
44005004	Nim unt, mᵾi ila ku ti nᵾtᵾtᵾn ei kᵾn, mᵾi ei nim nga ku. Wote, mᵾi ila ku moni titin ei kᵾn, ku moni ei nim nga ku. Ei kᵾn, nambuⱡ emel, ku moni mbᵾ, Got kᵾn mint nguimp nᵾkᵾn, numan raⱡ etkᵾn pitin? Nim wamp ti kᵾn, ik kol rokᵾn, ngui ngᵾnggᵾrᵾn mon. Nim Got kᵾn ik kol rokᵾn ngurun,” nitim.
44005005	Wote Ananaiyas ni, ik ni pilpa, tᵾngᵾnda mint koⱡpa, mboi nitim. Uⱡ itim ni nga pᵾtᵾng wamp mbᵾ, mundmong etᵾng.
44005006	Wote, kang wu mat ndi ok, Ananaiyas nga on ni, tek kom rok, mek puk on etᵾng.
44005007	Wote, ant mong raldika omba puⱡnga, Ananaiyas ambᵾm ni, uⱡ itim ni, pili napilpa, manga nila murᵾk urum.
44005008	Wote Pita ndi, amp ni, waldpa nimba mel, “Mᵾi ila ku moni tᵾnggil ei nga ku moni, ya kuraⱡ mint mendpᵾⱡ ei?” nitim. Wote amp ndi, ik punt ropa, nimba mel, “Wote int kᵾⱡ mint, ei ka!” nitim.
44005009	Wote Pita ndi, amp ni kundpa nimba mel, “Nambuⱡ emel, nim kᵾn, nim nga wanim raⱡ, Nuim ei nga Muⱡnga ei, oⱡa tᵾkᵾⱡ kanᵾnggil. Nim nga wanᵾm mek puk, on eng wu kᵾⱡ ndi, yant ok, nim nga on ei, akup mek ping ei nga keta puⱡ puⱡ ila, nokundᵾk mormin,” nitim.
44005010	Wote tᵾngᵾnda mint, amp ni, Pita nga kᵾmp puⱡ ila koⱡpa, mboi nitim. Kang wu ni kᵾⱡ, ruk ok kandrung ei, amp ni, kurum ila, on ni tᵾk mek ekit puk, wam on etᵾng wᵾng ila angᵾndᵾtᵾng.
44005011	Wote kona ila, Got nga rapa tenda wamp kᵾn, wote wamp wei mat kᵾn, uⱡ itim ei nga pᵾtᵾng wamp mbᵾ pora, mundmong minal etᵾng. Uⱡ Rᵾpndi Elpa Elpa Mat Etᵾng
44005012	Uⱡ rᵾpndi wamp kᵾni nakᵾndᵾmᵾn mat, Jisas nga nombuⱡa rung wu nimbᵾ ndi, wamp morung nimbila etᵾng. Nuim ei, mondᵾk pᵾtmᵾn wamp nimbᵾ, numan omba tenda puⱡnga ok, Solomon nga kᵾpkᵾ titim kona nila mou rorung.
44005013	Wote, mondpa pili wamp mbᵾ nga ekit orunga, wamp rᵾⱡaip elpa nimbᵾ ndi, kaip minal nᵾndᵾtᵾng. Ei wote, ekit orunga wamp mou morung wamp rᵾⱡaip elpa mbᵾ nga mat, ruk ui nawᵾrᵾng.
44005014	Wote, mondpa pili wamp mou rorung nila wu kep, amp kep, wamp kont nga, minal rukᵾr oⱡungina, mondpa pili wamp mou ei mam itim.
44005015	Nombuⱡa rᵾng wu kᵾⱡ nga kongun etᵾng puⱡ ila kui wamp mbᵾ, nombuⱡa mam mbila mek ekit ok, muⱡ kombilik pendᵾk, Pita nga min ei ndi, ropa rᵾngᵾndangga, kui mbᵾ pora nangga, nᵾk etᵾng.
44005016	Ei kᵾn, wamp ou ndupa, Jerusalem kona peng ila nondpa tetᵾm kona peng mbila petmin wamp mbᵾ nga, en enim nga kui rurum wamp mbᵾ kᵾn, wote kur kit rukᵾr orunga murum wamp nimbᵾ, mek orung. Wamp nimbᵾ pora, etpa kai mundrum.
44005017	Wote, wu pris kuimbal ei kᵾn, elim nga rᵾp wu mat, Sarusi rᵾⱡaip ila mat kunda, nombuⱡa rᵾng wu kᵾⱡ etᵾng uⱡ mbᵾ nga wᵾlᵾk rok, wu kᵾⱡ kᵾn, uⱡ mat itimin nᵾk pᵾtᵾng.
44005018	Nᵾk kᵾn, wu kᵾⱡ imp molk, tek kan manga ila pendᵾtᵾng.
44005019	-
44005020	Wote rumbuldi ei kᵾn, Got nga anggelo ti ndi, kan manga kumba ila, kumba tᵾpa tepa, wu ni kᵾⱡ, mepa ekit omba, nimba mel, “Enim manga wingti ila puk, wamp kont mul uⱡ ei nga ik ei pora, wamp mbᵾ kundᵾk nᵾi,” nitim.
44005021	Ni kᵾn, nombuⱡa rᵾng wu ni kᵾⱡ, ik ei pilik, kona ranggᵾⱡnga unt puk, manga wingti ila wamp mbᵾ kᵾn, ik mbo puⱡ mondᵾk endᵾtᵾng. Ei kᵾn, wu pris kuimbal ei kᵾn, elim nga rᵾp wu mbᵾ kᵾn, Jura wu kuimbal mbᵾ kᵾn, wi rok tᵾk mou rok molk, nombuⱡa rung wu kan manga ila petᵾng ni kᵾⱡ, mek weing nᵾtᵾng.
44005022	-
44005023	Wote, el wu nimbᵾ, puk kan manga ila kandrung ei, wu ni kᵾⱡ muⱡi nambrᵾng. Wote, el wu nimbᵾ, aldpa int puk, en enim nga wu nuim nimbᵾ kundᵾk, nᵾk mel, “Tᵾn kan manga ila ruk mbun kᵾnmᵾn ei, keta puⱡ puⱡ ei, kumba gi nimba pim. Wote, keta puⱡ puⱡ rᵾp etmin el wu nimbᵾ, moⱡung ku. Ei wote, kumba tᵾpᵾn, kan manga ila murᵾk mbun ei kᵾn, wamp ti muⱡi nambᵾⱡᵾm,” nᵾtᵾng.
44005024	Wote, manga wingti rup wu kuimbal ei kᵾn, wu pris kuimbal mbᵾ kᵾn, ik kᵾⱡ pilik, nombuⱡa rung wu ni kᵾⱡ etᵾk, eng mel nant nda nᵾk, numan ou nduk pᵾtᵾng.
44005025	Ei kᵾn, wu ti ndi omba, nimba mel, “Enim pinmin ye! Enim nga kan ngᵾk pendᵾng wu nimbᵾ, manga wingti ila wamp ik mbo endᵾk mormin ei ka!” nitim.
44005026	Wote, rᵾp wu kuimbal ni kᵾn, elim nga el wu nimbᵾ kᵾn, puk nombuⱡa rung wu nimbᵾ, tek mek orung. Puk ting etᵾk kᵾn, ronduⱡ mundᵾk uⱡ ti, iti natᵾtᵾng. Ei nambuⱡ emel, ronduⱡ mundᵾp nimin ndam, wamp mbᵾ ndi, en enim ku ndi ruing nᵾk pᵾtᵾng.
44005027	-
44005028	Wote, nombuⱡa rung wu ni kᵾⱡ mek ok, wu nuim nimbᵾ nga kuimp keta nila mondrung ila, wu pris kuimbal ni ndi, waldpa nimba mel, “Tᵾn ndi, enim kᵾn ronduⱡ mondpᵾn, enim Jisas nga mbi ila, wamp ik mbo rundi, mon nᵾtmᵾn! Wote, akup enim nga ik ei, Jerusalem kona ila pilik, kapⱡa endinmin ei ndi, Jisas ni, tᵾn ndi, rop kundurmin ninmin,” nitim.
44005029	Pita kᵾn, nombuⱡa rung wu kat kᵾn, punt rok nᵾk mel, “Tᵾn Got nga ik ei mendpᵾⱡ, pep ruimᵾn, wote wamp ti nga mon!
44005030	Enim ndi, Jisas nde peta ila pendᵾk, rok kondrung wu ni, wote tᵾn nga anda kouwᵾ nimbᵾ nga tipam Got elim ndi, ⱡoporpa tᵾpa oⱡa mundrum.
44005031	Wote Got ndi, mepa muⱡ kona ila oⱡa mba, elim nga ki mbo orunga, wamp Etpa Ti Wu Nuim ei mundrum. Nambuⱡ emel, wu ei ndi, Isrel wamp mbᵾ numan ropᵾl rangina wamp mbᵾ, nga uⱡ kit mbᵾ pendpa kelmba.
44005032	Muⱡnga Wingti tᵾn uⱡ kᵾndrᵾmᵾn mbᵾ nga pora nimba, mot ndonmun. Tᵾn kᵾn Got ndi, elim nga ik ei, kum teng wamp mbᵾ kᵾn, Muⱡnga Wingti ei, wei gem ngurum,” nᵾtᵾng.
44005033	Wu nimbᵾ ndi, nombuⱡa rung wu ni kᵾⱡ, ik nᵾtᵾng nimbᵾ, pilik popᵾⱡ kulk wu ni kᵾⱡ, rop kundmin nᵾtᵾng.
44005034	Mi ik mbo wu ti, mbi tek, Gamaliyel nᵾtᵾng. Wu ei, Perisi wu ei, Moses nga mi ik kᵾⱡ, wamp mbᵾ mbo rondrum. Wu ei, wamp minal ndi, tᵾk ou ndurᵾng. Wu ni ndi, wu nuim morung nimbᵾ nga kuimp keta ila oⱡa anggilpa, kundpa nimba mel, “Nombuⱡa rᵾng wu mbᵾ, tᵾk pena ndangina, ant mong ralt pena ila muⱡeing,” nitim.
44005035	Ei mel elingina, wu Gamaliyel ndi, mukᵾr morung wu nimbᵾ, kundpa nimba mel, “Enim Isrel wu mbᵾ ye! Tᵾk pena ndunmin wu kᵾⱡ kᵾn, uⱡ ti itmin nᵾk, pᵾlᵾng ndam, numan tᵾk mondᵾk, pilik kun etᵾk mint itᵾi!
44005036	Ei kᵾn, enim pᵾtmin ni, kot unt mel, Tatiyas ni, wu ei, elim wu nuim ti mor ku, nimba pilpa, wu 400 elim kᵾn pep rorung. Wote wu ni, rok kondrung ei kᵾn, pep rok andrᵾng wu nimbᵾ, mbuⱡ mbaⱡ nilimina, kongun etᵾng uⱡ nimbᵾ, pora nitim.
44005037	Wote wu ei, kurum ni kᵾn, gapman ndi, wamp mbi titim ei kᵾn, Galili kona wu Juras ndi, oⱡa omba, elim wu nuim ti ku nimba, wamp minal rukᵾr tᵾpa itim. Wote wu ni, rok konduⱡina kᵾn, elim nga pep rok orung wamp nimbᵾ, kᵾni i ku etᵾk, mbuⱡ mbaⱡ nᵾtᵾng.
44005038	Uⱡ ei nga, na akup enim kundᵾp nᵾnt. Enim wu kᵾⱡ kᵾn, kᵾni nakᵾndᵾk uⱡ ti iting, ama mon! Wu kᵾⱡ, wak rop mundamin peing. Uⱡ enmin kᵾⱡ, wamp nga ronduⱡ tila eng ndam, etᵾk roⱡ pi nᵾping.
44005039	Wote uⱡ mbᵾ, Got nga ronduⱡ ila eng ndam, enim ndi kapⱡa rok, mana ndui nᵾnding. Wote, itimin nᵾk eng ndam, enim Got kᵾn el ruing!” nitim.
44005040	Wote, wu nuim ila morung nimbᵾ, wu Gamaliyel nga ik nitim nila, teng nduk Jisas nga nombuⱡa rung wu nimbᵾ, wi rok mukᵾr tᵾk, tᵾmbᵾⱡ ndi rok, Jisas nga mbi ila aldpa ik mbo indi, mon nᵾk, wak rok mundrung.
44005041	Ei nga, Jisas nga nombuⱡa rung wu ni kᵾⱡ ndi, wu nuim morung nimbᵾ nga manga ni, numan kai pilik, wak rok, pena orung. Ei nambuⱡ emel, Got ndi, pilim ila, tᵾn kapⱡa enim. Jisas nga mbi ila mindil tᵾk, wote pipil kulk etᵾk morung.
44005042	Uⱡ ei nga, rumbᵾⱡ ui mbila rᵾk rᵾk, manga wingti ou ila kep, wamp mang kona mbila kep, wote kona mbila pora, aldpa puⱡ mondᵾk, Jisas Wu Kraist, Got nga ngurum wu ei nga Rᵾnang Ik Kai mbᵾ, mbo rondrung.
44006001	Ui mat omba puⱡnga, Jisas nga kitip kᵾni wamp rukᵾr orung ei nga, ou nduⱡnga, ik mbun mat oⱡa urum. Ei nga, Jura wamp Grik ik tetmin kᵾⱡ ndi, Jura wamp mendpᵾⱡ kᵾⱡ kundᵾk, en enim nga amp wiya mbᵾ, rᵾng na mel mbᵾ nga tᵾk rapᵾndᵾk, ngui ngangᵾnmᵾn, nᵾtᵾng.
44006002	Ei mel nilingina, Jisas nga nombuⱡa rung wu 12 ni kᵾⱡ ndi, kitip kᵾni wamp mat kundᵾk, nᵾk mel, “Tᵾn Got nga ik mbo indimin uⱡ ei, wak ropᵾn, kᵾng orunga mbun ei nga nimin ndam, kapⱡa iti natᵾmba.
44006003	Ei nga angmᵾn! Enim ndi, wamp mbᵾ kᵾn, molk kai mundangina, enim nga ruk ting ila wu 7 kat, Muⱡnga Wingti ndi, ronduⱡ nguⱡnga, pilpa kungᵾndi kai tek mormin wu kat, to rop mundamina, wu kᵾⱡ ndi, uⱡ mbun penim ei, rᵾp etᵾk muⱡeing.
44006004	Wote, tᵾn rᵾk rᵾk atinga ropᵾn, wamp mbᵾ, Got nga ik ei, mbo rundᵾmin,” nᵾtᵾng.
44006005	Wote, wamp nimbᵾ pora, Jisas nga kitip kᵾni wu ni kᵾⱡ nga ik ei, pilik numan ndi kolk, wu mat mbi rok tᵾtᵾng. Wu kᵾⱡ nga ti, Stipen ni, wu ei Nuim ei mondpa pitim. Wote, Muⱡnga Wingti ndi, peka rurum wu ei kᵾn, Pilip, Prokoras, Nikanor, Timon kᵾn, Parminas, wote Antiyok kona ila wu Nikolas omba, Jura wamp nga wu, Got ei, mondpa pitim wu ei kᵾn, kandᵾk tᵾtᵾng.
44006006	Wamp mbᵾ ndi, wu kᵾⱡ tᵾk, Jisas nga kitip kᵾni wu kᵾⱡ kᵾn, ngᵾk ruk nduⱡina, wote kitip kᵾni wu ni kᵾⱡ ndi, peng ambulk atinga rondrung.
44006007	I elingina, Got nga ik ei, tepa ekit puⱡnga, Jerusalem kona ila wamp ou ndupa ok, kitip kᵾni wamp rarᵾng. Wote, wu pris ou ndupa ku, Got nga ik ei pilik tᵾk, wote Got kᵾn mondᵾk pilik wamp mbᵾ kᵾn ok, tᵾk tenda etᵾng.
44006008	Got ndi, wu Stipen, memp pendilinga, ronduⱡ tᵾpa moⱡpa, uⱡ rᵾpndi ou ndupa mat wengᵾndpa, wamp morung kona nimbila itim.
44006009	Wote wu mat, Stipen kᵾn, ik ou ndupa nᵾtᵾng. Wu mbᵾ nga wu mat, Sairin kona kᵾn, Aliksendriya raⱡ nga atinga manga ila ei, mbi tek wamp wei mormᵾn mbᵾ imp muⱡi nambᵾrmun wamp mbᵾ nga atinga manga nᵾtmin. Wote, wamp mat, Eisiya kᵾn, Silisiya kona raⱡ ila ok molk, Stipen kᵾn ik ou ndupa nᵾtᵾng.
44006010	Wote, Got nga Muⱡnga Wingti ei ndi, Stipen ni, pilpa kungᵾndi kai mbᵾ nguⱡnga, Stipen nga ik ei, wamp mbᵾ ndi, kapⱡa rok mana ndui nᵾndrᵾng.
44006011	I elinga, wu mat ndi, mat kunt rok, ik mat nᵾk amundᵾk, ya ei mel kᵾndᵾk nᵾk mel, “Tᵾn pilmin ei, Stipen ndi, Got kᵾn Moses raⱡ nga ik, raka rondpa ninim nᵾi!” nᵾtᵾng.
44006012	Ei mel nilingina, wamp mbᵾ kᵾn, rᵾp wu mbᵾ kᵾn, wote mi ik mbo wu mbᵾ nga numan orunga, etᵾp popᵾⱡ oⱡa tᵾndᵾtᵾng. Wu mbᵾ kᵾn, ik rondᵾk mundᵾk, nᵾk mel, Stipen imp molk mek puk, manga wingti ila rup wu nuim mbᵾ, morung nila purung.
44006013	Wote, aldpa wu mat kunt rok, ik kol rok ei mel, kᵾndᵾk nᵾk mel, “Ya wu ei, rᵾk rᵾk tᵾn nga manga wingti ei kᵾn, Moses nga mi ik ngurum kᵾⱡ kᵾn, nimba kit mondrum.
44006014	Wote, wu ei ndi, ik ti nitim ei, ‘Nasaret wu Jisas ndi, tᵾn nga manga wingti ei, ropa ᵾtkil ropa, wote Moses ndi, wamp molk kunding ei mel, man ngurum uⱡ mbᵾ tᵾpa ekit ndumba,” nᵾtᵾng.
44006015	Manga wingti ila rup wu nuim morung nimbᵾ ndi, ronduⱡ mundᵾk, Stipen nem nem kandrung mel, Stipen nga kuimp keta ei, Got nga anggelo mbᵾ nga kuimp keta ei mel titim.
44007001	Wote, wu pris kuimbal ni ndi, Stipen waldpa, nimba mel, “Ik kupa ei?” nitim.
44007002	Ni kᵾn, Stipen ndi, punt ropa, nimba mel, “Wutamᵾn, angmᵾn! Na nga ik ei, kum tek pilᵾiya! Unt tᵾn nga anda kouwᵾ Aparam ni, Eran kona ila pi nᵾpi kᵾn, Mesopotemiya kona ila pepa moⱡnga, Got wu eng nui ei ndi, Aparam pepa murum kona ila urum.
44007003	Omba kᵾn, Aparam kundpa, nimba mel, ‘Nim nga mᵾi na, ᵾngᵾnᵾl na mbᵾ, wak rokᵾn, na ndi, nim kona ti, ora nduimp ila pukᵾn, muⱡi!’ nitim.
44007004	Ei kᵾn, elim nga Kaldiya mᵾi kona ei, wak ropa mba, Eran ni kona ila mba pitim. Wote, Aparam nga tipam ni koⱡnga kᵾn, Got ndi, Aparam tᵾpa mepa omba, akup enim pek mormin kona ila pinditim.
44007005	Got ndi, mᵾi ei, Aparam elim nga mendpᵾⱡ, nimba to ropa ngui ngᵾnggᵾrᵾm, mon! Aparam elim nga kangambuⱡa ti, mon ku! Wote Got ndi, mᵾi ei elim kᵾn, elim nga mepa tem mbᵾ kᵾn, wote mbᵾ nga mek teng mbᵾ kᵾn, nguimp nimba mᵾi ropa nitim.
44007006	Got ndi, Aparam ik ei mel kun kundpa nimba mel, ‘Nim nga kangambuⱡa mek tin mbᵾ, muⱡ kᵾmp elpa ronggᵾt ku muⱡing. Wote, kona ila nga wamp mbᵾ ndi, tek kan ngᵾk, kongun kindmant endᵾk iteing nᵾk etᵾk, mindil kit mbᵾ nguing. I etᵾk pangina, pana 400 omba mba.
44007007	Wote na ndi, nim nga kangambuⱡa mbᵾ, kongun kindmant ngong wamp mbᵾ etᵾp, mindil kundamba kᵾn, kangambuⱡa mbᵾ, kona elpa ei, wak rok, wote yant ok, ya kona ila molk kᵾn, na nga mbi paka runding,’ Got ndi nitim.
44007008	Wote Got ndi, kᵾng kupti uⱡ ei nga Aparam itangga nimba kᵾn, nimba mᵾi ropa pinditim. Ei nga wote, Eiparam ndi, wu Aisak mitim ei kᵾn, rumbᵾⱡ 8 omba puⱡnga kᵾn, Aisak nga kᵾng ei kup tᵾtᵾm. Wote, wu Aisak ni, Jekop nga kᵾng ei, kup tᵾtᵾm ku. Wote Jekop ndi, wu 12 kᵾⱡ nga kᵾng kᵾⱡ, kup tᵾtᵾm ku.
44007009	“Jekop nga kangᵾmᵾl wu mat ndi, en enim nga ᵾngᵾn akil, Josep kᵾn, wᵾlᵾk rok, Isip kona ila, Josep wu mat kᵾn, kindmant wamp mel raⱡpa muⱡangga nᵾk, rarᵾp rok ku moni tᵾtᵾng. Ni kᵾn wote, Got ndi, Josep wak rui nᵾrᵾrᵾm.
44007010	Wote, Josep nga uⱡ mbun urum mbila, Got ndi, ki kaimp pendpa mepa purum. Wote Josep ni, Got ndi, pilpa kungᵾndi kai mbᵾ ngumba, Isip kona ila nga wu king kᵾndrᵾm ei, wu king Pero nga kuimp keta ila uⱡ mbᵾ, etpa kai mundrum. Wote Pero ndi, Josep ni tᵾpa wu nuim kuimbal ei, monduⱡnga moⱡpa, Isip kona ila mel mbᵾ pora, rᵾp itim.
44007011	Wote, ui ti kᵾn, Isip kᵾn Keinen kona raⱡ ila, kump kun mam ti titim. Wote, tᵾn nga anda kouwᵾ tipamᵾl mbᵾ, rᵾng kandᵾk tᵾk nuing kona mbᵾ, pilik rundrung.
44007012	Ni kᵾn, Jekop moⱡpa pitim mel, Isip kona ila rᵾng minal tetᵾm nᵾtᵾng ei pilpa, elim nga kangᵾmᵾl ni kᵾⱡ, tᵾpa mundrung, unt pi napᵾrmᵾn kona ila purung.
44007013	Wote, ui mat omba puⱡnga, aldpa pᵾi nitim. Purung ui ei kᵾn, wu Josep elim nga ᵾngᵾnᵾl kᵾⱡ kᵾn, elim nga puⱡ ei, nimba mot ndurum. Wote, Isip kona ila wu king Pero ni ndi, Josep nga wamp mema kᵾⱡ, pilpa pora ndurum.
44007014	Ei kᵾn, Josep ndi, elim nga tipam Jekop kᵾn, elim nga wamp mbᵾ, 75 morung ni kᵾⱡ pora, Isip kona ila weing nimba, rung mundrum.
44007015	Wote Jekop kᵾn, tᵾn nga anda kouwᵾmᵾn kᵾⱡ kᵾn, Isip kona ila puk pek molk, wote korung.
44007016	Wu korung kᵾⱡ nga ombil kᵾⱡ, tᵾk mek puk, Sekim kona ila angᵾndᵾtᵾng. Kona ei, Aparam ndi, unt Amor kangᵾmᵾl wu rᵾⱡaip kᵾⱡ kᵾn, ku moni ndi, rop ropa titim.
44007017	“Unt Got ndi, Aparam kᵾn nimba mᵾi rurum uⱡ mbᵾ mel etmba ei nga nitim ei, etpa nondpa elinga, Isip kona ila Isrel wamp minal kalk tᵾtᵾng.
44007018	Wote ei kᵾn, Isip kona ila, wu king kont ti oⱡa urum. Wu ei ndi, Josep ni pilpa kun, iti nᵾtᵾtᵾm.
44007019	Wu nuim ei ndi, tᵾn nga wamp minal kalk tᵾtᵾng mbᵾ, etpa mindil kundpa, wamp kᵾⱡ nga kangambuⱡa nana, kokila meng mbᵾ, pena tek kilangina, tek puk kuⱡeing nitim.
44007020	Ui ni kᵾn, Moses ni, kang mon wei ei, mam ndi mitim. Wote, mam tipam raⱡ ndi, kang ni, mo rok tek moⱡunggila, kalimp raldika omba purum.
44007021	Wote, tek pena ndurung ila, wu king Pero nga mbuⱡam ni ndi, Moses kandpa tᵾpa, kang ni tᵾpa, elim nga kangᵾm mel randpa, etpa ou inditim.
44007022	Wote Moses ni, Isip wamp nga uⱡ pilpa kungᵾndi mbᵾ, mbo endᵾⱡina, kongun na, ik na, uⱡ mbᵾ nga wu nuim murum.
44007023	Wote Moses ni, pana 40 elinga, elim nga Isrel wamp mbᵾ, mbo kᵾnimp nimba pitim.
44007024	Wote tᵾnggᵾt kᵾn, Moses ni, moⱡpa kᵾndrᵾm mel, Isip wu ti ndi, Isrel wu ti, etpa kit mundrum ila mba, Isrel wu ni tᵾpa rapundpa, Isip wu ni, ropa kundrum.
44007025	Moses ndi pilpa, Got ndi, elim kᵾn moⱡpa, Isrel wamp mbᵾ, etpa tᵾmba nᵾk pileing nimba itim. Uⱡ ei, wamp mbᵾ ndi, pilik kun iti natᵾtᵾng.
44007026	Wote utᵾma orunga, Isrel wu raⱡ el elinggila, Moses ndi kandpa, wu raⱡ nga nᵾmp kun mundimp nimba mel, ‘Ik ei kum tiyᵾl! Enmbil wu ᵾngᵾn ᵾngᵾn raⱡ, nambuⱡ emel, el enmbil?’ nitim.
44007027	Wote, el ruimp nimba itim wu ni ndi, Moses punt ropa kundpa, nimba mel, ‘Nim nam ndi, tᵾpa nuim mondpa uⱡ mbᵾ nga tᵾk kun iti nitim?
44007028	Nim ukᵾ nga Isip wu ti, rok kundun ni mel, akup na i ku etᵾp rop kundimp nᵾk pilkᵾn nᵾn ei?’ nitim.
44007029	Wote, Moses ik ni pilpa, Isip kona ni, wak ropa, nung nimba mba, Mirian kona ila purum. Kona ila mba moⱡpa kᵾn, amp ti tᵾpa, kang raⱡ mitim.
44007030	“Wote, pana 40 omba puⱡnga, Moses ni, Sainai komnga ei nga, wur kui waka ila moⱡpa kundrum ei, nde kat ndip nomba pitim kona ila, Got nga anggelo ti moⱡnga kundrum.
44007031	-
44007032	Uⱡ itim ni, Moses kandpa min ngᵾn mundpa kᵾn, kandᵾp kai itimp nimba, nondpa purum. Ei kᵾn, Got nga ik ei, mel nitim, ‘Na nim nga anda kouwᵾ Eiparam, Aisak na, Jekop unt morung kᵾⱡ nga Got ei,’ nitim. I nilinga, Moses nga kᵾmp ki nimbᵾ, pur pur roⱡnga, kona ei kanᵾmba ei nga mundmong itim.
44007033	Wote Got ndi, Moses kundpa, nimba mel, ‘Nim nga kᵾmp rᵾk mel kᵾⱡ potkᵾn mundi! Nim int, anggilkᵾn morun kona ei, mᵾi wingti ila morun.
44007034	Na kant ei, Isip kona ila, na nga wamp mormin mbᵾ, mindil minal nok mormin. Wamp kᵾⱡ nga ka enmin ei pilip kᵾn, na mana omp, wamp kᵾⱡ nga mbun ila etᵾp timp ont. Akup nim wana! Na ndi, nim Isip kona ila, tip mundamba pᵾn!’ nitim.
44007035	“Moses ni, wu ei, Isrel wamp mbᵾ ndi, tᵾk pei mondᵾk nᵾk mel, ‘Nim nam ndi, nuim molkᵾn, tᵾn wamp mbᵾ kundi nᵾkᵾndi?’ nᵾtᵾng. Got ndi, Moses ni, tᵾp wu nuim mondpa, elim nga wamp mbᵾ, kan tinga ndupa tangga nitim. Got nga Anggelo unt kona kui waka ila ndip mel noⱡnga, kᵾndrᵾm ni ndi, Moses ni, tᵾpa rapundᵾⱡnga uⱡ mbᵾ itim.
44007036	Moses ndi, Isrel wamp nimbᵾ, Isip kona ei, wak ropa, mepa ekit urum ei kep, wote Num Kuta Kunt ei, puⱡa rok, noi orunga ekit purung ei kep, wote kona kui waka ila uⱡ rᵾpᵾndi ou ndupa, wengᵾndupa etpa, mepa puⱡnga, pana 40 omba purum.
44007037	Moses ndi, Isrel wamp nimbᵾ, kundpa nimba mel, ‘Got ndi painui wu na, mel ti enim nga ruk ting ila, kandpa tᵾpa ngumba.
44007038	Moses ni, unt Isrel wamp mbᵾ kᵾn, kona kui waka ila rᵾp rok purung. Wote wu ei ndi ku, tᵾn nga anda kouwᵾ mbᵾ kᵾn, kunda rᵾp rok purung. Wote, Sainai komnga ila, Got nga Anggelo ei kᵾn, ik ranggᵾⱡnga, Got ndi, elim nga kont mba mul uⱡ ei nga ik ei, tᵾn kundpa nangga nimba, Moses ni ngurum.
44007039	Wote, tᵾn nga anda kouwᵾmᵾn nimbᵾ ndi, Moses nga nitim ik ni, teng ndui nandrᵾng. Moses ni, rok pint panda etᵾk, Isip kona ila aldpa kelik, int mbin nᵾk, numan ila pᵾtᵾng.
44007040	Pilik kᵾn, Eron ni kundᵾk, nᵾk mel, ‘Tᵾn nga got mat mim itana! Got mbᵾ ndi, tᵾn rᵾp etᵾk mek peing,’ nᵾtᵾng. ‘Moses ni, wu tᵾn Isip kona ila mepa ekit urum wu ni, nant ila pum nda, tᵾn pili napᵾnmᵾn,’ nᵾtᵾng.
44007041	Ei kᵾn ku, kng kau pela mel ti, mim etᵾk mondᵾk, numan minal nguk, kng rung mat kalk tindiⱡim mundᵾk ngᵾk mel ni kᵾn, atinga rorung.
44007042	-
44007043	I etᵾng ni nga, wote Got ndi, wamp nimbᵾ, tᵾpa mbuⱡ nguⱡnga, oⱡa muⱡ ila mipil na, mel mbᵾ nga atinga rundeing nimba wak rurum. Uⱡ ei, ya unt painui wu morung nimbᵾ mbᵾ ndi, mon rok pendᵾtᵾng ni mel, kupa itim, ‘Enim Isrel wamp mbᵾ ye! Enim unt pana 40 kona kui waka ila na kᵾn, kng rung mel mbᵾ kalk tindiⱡim mundᵾk etᵾng ni, na kᵾn iti natᵾtᵾng mon! Enim ik kol got Molek nga muⱡ manga kᵾⱡ mek, omba enim nga got Repan ei nga mipil ei, enim nga got ei nᵾk, mim etᵾng mel ei mek purung. Ei nga, na ndi, enim akup Bapilon kona ei nga mbuldung orunga tᵾp mundamba, kongun kindmant wamp ralk muⱡing,’ nᵾtᵾng.
44007044	“Tᵾn nga anda kouwᵾmᵾn mbᵾ, kona kui waka ila morung ei kᵾn, Got nga muⱡ manga kᵾⱡ, Got ndi, Moses kundpa nimba, ora ndurum ni mel ku, tou ila mim etᵾng.
44007045	Ui mat omba puⱡnga, tᵾn nga anda kouwᵾmᵾn mbᵾ, Got nga atinga muⱡ manga ei, en enim nga tipamᵾl ndi, ngurung nimbᵾ mek, Josuwa kᵾn puk, Got ndi, wamp ropa mundrum mᵾi nimbila morung. Wote, mul manga kᵾⱡ kona ila angindᵾk mondᵾk moⱡᵾngina, wote Depit ni oⱡa urum.
44007046	Got ndi, Depit kᵾn numan minal ngumba memp pendilinga kᵾn, Depit ndi, Got waldpa wu Jekop nga Got ei nga manga wingti ronduⱡ ti rᵾkᵾndimp, nitim.
44007047	Wote, manga wingti ni rakᵾndimp nitim ni, wote Solomon ndi rukundrum.
44007048	Wote, Got Ama Oⱡa Nuim ei, wamp ndi, manga rakurmin ila muⱡi nambᵾrᵾm. Ik ei, painui wu Eimos ndi, pai nomba nimba mel,
44007049	“Nuim ndi, nimba mel, ‘Mul kona ei na nga rᵾpᵾndi pol ei nimba. Wote, mᵾi kona ei na nga kᵾmp raⱡ tetᵾm kona ei nᵾtᵾm. Enim ndi, na nga namba manga ti rᵾkᵾndangina, na muⱡ tᵾp muⱡimp nda?’ nᵾtᵾm.
44007050	‘Mel mbᵾ pora, na nga ki raⱡ ndi, mim iti nᵾtᵾt ei?’” nᵾtᵾm.
44007051	“Enim ik tᵾk roi nduk, Got nga ik ei, kum ti natᵾk etmin wamp mbᵾ ye! Unt enim nga anda kouwᵾ mbᵾ mel ku ralk, Muⱡnga Wingti ei nga ik ei, kum ti natᵾtmᵾn.
44007052	Unt painui wu ti tenda na ti, enim nga anda kouwᵾ mbᵾ ndi, mbun mat tᵾk ngui nganggᵾrᵾng ei? Ei mon! Enim nga anda kouwᵾ mbᵾ ndi, wu kun kai ei omba, ei nga pai nok nᵾtᵾng wu mbᵾ, rok kondrung ku. Wote, akup enim ndi, wu kun kai ei urum ei kᵾn, ruk molk, wote rok kondrung.
44007053	Enim ndi, Got nga mi ik ronduⱡ kᵾⱡ anggelo kᵾⱡ ndi, ambulk nguⱡina tᵾtᵾng. Ei kᵾn, enim ndi, ik kᵾⱡ pep rui narᵾrmᵾn ku,” nitim.
44007054	Wote, Stipen nga nitim ik nimbᵾ, rᵾp wu mbᵾ ndi, ik ei pilik, ama popᵾⱡ ndi kolk, gu mbᵾ konggilingina puk rurum.
44007055	Wote, Muⱡnga Wingti ei ndi, Stipen kᵾn peka rurum ila, Stipen muⱡ kona tᵾpa oⱡa ndupa, Muⱡᵾl Wu Kupa kᵾndrᵾm mel, Got nga rᵾⱡang kai ila, Jisas ni, Got nga ki mbo orunga anggilpa murum.
44007056	Wote Stipen ndi, wu nimbᵾ, kundpa nimba mel, “Kᵾnᵾiya! Na muⱡ kona ei, kumba tᵾpa telinga kant ei, Got nga ki mbo orunga anggilpa morum kant!” nitim.
44007057	-
44007058	Wu nimbᵾ pora, ronduⱡ ke nᵾk, en enim nga kum nombuⱡa mbᵾ rou rok, tᵾkrᵾk ok, Stipen ni imp molk kona nila rok, tᵾk pena nduk, ku ndi rorung. Stipen rorung kandrung wu nimbᵾ ndi, en enim nga wal pᵾki pakrung mbᵾ, kang wu Sol ni ti, murum nila potᵾk tetᵾng.
44007059	Wu ni kᵾⱡ ndi, Stipen ku ndi roⱡina mel, Stipen ndi, atinga ropa nimba mel, “Nuim Jisas ye! Na nga Muⱡnga ei, nim ndi oⱡa tiyo!” nitim.
44007060	Wote Stipen ndi, mura ropa mondpa, atinga ronduⱡ ropa nimba mel, “Nuim ye! Wu kᵾⱡ nga uⱡ kit enmin ei, wak rundi!” nimba kᵾn kurum.
44008001	Stipen rok kondrung uⱡ ei, Sol ndi, kapⱡa nimba pitim. Ui ei kᵾn, Jerusalem kona ila Got nga rapa tenda wamp mbᵾ kᵾn, uⱡ mbun mindil pi mat, ekit urum. Nuim ei, mondᵾk pᵾtᵾng wamp nimbᵾ, nung nᵾk, kona elpa elpa Juriya kun, Sameriya kᵾn, titim kona nimbila purung. Jisas nga nombuⱡa rᵾng wu ni kᵾⱡ mint, Jerusa-lem kona ila int morung.
44008002	Got tᵾk ou ndurmᵾn wamp mat ndi, Stipen kurum ei nga koⱡa manga molk, wote on ni, mek puk angᵾndᵾtᵾng.
44008003	Ni kᵾn, Sol ni, wu ei ndi, Got nga rapa tenda wamp mbᵾ, ropa etpa kit mundimp nimba, manga elpa elpa mbila mba, mondpa pili wu amp mbᵾ pora, imp moⱡpa, tᵾpa pena ndupa, kan manga ila mundrum.
44008004	Mondpa pili wamp nimbᵾ, nung nᵾk kona mbila elpa elpa purung. Puk kᵾn, Got nga Rᵾnang Ik kai ei, nᵾk mek ekit purung.
44008005	Wote, Pilip ni, wu ei ndi, Sameriya orunga mba kona peng tila, Jisas nga Rᵾnang Ik Kai ei, wamp mbᵾ pileing nimba mbo rundrum.
44008006	Kona ila wamp minal ndi, Pilip nga uⱡ rᵾpndi, Nuim ei nga ronduⱡ ila itim kandᵾk, ik nitim nimbᵾ pilik, kum tek kai mondᵾk morung.
44008007	Wote, Pilip ndi nilinga, wamp mat, kur kit rukᵾr murum nimbᵾ, ke nᵾk wamp nimbᵾ, wak rok ok, ekit purung. Omba ui ei kᵾn ku, wamp elkᵾna rambuⱡpa, etpa kit murum nimbᵾ nilinga, omba kun purum.
44008008	Uⱡ ei elinga kᵾn, kona peng ila nga wamp mbᵾ ndi, numan mam ti ngorung.
44008009	Sameriya kona peng ila ku, wu ti murum ei, mbi tek, Saimon nᵾtᵾng. Wu ei ndi, kum kundrum uⱡ mbᵾ ndi, wamp mbᵾ kandᵾk min ngᵾn mundᵾk elingina, elim wu nuim ti mor, nitim.
44008010	Wote, kona ila wamp ou kel, nuim kurpa nimbᵾ ndi, wu Saimon nga uⱡ itim mbᵾ kandᵾk pilik, tᵾk nᵾk mel, “Wu ei, Got nga ronduⱡ ti mbi tek, ‘Ronduⱡ Ou Ti,’ nᵾtmᵾn ni tepa morum,” nᵾtᵾng.
44008011	Saimon nga kum kundrum uⱡ elpa elpa mbᵾ elinga, ui ruⱡ etpa omba purum. Uⱡ mbᵾ, wamp mbᵾ ndi kandᵾk, min ngᵾn mondᵾk, ik kum tek morung.
44008012	Wote, wu Pilip ndi, Got nga wamp tᵾpa mumuk rui uⱡ ei kᵾn, wote Jisas nga mbi ei kᵾn, Rᵾnang Ik Kai ei, kundpa nitim ni kᵾn, wu amp raⱡ ik ei pilik tᵾk, wote nu tᵾtᵾng.
44008013	Wote Saimon elim, Pilip nga ik nitim nimbᵾ pilpa tᵾpa, Got kᵾn mondpa pitim. Wote nu tᵾpa kᵾn, Pilip kᵾn moⱡpa, uⱡ rᵾpndi mat, Nuim ei nga ronduⱡ ila, itim nimbᵾ kandpa, min ngᵾn mundrum.
44008014	Jisas nga nombuⱡa rung wu nimbᵾ ndi, Jerusalem kona ila molk pᵾtᵾng mel, Sameriya wamp nimbᵾ, Got nga ik ei, pilik tᵾng nᵾtᵾng. Ni kᵾn, Pita kᵾn Jon raⱡ kona ila nga pᵾl nᵾk tᵾk mundrung.
44008015	Wote, wu raⱡ ndi, Sameriya kona ila pukᵾⱡ kᵾn, mondpa pili wamp nimbᵾ, Muⱡnga Wingti ei, teing nᵾkᵾⱡ, Nuim ei kᵾn, atinga rorᵾnggil.
44008016	I etᵾnggil, ei nambuⱡ emel, wamp mbᵾ, Jisas nga mbi ila mint, nu tᵾk kᵾn, wote Muⱡnga Wingti ti natᵾtᵾng.
44008017	Wote ni kᵾn, Pita kᵾn Jon raⱡ ndi, mondpa pili wamp mbᵾ nga peng ila ambuⱡunggila, Muⱡnga Wingti oⱡnga tᵾtᵾng.
44008018	-
44008019	Saimon ndi, moⱡpa kᵾndrᵾm mel, mondpa pili wamp nimbᵾ nga peng ila ambuⱡunggila, Muⱡnga Wingti tᵾtᵾng uⱡ ni kandpa, Pita kᵾn Jon raⱡ nga ronduⱡ ei, elim ngᵾnggil nimba, ku moni mat nguimp nimba pilpa, waldpa nimba mel, “Enmbil uⱡ mbᵾ nga ronduⱡ ei, na nganggila kᵾn, wote na ndi, i ku etᵾp, wamp mat nga peng mbila ᵾmbuⱡamba, Muⱡnga Wingti teing ku,” nitim.
44008020	Wote Pita ndi, Saimon kᵾn, ik punt ropa, nimba mel, “Nim kᵾn nim nga ku moni ei kᵾn, ndip kona ila pinggil. Nambuⱡ emel, nim pᵾn ei, Got nga memp kai ei, nim nga ku moni ei ndi, kapⱡa rop rui nᵾrᵾn mon!
44008021	Tᵾn Got nga kongun enmin ila, nim ruk ila muⱡᵾn mel kapⱡa mon. Ei nambuⱡ emel, nim nga mundmong rukᵾr orunga, Got nga numan pᵾtᵾm ei mel pi napᵾtᵾm mon.
44008022	Ei nga, nim numan ropul rokᵾn, uⱡ kit ei, wak rokᵾn, Nuim ei kᵾn, atinga rana, nim nga numan kit pᵾn ei, wak rondᵾmba.
44008023	Ei nambuⱡ emel, na ndi, nim kant ei, nim nga numan ei, kng yuwi na ni mel, uⱡ kit mbᵾ ndi, ambuⱡpa kum ropa petᵾm ei ka!” nitim.
44008024	Wote Saimon ndi, Pita kᵾn, Jon raⱡ kundpa, nimba mel, “Wu raⱡ ye! Na nga nᵾkᵾⱡ, Nuim ei kᵾn atinga ranggila, Nuim ei ndi, na kont kuⱡpa, na nga uⱡ ninimbil mbᵾ, na kᵾn pi nᵾpangga,” nitim.
44008025	Pita kᵾn Jon raⱡ ndi, Nuim ei nga ik puⱡ mbᵾ, wamp mbᵾ kᵾn nᵾkᵾⱡ pendkᵾⱡ, wote Jerusalem kona ila, int purᵾnggil. Pukᵾⱡ kᵾn, Sameriya kona kel kel tᵾtᵾm mbila, wamp ou ndupa, Nuim ei nga Rᵾnang Ik Kai mbᵾ, nᵾkᵾⱡ ngorunggil.
44008026	Ni kᵾn, Nuim nga anggelo ti ndi, Pilip kundpa, nimba mel, “ Nim tᵾkᵾn kona etkᵾn pukᵾn, nombuⱡa mam ti, Jerusalem kona ou ila tepa mba, Gasa kona purum ila pi!” nitim.
44008027	-
44008028	Ei kᵾn, Pilip tᵾpa kun etpa mba, nombuⱡa ila, Itiyopiya kona wu ti kandrum. Wu ei, wu oⱡa orunga ei, Itiyopiya kona amp Kuin ei nga ku moni rᵾp inditim. Wu ei, Jerusalem kona ou ila mba, Got nga mbi paka rondpa pendpa, wote mang kona mbi nimba, elim nga kar mel kng os ndi, kondpa tᵾtᵾm mel ila urum. Ni kᵾn, elim oⱡa moⱡpa, pai nui wu Aiseiya nga mon rurum ik ni, kᵾmp ropa purum.
44008029	Wote ila nga, Muⱡnga Wingti ndi, Pilip kundpa, nimba mel, “Nim kar mel punum mel kᵾⱡ ila, nondpa pi,” nitim.
44008030	Pilip nondpa mba, kum tᵾpa pim mel, wu ni, painui wu Aiseiya nga mon rurum ik ni, kᵾmp ropa purum. Pilip ndi, wu ni waldpa, nimba mel, “Nim ik mong kᵾmp ron kᵾⱡ, pilkᵾn kun en ei?” nitim.
44008031	Wu ei ndi, nimba mel, “Na pilip kun itimp mel nant? Wamp ti ndi, na ik puⱡ kᵾⱡ, ropul ropa nimba ngum ndam, pilimp ei ka!” nitim. Wote, Pilip wu ni ndi, oⱡa tᵾpa mepa purum.
44008032	-
44008033	Ik mong, Itiyopiya wu ei, kᵾmp rurum ei mel, “Wu ei kng sipsip na ti, rok kunding pilik mek purmun ni mel kapⱡa. Wote, kng sipsip waⱡ na ti, elim nga ndi mbᵾ, purⱡina rowa ndupa, uⱡ ti iti natᵾpa, raka nimba morum. Ei mel ku, wu ei ik ti ni nᵾndᵾtᵾm. Elim tᵾk mana nduk, kot itim ik mbᵾ, kapⱡa mon nᵾtᵾng. Wamp ti ndi, kapⱡa wu ei nga wamp rᵾⱡaip mbᵾ, pilik mbi ndui nᵾnding. Ei nambuⱡ emel, wu ei nga mᵾi kona ila moⱡpa, urum ui ei pora nitim,” nitim.
44008034	Wote, ku moni rup etᵾm wu ni ndi, wu Pilip waldpa, nimba mel, “Painui wu ei ndi, nam kundpa nᵾnᵾm? Elim nga, muna wamp elpa ti nga pilpa nitim nda? Na kundkᵾn nin ka!” nitim.
44008035	Wu Pilip ik puⱡ mondpa nitim ei, wu ni nga ik mong kᵾmp rurum nila nimba mba, wote Jisas nga rᵾnang ik kai mbᵾ kundpa nitim.
44008036	Ei mel nᵾkᵾⱡ, nombuⱡa mam ila okᵾⱡ, wote nu ti omp purum nila ruk oⱡunggila, wu ni ndi, Pilip waldpa, nimba mel, “Ya ei nu ei ka! Namba mel ti ndi, na imp moⱡangga, nu ti nᵾtimp nda?” nitim. [
44008037	Wu Pilip ndi, wu ni i kundpa, nimba mel, “Nim nga numan orunga mondkᵾn pin ndam, kapⱡa nu tᵾn!” nitim. Wote elim ndi, punt ropa, nimba mel, “Na kupa pᵾnt, Jisas Kraist ei, Got nga kangᵾm ei,” nitim.]
44008038	Wote, Itiyopiya wu ni ndi, kar mel purᵾnggil mel, ni kᵾⱡ ambuⱡnga, wu raⱡ mana okᵾⱡ, nu ila mana pukᵾⱡ, Pilip ndi, wu ni, nu tinditim.
44008039	Wote, wu ni raⱡ, nu ila ekit oⱡunggila, Nuim ei nga Muⱡnga Wingti ei ndi, Pilip ni, kiyang nimba tᵾpa, mepa purum. Wu ni, Pilip kᵾni nakᵾndrᵾm ei nga, nimba pi nᵾpᵾtᵾm. Elim numan kai pilpa, mang kona purum.
44008040	Wu Pilip elim kandrum ei, elim ni, Asotas ni, kona ila murum mel itim. Kona ila moⱡpa, mbi nimba mba mel, nombuⱡa ruk ting kona peng kel kel titim mbila, Jisas nga Rᵾnang Ik Kai mbᵾ, wamp mbᵾ kᵾn, nimba ngumba mint mba, Sesariya ekit purum.
44009001	-
44009002	Wote, ruk ui nimbila ku, Sol ndi, Nuim ei nga kitip kᵾni wamp mbᵾ, rop kondᵾp mint, wang nduimp nimba pilpa omba, wu pris mbᵾ nga wu kuimbal ei, murum kona ila mba, elim waldpa, mon ti ropa, Damaskas kona ila atinga manga mbila pora ndangga, kona mbila wamp mat kᵾnamba, Jisas nga ik nᵾtᵾm ei mel, pep rong ndam, wamp mbᵾ imp moⱡᵾp, tᵾp mep, Jerusalem yant uimp nitim.
44009003	Ei mel nimba, Damaskas ni kona ila, nondpa puⱡnga, ama tᵾngᵾnda mint, Sol urum kona ila, rᵾⱡang mam ti, muⱡ kona ila ropa mana urum.
44009004	Rᵾⱡang ei ndi, Sol ropa monduⱡnga mba, mᵾi ila pepa pitim mel, ik ti ndi, elim mbi tepa, nimba mel, “Sol, Sol! Nambuⱡ emel, na rok kongundᵾn?” nitim.
44009005	Sol ndi, punt ropa nimba mel, “Nuim ei nim nam?” nitim. Wote, ik urum ei ndi, punt ropa nimba mel, “Na Jisas nim ndi, rok kongundun wu ei ka!
44009006	Ei nga, nim oⱡa molkᵾn, Damaskas kona peng ila rukᵾr pi! Kona ila, nim namba uⱡ itin mbᵾ mel, kundᵾk ning,” nitim.
44009007	Sol kᵾn rup rok purung wu nimbᵾ, ik ti ni nandᵾk morung ik ei pᵾtᵾng. Ei wote, wamp ti, kᵾni nakᵾndrᵾng.
44009008	Wote, Sol oⱡa moⱡpa, mong raⱡ ndi, kona kᵾnimp nimba itim ni, kapⱡa iti nᵾtᵾtᵾm. I elinga, ki ambulk mek, Damaskas kona ila purung.
44009009	Ui ei kᵾn, Sol nga mong raⱡ ropa tilinga, rᵾng nu raⱡ, nᵾi nandpa pelinga, rumbᵾⱡ raldika omba purum.
44009010	Got nga kitip kᵾni wu ti mbi tek, Ananaiyas nᵾtᵾng ni, Damaskas ni, kona ila murum. Wu ei ur kump etpa kᵾndrᵾm ei, Nuim ndi, elim kundpa nimba mel, “Ananaiyas!” nitim. Ik punt ropa nimba mel, “Nuim ye! Na ya mor ei ka!” nitim.
44009011	-
44009012	Wote, Nuim ei ndi, kundpa nimba mel, “Nim tᵾkᵾn kun etkᵾn met, Nombuⱡa Kun nᵾtmᵾn kona ila pukᵾn, wu Judas nga manga ila, Tarsas kona ila, wu ti mbi tek, Sol, nᵾtmᵾn wu ei, omba morum nᵾkᵾn waldᵾkᵾn pili! Wu ei atinga ropa morum. Wu ei, ur kump etpa kanum ei, Ananaiyas ni wu ti, mukᵾr omba, elim nga mong ei, piral nangga nimba, ki raⱡ ndi, peng ila ambuⱡmba ei, unt ur kump etᵾp kanim,” nitim.
44009013	Ananaiyas ndi, punt ropa nimba mel, “Nuim ye! Wamp mbᵾ ndi, na kundᵾk wu ei ndi, nim nga mondpa pili wamp met, Jerusalem mormin mbᵾ, etpa kit mondrum nᵾtᵾng, pit.
44009014	Wote akup, wu pris kuimbal kᵾⱡ kᵾn, nimba kun mundpa tepa, ya Damaskas kona ila, nim nga mbi paka rondᵾrmin wamp mbᵾ, tᵾpa kan ngumba pilpa om,” nitim.
44009015	Wote, Nuim ei ndi, Ananaiyas kundpa, nimba mel, “Nim pa! Na ndi, wu ei to rop tint wu ei, na nga kongun wu moⱡmba. Wu ei ndi, na nga mbi ei, wamp rᵾⱡaip elpa na, wote wu king na, Israel wamp mbᵾ kᵾn, na nga mbi ei, tᵾpa pena ila pendpa nimba.
44009016	Wote, na nga mbi ila, mindil nomba mbᵾ, nanim ndi, tᵾp ora nduim,” nitim.
44009017	Wote Ananaiyas mba, manga ila murᵾk mba, elim nga ki raⱡ tᵾpa, Sol nga peng ila ambuⱡpa, Sol kundpa, nimba mel, “Ana Sol! Nuim Jisas ndi, elim nim ya uimp nᵾkᵾn urum ila, nim nombuⱡa paka ila kundrum. Wu Nuim ei ndi, na tᵾpa mundum. Wu ei ndi, nim aldpa mong raⱡ piral nangga, kᵾnᵾn nitim. Wote nim, Muⱡnga Wingti ei ndi, peka rangga nimba, na tᵾpa munduⱡnga ont,” nitim.
44009018	Ama tᵾngᵾnda mint, Sol nga mong raⱡ ila, oma kundun na ni mel mat, ndiⱡimp nimba, mana puⱡnga, wu ei nga mong raⱡ piral nilinga, kona mbᵾ aldpa kundrum. Wote oⱡa anggilinga, nu tinditim.
44009019	-
44009020	Wote, rᵾng nomba elinga, elim nga ronduⱡ ei, yant urum. Sol Ei Ndi, Nuim Ei Nga Ik Ei, Damaskas Wamp Mbᵾ, Nimba Ngurum Sol ndi, Damaskas kona ila, mondpa pili wamp mat kᵾn, rumbᵾⱡ mat moⱡpa kᵾn, atinga manga mbila mba, ik pᵾⱡ mat nimba, mot ndupa, Jisas ei, Got nga Kangᵾm ei nitim.
44009021	Ni kᵾn, ik pᵾtᵾng wamp mbᵾ ndi, min ngᵾn mondᵾk waldᵾk, nᵾk mel, “Jerusalem kona ila wu ei ndi, Jisas nga mbi paka rondᵾk etᵾng wamp mbᵾ, ropa kundpa itim wu waⱡᵾm ei, nᵾmp kanmin ei, muna mon? Wote akup, ya Damaskas kona ila wamp kan ngumba, mepa Pris kuimbal kᵾⱡ kᵾn, pi napᵾmba om nda?” nᵾtᵾng.
44009022	Wote, Sol nga ik ei, ama ronduⱡ puⱡnga, Jisas ei, wu Got ngurum wu Kraist nitim. Ei nga, Jura wamp Damaskas moⱡung mbᵾ ndi, Sol nga ik ei, punt rok ning mel iti nᵾtᵾtᵾm.
44009023	Wote, rumbᵾⱡ mat ou ndupa omba puⱡnga kᵾn, Jura wu nimbᵾ, ik nᵾk pendᵾk, nombuⱡa mam ti kandᵾk tᵾk, Sol rop kundmin nᵾtᵾng.
44009024	Wote, Sol wu kᵾⱡ nga ik nᵾk pendᵾtᵾng ei pitim. Rumbuldi rᵾnggilmᵾ mbᵾ, Sol rop kundmin nᵾk, kona ou ei nga, keta puⱡ puⱡ ila nokᵾndrᵾng.
44009025	Wote, i elingina rumbᵾⱡ tila, Sol nga ik pep rorung wu nimbᵾ ndi, Sol ku paⱡa etᵾng nila, kelwa wal kat ila, Sol rukᵾr mba moⱡnga, kan kulk, kan punt raⱡ ambulk molk, raka raka nᵾk, wak rok paⱡa ekit orunga mundrung.
44009026	Wote, Sol Jerusalem kona ila mba, kitip kᵾni wamp mbᵾ kᵾn, kup itimp nimba pitim ni, wote wamp nimbᵾ, Sol nga mundmong etᵾk, wu ei, nuim ei nga kitip kᵾni wu kupa ti, nᵾk pili napᵾtᵾng.
44009027	Wote i elinga, Barnapas omba, Sol tᵾpa rapundpa mepa mba, Jisas nga nombuⱡa rung wu kᵾⱡ kᵾn purum. Mba Sol, nuim ei nombuⱡa mam ila, Nuim ei kandpa, ik ranggᵾpa itim ni mel, ik timan mbᵾ ropa, nombuⱡa rᵾng wu kᵾⱡ ngurum. Wote Sol, Damaskas kona ila, Nuim ei nga ik ei ronduⱡ mondpa nimba itim uⱡ mbᵾ, Barnapas ndi, timan rurum ku.
44009028	-
44009030	I etpa nilinga, Sol ni, rukᵾr tilingina, Jerusa-lem tetᵾm kona mbila pora mba, Nuim ei nga mbi ila, ik puⱡ mbᵾ ronduⱡ mundpa, mbo inditim. Sol ik ronduⱡ mundpa, nimba mba kᵾn, Grik ik nᵾtmᵾn Jura wamp mbᵾ kᵾn, ik mel itim ila, wamp mbᵾ ndi, rok kunding pilik etᵾng. Ni kᵾn, mondpa pili wamp mbᵾ, etᵾk tᵾk mendᵾk kᵾn, wote Sol ni, Sesariya kona ila mek puk, Tarsus kona ila, tᵾk munduⱡina purum.
44009031	Ei kᵾn, Juriya, Galilee, Sameriya mbi paka rormin kona nimbᵾ pora, moⱡpa kundi ui kai ti kandᵾk tᵾtᵾng. Ni kᵾn, kona ila wamp mbᵾ, Muⱡnga Wingti ndi, etpa ronduⱡ munduⱡnga, Nuim ei nga mundmong etᵾk, mana orunga moⱡᵾngina, wamp puⱡi ruk ok, mbi paka rorung.
44009032	Pita ik mbo endpa, kona mbila pora ᵾndrᵾm. Tᵾnggᵾt kᵾn, Got nga wamp met Lira morung kᵾⱡ kanᵾmba purum.
44009033	Kona ila mba kᵾn, Einiyas ni, wu ti kᵾndrᵾm. Wu ei nga kᵾng mbᵾ, moiya rurum ila, rupⱡaima ila mint pelinga, pana 8 omba purum.
44009034	Wote Pita ndi, wu ei kundpa, nimba mel, “Einiyas, Jisas Kraist ndi, nim aldpa etpa kai mondnum. Oⱡa molkᵾn, nim nga rupⱡaima kᵾⱡ tᵾkᵾn kun iti!” nitim. Tᵾngᵾnda mint, Einiyas oⱡa murum.
44009035	Wote Lira, Saron kona raⱡ ila, pᵾtmᵾn wamp mbᵾ, wu ei kandᵾk kᵾn, numan ropᵾl rok, Nuim ei kᵾn, rukᵾr purung.
44009036	Wote Jopa ni, kona ila mondpa pili amp ti, mbi tek, Tabita, nᵾtᵾng ei murum. (Wote, Grik ik ila, mbi tek, Dokas, nᵾtᵾng). Amp ei, uⱡ kai mbᵾ rᵾk rᵾk etpa, wamp kurpa mbᵾ, tᵾpa rapundpa itim.
44009037	-
44009040	Ui ei kᵾn, amp ni kui kandpa, tᵾpa kurum. On ei, nu tendᵾk mek, manga kᵾkaⱡ oⱡa orunga, tila tetᵾng. Jopa ni kona ei, Lira kᵾn, nondpa mel titim. Wote, Jopa mondpa pili wamp kᵾⱡ, Pita omba, Lira ni kona ila murum ei, pilik kᵾn, wu raⱡ tᵾk nombuⱡa rung mundᵾk ei mel waldᵾk, nᵾk mel, “Pᵾt pᵾt, ama akilma, ya tᵾn mormin ila ui!” nᵾtᵾng. Pita nombuⱡa rung ik ei, pilpa tᵾpa kᵾn, elim tᵾpa kun etpa, wu raⱡ kᵾn purum. Pita kona ila mba, ruk puⱡnga, tᵾk mek manga kᵾkaⱡ oⱡa orunga ila purung. Ei kᵾn, amp wiya ou ndupa, Pita murum nila molk, pok etᵾk, ka etᵾk mel, amp Dokas kont moⱡpa kᵾn, wal pᵾki ou kel mim itim nimbᵾ, Pita tᵾk ora nduk etᵾng. Wamp nimbᵾ, Pita ndi, tᵾpa pena ndupa, elim mura koptᵾm ropa mondpa, atinga rurum. Wote, tᵾpa ropᵾl ropa, amp on ei, kundpa nimba mel, “Tapita, nim oⱡa moⱡa!” nitim. I nilinga, amp ni, mong raⱡ makilpa, wote Pita kandpa kᵾn, amp ei oⱡa murum.
44009041	-
44009043	Pita ndi, amp ei, ki ambuⱡpa tᵾpa, oⱡa mundrum. Wote amp ni, etpa kont mondpa kᵾn, mondpa pili wamp na, amp wiya na nimbᵾ, wi ropa rukᵾr tᵾpa, etpa kont titim amp ni, en enim ngurum. Uⱡ itim ni nga, timan ik ei, Jopa kona ila tepa ndaip nitim ila, wamp mbᵾ pora, Nuim ei kᵾn, mondᵾk pᵾtᵾng. Jopa kona ila, Pita ni, Saimon, nᵾtmᵾn wu ti, kng kau kᵾng mim etᵾm wu ni kᵾn, pepa moⱡnga, rumbᵾⱡ ou ndupa omba purum.
44010001	Sesariya kona ila wu Koniliyas ni, wu ti murum. Wu ei, Rom Gapman ei nga el wu mormin mbᵾ nga wu rᵾⱡaip kat mbi tek, “Itali Rᵾⱡaip” nᵾtmᵾn kᵾⱡ nokundrum.
44010002	Wu ei kᵾn, wote elim nga wamp mbo kᵾⱡ pora, Got nga mundmong endᵾk, Got nga mbi paka rondᵾk etmin. Jura wamp kurpa mbᵾ, rᵾk rᵾk tᵾpa rapundpa, Got kᵾn rᵾk rᵾk atinga ropa itim.
44010003	Ui ti kun, kona ant ei 3 kilok epindama elinga, ur kump mel etpa kᵾndrᵾm mel, Got nga anggelo ti ndi omba, nimba mel, “Koniliyas!” nitim.
44010004	Wote mundmong etpa, anggelo ni, nem nem kandpa, nimba mel, “Nuim ye! Namba uⱡ em?” Anggelo ndi, punt ropa, nimba mel, “Nim nga atinga rorᵾn, wote tᵾpa rᵾpndi kongun kai etᵾn uⱡ nimbᵾ, Got ndi, numan ngumba, pilpa kai pilpa morum.
44010005	Akup ant ila, met Jopa kona ila, wu Saimon Pita ni, ei morum kona ila, wu mat tᵾkᵾn mundana, kurᵾk pinggil.
44010006	Wu ei, wu Saimon ni ti, kng kau kᵾng mbᵾ nga kongun etᵾm wu ei nga manga ei, num ᵾldᵾ ila anggᵾtᵾm kona ila mba morum,” nitim.
44010007	-
44010008	Wote Anggelo ni, kelpa puⱡnga kᵾn, Koniliyas ndi, elim nga kongun wu ralt kᵾn, el wu ti, Got kᵾn mondpa pili wu ti kᵾn, wi ropa rukᵾr tᵾpa mondpa, elim kᵾn anggelo ei ndi, ik nitim nimbᵾ mel, timan ropa ngumba, wote wu Koniliyas ndi, wu kᵾⱡ, Jopa kona ila, tᵾpa mundrum.
44010009	Puk kᵾn, nombuⱡa ruk ting ila ting manga petᵾng. Pek kona ranggᵾⱡnga, Jopa kona peng ila, ekit purung. Purung ui ni kᵾn, rᵾnggilmᵾ Pita ni, manga im ila, oⱡa mba atinga rurum.
44010010	-
44010011	Wote, Pita kump kun kuⱡpa, rᵾng mat namp nimba pitim ni, rᵾng mbᵾ kokila kaⱡina mel, Pita ndi, ur kᵾmp mel etpa kᵾndrᵾm. Ni kᵾn, muⱡ kona kumba tilinga, muⱡ mbal para na, ni mel ti, muⱡ punt tᵾmbᵾkak kᵾⱡ ila ambuⱡpa, ya mᵾi ila mana ndurum.
44010012	Muⱡ ei nga rukᵾr orunga, kundrum ei, kimbuⱡa na, kng, kui kᵾi na, mel rakra mbᵾ pitim.
44010013	Ik ti ndi omba, Pita kundpa nimba mel, “Pita nim oⱡa molkᵾn, mel kᵾⱡ rok koikᵾn nun ka!” nitim.
44010014	Wote Pita ndi, nimba mel, “Nuim ye! Na ndi, ei mel kapⱡa iti nᵾtimp. Ei nambuⱡ emel, na ndi, mel ⱡar mul mbᵾ kᵾn, wote mel eng nui nᵾni mbᵾ, na nui nandᵾr, mon!” nitim.
44010015	Ik nitim ni ndi, aldpa Pita kundpa, nimba mel, “Got ndi, mel ti kai nᵾtᵾm ei, nim ndi, kit ni nᵾni mon!” nitim.
44010016	Uⱡ ei mel etpa, raldika elinga kᵾn, wote muⱡ mbal mel ni, muⱡ kona ila oⱡa titim.
44010017	Pita ur kᵾmp mel elpa kᵾndrᵾm ni nga puⱡ ei, pilip mbi nduimp nimba murum. Ni kᵾn, Koniliyas ndi, wu tᵾpa mundrum ni kᵾⱡ, Saimon nga manga ei, kandᵾk tᵾk ok, paⱡa ekit orunga keta puⱡ puⱡ ila anggilik morung.
44010018	Kona ila molk, tᵾk rukᵾr nduk, wi rok waldᵾk, nᵾk mel, “Wu Saimon Pita, nᵾtmᵾn wu ei ila morum ei?” nᵾtᵾng.
44010019	-
44010020	Ni kᵾn, ur kᵾmp mel etpa kᵾndrᵾm uⱡ ni nga, Pita ndi, puⱡ ei, pilip mbi nduimp nimba moⱡnga, wote Muⱡnga Wingti ei ndi kundpa, nimba mel, “Nim pᵾn ye! Wu raldika kat nim kurᵾk onmᵾn. Ei nga, nim numan ou ndukᵾn, pili napᵾlkᵾn, tᵾkᵾrkᵾn mana pukᵾn, wu kᵾⱡ kᵾn rup rokᵾn pi! Wu kᵾⱡ, na ndi, tᵾp mundᵾⱡmba onmᵾn,” nitim.
44010021	Wote Pita ndi, mana mba, wu kᵾⱡ, kundpa nimba mel, “Na enim kurᵾnmin wu ei na! Enim nambuⱡ emel ong?” nitim.
44010022	Wu kᵾⱡ ndi, punt rok, nᵾk mel, “Tᵾn nga el wu kuimbal Koniliyas ndi, tᵾpa munduⱡnga onmᵾn. Wu ei, Got nga mundmong etpa, Got nga mbi paka rondpa, uⱡ kun kai mbᵾ etᵾm. Jura wamp mbᵾ ndi, wu ei, tᵾk ou nduk etmin. Wote, anggelo ti ndi omba, nim wu ei nga elim nga mang kona ila okᵾn, ik mat kundᵾk, nᵾn nitim ei nga onmᵾn,” nᵾtᵾng.
44010023	I nilingina kᵾn, Pita ndi, wu kᵾⱡ, rumbᵾⱡ ei kᵾn mukᵾr tᵾpa, elim nga manga ila ur pimᵾn, nitim. Utᵾma orunga, Pita tᵾpa kun etpa, wu kᵾⱡ kᵾn rᵾp ropa purum. Wote, Jopa kona ila mondpa pili wamp mat, kunda ku, rᵾp rok purung.
44010024	Wote, puk ting manga pek, utᵾma orunga, Sesariya kona ila ruk purung. Ei kᵾn, Koniliyas ndi, elim nga wamp mbo tenda na, manga keta kup wamp na mbᵾ, ruk tᵾpa, mou ropa, Pita nokundpa murum.
44010025	-
44010026	Pita manga nila mukᵾr mbi nimba elinga, Koniliyas ni, Pita kandpa tᵾpa, kump puⱡ ila mura koptᵾm ropa mondpa, mbi paka ruimp nimba elinga, wote Pita ndi, Koniliyas etpa, tᵾpa oⱡa mondpa, nimba mel, “Oⱡa anggila! Na nim mel ku, ei ka!” nitim.
44010027	Pita ndi, Koniliyas kᵾn ik nimba moⱡpa, manga nila murᵾk mba kᵾndrᵾm ei, wamp minal mou rok morung.
44010028	Wote wamp mbᵾ, kundpa nimba mel, “Enim pora, pilik ketmin ni, Jura wamp nga mi ik ei ndi, Jura wamp ti, wamp rᵾⱡaip elpa kᵾⱡ kᵾn nondpa, puk kup etᵾk, iting ei mon nimba petᵾm. Wote Got ndi, na uⱡ ti, ora ndupa, wamp mbᵾ nga, wamp ti, ⱡar morum ni nᵾni mon! Wote wamp ti, eng norum ni nᵾni, mon!
44010029	Ei nga, enim na rung mundung ei kᵾn, na enim nga ik ei, kum tep teng ndup unt. Akup na ndi, enim waldᵾp kᵾn, enim na nambuⱡ emel, rung mundung nda?” nitim.
44010030	-
44010031	Wote Koniliyas ndi, punt ropa, nimba mel, “Rumbᵾⱡ tᵾmbᵾkak omba puⱡnga kᵾn, epindama ant 3 kilok, na mang kona ila atinga rop moⱡmba, wu ti, muⱡ mbal kurmᵾⱡᵾ eng nui kat ti raⱡpa, na mur ila urum. Wote, wu ei ndi, na kundpa, nimba mel, ‘Koniliyas! Got ndi, nim nga atinga rokᵾn, wote wamp kurpa mbᵾ, tᵾkᵾn rapundkᵾn etᵾn uⱡ nimbᵾ, pilpa kandpa mbi ndurum.
44010032	Ei kᵾn, wamp mat tᵾk mundana, met Jopa kona ila wu Saimon ni ti, mbi tek, Pita nᵾtmin ei, petᵾm kona ila pangga! Wu Saimon ei, kng kau kᵾng mim etᵾm wu ei nga manga met, num ᵾldᵾ ila, manga tᵾma mba morum,’ nitim.
44010033	Ik ei pilip kᵾn, na nim wun nᵾmp rung mundunt ei kᵾn, nim teng ndukᵾn un ei, uⱡ kai ti in. Akup, tᵾn wamp pora, Got nga kuimp keta ila ombun nokundpᵾn mormun. Ei nga, Nuim ei ndi, nim namba ik mat mbo rondum mbᵾ, tᵾn kundkᵾn nana pilamin!” nitim.
44010034	Wote Pita ndi, ik puⱡ mondpa, nimba mel, “Na akup pilip mbi ndunt ei kupa, Got ndi, wamp mbᵾ pora, to tenda ila mint kᵾmp tᵾtᵾm.
44010035	Wote, wamp rᵾⱡaip elpa elpa nant mbᵾ nga wamp ti, elim Got nga mundmong etpa, uⱡ kun mbᵾ mint etpa moⱡum wamp ei, Got ndi, kandpa kapⱡa nimba pᵾtᵾm.
44010036	Enim pilik mormin ei, Got nga nombuⱡa rung ik ei, Isrel wamp kᵾⱡ kᵾn urum ni ka! Nombuⱡa rung ik ei ndi, Jisas Kraist kᵾn moⱡpa kundi uⱡ, rᵾnang ik kai kᵾⱡ, Got ndi, tᵾn kᵾn ngumba mundrum.
44010037	Enim Jon ndi, wamp nu tindi uⱡ ei nga puⱡ ei, nimba mel ngurum ei, pilik mormin. Ui ei kᵾn, Jisas nga rᵾnang ik ei, Galili na Jura kona mbila puⱡ mondᵾk nilingina, para purum.
44010038	Ik ei, Nasaret wu Jisas nga ik ei, Got ndi, wu ei to ropa tᵾpa, Muⱡnga Wingti ngumba ronduⱡ ngurum. Wote, Got wu ei kᵾn murum uⱡ ei ndi, kona elpa mbila mba, uⱡ kai mbᵾ etpa, Seitan ndi, tepa murum wamp mbᵾ etpa titim.
44010039	Wote tᵾn ndi, wu ei nga itim uⱡ mbᵾ nga Jura kona na, Jerusalem kona mbila kundpᵾn, nimbun pora ndurmᵾn. Wu ei, nde peta ila pendᵾk roⱡina, kurum.
44010040	Wote, rumbᵾⱡ raldika omba puⱡnga, Got ndi, Jisas ⱡoporpa tᵾpa, oⱡa monduⱡnga, omba pena ila pitim.
44010041	Got ndi, elim wamp mbᵾ pora, ora ndui nandrᵾm mon! Wote elim ndi, tᵾn to ropa tᵾpa, elim nga ik ei nᵾtmᵾn wamp mbᵾ, ora ndurum. Wote, elim on kona ila rut nimba murum. Ei kᵾn, tᵾn elim kᵾn rᵾng na, nu na mbᵾ nomp etmin.
44010042	Wote, Jisas elim ni, Got ndi, wamp kui kont mbᵾ, kᵾmp tᵾmba ei nga tᵾpa, kuimbal mundrum. Ei nga, tᵾn ndi, wamp mbᵾ, ik ei tᵾk pena ila pendᵾk, mbo indᵾi, nitim.
44010043	Painui wu mbᵾ ndi, unt wu ei nga nᵾndᵾk mel kᵾn, wamp nam ti ndi, Jisas nga mbi ei, mondpa pilim ndam, wu ei nga mbi ronduⱡ ila, elim nga uⱡ kit mbᵾ, pendpa kelmba,” nitim.
44010044	Pita ni, ik mbᵾ nimba moⱡnga, ik kum tek morung wamp nimbᵾ, Muⱡnga Wingti ei mana omba, wamp mbᵾ kᵾn murum.
44010045	Ei kᵾn, Jura mondpa pili wamp mat, Pita kᵾn Jopa kona ila kunda molk, orung ni kᵾⱡ, Got ndi Muⱡnga Wingti ei, wamp rᵾⱡaip elpa kᵾⱡ kᵾn, kun oi ndupa ngurum ni, Jura wamp kᵾⱡ, pilik min ngᵾn mundrung.
44010046	-
44010047	Ei nambuⱡ emel, wamp rᵾⱡaip elpa mbᵾ, ik nuim kan elpa elpa mbila, tek nᵾk, Got nga mbi paka rondrung. Ei nga, Pita ndi, nimba mel, “Wamp kᵾⱡ, akup Muⱡnga Wingti tᵾnmin ei, tᵾn kitip kᵾni wu kᵾⱡ titmin, ei mel ku tᵾnmᵾn. Ei kᵾn, wamp nam ti ndi, kapⱡa ya wamp kᵾⱡ, nu ti nᵾteing nᵾk, mi pinding?” nitim.
44010048	I nimba kᵾn, wamp mbᵾ kapⱡa, Jisas nga mbi ila nu teing nitim. Wote, wamp nimbᵾ ndi, Pita waldᵾk, en enim kᵾn muⱡangga, rumbᵾⱡ mat omba pangga nᵾtᵾng.
44011001	Nombuⱡa rung wu na, mondpa pili wamp Jura kona mbila pora petmin nimbᵾ ndi, wamp rᵾⱡaip elpa minal, Got nga ik ei, pilik tᵾnmin nᵾtᵾng ik timan ni, pilik kapⱡa endᵾtᵾng.
44011002	-
44011003	Ei kᵾn, Pita ndi, Jerusalem purum mel, Jura wu mat ndi, mondpa pili rᵾⱡaip elpa wamp mbᵾ nga kᵾng kuptᵾmin nᵾk pilik morung wu nimbᵾ ndi, Pita ik mura nguk nᵾk mel, “Nim wamp rᵾⱡaip elpa mbᵾ nga kᵾng kupti nᵾpti mbᵾ nga mang kona pukᵾn, rᵾng nokᵾn in ei ka!” nᵾtᵾng.
44011004	-
44011005	Ei kᵾn, Pita ndi, uⱡ puⱡ mondpa itim ni mel puⱡ mondpa, nimba mel, “Na Jopa kona peng ila atinga rop moⱡᵾp, ur kᵾmp mel kandᵾp kundᵾr ei, muⱡ kona kumba tilinga, muⱡ mbal na ni mel ti, muⱡ punt tᵾmbᵾkak ila moⱡpa, mana nduⱡnga omba, na mur ᵾldᵾ ila titim.
44011006	Muⱡ ei nga rukᵾr orunga kᵾndᵾr ei, kimbuⱡa na, kng na, kui kᵾi mel rakra mbᵾ, pitim.
44011007	Wote, ik ti ndi, nimba mel, ‘Pita, oⱡa molkᵾn, mel mbᵾ rokᵾn, nun ka!’ nitim.
44011008	Wote na ndi, punt rop, nᵾmp mel, ‘Nuim ei na ndi, uⱡ ei mel, kapⱡa iti nᵾtimp. Ei nambuⱡ emel, na nga keta ila mel ⱡar muⱡ na, kit mbᵾ, nui nandᵾr mon, ni ka!’ nit.
44011009	Wote, muⱡ kona ik pit ni ndi, wote na kundpa, nimba mel, ‘Got ndi, mel mbᵾ kai nᵾtᵾm mbᵾ, nim ndi, ⱡar morum ni nᵾni mon!’ nitim.
44011010	Uⱡ ei mel etpa raldika elinga, wote mel ni, muⱡ kona ila oⱡa titim.
44011011	Uⱡ ei, kandᵾp pora ndup moⱡmba, Sesariya kona ila wu raldika kat, na kᵾn tᵾk mundrung wu ni kᵾⱡ ok, na pep mur manga nila ruk orung.
44011012	Wote, Muⱡnga Wingti ei ndi, na kundpa, nimba mel, ‘Nim numan ou ndukᵾn, pili napilkᵾn, wu kᵾⱡ kᵾn pi!’ nitim. Ei pilip kᵾn, ya Jopa kona ila mondpa pili wu 6 ni kᵾⱡ kᵾn, Sesariya kona ila rᵾp ropᵾn, Koniliyas nga mang kona purmun.
44011013	Wote, puⱡmina, Koniliyas ndi, tᵾn kundpa, elim Anggelo ti ndi, na nga mang kona omba, na ku, ndpa nimba mel, ‘Wamp mat tᵾkᵾn nombuⱡa rung mundana, met Jopa kona peng ila wu ti, mbi tek, Saimon Pita nᵾtmin ei wangga ni!
44011014	Wu ei ndi, ik kai mat, nim kundpa nangga, ‘Nim kᵾn nim nga wamp mbo mbᵾ kᵾn pora, Got ndi, enim etpa peng kont tᵾmba!’ nitim.
44011015	Wote, na puⱡ mondᵾp, Koniliyas nga manga ila ik nilmba kᵾn, Muⱡnga Wingti ndi, wamp kᵾⱡ kᵾn mana urum. Ei kᵾn, tᵾn kitip kᵾni wu kᵾⱡ kᵾn, kuimp tepa urum uⱡ ni mel ku, akup wamp ni kᵾⱡ kun onum.
44011016	Wote, i elingina mel, Nuim ei nga ik ti nitim ei, tᵾp mendᵾp pit. Ei na nga numan ila omba rundrum ei ndi, nimba kᵾn, ‘Jon wamp nu tinditim ei, nu ila mint titim. Wote, enim Muⱡnga Wingti ila nu ting,’ nitim.
44011017	Akup pilip pora ndonmᵾn ei, tᵾn unt Nuim Jisas Kraist kᵾn mondᵾp puⱡmina, Got ndi, tᵾn elim nga mel ronduⱡ ei, wei gem ngurum. Ei wote, akup mbo wamp mbᵾ, mel tenda i ku tᵾnmᵾn. Ei kᵾn, na wu nam ei ndi, Got nga kongun ei mon nimp?” nitim.
44011018	Wote, wamp mbᵾ pora, Pita nga ik ei, pilik kᵾn, ik mura etᵾng nimbᵾ kelik, aldpa Got nga mbi paka ronduⱡ rok ei nᵾk mel, “Ei kᵾn, akup kanmin ei, wamp rᵾⱡaip elpa mbᵾ, Got ndi, etpa numan ropᵾl rondpa, etpa kont tᵾnᵾm.” nᵾtᵾng.
44011019	Unt Stipen ni, rok kondrung ni kᵾn, mbun mam ti oⱡnga kᵾn, mondpa pili wamp nimbᵾ, mbuⱡ mbaⱡ nᵾk, elpa elpa purung. Mondpa pili wamp nimbᵾ, puk kona elpa elpa, Ponisiya, Saipras kᵾn Andiyok ni, kona kᵾⱡ ila puk, Got nga rᵾnang ik kai ei, Jura wamp kᵾⱡ kᵾn, mendpᵾⱡ nᵾk ngurung.
44011020	Wote, mondpa pili wu mat, Saipras kᵾn Sairin ni kona raⱡ, ila nga wu mbo mat nga kat, Andiyok kona ila puk kᵾn, Grik wamp mbᵾ kᵾn, Nuim Jisas nga Rᵾnang ik kai mbᵾ, nᵾk ngurung.
44011021	Nuim ei nga ronduⱡ ei omba, wu kᵾⱡ kᵾn telinga, wamp puⱡi numan ropᵾl rok, Nuim ei kᵾn rukrᵾng orung.
44011022	Andiyok kona ila, uⱡ pitim mbᵾ nga timan ik ei, Jerusalem rapa tenda wamp mbᵾ kᵾn puⱡnga, Barnapas ni, tᵾk Andiyok kona ila mundrung.
44011023	Ruk mba kᵾndrᵾm ei, Got ndi, wamp mbᵾ, memp minal pinditim ei kandpa, numan ndi koⱡpa wamp mbᵾ, nimba ronduⱡ mundpa, Nuim ei, tᵾk enim nga mundmong ila mondᵾk, Nuim ei, rᵾk rᵾk ambulk gi nduk muⱡᵾi nitim.
44011024	Barnapas ni, wu kai ei nga, Muⱡnga Wingti ei ndi, peka ropa moⱡnga, mondpa pili ronduⱡ puⱡnga, wamp minal Nuim ei kᵾn rukrᵾng orung.
44011025	Wote Barnapas ni, Sol kurpa, Tarsus ni kona ila purum.
44011026	Barnapas ni, Sol kandpa tᵾpa kᵾn, mepa Andiyok urum. Wu raⱡ molkᵾⱡ, pana ti tᵾk mundkᵾⱡ, ropa tenda wamp mbᵾ, ik mbo endkᵾⱡ, wamp minal etᵾk rukrᵾng tᵾtᵾnggil. Andiyok kona ila kitip kᵾni wu nimbᵾ, mbi kont tek, “Kristen” nᵾtᵾng.
44011027	Ui ei kᵾn, painui wu mat, Jerusalem molk, Andiyok kona ila purung.
44011028	Wu kᵾⱡ nga ti, mbi tek, Akapas, nᵾtᵾng wu ni, Muⱡnga Wingti ei ndi, ronduⱡ nguⱡnga, oⱡa anggilpa, nimba mel, “Kump kun kan kit ti, ya Rom nga mᵾi kᵾmp mbila pora, nondpa ekit omba,” nitim. (Ui ei, Rom kona ila nga wu nuim mumuk Klotiyas ni, nuim murum ei kᵾn ekit urum).
44011029	Kitip kᵾni wu nimbᵾ elpa elpa, en enim nga ku na, mel tᵾtᵾng mbᵾ, mondpa pili wamp ᵾngᵾnᵾl mat, met Juriya kona ila morung nimbᵾ, tᵾp rᵾpᵾndmin nᵾk, ik nᵾk pilik, tᵾk tenda itmin nᵾk, pilik tᵾk kun etᵾng.
44011030	I etᵾk kᵾn, en enim nga ku moni nimbᵾ tᵾk, Got nga rapa tenda wamp mbᵾ nga rᵾp wu mbᵾ nguimin nᵾk, Barnapas kᵾn Sol raⱡ nguⱡngina, mek pukᵾⱡ, rup wu mbᵾ ngurᵾnggil.
44012001	Ui ei kᵾn, king Erot ndi Got nga rapa tenda wamp mbᵾ minal, mbun mindil mbᵾ tᵾpa ngurum.
44012002	Wu Jon ᵾngᵾn Jeims ni, Erot ndi, koiya ei ndi ropa, peng ei puⱡa rurum.
44012003	Uⱡ itim ei nga, Jura wamp mbᵾ ndi kandᵾk, numan nguⱡina, Pita imp moⱡpa, tᵾpa kan ngurum. I etᵾng uⱡ ei, Isrel wamp, bret yis mundi namᵾndᵾk normin ui ei.
44012004	Pita imp molk tᵾk kᵾn, kan manga ila tᵾk pendᵾtᵾng ila, el wu mou tᵾmbᵾkak ei nga wu tᵾmbᵾkak ku, mou tenda ila mormin kᵾⱡ ndi, Pita rᵾp etᵾng. Erot ndi, Jura wamp Pasopa rᵾng normin ui ei pora nangga kᵾn, Pita tᵾp, wamp nga kuimp keta ila kot indimp nimba pitim.
44012005	Ei nga, Pita ni, tᵾk kan manga ila pendᵾtᵾng. Nila pepa murum ei kᵾn, wote Got nga rapa tenda wamp nimbᵾ ndi, Pita ni, Got ndi, tᵾpa rᵾpᵾndangga nᵾk, atinga ronduⱡ mundᵾk rorung.
44012006	Utᵾma orunga, Erot ndi, Pita kot endᵾmba ei nga, akup rumbuldi ei mel ila, Pita ni, el wu raⱡ nga ruk ting ila pitim. Pita ni, kan sen ronduⱡ ralt ndi, kan ngᵾk penduⱡina, kan manga keta puⱡ pᵾⱡ rukᵾr ui ila, el wu mat rᵾp etᵾk morung.
44012007	Tᵾngᵾnda mint, Nuim ei nga anggelo ti, omba anggilinga, Pita pitim manga nila, rᵾⱡang mam ti purum. Anggelo ni ndi, Pita nga pendᵾk ila ambuⱡpa, ropa rut ndupa, nimba mel, “Tᵾkrᵾk oⱡa moⱡa!” nitim. I nilinga, tᵾngᵾnda mint, kan sen ronduⱡ nimbᵾ, kuⱡimp ropa mana purum.
44012008	Ni kᵾn, anggelo ei ndi, kundpa nimba mel, “Nim nga muⱡ kan ei, tᵾk gi ndukᵾn ralkᵾn, kᵾmp rᵾk kᵾⱡ, tᵾkᵾn mundi!” nitim. Pita uⱡ mbᵾ mel teng ndupa elinga, anggelo ni ndi, kundpa nimba mel, “Nim nga wal pᵾki ekit orunga kᵾⱡ pakᵾkᵾn, na kᵾn ui!” nitim.
44012009	Ni kᵾn, Pita ni, anggelo ei pep ropa, kan manga ila omba, ekit purum. Pita elim anggelo ei ndi, itim uⱡ ei, pilpa kun iti nᵾtᵾtᵾm. Ei nambuⱡ emel, elim ni, uⱡ mbᵾ ur kᵾmp mel etᵾp, kant ku nimba pitim.
44012010	Wote okᵾⱡ, el wu rᵾp kerᵾng orunga rᵾp etmin kona ei, wak rokᵾⱡ, wote merᵾng orunga rᵾp etmin kona ei, wak rokᵾⱡ okᵾⱡ, kona peng ei nga paⱡa keta puⱡ pᵾⱡ ronduⱡ ila, ekit purᵾnggil. Kona ila ruk oⱡunggila, keta puⱡ pᵾⱡ ei, elim ndi, kumba titim ila ok, ekit purᵾnggil. Wote, anggelo ni ndi, Pita mepa, nombuⱡa ila mundpa, elim ni wei ai itim.
44012011	Ni kᵾn, Pita elim kᵾn itim uⱡ nimbᵾ, tᵾpa mondpa, nimba mel, “Nuim ei ndi, elim nga anggelo ei, tᵾpa munduⱡnga, King Erot kᵾn, Jura wamp na mbᵾ ndi, na kᵾn uⱡ kit mbᵾ itmin nᵾk eng ila, na etpa tᵾpa ekit ndunum. Ei, na akup pilip kun ent!” nitim.
44012012	Uⱡ itim kᵾⱡ pilpa kᵾn, wote Jon Mak mam, amp Mariya nga mang kona ila purum. Manga ila wamp minal tᵾk tenda etᵾk, atinga rok morung.
44012013	Pita omba, manga keta puⱡ pᵾⱡ ila ropa gep nduⱡnga, kongun ambuⱡa ti mbi tek Rota, nᵾtᵾng ei ndi, kumba tᵾmba urum.
44012014	-
44012015	Omba pitim ei, Pita nga ik ei, pilpa mbi ndupa, numan ndi koⱡpa, kumba ti natᵾpa, tᵾkrᵾpa kelpa int mba, wamp morung nimbᵾ kundpa nimba mel, “Pita omba manga kumba keta puⱡ puⱡ ila morum!” nitim. Ni kᵾn, wamp nimbᵾ ndi, ambuⱡa ei kundᵾk nᵾk mel, “Nim kekilip roⱡnga nᵾn ei?” nᵾtᵾng. Wote, ambuⱡa ni ndi, ronduⱡ mundpa, omba morum nilinga, wote wamp nimbᵾ ndi, punt rok, nᵾk mel, “Ei, elim nga anggelo ei, omba enim nda,” nᵾtᵾng.
44012016	Wote, Pita kumba ropa gep ndupa, moⱡmba ei nga moⱡnga, wote kumba tᵾk kandrung mel, Pita murum ila kandᵾk, min ngᵾn mundrung.
44012017	Wote, Pita elim nga ki ei, oⱡa ndupa, ik raka nᵾk morung, “Elim Nuim ei ndi, kan mang ila tᵾpa ekit ndurum uⱡ mbᵾ mel, wamp mbᵾ nimba ngurum. Ik nᵾnt kᵾⱡ, Jeims kᵾn, tᵾn nga mondpa pili wamp ᵾngᵾnᵾl mbᵾ pᵾi, kundᵾk nᵾi!” nitim. Ni kᵾn, elim wamp nimbᵾ, wak ropa pena omba, elpa ronggᵾt ku purum.
44012018	Wote, mᵾkᵾlmᵾ unt kona ranggᵾⱡnga, kan manga ila el nde wu nimbᵾ, Pita pi nᵾpᵾtᵾm ila kandᵾk, rut nᵾk etpa, em mel nant nda nᵾk, min ngᵾn mundᵾk morung.
44012019	Erot ndi, Pita kuruk kandᵾk, tᵾi nitim. Ei wote, Pita kandᵾk ti natᵾtᵾng. Ei nga, elim nga el wu mbᵾ waldᵾk pilik, wote rok kundᵾi nitim. Ei mel etpa, Juriya kona ei, wak ropa, Sesariya kona ila ui mat muⱡimp nimba purum.
44012020	Wote Erot ni, Taiya kᵾn Sairon kona raⱡ ila nga wamp mbᵾ kᵾn, popᵾⱡ mam ti mundrum ila wamp nimbᵾ, tᵾk rak nduk, Erot kᵾning orung. Kuimp tek, wu mumuk ei, petᵾm manga nokundrum wu Blastas kᵾn, nᵾk tᵾk tenda etᵾng. Wote, Erot kᵾn numan tᵾpa tenda mundamin nᵾk, waldᵾk pᵾtᵾng. Ei nambuⱡ emel, Taiya kᵾn Sairon kona raⱡ nga wamp kᵾⱡ ok, wu king ei nga kona ila rᵾng tᵾtᵾng ei nga orung.
44012021	Erot ndi, ui ti tou ropa pinditim nila, elim nga muⱡ kai mbᵾ tᵾpa raⱡpa omba, elim nga morum nde pol nila moⱡpa, ik ronduⱡ kai mat, wamp mbᵾ kᵾn nimba ngurum.
44012022	Wote, wamp nimbᵾ ndi, ke nᵾk, “Ei wamp ti nga ik ti mon, got nga! Ik ti nᵾmp pᵾnmin,” nᵾtᵾng.
44012023	Ei kᵾn, tᵾngᵾnda mint, Nuim ei nga anggelo ei ndi, Erot ropa kundrum. Ei nambuⱡ emel, Got tᵾpa ou ndui nᵾndrᵾm ei nga, wu ni kimbuⱡa ⱡant mbᵾ ndi, nok kondrung.
44012024	Uⱡ mbᵾ pitim ku, wote Got nga ik kai ei, kona mbila tepa ndaip nimba purum.
44012025	Barnapas kᵾn Sol raⱡ, Got nga kongun mbᵾ, etkᵾⱡ pora ndukᵾⱡ, Jerusalem wak rokᵾⱡ yant orᵾnggil ila, Jon Mak kunda, tᵾk mek orᵾnggil.
44013001	Antiyok Got nga rapa tenda wamp mbᵾ kᵾn, ik mbo wu na, painui wu na mat morung. Wu mbᵾ Barnapas kᵾn, Simiyon, mbi ti tek ‘pombra’ nᵾtmᵾn. Ei kᵾn, Siriya kona wu Lusiyus kᵾn, wu Maniyan gapman nga wu ou Erot ni kᵾn etᵾk, ou endᵾtᵾng wu ei kᵾn, Sol kᵾn.
44013002	Ei kᵾn, wu kᵾⱡ Nuim ei nga kongun endᵾk, rᵾng mowi pek moⱡina, Muⱡnga Wingti ei ndi, wu kᵾⱡ kundpa, nimba mel, “Wu Barnapas, Sol raⱡ, mbi rok ekit tangina, na nga kongun itinggil nᵾmp, wi rop tit, ei mel itinggil,” nitim.
44013003	Wote, wu kᵾⱡ rᵾng mowi pek atinga rok molk, wu raⱡ nga peng ila ambulk pᵾl nᵾk tᵾk, mundᵾⱡina purᵾnggil.
44013004	Muⱡnga Wingti ei ndi, Barnapas Sol raⱡ, Selusiya kona ila tᵾpa mundrum. Kona ila pukᵾⱡ molkᵾⱡ, wote nu sip tᵾkᵾⱡ, Saipras kona ila purᵾnggil.
44013005	Wote, Salamis ni kona ila ruk pukᵾⱡ kᵾn, Jura wamp nga atinga manga kel anggᵾtᵾm mbila, Got nga ik mbᵾ, kundᵾk nᵾtᵾnggil. Ei kᵾn, wu Jon Mak ni, tᵾpa rᵾpᵾndpa kongun itangga nᵾkᵾⱡ, tᵾkᵾⱡ mekᵾⱡ purᵾnggil.
44013006	Wote wu kᵾⱡ, Salamis mᵾi ila kongun etᵾk, andᵾk pora nduk kᵾn, wote Papos mᵾi ila ok, ekit purung. Papos kona ila nga wu ti, kur atinga ropa, elim painui wu ti ku nitim ei, mbi tek, ‘Barapas,’ nᵾtᵾng.
44013007	Ni kᵾn, Barapas ni, kona ila nga gapman nga wu kuimbal ei mbi tek, ‘Sergiyus Paulus,’ nᵾtᵾng, ei nga wu puⱡ ei murum. Gapman nga wu kuimbal ei ndi, Barnapas Sol raⱡ, elim kᵾn wunggil nitim. Ei nambuⱡ emel, Got nga ik kai kᵾⱡ, elim pilmba pilpa nitim.
44013008	Wote, kur atinga rui wu (Grik ik ila ropᵾl rok Elimas nᵾtmin) ni ndi, wu raⱡ nga ik nᵾtᵾnggil mbila ropa akpa, itim. Ei nambuⱡ emel, gapman nga wu kuimbal ei, Got nga ik kupa kᵾⱡ pilpa, ti nᵾtangga nimba itim.
44013009	-
44013010	Wote, Sol mbi ti tek, Pol nᵾtᵾng ni, Muⱡnga Wingti ei ndi, ronduⱡ nguⱡnga, kur Elimas ni, wu ei kandpa, ronduⱡ mundpa, nimba mel, “Nim Seitan nga kangᵾm ei! Nim uⱡ kai mbᵾ nga pora el rui wu. Nim kᵾn uⱡ kit mbᵾ, peka ropa petᵾm ei nga, rᵾk rᵾk Nuim ei nga uⱡ kupa mbᵾ, nim ndi, etkᵾn ge ndurᵾn.
44013011	Ei kᵾn akup, Nuim ei nga ki ei ndi, nim rangga, nim mong ei, kit itangga, ant rᵾⱡang ei, kᵾni nᵾkᵾnana, rumbᵾⱡ mat omba pangga!” nitim. Tᵾngᵾnda mint, Elimas pitim ei, kupa rumbᵾⱡ mul kat omba, elim nga mong raⱡ, panda rurum ila, wamp morung kona mbila runum runaim etpa, wamp ti ndi, elim ki ᵾmbᵾⱡeing nimba ᵾndrᵾm.
44013012	Wote, wu Sergiyus Paulus ni, Gapman nga wu kuimbal ni, uⱡ ei kandpa, Nuim ei nga ik mbo endᵾtᵾng ni pilpa, min ngᵾn mundrum.
44013013	Pol kᵾn elim nga rᵾp wu kᵾⱡ kᵾn, Papos kona molk, nu sip tᵾk puk, Pampiliya nga kona peng Purga nᵾtᵾng ila ekit purung. Kona ila, Jon Mak wu kᵾⱡ, wak ropa Jerusalem int purum.
44013014	Wu kᵾⱡ, Purga kona ila molk, wote Pisiriya mᵾi kona ila purung. Puk mowi kor ei, Andiyok kor kᵾn, atinga manga kel ila murᵾk puk, mana morung.
44013015	Wote ila nga, Moses nga mi ik na, wote painui ik na mbᵾ nga, kᵾmp tᵾk pora nduk moⱡᵾngina, atinga manga kel nokundurmᵾn wu mbᵾ ndi, rung mundᵾk nᵾk mel, “Angmᵾn, enim ndi wamp mbᵾ, ndoimp rondᵾk ik mat nimin nᵾk, pilᵾng ndam, nᵾi!” nᵾtᵾng.
44013016	Wote, Pol ndi anggilpa, ki oⱡa ndupa, nimba mel, “Enim Isrel wamp mbᵾ kᵾn, wote wamp rᵾⱡaip elpa mbᵾ, Got nga mbi paka rondᵾrmin mbᵾ kᵾn, na nga ik ei kum tᵾiya!
44013017	Tᵾn Isrel wamp nga Got ei ndi, tᵾn nga anda kouwᵾmᵾn mbᵾ, mbi ropa tᵾpa, Isip kona ila, nomba andrᵾng wamp mbᵾ kᵾn, wamp rᵾk tᵾpa etpa mam inditim. Got nga ronduⱡ mam ei ndi, wamp mbᵾ Isip kona ila, mepa ekit urum.
44013018	Kona kui waka ila wamp mbᵾ nga mbun koma ropa mepa oⱡnga, pana 40 itim.
44013019	Wote, Keinen mᵾi ila wamp rᵾⱡaip tᵾmbᵾkak, gul raldika ropa mundpa, elim nga Isrel wamp mbᵾ mᵾi ei ngurum.
44013020	Mᵾi ila pek muⱡina, pana 450 omba purum. Pana ui kᵾⱡ omba puⱡnga, wote Isrel wamp mbᵾ, kᵾmp ting wu mbᵾ tᵾpa mundrum. Molk puⱡina, painui wu Samuwel ni oⱡa urum.
44013021	Wote, wu king ti, kandᵾk tᵾk, ngui nᵾk mawa elingina, wu Benjamin nga rᵾⱡaip ila, wu Kis kangᵾm Sol ni, tᵾpa king monduⱡnga, moⱡnga pana 40 omba purum.
44013022	Wote Got ndi, Sol tᵾpa ekit ndupa, Depit tᵾpa, Isrel wamp mbᵾ nga king mundrum. Mondpa kᵾn, Depit kᵾn, nimba mel ‘Na wu Jesi kangᵾm Depit kandᵾp tᵾnt wu ei, na numan ngur. Wu ei ndi, na nga pᵾt uⱡ mbᵾ mel, kapⱡa endᵾmba,’ nitim.
44013023	Wu Depit nga pundun ila, Isrel wamp nga Etpa Ti Wu ei, Jisas oⱡa omba nimba, Got ndi unt, nimba mᵾi rurum.
44013024	Jisas ni, kongun iti natilinga kᵾn, Jon ndi, Isrel wamp mbᵾ pora numan ropᵾl rok, nu tᵾi nimba ik mbo inditim.
44013025	Wote, Jon elim kongun etpa pora ndupa ei kᵾn, wamp mbᵾ waldpa, nimba mel, ‘Enim ndi, na nam nᵾk pᵾnmᵾn? Enim nga nokundᵾk mormin wu ei, na mon! Ei kᵾn, kum tᵾiya! Na nga mbuldung orunga omba wu ei, na ndi, wu ei nga kᵾmp rᵾk kᵾⱡ, na wu kai ti mon! Ei nga, na kapⱡa pᵾtimp mel mon,’ nitim.
44013026	“Na nga Isrel wamp angmᵾn mbᵾ, wote Aparam nga wamp pundun mbᵾ kᵾn, wote wamp rᵾⱡaip elpa, Got nga mbi paka rondᵾnmin mbᵾ kᵾn pora, etpa ti uⱡ ei nga, rᵾnang ik kai ei, tᵾn kᵾn tᵾpa mundrum.
44013027	Wote, Jerusalem wamp mbᵾ kᵾn, en enim nga rᵾp wu mbᵾ kᵾn pᵾi, Etpa Ti Wu ei, kandᵾk mbi ndui nandrᵾng. Omba, painui wu mbᵾ nga pai nᵾk, mon rorung ik mbᵾ, mowi kor mbᵾ kᵾn, rᵾk rᵾk kᵾmp rormin ik mbᵾ nga puⱡ mbᵾ kep, pilik kun iti natᵾtᵾng. Wote, Jisas kot endᵾk, etᵾng uⱡ mbᵾ ndi, painui wu mbᵾ nga pai nok nᵾtᵾng ik mbᵾ, omba kupa itim.
44013028	Wu ei, rok kunding ei nga puⱡ ti, kandᵾk ti natᵾtᵾng. Ei wote, Pailot waldᵾk, wu ei, rop kundamin nᵾkᵾn, ni nᵾtᵾng.
44013029	Wote, Buk Wingti ila, pai nok mon rorung uⱡ mbᵾ mel etᵾk, kapⱡa endᵾk kᵾn, nde peta ila mana tᵾk, on kona ila tetᵾng.
44013030	-
44013031	Wote on kona ila, Got ndi, Jisas ni ⱡoporpa tᵾpa kont monduⱡnga, unt rumbᵾⱡ mat ou ndupa, elim kᵾn rᵾp rok, Galili kona ila molk puk, Jerusalem purung wu mbᵾ ndi, kandrung. Wu kᵾⱡ ndi, akup elim nga ik ei nᵾk, tᵾk pena ila pendᵾtmᵾn.
44013032	-
44013033	Tᵾn ndi, akup Rᵾnang Ik Kai ei, enim nimbun nguimin. Ei kᵾn, Got ndi, Jisas ⱡoporpa tᵾpa mundrum uⱡ ei ndi, tᵾn nga anda kouwᵾmᵾn kᵾⱡ kᵾn, nimba mᵾi rurum uⱡ ei, tᵾn wamp pundun kᵾⱡ, etpa kupa inditim. Uⱡ ei, Buk Sam 2 ila nimba mel, ‘Nim na nga kangᵾm, akup ei kᵾn, na nim nga Tipanᵾm rundi,’ nitim.
44013034	Wote Got ndi, kangᵾm on kona ila puri nᵾpᵾrangga nimba, ⱡoporpa tᵾpa kont mondᵾmba ei nga ik ti, nimba mel, ‘Na ndi, unt Depit kᵾn nᵾmp, mᵾi rop nguimp nit memp ronduⱡ wingti mbᵾ, akup nim kᵾn nguimp,’ nitim.
44013035	Ei nga aldpa, Buk Sam ila nimba mel, ‘Nim nga Wu Wingti ei, on kona ila pepa purangga nᵾkᵾn, wak rui nᵾri!’ nitim.
44013036	Ni kᵾn, tᵾn pᵾtmᵾn ni, king Depit ndi, Got nga numan pitim ei mel, wamp mbᵾ kᵾn, kongun mbᵾ pep ropa itim. Wote koⱡnga kᵾn, tᵾk elim nga anda kouwᵾmᵾn mbᵾ, tetᵾng on kona ila telingina, tepa pururum.
44013037	Wote Got ndi, Jisas ni, on kona ila ⱡoporpa kont mundrum wu ei, on kona ila tepa puri nᵾpᵾrᵾm mon!
44013038	Ei kᵾn, Isrel wamp angmᵾn mbᵾ, pilik kun itᵾi! Jisas nga mbi ila, uⱡ kit pendpa kili uⱡ ei nga Rᵾnang Ik Kai ei, enim kᵾn mbo endinmᵾn.
44013039	Moses nga mi ik kᵾⱡ ndi, tᵾn etpa tᵾpa, wamp kun kai ni nᵾndᵾtᵾm. Wote ya wu ei, mondᵾk pᵾtmᵾn wamp mbᵾ, wamp kun kai nᵾtᵾm.
44013040	Ei kᵾn, enim tᵾk mendᵾk muⱡᵾi! Unt, ik painui wu kᵾⱡ nga ik nᵾtᵾng uⱡ kᵾⱡ, enim kᵾn omba iti nᵾtangga!
44013041	Buk Wingti ei ndi, nimba mel, ‘Enim Got nga ik mbᵾ nᵾk, kit mondurmin wamp mbᵾ, enim andᵾk kuⱡing! Ei nambuⱡ emel, na ndi, enim nga ui ila, uⱡ ti itimp ei, wamp ti ndi, enim kᵾn it mat nin ndam, uⱡ ei nga puⱡ ei, enim ndi, kapⱡa mondᵾk pili nᵾpiling!’” nitim.
44013042	Wote, Pol Barnapas raⱡ, ik mbo endkᵾⱡ pora ndukᵾⱡ, atinga manga kel ni, wak rokᵾⱡ pinggil elinggila, wote wamp morung nimbᵾ ndi, aldpa mowi kor ti kᵾn ok, ik mbᵾ nga mat nᵾnggil ku nᵾtᵾng.
44013043	Wamp morung nimbᵾ, elpa elpa puⱡᵾngina mel, wamp minal kᵾn, wamp rᵾⱡaip elpa mat, Jura nga uⱡ etmin mbila kᵾn ok, Pol kᵾn Barnapas raⱡ kᵾn, rᵾp rorung. Wu raⱡ ndi, wamp mbᵾ kᵾn, Got nga wamp poⱡ ti uⱡ ila, ronduⱡ mundᵾk pek muⱡᵾi, nᵾk man ngorᵾnggil.
44013044	Wote, merᵾng mowi kor ti kᵾn, kona peng ila petmin wamp mbᵾ pora, Got ei nga ik ei, pilmin nᵾk ruk orung.
44013045	Ui ei kᵾn, amp mam ti orung ni, Jura wu mbᵾ kandᵾk, munt mi telinga, popᵾⱡ kulk, Pol nga ik nitim nimbᵾ, rok mana nduk, ik mbuldung orunga nᵾndᵾk etᵾng.
44013046	Uⱡ ei mel etᵾng ila, wote Pol, Barnapas raⱡ, ronduⱡ mundᵾk, punt rok, nᵾkᵾⱡ mel, “Got nga ik mong ei, enim kuimp tep kundᵾp nimbuⱡ. Ei nga wote, en enim ndi, uⱡ nga kᵾnt nga kont uⱡ ei, mi ronmin kant ei kᵾn, enim wak ropᵾn wamp kᵾⱡ rᵾⱡaip elpa ik ei, kundᵾp ninimbᵾⱡ.
44013047	Nuim ei ndi, tᵾn mi ik ei, Buk Wingti ei ndi, ei mel nimba ngurum, ‘Na ndi, enim wamp rᵾⱡaip elpa kᵾⱡ nga rᵾⱡang ei mondunt, ei mel molkᵾn, muⱡ kᵾmp mbila, Got nga wamp etpa ti uⱡ ei nga, nᵾkᵾn mekᵾn pi!’” nitim.
44013048	Wote, wamp rᵾⱡaip elpa ok morung nimbᵾ, ik kᵾⱡ pilik numan ngᵾk, Nuim ei nga ik kᵾⱡ mbi paka rondrung. Wote, uⱡ nga kᵾnt nga kont uⱡ ting wamp mbᵾ, kᵾmp ropa titim mat ila ok, morung nimbᵾ, Got kᵾn mondᵾk pᵾtᵾng.
44013049	Nuim ei nga ik ei, kona mbila, ndaip nimba purum.
44013050	Wote, Jura wu nimbᵾ ndi, kona peng ila nga rᵾp wu nimbᵾ kᵾn, rᵾⱡaip elpa amp mbi mul mbᵾ, Got nga mbi paka rondurmun wamp nimbᵾ, kunt roⱡungina, Pol Barnapas raⱡ kᵾn, nᵾk kit mondᵾk, enim nga mᵾi ila muⱡi nᵾmbᵾⱡᵾnggil mon nᵾk, rok makrᵾk mundrung.
44013051	Ni kᵾn, wu raⱡ en enmbilinga, kᵾmp kᵾnggᵾpᵾn nimbᵾ, kona ila ndanda ndukᵾⱡ, mundkᵾⱡ. I etᵾk pendkᵾⱡ, Andiyok kona ni wak rokᵾⱡ, Aikoniyum kona ila purᵾnggil.
44013052	Wote, Andiyok kona ila kitip kᵾni wamp nimbᵾ, Muⱡnga Wingti ei ndi, peka roⱡnga, numan kai pilik, ambulk palk morung.
44014001	Aikoniyum kona ila uⱡ tenda ei ku etᵾnggil, Pol Barnapas raⱡ, atinga manga kel ila etᵾnggil, ni mel mukᵾr pukᵾⱡ, Got nga ik puⱡ mbᵾ nᵾk kai monduⱡunggila, Jura wamp na, wamp rᵾⱡaip elpa na, Got kᵾn mondᵾk pᵾtᵾng. Wamp rᵾⱡaip elpa minal ik pilik, tᵾk mondᵾk pᵾtᵾng.
44014002	Wote, Jura wamp mat, mondᵾk pili napᵾtᵾng nimbᵾ ndi, wamp rᵾⱡaip elpa mbᵾ kunt roⱡungina, wu ni raⱡ etᵾk, numan kit pendᵾtᵾng.
44014003	Ni kᵾn, Pol kᵾn Barnapas raⱡ ila molkᵾⱡ, ui roⱡ etᵾk tᵾk mundkᵾⱡ, Nuim ei nga ik ronduⱡ mundkᵾⱡ nᵾtᵾnggil. I elinggila kᵾn, Nuim ndi, elim ei nga wamp poⱡ ti uⱡ ei, kupa nimba, wu raⱡ ronduⱡ nguⱡnga, uⱡ rᵾpndi min ngᵾn pi mbᵾ etᵾnggil.
44014004	I elinggila, kona peng ila wamp nimbᵾ palk, orung orung etᵾk, wamp mat puk, Jura wamp mbᵾ kᵾn kup etᵾng, wote wamp mat, wu raⱡ kᵾn kup etᵾng.
44014005	Ni kᵾn, wamp rᵾⱡaip elpa mbᵾ kᵾn, wote Jura wamp mbᵾ kᵾn, enim nga rᵾp wu mbᵾ kᵾn, nᵾk pendᵾk, wu ni raⱡ, ku ndi rop kundamin nᵾtᵾng.
44014006	-
44014007	Wote, wu raⱡ uⱡ ei tᵾk mundkᵾⱡ, nung nᵾkᵾⱡ, Laikoniya kona ei nga kona peng ou, Derpi kᵾn, Listra raⱡ ila kᵾn, wote mᵾi kᵾmp ila nga nondpa titim mbila purᵾnggil. Kona mbila, Rᵾnang Ik Kai ei, wamp mbᵾ kundᵾk nᵾtᵾnggil.
44014008	Listra kona ila, elkᵾna rumbrᵾm wu ti murum. Wu ei, mam ndi, mitim ui ei kᵾn i elinga, nombuⱡa mam ᵾndi nᵾndrᵾm.
44014009	Wu ei ndi, kona ila moⱡpa, Pol nga ik nitim ni, kum tepa murum. Pol ndi, wu ei, mong ronduⱡ kandpa kundrum ei, wu ei nga mondpa pili ei, ronduⱡ purum. Uⱡ ei ndi, elim nga kᵾmp kit murum ei omba, kai etmba nimba pitim.
44014010	Wote Pol ndi, ik oⱡa ndupa, nimba mel, “Nim oⱡa molkᵾn kᵾmp kambila,” nitim. I nilinga, tᵾngᵾnda mint wu ni, oⱡa moⱡpa, kᵾmp kambilpa purum.
44014011	Wamp rᵾⱡaip mam ti, Pol itim uⱡ ni kandᵾk, enim nga Laikoniya ik ila ronduⱡ wi rok, nᵾk mel, “Tᵾn nga got nᵾtmᵾn nimbᵾ, mᵾi kona ila mana ok, akup wamp mel ralk, tᵾn kᵾn ong,” nᵾtᵾng.
44014012	Wamp mbᵾ ndi, Barnapas mbi tek, Sus nᵾk, wote Pol ik puⱡ pendpa nitim ei nga mbi tek, Ermis nᵾtᵾng.
44014013	Ei kᵾn, Sus got ei nga manga wingti ou ei, kona ila nondpa ᵾnggᵾtᵾm. Ei nga, wu pris kona ila morum ei ndi mba, kng kau pela mat kᵾn, plawa kuk mat kᵾn ranggᵾpa, ot ropa mepa omba, kona peng ou ei nga keta puⱡ puⱡ nila urum. Ei nambuⱡ emel, wamp mbᵾ kᵾn elim kᵾn, nombuⱡa rᵾng wu raⱡ got nᵾk pilik mel mbᵾ, kaⱡᵾp tindiⱡim mundmin nᵾk etᵾng.
44014014	-
44014015	Wote, Pol kᵾn Barnapas raⱡ, wamp uⱡ iting pilik etᵾng ni pilkᵾⱡ kᵾn, en enmbil nga muⱡ mbal nimbᵾ, ambulk ondkᵾⱡ, wamp mou morung nila, tᵾkrᵾk pukᵾⱡ, wi rokᵾⱡ, nᵾkᵾⱡ mel, “Enim wu mat ndi, uⱡ ei nambuⱡ emel enmin? Tᵾl enim wamp mormin ei mel ku, kapⱡa mormbᵾⱡ ei ka! Tᵾl enim kᵾn, Rᵾnang Ik Kai ei, nᵾmp nguimbil! Ei ndi, enim etpa rukᵾr tangga, uⱡ kurpa enmin mbᵾ, tᵾk mbuⱡ ngᵾk, Got kont morum, muⱡ mᵾi na, num kuta kᵾn mel kᵾⱡ nga, rukrᵾng orunga tetᵾm mbᵾ nga Puⱡ Wu Got, ei kᵾn rukᵾr peing!
44014016	Unt kor nga ei kᵾn, Got ndi, wamp mbᵾ kandpa kont elinga, en enim nga numan pᵾtmᵾn mbᵾ mel pep rok andᵾrmᵾn.
44014017	Wote, Got elim ni, pili nᵾpileing nimba mba, mo rui nᵾrᵾrᵾm. Tᵾn wamp mbᵾ kᵾn, uⱡ kai mbᵾ etpa, muⱡ kona ila mana nduⱡnga, enim kᵾn orung oⱡnga, rᵾng kai mbᵾ oⱡa orum. Wote rᵾng mbᵾ, kapⱡa etpa nguⱡnga, enim numan ngᵾk ambulk parmin,” nitim.
44014018	Wu ni raⱡ, ik mbᵾ nᵾtᵾnggil ku. Ei wote, wamp rᵾⱡaip mam ni, en enim nga mel mbᵾ, kaⱡᵾp tindiⱡim mundmin nᵾk pek kont etᵾng.
44014019	Wote, Andiyok kᵾn Aikoniyum kona raⱡ nga Jura wamp mat ok, wamp morung nimbᵾ nga mat nga numan orunga kunt rok nilingina, Pol ku ndi rok, wote konum nᵾk pilik, kunt kundi mek, kona peng ei nga, ekit orunga purung.
44014020	Kurum nᵾk pᵾtᵾng ni, wote, mondpa pili wamp nimbᵾ ndi, tᵾk pok elingina, Pol ni, oⱡa moⱡpa, kona peng ila aldpa rukᵾr purum. Wote utᵾma orunga, elim kᵾn Barnapas raⱡ, Derpi kona ila purᵾnggil.
44014021	Pol, Barnapas raⱡ, Derpi kona ila, Rᵾnang Ik Kai ei nilinggila, kitip kᵾni wamp minal rukᵾr orung. Wote aldpa, Listra, Aikoniyum, Andiyok kona kᵾⱡ ila int purᵾnggil.
44014022	Kona kᵾⱡ ila pukᵾⱡ, mondpa pili wamp mbᵾ, nᵾkᵾⱡ ronduⱡ mundkᵾⱡ, man ngukᵾⱡ, en enim nga mondpa pili ei, ronduⱡ mundᵾk, tek muⱡᵾi nᵾkᵾⱡ mel, “Tᵾn mbun mindil mbᵾ tᵾpᵾn, wote Got nga wamp tᵾpa mumuk rui uⱡ ila rukᵾr mbin,” nᵾtᵾnggil.
44014023	Pol Barnapas wu raⱡ ndi, Got nga rapa tenda ila wamp elpa elpa titim mbila, rᵾp wu mbᵾ tᵾk mondkᵾⱡ. Wote, en enmbil rᵾng mowi pekᵾⱡ, atinga rokᵾⱡ, Nuim ei kun mondᵾk pᵾtᵾng rᵾp wu nimbᵾ tᵾkᵾⱡ, Nuim ei nga ki ila tendᵾtᵾnggil.
44014024	Wote, Pisiriya kona ila andᵾk, uⱡ pora ndukᵾⱡ kᵾn, Pampiliya kona ila orᵾnggil.
44014025	Wote, kona ila pukᵾⱡ, Purga kona peng ila Rᵾnang Ik Kai ei, nᵾk ngukᵾⱡ, wote Ataliya kona peng ila mana purᵾnggil.
44014026	Wote, Ataliya molkᵾⱡ kᵾn, nu sip tᵾkᵾⱡ, Andiyok int purᵾnggil. Kona ila nga wu raⱡ, Got nga wamp poⱡ ti uⱡ ila, Got ndi, rukᵾr tᵾpa, kongun itinggil nitim ei mel, akup etᵾk pora ndukᵾⱡ, rukᵾr orᵾnggil.
44014027	Wu ni raⱡ, Andiyok ruk okᵾⱡ kᵾn, Got nga rapa tenda wamp nimbᵾ tᵾk mou rokᵾⱡ, Got ndi, en enmbil kongun ila tᵾpa rᵾpᵾndrᵾm ei nga puⱡ ei, nᵾk mot ndukᵾⱡ, wote wamp rᵾⱡaip elpa mondᵾk pileing nimba, Got ndi, kumba tᵾpa titim uⱡ mbᵾ mel, timan rok ngorᵾnggil.
44014028	Wote, kona ila nga kitip kᵾni wamp mbᵾ kᵾn, rᵾp rok moⱡina, ui minal omba purum.
44015001	Wote, Juriya kona ila wu mat, Andiyok kona ila mana ok, mondpa pili wamp ᵾngᵾnᵾl nimbᵾ, ik mbo endᵾk, nᵾk mel, “Enim Moses nga mi ik ila, kᵾng kuptᵾi nᵾtᵾm ei mel iti natᵾng ndam, Got ndi, enim etpa rukᵾr ti natᵾmba,” nᵾtᵾng.
44015002	I nᵾtᵾng uⱡ ila, Pol kᵾn, Barnapas raⱡ, ik ei pilkᵾⱡ, popᵾⱡ kulkᵾⱡ, wu kᵾⱡ kᵾn ik palk, ik mura mel mam ti etᵾng. Ei kᵾn, Pol, Barnapas raⱡ kᵾn, Andiyok kona ila mondpa pili wamp mat kapⱡa to rok, Jerusalem oⱡa puk, nombuⱡa rung wu kᵾⱡ kᵾn, rᵾp wu mbᵾ kᵾn, ik ei nga nᵾk tᵾk, kun iteing pᵾi nᵾtᵾng.
44015003	Got nga rapa tenda wamp kᵾⱡ ndi, wu kᵾⱡ tᵾk munduⱡina purung. Wote wu kᵾⱡ puk, Ponisiya kᵾn Sameriya kona mbᵾ nga rᵾk ila puk, wamp rᵾⱡaip elpa numan ropᵾl rok, Got kᵾn rukᵾr orung mbᵾ mel, timan rok ngurung. Ik mbᵾ timan rok, wamp morung mbᵾ nᵾk ngᵾⱡᵾngina, mondpa pili wamp ᵾngᵾnᵾl morung nimbᵾ, numan kai pᵾtᵾng.
44015004	Jerusalem ruk puⱡina, rᵾp wu na, nombuⱡa rung wu na, wote Got nga rapa tenda wamp na mbᵾ ndi molk, rawe etᵾk tᵾtᵾng. Wote kona ila nga, Got ndi, en enim kᵾn kongun itim uⱡ mbᵾ mel timan rok, wamp mbᵾ ngorᵾnggil.
44015005	Wote, mondpa pili wamp mat, wu Perisi kᵾⱡ nga rᵾⱡaip ila morung kᵾⱡ ndi, oⱡa anggilik nᵾk mel, “Enim ndi, wamp rᵾⱡaip elpa kᵾⱡ, kᵾng kuptᵾi nᵾk, wote Moses nga mi ik kᵾⱡ, pep reing mint, nᵾk mbo indᵾi!” nᵾtᵾng.
44015006	Ik ei nga, nombuⱡa rung wu mbᵾ kᵾn, rᵾp wu na mbᵾ kᵾn, nᵾmp tᵾp kun mundmin nᵾk mou rorung.
44015007	Ik minal nᵾk pora nduk, Pita ndi, oⱡa anggilpa nimba mel, “Wamp angmᵾn! Enim pᵾnmin ei, unt kor nga Got ndi, enim nga ruk ting ila, na mbi ropa tᵾpa, elim nga Rᵾnang Ik Kai ei, wamp rᵾⱡaip elpa mbᵾ, nᵾmp nguⱡmba, wamp mbᵾ ik ei pilik tᵾk, elim kᵾn mondᵾk pileing nimba, na rukᵾr titim.
44015008	Wote, Got tᵾn nga numan mbᵾ pora, kandrum wu ei ndi, wamp rᵾⱡaip elpa mbᵾ, elim nga ku nimba, Muⱡnga Wingti ei, tᵾn ngurum ni mel wamp mbᵾ ngurum.
44015009	Got ndi, tᵾn Jura wamp mbᵾ kᵾn, wote wamp rᵾⱡaip elpa mbᵾ kᵾn, ruk ila oi kan ti, etpa pindi napᵾndᵾtᵾm. Wote, wamp mbᵾ nga mondᵾk pᵾtᵾng uⱡ ei ndi, en enim nga numan mbo ei, etpa piral ndurum.
44015010	Uⱡ ei ndi, Got oⱡa tᵾk kanmin ek ka! Ei nga wote, enim ndi, uⱡ mbun iti ei, Got nga rapa tenda wamp kᵾⱡ kᵾn koma rondunmᵾn. Tᵾn kep, tᵾn nga anda kouwᵾmᵾn mbᵾ kep, mbun ei mel ti, kapⱡa koma rui nᵾrᵾmᵾn.
44015011	Ei mon! Tᵾn mondᵾp pilamina, Nuim Jisas nga wamp poⱡ ti uⱡ ila, tᵾn etpa titim ei mel, wamp rᵾⱡaip elpa kᵾⱡ, Got nga wamp poⱡ ti uⱡ ila, i ku etpa tᵾmba,” nitim.
44015012	Wote, Pol Barnapas raⱡ, kongun etᵾk andrᵾnggil ruk ting ila, Got ndi, uⱡ rᵾpndi mat, wamp rᵾⱡaip elpa mbᵾ kᵾn, itim nimbᵾ mel timan rokᵾⱡ, wamp mbᵾ kundᵾk nilinggila, wamp mbᵾ pilik raka nᵾk morung.
44015013	Wote wu raⱡ, ik nᵾkᵾⱡ pora nduⱡunggila, Jeims ndi, oⱡa ndupa, nimba mel, “Angmᵾn! Na ik nimp ent ei, kum tek pilᵾiya!
44015014	Saimon ndi, enim unt kundpa, wamp rᵾⱡaip elpa kᵾⱡ nga ruk ting ila, Got ndi, elim nga wamp morung kᵾⱡ, ekit tᵾpa, elim nga rapa tenda wamp mundrum.
44015015	-
44015016	Uⱡ ei, painui wu kᵾⱡ nga unt nᵾtᵾng ik kᵾⱡ kᵾn, omba tenda purum. Buk Wingti ila rok, Nuim ei ndi, nimba mel, ‘Wote na yant omp, Depit nga manga ᵾⱡmbᵾⱡ nimba petᵾm ei, na ndi rakᵾp oⱡa timp. Manga ila mukᵾr etpa kit murum mel mbᵾ, na ndi, kont mim etᵾp, tᵾp oⱡa mundimp.
44015017	Ei mel itamba kᵾn, wamp rᵾⱡaip elpa mbᵾ ndi pora, Nuim ei kuruk uing, ei, mbo wamp kᵾⱡ nga, nanim ndi na nga mbi ila tit wamp kᵾⱡ mendpᵾⱡ.
44015018	Nuim ei ndi, uⱡ kᵾⱡ itimp nimba kor nga,’ nitim.
44015019	“Ik ei mel petᵾm ei nga, na nanim numan ei ndi, pᵾnt ei, mbo wamp Got kᵾn numan ropᵾl rok, Got kᵾn rukᵾr ping enmin kᵾⱡ, etᵾp mbun ngui ngᵾngᵾmin.
44015020	Wamp kᵾⱡ kᵾn, mon ti ropᵾn, ngumbun nimbun mel, kur kit mbᵾ nga mbi paka rondᵾk, rᵾng kaⱡing mbᵾ nui nandᵾk, wapra uⱡ mbila ok tᵾk, kui kᵾi mel ti ambulk nuim kan kint ngᵾk eng ei, nui nandᵾk, wote mema mbᵾ mendpᵾⱡ nui nᵾnᵾi!
44015021	Ei, uⱡ kont paka ti mon. Moses nga Mi Ik kᵾⱡ kor nga, ik mbo wu mbᵾ ndi, kona peng mbila, atinga manga kel tetᵾm mbila ik mbᵾ, mowi kor ei kᵾn, nᵾk ngᵾⱡᵾngina, pᵾtmᵾn ni ka!” nitim.
44015022	Wote, rᵾp wu na, nombuⱡa rung wu na, Got nga rapa tenda ila wamp na mbᵾ mou rok, wu mat kᵾmp rok tᵾk, Pol kᵾn Barnapas raⱡ kᵾn, Andiyok kona ila rup rok, pᵾi nᵾk tᵾk mondrung. Wote, mondpa pili wamp nimbᵾ nga wu kuimbal tᵾk ou ndurmᵾn. Wote, wu ni raⱡ nga ti, Juras mbi tek, Barsapas nᵾtmin, omba wu ti Sailas nᵾtmᵾn.
44015023	Mon ti, wu raⱡ kᵾn ngᵾk mundrung. Mon rok, nᵾk mel, “Tᵾn enim nga ᵾngᵾnᵾl, nombuⱡa rung wu, wote rᵾp wu na mbᵾ pora moⱡpᵾn, rawe ik kai mbᵾ nimbun, enim Andiyok kᵾn Siriya kᵾn Silisiya kona kᵾⱡ ila nga wamp rᵾⱡaip elpa kᵾⱡ nga ruk ting ila mondpa pili wamp mormin kᵾⱡ kᵾn, ei mel nᵾnmᵾn.
44015024	Tᵾn pilmin ei, tᵾn nga wu kat, enim kᵾn ok, ik ⱡawa elingina, enim kit pᵾtᵾng. Uⱡ ei, tᵾn ndi, mbo rondpᵾn neing ni nᵾndᵾtmᵾn mon.
44015025	Ei nga, tᵾn Jerusalem kona ila, Got nga rapa tenda wamp mbᵾ, numan omba tenda puⱡnga, wu mat to ropᵾn, tᵾn nga wu mᵾn mul wu kai raⱡ, Pol kᵾn Barnapas raⱡ kᵾn, rᵾp rop tᵾp mundunmᵾn.
44015026	Pol kᵾn Barnapas raⱡ, en enmbil nga mul uⱡ ei, wak rokᵾⱡ, kᵾⱡᵾnggil ei nga pili napilkᵾⱡ, kongun etᵾnggil. Uⱡ ei ndi, tᵾn nga Wu Nuim Jisas Kraist nga mbi ei, paka rondrᵾnggil.
44015027	Tᵾn ndi, Sailas kᵾn Juras raⱡ tᵾp mundunmᵾn. Wu raⱡ nga keta ila, ik ekit om mbᵾ, ik ei, tᵾn ndi, mon ronmᵾn ik mbᵾ ninggil.
44015028	-
44015029	Muⱡnga Wingti ei kᵾn, tᵾn kᵾn numan tenda puⱡnga, uⱡ mbᵾ pep rok iteing nimbun, mon rok pun ngᵾnmᵾn. Wote, uⱡ mbun mat elpa, enim nguimin nᵾmp pili napᵾnmᵾn. Ei nga, kurmun rok rᵾng ngᵾng mbᵾ, nui nᵾnᵾi mon! Mema nui nᵾnᵾi mon! Wapra rui uⱡ mbila ok tᵾk muⱡᵾi! Kui kᵾi mel mat ambulk mema mondung mbᵾ, nui nᵾnᵾi mon! Enim uⱡ kᵾⱡ pilik pep rong ndam, enim kapⱡa muⱡing. Kapⱡa molk, kai mundᵾiyo!” nᵾtᵾng.
44015030	Wote, nombuⱡa rung wu ni raⱡ, Andiyok kona ila ruk pukᵾⱡ, mondpa pili wamp nimbᵾ, tᵾk mᵾk rok mondkᵾⱡ, mon ni ngorunggil.
44015031	Wamp nimbᵾ, mon ni, kᵾmp rok pᵾtᵾng mel, enim nga numan orunga nimbᵾ, ronduⱡ ngui ik mat murum ila, numan kai pilik, ambulk palk morung.
44015032	Sailas kᵾn Juras raⱡ enmbil, ik pai nok etmbil wu raⱡ ndi, molkᵾⱡ kᵾn, wamp mbᵾ ambulk pilkᵾⱡ, mbo endkᵾⱡ, etᵾk ronduⱡ mundᵾk etᵾnggil.
44015033	Andiyok kona ila ui mat molkᵾⱡ, tᵾk mundkᵾⱡ kᵾn, wote mondpa pili wamp ᵾngᵾnᵾl mbᵾ ndi, ki tᵾk, etᵾk kai etᵾk munduⱡina, enmbil molk, orᵾnggil kona ila wamp nimbᵾ kᵾn, int purᵾnggil.
44015034	Wote, Sailas elim nga numan ei ndi, kona ila muⱡimp nimba pitim.
44015035	Pol kᵾn Barnapas raⱡ, ui ou ndupa, Andiyok kona ila wamp mat kᵾn, pᵾi molk kᵾn, Nuim ei nga Rᵾnang Ik Kai ei, nᵾk ngukᵾⱡ, ik mbo endᵾk etᵾnggil.
44015036	Ui mat omba puⱡnga, Pol ndi, Barnapas kundpa, nimba mel, “Nuim ei nga rᵾnang ik ei, nᵾmp ngurumbᵾⱡ kona peng nimbila, wamp mbᵾ etᵾk mormin mel nant ei, kᵾnᵾmbil yant pambuⱡ,” nitim.
44015037	-
44015038	Ei kᵾn, Barnapas ndi, wu Jon mbi ti tek, Mak nᵾtmin ei, tᵾp mep mbi nimba pitim. Wote Pol ndi, mon nimba pitim ei, nambuⱡ emel, wu ei ndi, en enmbil Pampiliya kona ila, wak ropa mondpa, kelpa purum. Ei nga, tᵾl ndi, wu ei, tᵾp mep pi nᵾpᵾmbil, nitim.
44015039	-
44015040	Ik puⱡ ila, wu raⱡ ik polkᵾⱡ, elpa elpa purᵾnggil. Barnapas ndi, Jon Mak tᵾpa mepa nu sip tᵾpa, Saipras puⱡnga, wote Pol ndi, Sailas tᵾpa, mepa purum. Mondpa pili wamp mbᵾ ndi, Nuim ei nga wamp poⱡ ti uⱡ ila pᵾl, nᵾtᵾng.
44015041	Wote Pol ni, Siriya kᵾn Silisiya kona raⱡ nga rapa tenda wamp mbᵾ kᵾn, Got nga ik ei, wote nimba, ndoimp rondpa purum.
44016001	Wote Pol ni, Derpi kᵾn Listra kona raⱡ ila, purum kona ila, mondpa pili wu Timoti ni, ti murum. Wu ei nga mam ei, Jura amp mondpa pili amp ei. Wote tipam ei, Grik wu ei.
44016002	Listra, Aikoniyum kona raⱡ nga ᵾngᵾnᵾl wamp mbᵾ ndi, Timoti nga kaip nᵾndᵾtᵾng.
44016003	Pol ndi, Timoti mep mbi nimba pitim ei nga, Jura wamp kᵾng kupti uⱡ ei nga inditim. Ei nambuⱡ emel, Jura wamp kᵾng kupti uⱡ ei nga, ei mel morunggil kona ila, Jura wamp petmin mbᵾ ndi, Timoti nga tipam Grik wu ei, pilik pora ndurung.
44016004	Wu kᵾⱡ, kona peng mbila puk kᵾn, mi ik mat, unt Jerusalem kona ila nombuⱡa rᵾng wu na, rᵾp wu na mbᵾ mou rok molk, nᵾk pendᵾtmᵾn ik mbᵾ, mondpa pili wamp mbᵾ, pep rᵾi nᵾtᵾng.
44016005	I elingina, rapa tenda wamp mbᵾ nga mondpa pili mbᵾ ronduⱡ puⱡnga, wote wamp kont nga rᵾk rᵾk oⱡungina, wamp rᵾⱡaip ei, mam itim.
44016006	Pergiya kᵾn Galesiya kona raⱡ nga ruk ting ila puⱡina, Muⱡnga Wingti ei ndi, Eisiya kona ila nga ik mbo indi nᵾndᵾi, mon nitim.
44016007	Wu kᵾⱡ, Misiya nga mᵾi oi ila ruk oⱡina, wote Jisas nga Muⱡnga ei ndi, Bitiniya kona ila pi nᵾpᵾi, mon nitim.
44016008	Wote, Misiya kona ila ok, nombuⱡa mam ila kun puk, Trowas ekit purung.
44016009	Ei kᵾn rumbuldi, Pol ur kump mel etpa kᵾndrᵾm. Masaroniya wu ti, Pol kᵾn kont kaimp ik ranggᵾpa, nimba mel, “Nim num kuta puⱡa rokᵾn, Masaroniya kona ila okᵾn, tᵾn tᵾkᵾn rᵾpᵾndᵾn ka!” nitim.
44016010	Pol ur kump mel, etpa kanduⱡnga kᵾn, tᵾn Masaroniya kona ila mbin ei nga, tᵾkrᵾp tᵾp kun itmᵾn. Ei nambuⱡ emel, Got ndi, tᵾn met kona ila, Rᵾnang Ik Kai ei, nᵾmp ngᵾmin nimba, tᵾn wi rurum.
44016011	Tᵾn Trowas kona ila moⱡpᵾn, nu sip tᵾpᵾn kun puⱡa ropᵾn, Samotres kona ila purmun. Wote utᵾma orunga, Niyapolis kona ila purmᵾn.
44016012	Wote, tᵾn kona ei, wak ropᵾn, Pilipai kona peng ila purmun. Kona peng ei, Rom kona ila gapman ei ndi, rup itim. Wote, Masaroniya mᵾi kona ou ei nga kona peng ou ei, kona ila moⱡpᵾn, ui mat tᵾp mundurmᵾn.
44016013	Wote, mowi kor ei kᵾn, kona peng ei, wak ropᵾn ekit mbun. Nu wᵾr orunga, ekit mbun. Wote, Jura wamp atinga rormin kona ila tetᵾm, nᵾmp pilpᵾn kurᵾp purmᵾn. Ei kᵾn, amp mat, nu ᵾldᵾ ila, mou rok morung kandᵾp tᵾpᵾn, ik mat nᵾtmᵾn.
44016014	Ei kᵾn, amp ik kum tetᵾng kᵾⱡ nga amp ti, Taiyataira kona peng ila amp, Litiya nᵾtmᵾn. Amp ei, muⱡ mbᵾnᵾng mbᵾ, rarᵾp ropa etᵾm. Wote, Got nga mbi paka ropa itim ku. Ei kᵾn, Nuim ei ndi, amp ei nga numan orunga kumba tilinga, Pol nga ik nitim nimbᵾ, kum titim.
44016015	Wote, amp ei kᵾn, elim nga manga tenda wamp mbᵾ, nu tᵾtᵾng. Wote tᵾn kundpa, nimba mel, “Enim na Nuim ei kᵾn, kupa mondᵾp pᵾt nᵾk piling ndam, na nga mang kona muⱡamin wᵾi!” nitim. Nimba kᵾn, ama ronduⱡ mundpa nilinga, tᵾn teng ndup purmun.
44016016	Ui ti kᵾn, atinga rormin kona nila puⱡmina, nombuⱡa mana ila, kindmant amp wendᵾp ti, rukᵾr orunga, kur kit ti ndi moⱡpa, uⱡ wote, pemba mbᵾ nga kandpa nimba etᵾm amp ni, tᵾn kandpa nitim. Amp wendᵾp ei ndi, uⱡ mbᵾ mel elinga, elim rᵾp etmin wu mbᵾ, ku moni minal tᵾtmᵾn.
44016017	Ambuⱡa ei, tᵾn Pol min purmun ila, akil tepa omba, ke nimba mel, “Wu kᵾⱡ, Got Oⱡa Kupa morum ei nga, kongun wu mbᵾ! Wu mbᵾ ndi, enim wamp mbᵾ, Got ndi, etpa tᵾmba ei nga, nᵾk nguing onmᵾn!” nitim.
44016018	Ambuⱡa ei ndi, ik ei mel nilinga, ui ou ndupa, omba purum ila, Pol run kuⱡpa tᵾpa, ropᵾl ropa, kur kit ni kundpa, nimba mel, “Jisas Kraist nga mbi ila, na nim kundᵾp nᵾnt. Ambuⱡa ei, wak rokᵾn, kelik ekit pa!” nitim. I nilinga, kur kit ni ndi, ambuⱡa ni, wak ropa omba, ekit purum.
44016019	Ambuⱡa ei, rᵾt etmin puⱡ wu nimbᵾ, kandrung ei, en enim nga ku moni tᵾtmᵾn nombuⱡa mam ei, etpa kumba pendᵾtᵾng ila, popᵾⱡ kulk, Pol kᵾn Sailas raⱡ, imp molk, kunt kundi mek, wamp minal morung kona ila, kot pᵾtmᵾn wu ou mbᵾ kᵾn purung.
44016020	Mek puk, kot pᵾtmᵾn wu mbᵾ kᵾn mondᵾk, nᵾk mel, “Jura wu raⱡ ndi, tᵾn nga kona peng ila etkᵾⱡ, mong pindinggil enmbil.
44016021	Wu raⱡ ndi, tᵾn Rom kona ila wamp mbᵾ, mi pendᵾtmᵾn uⱡ mbᵾ, mbo endᵾnmbil uⱡ mbᵾ, kapⱡa tᵾn pilip tᵾpᵾn, pep ruimin mel mon!” nᵾtᵾng.
44016022	Wamp minal morung nimbᵾ ndi, Pol kᵾn Sailas raⱡ, ik mura nguk, wote kot pᵾtᵾng wu nimbᵾ ndi, wu raⱡ nga muⱡ mbal mbᵾ, potᵾk mundᵾk, tᵾmbᵾⱡ ndi rᵾi nᵾtᵾng.
44016023	Wu raⱡ tᵾmbᵾⱡ ndi, ambulk pilik rok, wote tᵾk kan manga ila pendᵾk, kan manga rᵾp etᵾm wu ni kundᵾk, rᵾp ronduⱡ mundkᵾn iti nᵾtᵾng.
44016024	Kan manga rᵾp wu ni ndi, ik ronduⱡ mundᵾk nᵾtᵾng ni pilpa, wu raⱡ manga kᵾkaⱡ rukᵾr orunga ila, tᵾpa ruk ndupa, wu raⱡ nga kᵾmp kᵾⱡ tᵾpa, nde plang ronduⱡ ila kan ngumba pinditim.
44016025	Wote, ou rumbuldi ei kᵾn, Pol Sailas raⱡ, Got kᵾn kinan atinga raⱡ elinggila, kan manga ila rᵾp rok petᵾng wu nimbᵾ, kum tek pᵾtᵾng.
44016026	Ei kᵾn, tᵾngᵾnda mint, kona kilimbᵾmp ambuⱡpa pilpa etpa, kan manga ni, akpa ᵾⱡmbᵾⱡ nimba itim. Ni kᵾn, tᵾngᵾnda mint, kan manga keta puⱡ puⱡ nimbᵾ, elim kumba tilinga, wote kan ngurung wamp nimbᵾ nga kan sen mbᵾ, elim ndi potpa omba mana purum.
44016027	Ni kᵾn, kan manga rᵾp etᵾm wu ni, rᵾt nimba kᵾndrᵾm ei, manga kumba nimbᵾ, wei titim ila, kan manga petᵾng wu nimbᵾ, nᵾng nᵾk pung nimba pitim. Pilpa kᵾn, elim nga koiya ou pinditim ni, ekit tᵾpa, elim ropa kondᵾmba itim.
44016028	I etmba elinga, Pol ndi, ronduⱡ wi ropa, nimba mel, “Tᵾn pora mormᵾn kᵾn, nim ninim rokᵾn kundi nᵾkᵾndi mon!” nitim.
44016029	Ni kᵾn, kan manga rᵾp wu ni ndi, kiya kandᵾk, mek wᵾiya nimba, elim ni mundmong etpa, tᵾkrᵾpa mba, Pol Sailas raⱡ nga kᵾmp puⱡ ila rumᵾⱡi pitim.
44016030	Wote, wu raⱡ tᵾpa mepa, pena mba waldpa, nimba mel, “Wu nuim raⱡ ye! Na namba uⱡ ti itamba kᵾn, Got ndi, na etpa tᵾmba nda?” nitim.
44016031	Wote, wu raⱡ ndi, punt rokᵾⱡ, nᵾkᵾⱡ mel, “Nim ndi, Nuim Jisas mondkᵾn pilana kᵾn, Got ndi, nim etpa tᵾpa, wote nim nga wamp mbo kᵾⱡ pora etpa tᵾmba ku!” nᵾtᵾnggil.
44016032	Wote, wu raⱡ ndi, Nuim ei nga Rᵾnang Ik Kai ei, wu ei kᵾn, elim nga wamp mbo kᵾⱡ kᵾn, kᵾndᵾk nᵾtᵾnggil.
44016033	Ei kᵾn, ant tenda ila rumbuldi, rᵾp wu ni ndi, wu raⱡ nga kip mondrᵾnggil kona nimbᵾ mepa mba, ⱡumᵾi rundrum. Wote elim kᵾn, elim nga wamp mbo nimbᵾ kᵾn, pᵾi nu tᵾtᵾng.
44016034	Wote, wu raⱡ mepa mba, elim nga manga kᵾkaⱡ oⱡa orunga ila, mondpa rᵾng inditim. Wu ni elim kᵾn, elim nga wamp mbo kᵾⱡ kᵾn, pᵾi numan kai pilik morung. Nambuⱡ emel, en enim Got kᵾn mondᵾk pᵾtᵾng ei nga etᵾng.
44016035	Wote mᵾkᵾlmᵾ unt, kot pᵾtᵾng wu nimbᵾ ndi, Rom kona ila el wu mat tᵾk mundᵾk, kan manga rᵾp wu ni kundᵾk, nᵾk mel, “Wu raⱡ tᵾkᵾn ekit mundi!” nᵾtᵾng.
44016036	Wote, kan manga nokundrum wu ni ndi, Pol kundpa, nimba mel, “Kot pᵾtmᵾn wu nimbᵾ ndi, nim kᵾn Sailas raⱡ, tᵾk ekit ndui nᵾnmin. Ei kᵾn, enmbil numan wang ndukᵾⱡ pᵾl!” nitim.
44016037	Ni wote, Pol ndi, el wu kᵾⱡ kundpa, nimba mel, “Tᵾl Rom mᵾi puⱡ wu raⱡ! Tᵾl mong tᵾtᵾmbᵾⱡ ei nga puⱡ ti, kandᵾk ti natᵾk, kai kandᵾk wamp morung pena ila kanda rok, wote tᵾk kan manga ila pendᵾtᵾng. Wote, akup uⱡ ei, kamblik pendᵾk, tᵾl mo rok, tᵾk ekit nduing enmin ei? Ei kapⱡa mon! Rom gapman nga kot pᵾtmᵾn wu kᵾⱡ ndi, en enim ok, tᵾl tᵾk ekit ndeing weing!” nitim.
44016038	Wote, el wu ni kᵾⱡ, ik nitim kᵾⱡ mek int puk, kot pᵾtmᵾn wu ni kᵾⱡ, kundᵾk nᵾtᵾng. Wote, Pol Sailas raⱡ, Rom mᵾi puⱡ wu raⱡ nilingina, kot pᵾtmᵾn wu ni kᵾⱡ, ik ei pilik mundmong etᵾng.
44016039	Wote, kot pᵾtᵾng wu nimbᵾ puk, wu raⱡ kᵾn, ⱡawa itmin nᵾk, kont kulk, ⱡawa itmin wu raⱡ kan manga ila, tᵾk mek ekit puk, kona peng ni, wak rokᵾⱡ, kelik pᵾl nᵾtᵾng.
44016040	Ni kᵾn, Pol Sailas raⱡ, kan manga ni, wak rokᵾⱡ, amp Litiya nga mang kona purᵾnggil. Kona ila nga mondpa pili wamp morung nimbᵾ, ik kai mbᵾ nᵾkᵾⱡ, ndoimp rondkᵾⱡ kᵾn, wote kona ei, wak rokᵾⱡ purᵾnggil.
44017001	Wote, Pol Sailas raⱡ, Ampipolis kona ila pukᵾⱡ pendkᵾⱡ, Apoloniya pukᵾⱡ, wote Tesalonaika kona ila purᵾnggil. Kona ila Jura wamp kᵾⱡ nga atinga manga kel ti, murum ila purᵾnggil.
44017002	-
44017003	Pol elim ᵾndrᵾm mbila, itim uⱡ ni mel, atinga manga kel ila kuimp tepa purum. Kona ila mba moⱡpa, mowi kor rumbᵾⱡ raldika moⱡpa, wamp mbᵾ kᵾn, Got nga ik mong mat, Buk Wingti ila petᵾm mbᵾ, ekit tᵾpa, kundpa nimba. Wote, Got nga ik puⱡ mbᵾ, nimba mot ndupa, wu Mesaiya ei, mindil nomba koⱡpa, wote ⱡoporpa omba purum ik mbᵾ nga nimba, piral ndupa, ei mel nitim, “Enim puⱡ nimp ngunt wu ei, Jisas ei, Got nga ngurum wu Mesaiya,” nitim.
44017004	Ni kᵾn, Jura wamp mat ik ei, pilik mondᵾk pᵾtᵾng nimbᵾ, wote Grik wamp mat, Got nga mbi paka rondᵾk etmin nimbᵾ ok, Pol kᵾn Sailas raⱡ kᵾn kup etᵾng. Wote, wu nuim mbᵾ nga ambᵾmᵾl nimbᵾ, i ku etᵾk ok, kup etᵾng.
44017005	Wote, Jura wamp nimbᵾ, wᵾlᵾk rok, kona peng ei nga nombuⱡa ᵾldᵾ mbila ik kindᵾp wamp na, wamp wᵾlᵾ morung mbᵾ, andᵾk ruk tᵾk mou rorung. I etᵾk kᵾn, kona peng ila etᵾk ik pendᵾk puk, wu Jeison nga manga e, i tᵾk pok etᵾk, manga ambulk, Pol, Sailas raⱡ, ila pek moⱡᵾnggil ndam, imp moⱡᵾp tᵾpᵾn, mep ekit mbun wamp mbᵾ nguimin nᵾk etᵾng.
44017006	-
44017007	Ni wote, wu raⱡ, kandᵾk ti natᵾk, wu Jeison kᵾn mondpa pili wamp mat kᵾn, imp molk, kunt kundi mek puk, kona peng ei nga wu ou mbᵾ kᵾn mondᵾk, ronduⱡ wi rok, nᵾk mel, “Wu kᵾⱡ ndi, muⱡ uⱡ mbila pora, uⱡ kit mbᵾ etᵾk andᵾrmᵾn! Akup ya tᵾn nga kona peng ou ila oⱡina, wote wu Jeison ndi, wu kᵾⱡ tᵾpa, elim nga manga ila pendᵾm. Wu kᵾⱡ ndi, tᵾn nga Rom wu nuim mumuk Sisa ei nga nᵾtᵾm ik kᵾⱡ, rok akᵾk, wu king elpa ti morum, nᵾng ei nga mbi ei Jisas,” nᵾtᵾng.
44017008	Wote, ik kᵾⱡ mel nilingina, kona peng ila rᵾp wu na, wamp ok paⱡa petᵾng nimbᵾ orunga, ik ou ndupa, nᵾtᵾng.
44017009	Ei kᵾn, kona peng ila wu ou mbᵾ ndi, wu Jeison kᵾn mondpa pili wamp mbᵾ kᵾn, orunga ku moni mat ngangina kᵾn, wak rop mundmin nᵾtᵾng.
44017010	Kona rumbᵾⱡ roⱡnga, Pol kᵾn Sailas mbᵾ raⱡ, mondpa pili wamp nimbᵾ ndi, tᵾk Beriya kona ila mundrung. Wote, kona ila ruk pukᵾⱡ kᵾn, Jura wamp mbᵾ nga atinga manga kel ila purᵾnggil.
44017011	Beriya kona ila Jura wamp petmin nimbᵾ, Tesalonaika kona ila Jura wamp nimbᵾ mel mon, wamp mbᵾ wamp kai. Ei nambuⱡ emel, wamp mbᵾ numan kun petᵾm wamp mbᵾ morung, Tesalonaika kona ila wamp mel mon. Wu raⱡ, ik nᵾtᵾnggil mbᵾ, kum tek, wote rumbᵾⱡ ui mbila rᵾk rᵾk, Pol nga ik nitim mbᵾ, kupa, muna kol nda nᵾk, Got nga Buk Wingti ila rorung ei mel kombulk, kᵾmp tᵾk kandrung.
44017012	Ei kᵾn, Jura wamp puⱡi kᵾn, wote kona ila Grik wu nuim mat nga ambᵾmᵾl mbᵾ kᵾn, Grik wu mat kᵾn, ik ei pilik mondᵾk pᵾtᵾng.
44017013	Wote Pol ndi, Beriya kona ila Got nga ik ei, nimba ngonum nᵾtᵾng ik ei, Tesalonaika kona ila Jura wu mbᵾ ndi, pilik kᵾn, Beriya kona puk, wamp mbᵾ kunt kan etᵾk ik pendᵾtᵾng.
44017014	I elingina, mondpa pili wamp ᵾngᵾnᵾl nimbᵾ ndi, Pol tᵾkrᵾk tᵾk, mek puk, num kuta ᵾldᵾ ila mundrung. Wote, Sailas kᵾn Timoti raⱡ, Beriya kona ila morᵾnggil.
44017015	Wote Pol mep, int nduimin nᵾk purung. Wu kᵾⱡ mek puk, Atins kona ila puk, wak rok yant orung. Ok kᵾn, Pol ndi, Sailas, Timoti raⱡ, elim kᵾn nundpa, akil tek wunggil nimba, rung mundrum ik nimbᵾ, kundᵾk nᵾtᵾng.
44017016	Pol, Atins kona ila Sailas kᵾn, Timoti raⱡ nokundpa moⱡpa, kᵾndrᵾm mel, kona peng ou ila, kur atinga uⱡ ei nga, minal etᵾng ila kandpa, Pol ni munt mi titim.
44017017	Uⱡ ei kandpa kᵾn, atinga manga titim ila, Jura wamp na, wamp rᵾⱡaip elpa na mat, Got nga mbi paka rondᵾrmᵾn morung wamp nimbᵾ kᵾn, Got nga Rᵾnang Ik Kai mbᵾ, nimba ngurum. Wote rᵾnggilmᵾ mbila, wamp mou rok etmin kona mbila moⱡpa, elim nga ik kum ting orung mbᵾ, wamp mbᵾ, Rᵾnang Ik Kai mbᵾ, nimba ngurum ku.
44017018	Wote, kona ila nga, Epikuriyan kᵾn, Stowik uⱡ elpa raⱡ nga numan pep rok etmin ik mbo wu kat ndi, Pol nga ik nitim mbᵾ rok, akᵾk nᵾk mel, “Ik puⱡaka mat ninim mbᵾ, namba ik mat ninim nda?” nᵾtᵾng. Wote, wu mat ndi, nᵾk mel, “Muna kona elpa mat ila nga got mormin mbᵾ nga nᵾndnᵾm nda?” nᵾtᵾng. I nᵾtᵾng, ei nambuⱡ emel, Pol ndi, Jisas koⱡpa, wote ⱡoporpa omba purum nitim ik ei nga, pilik nᵾtᵾng.
44017019	Wote, Pol tᵾk mek puk, Eriyopokas mou rormin komnga mondᵾk, nᵾk mel, “Nim ik kont kat, wamp mbo rondᵾn mbᵾ, tᵾn nᵾkᵾn ngana, pilamin!
44017020	Tᵾn pili napᵾtmᵾn ik mat nilinga pᵾnmᵾn mbᵾ, na puⱡ mbᵾ nᵾkᵾn, mot ndana, pilamin!” nᵾtᵾng.
44017021	(Atins mᵾi puⱡ wamp mbᵾ kep, wote kona elpa mbila nga wamp ok, Atins pek mormin mbᵾ ndi kep, ik kont ti ruk orum, ei nga nᵾk, wote nᵾtmin mbila, kum tek iting mbᵾ nga numan ngormin).
44017022	Eriyopokas wu mou rok morung nila, Pol ndi, oⱡa anggilpa, nimba mel, “Enim Atins wamp mbᵾ, mbi paka rui uⱡ mbila ronduⱡ puk mormin.
44017023	Ei nambuⱡ emel, na enim nga kona peng ila andᵾp kant ei, enim nga mbi paka rormin kona mbᵾ nga kona tila mbo kᵾndᵾr ei, rat pol wingti ila mon kat rok, ‘Got pili napᵾtmᵾn ti nga kona ei,’ nᵾk rok mondrung. Enim ndi, Got pili napᵾtmᵾn ti kᵾn, mbi paka rormin nᵾtmin. Got ni kupa morum ei nga ik ei, enim kundᵾp namp pilᵾi!
44017024	Ya mᵾi ei kᵾn, mᵾi ei nga rukᵾr tetᵾm mbᵾ nga mim itim Got ei, muⱡ mᵾi raⱡ nga Nuim morum. Wote elim ndi, wamp nga manga wingti ou rakurmin mbila muⱡi nambrᵾm.
44017025	Muna Got mel ti monduⱡnga, wamp ti ndi, ngumba tᵾpa rupᵾndi napᵾndrᵾm mon. El elim ndi, tᵾn wamp mbᵾ orunga, kont mba mul uⱡ ei nga muⱡnga ei kᵾn, wote mel mbᵾ pora tᵾn ngorum.
44017026	Wu tenda ei nga mema ila, akup wamp mbo elpa elpa mbᵾ, mᵾi kᵾmp mbila pora, kaⱡᵾp tᵾpᵾn yant yant onmᵾn. Elim ndi, wamp mbᵾ nga ui pendpa, pek muⱡing kona mbi mbᵾ, kᵾmp tᵾpa elpa elpa ngurum.
44017027	I itim ei, ei nambuⱡ emel, wamp mbᵾ ndi, Got elim kuruk kandᵾk, teing nimba itim. Wote, i etᵾk kᵾn, elim ni, ruⱡ etpa morum nᵾmp pili nᵾpilmᵾn nimba itim.
44017028	Unt, wu ti ndi, nimba mel, ‘Elim nga ronduⱡ ila, kont mbun monmun, wote nombuⱡa andinmᵾn,’ nitim. Wote ti, en enim nga mon rormun wu mat ndi, nᵾk mel, ‘Tᵾn elim nga kangambuⱡa mbᵾ, ku nᵾtᵾm,’ nᵾtᵾng.
44017029	Ei kupa, tᵾn Got nga kangambuⱡa mbᵾ. Ei nga, tᵾn ndi pilpᵾn, Got ei, wamp nga ki raⱡ ndi, gol na, silpa na, ku na mbᵾ ndi, mim etmin mbᵾ, got nᵾmp pili nᵾpᵾlmᵾn.
44017030	Unt wamp uⱡ mbᵾ, pili napilik etᵾng ei, Got ndi, kandpa kui itim. Wote akup, Got ndi, ronduⱡ mundpa, wamp mbᵾ, orunga uⱡ kit mbᵾ, wak rok, numan ropᵾl reing nᵾtᵾm.
44017031	Elim ndi, to ropa pinditim ui ila, elim nga mbi ropa titim wu ei ndi, wamp mbᵾ orunga, en enim nga etmin uⱡ mbila, kun kᵾmp tᵾmba. Elim nga wu ei, pilpᵾn poⱡ ndupᵾn, itᵾmin nimba kᵾn, wu ei, on kona ila, ⱡoporpa tᵾpa mundrum,” nitim.
44017032	Ni kᵾn, Pol ndi, wamp on kona ila, ⱡoporpa omba purum nitim ik ei, wamp mat ndi, pilik tᵾk, ik kuldᵾtᵾng. Wote wamp mat ndi, Pol kundᵾk, nᵾk mel, “Nim nᵾn ik kᵾⱡ nga aldpa, tᵾn nᵾk ngui!” nᵾtᵾng.
44017033	Wote Pol ndi, mou rok morung kona ni, wak ropa kelpa purum.
44017034	Wamp mat, Pol nga ik nitim mbᵾ, pilik mondᵾk, pᵾtᵾng nimbᵾ ok, wote Pol kᵾn, kup etᵾng. Wamp kᵾⱡ nga ti, wu Daiyonaisiyas, wu ei Eriyopokas komnga ila kaunsil morum. Ti, amp ti mbi tek, Damaris nᵾtᵾng ei kᵾn, wamp mat kᵾn, pᵾi mondᵾk pᵾtᵾng ku.
44018001	Wote ei kᵾn, Pol Atins kona ei, wak ropa, Korin kona ila purum.
44018002	-
44018003	Kona ila mba, Pontas kona ila, metᵾng Jura wu ti, mbi tek, Akuila nᵾtᵾng ei, kandpa titim. Wu ei kᵾn, ambᵾm Prisila raⱡ, Itali kona ei, wak rokᵾⱡ orᵾnggil. Ei nambuⱡ emel, Rom kona ila gapman wu nuim Klautiyas ndi, Jura wamp, Rom kona ila petᵾng mbᵾ ok, ekit pᵾi nitim. Wote Pol mba, wamp raⱡ kandpa tᵾpa, wamp raⱡ, wote elim kongun etᵾm ei mel, kng kau kᵾng mim etmbil kona ila, tᵾpa rapundpa etpa murum.
44018004	Moⱡpa, mowi kor nimbᵾ kᵾn, Jura wamp nga atinga manga mbila, Jura wamp na, Grik wamp na mbᵾ nga mondpa pili orunga, ropa rut ndupa, ik mbo inditim.
44018005	Wote, Sailas kᵾn Timoti raⱡ, Masaroniya kona ei, wak rokᵾⱡ orᵾnggil. Ni kᵾn, Pol ndi, rumbᵾⱡ ant ui mbila rᵾk rᵾk, Got nga Rᵾnang ik kai ei, nimba para ndurum. Para ndupa, nimba mel, Jisas ni, wu Mesaiya ei nga Rᵾnang Ik Kai ei, ronduⱡ mundpa nitim.
44018006	Ei kᵾn, Pol nga ik nitim nimbᵾ, akᵾk, ik mbuldung orunga nᵾndᵾk elingina, Pol ndi, wamp elim nga muⱡ mbal mbᵾ, ndanda ndupa, nimba mel, “Enim Got kᵾn, kan puⱡa rong ndam, na nga ⱡawa ti mon. En enim nga ⱡawa ei! Na nga ik ti ila, pi napᵾtᵾm. Akup ya ei kᵾn, na wamp rᵾⱡaip elpa kᵾⱡ kᵾn mbi!” nitim.
44018007	Wote, Pol atinga manga kel ei, wak ropa, mbo wu Taitas Jastas ni ti ei, Got nga mbi paka rondpa itim ei nga mang kona purum. Wu ei nga manga ei, Jura wamp kᵾⱡ nga atinga manga kel morum ila, nundpa anggᵾtᵾm.
44018008	Ni kᵾn, Krispas ni wu ei, Jura wamp kᵾⱡ nga atinga manga kel ila rᵾp wu ei murum. Wu ei, elim nga manga tenda ila mondpa pili wamp mbᵾ kᵾn, wote Korin kona ila wamp minal kᵾn, Pol nga ik nitim ei, mondᵾk pilik, wote nu tᵾtᵾng.
44018009	-
44018010	Rumbᵾⱡ ti kᵾn, Pol mong mel kᵾndrum ei, Nuim ei ndi, elim kundpa, nimba mel, “Nim mundmong etkᵾn, ik ei nᵾn ei nga, keta mᵾn kᵾn, muⱡi nᵾmbᵾⱡi! Ik ei tᵾkᵾn, pena ila, ik nᵾn mbᵾ mel ni, wak rui nᵾri! Ei nambuⱡ emel, na nim kᵾn muⱡimp! Wamp ti ndi, nim rui narᵾmba. Ei nambuⱡ emel, ya kona peng ila wamp minal, na nga wamp mormin,” nitim.
44018011	Ni kᵾn, Pol Korin kona ila wamp mbᵾ, Got nga ik mbo endpa moⱡnga, pana ti, wote kalimp 6 omba purum.
44018012	-
44018013	Wote, wu Galiyo ni, Rom (gapman) ndi, nokundrum mᵾi Akeiya ila wu nuim murum. Ni kᵾn, Jura wamp mbᵾ ok, mou rok, Pol ni, imp molk mek puk, kot endᵾk, nᵾk mel, “Wu ei ndi, Got nga mbi paka rundᵾmᵾn nimba, mi ik petᵾm ei mel, pep rui narᵾpa, ik ti mel ku mbo endnᵾm,” nᵾtᵾng.
44018014	Ni kᵾn, Pol ik nimp nimba elinga, wu Galiyo ndi, Jura wamp nimbᵾ, kundpa nimba mel, “Wu ei, uⱡ kit mat etpa, Rom kona ei nga mi ik ti ropa, puⱡa ropa elinga ndam, enim Jura wamp mbᵾ nga, ik ei kum telᵾmba.
44018015	Ei nga wote, ya ik penim uⱡ ei, enim nga ik ei kᵾn, mbi ei kᵾn, wote en enim nga ik petᵾm kᵾⱡ nga nᵾnmᵾn kant ei kᵾn, int mana, en enim nᵾk kun itᵾi! Na uⱡ mbᵾ nga kᵾmp timp mel, kapⱡa mon!” nitim.
44018016	Ei mel nimba kᵾn, wamp mbᵾ, kot kona ila makrᵾpa tᵾpa, pena ndurum.
44018017	I nilinga, popᵾⱡ kulk, wamp mbᵾ ndi, Jura wamp kᵾⱡ nga atinga manga ei nga rᵾp wu Sostinis ni, atinga manga keta ila imp molk, tᵾk mek puk, kot kona ila, tᵾmbᵾⱡ ndi rorung. Uⱡ etᵾng nimbᵾ, wote wu Galiyo ndi, kandpa kui etpa, ik ti ni nᵾndᵾtᵾm.
44018018	Pol Korin kona ila moⱡnga, rumbᵾⱡ ou ndupa mel, omba purum. Wote, Korin kona ila mondpa pili wamp ᵾngᵾnᵾl nimbᵾ, wak ropa, Siriya kona ila mbi nimba elinga, Prisila kᵾn Akuila raⱡ rᵾp rok, nu sip ila purung. Nu sip ila oⱡa pi nᵾpi kᵾn, Senkreya kona ila moⱡpa, elim nga peng ndi pek rurum. Ei nambuⱡ emel, elim Got kᵾn uⱡ ti itimp nimba, ronduⱡ mondrum ei nga itim.
44018019	Wote, Episis kona ila ruk puⱡᵾngina, Pol ndi, Prisila kᵾn Akuila raⱡ, kona ila wak rurum. Elim ni, Jura wamp mbᵾ nga atinga manga ᵾnggᵾtᵾm kona ila mba, Jura wamp mbᵾ kᵾn, ik nitim.
44018020	Wamp mbᵾ ndi, Pol en enim kᵾn, ui mat ou ndupa muⱡamin nᵾk waldᵾtᵾng. Ei wote, Pol ndi, elim kapⱡa muⱡi nᵾmbᵾⱡimp nitim.
44018021	Wote, mba etpa wamp mbᵾ, rawe etpa nimba mel, “Enim nᵾnmᵾn ei mel, Got ndi, kapⱡa nimba pilim ndam, wote na enim kᵾn yant uimp,” nitim. I nimba kᵾn, Episis kona ila wak ropa, nu sip tᵾpa purum.
44018022	Wote, Sesariya kona ila ruk mba kᵾn, Jerusa-lem mba, Got nga rapa tenda wamp kᵾⱡ, ik rungᵾndᵾpa pendpa, wote Andiyok kona ila purum.
44018023	Wote ni kᵾn, ant ui mat ou ndupa, Andiyok kona ila moⱡpa, tᵾpa mundpa, wote wak ropa, Galesiya kᵾn Pergiya kona raⱡ nga ruk tetᵾm kona mbila andpa, mondpa pili wamp mbᵾ, ronduⱡ ngumba, Jisas nga ik ei, kundpa nitim.
44018024	Ei kᵾn, Aliksendriya kona ila, Jura wu ti metᵾng ei, mbi tek, Apolus nᵾtᵾng ni, Episis kona ila urum. Wu ei, Got nga timan ik, unt nga mbᵾ, pilpa kitim. Wote ik mbᵾ, pilpa kongundpa ku nitim.
44018025	Wu ei, Nuim ei nga uⱡ mbila, unt ambulk pilik, mbo rondrung ei nga ronduⱡ ei, tepa moⱡpa, Jisas nga itim uⱡ mbᵾ kᵾn, wamp mbᵾ mbo inditim. Wote, el elim Jon ndi, wamp nu tindpa itim uⱡ mbᵾ nga timan ei, mendpᵾⱡ pitim.
44018026	Wote, atinga manga kel ila wamp mbᵾ nga mundmong iti natᵾpa, ronduⱡ mundpa ik nitim. Ei kᵾn, Prisila kᵾn Akuila raⱡ ndi, wu ei nga nitim ik ni pilkᵾⱡ, wu ei, tᵾkᵾⱡ mekᵾⱡ, en enmbil nga mang kona pukᵾⱡ, Got nga ik mbo endᵾmba ei mel nᵾk, kun etᵾk ngurᵾnggil.
44018027	Wote, wu Apolus ni, Akeiya kona ila mbi nilinga, Episis kona ila mondpa pili wamp nimbᵾ ndi, tᵾk rapᵾndᵾk, mon ti rok, Akeiya kona mondpa pili wamp ᵾngᵾnᵾl kᵾⱡ ngᵾk, Apolus rawe etᵾk, teing nᵾtᵾng. Wote, Akeiya kona ila ruk mba, ik mbo enduⱡnga, Got nga wamp poⱡ ti uⱡ ila, wamp minal, Got kᵾn mondᵾk pᵾtᵾng.
44018028	Jura wamp mbᵾ nga ik polk nᵾtmin mbᵾ, wamp mbᵾ nga kuimp keta ila, ⱡawa etmin nitim. Elim ndi, Got nga Rᵾnang Ik Kai ei ndi, Jisas ei, wu Mesaiya nᵾtᵾm ei mel nimba, tᵾpa ora ndupa itim.
44019001	-
44019002	Apolus ni wu ei, Korin kona ila moⱡnga kᵾn, Pol ni, kona ei nga ruk ting komnga titim kona nimbila mba ui, Episis kona ila ruk purum. Kona ila nga kitip kᵾni wu mat kandpa, tᵾpa waldpa, nimba mel, “Enim mondᵾk pᵾtᵾng ni kᵾn, Muⱡnga Wingti enim tᵾtᵾng muna mon?” nitim. Wamp kᵾⱡ ndi, punt rok, nᵾk mel, “Tᵾn Muⱡnga Wingti ei, pili napᵾtmᵾn ei ka!” nᵾtᵾng.
44019003	Ni kᵾn, Pol ndi waldpa nimba mel, “Enim nu nant ei nga tᵾtᵾng?” nitim. Wamp kᵾⱡ ndi, punt rok nᵾk mel, “Tᵾn Jon nga wamp nu tinditim uⱡ ila, nu tᵾtmin,” nᵾtᵾng.
44019004	Pol ndi kundpa, nimba mel, “Jon nga wamp nu tinditim uⱡ ei, uⱡ kit mbᵾ, tᵾk mbᵾⱡ ngeing nimba itim. Wote, Isrel wamp mbᵾ kundpa, elim nga mbuldung orunga omba, wu ei mondᵾk pilᵾi wu ei, Jisas,” nitim.
44019005	Wamp nimbᵾ, ik ei pilik tᵾk kᵾn, wote Nuim Jisas nga mbi ila nu tᵾtᵾng.
44019006	Wote, Pol elim nga ki raⱡ ndi, wamp kᵾⱡ nga peng mbila ambuⱡnga kᵾn, Muⱡnga Wingti mana omba, wamp kᵾⱡ kᵾn moⱡnga, ik nuim kan elpa elpa mbila, ik pai nok nᵾtᵾng. Wote, Got nga uⱡ etᵾm mbᵾ nga nᵾtᵾng ku.
44019007	Wamp 12 mel molk, uⱡ mbᵾ nᵾtᵾng.
44019008	Kalimp raldika mel, Pol atinga manga kel ila wamp mbᵾ kᵾn moⱡpa, ik ronduⱡ mundpa nimba. Got nga wamp tᵾpa mumuk rui uⱡ ei nga wamp mbᵾ nga numan orunga nimba, piral ndupa kondpa nitim.
44019009	Wote wamp mat, numan ruwik nilinga, mondᵾk pili nᵾpili wamp mbᵾ morung, kuimp keta ila, Nuim ei nga ‘Nombuⱡa Mam’ orunga, ik kit mbᵾ nᵾtᵾng. I elingina, Pol ndi, wamp nimbᵾ, wak ropa, kitip kᵾni wu kᵾⱡ tᵾpa, mepa ekit purum. Wote, ui mbila rᵾk rᵾk, Tairaniyus nga ik mbo manga ila, Pol ndi, wamp mbᵾ, ik mbo endpa murum.
44019010	Pol ndi, wamp ik mbo endpa puⱡnga, pana raⱡ omba purum. I elinga, Eisiya kona ila Jura wamp na, Grik wamp na mbᵾ pora, Nuim ei nga ik ei, pilik tᵾtᵾng.
44019011	Got ndi, tᵾpa rapundᵾⱡnga, Pol ni, uⱡ rᵾpndi kᵾni nᵾkᵾni mat, minal itim.
44019012	Wote, wamp mbᵾ ndi, muⱡ mbal punt mat mek ok, Pol nga kᵾng ila minda nduk, wote mek int puk, kui wamp mbᵾ, minda nduⱡungina kᵾn, kui pitim mbᵾ pora nilinga, kur kit morung mbᵾ, ok ekit purung.
44019013	Ei kᵾn, Jura wamp mat andᵾk, kur kit murum mbᵾ, tᵾk mundᵾk, mel mat tᵾk etmin mbᵾ ndi, Nuim Jisas nga mbi oⱡa tᵾk angᵾndᵾk, kur kit murum wamp mbᵾ kundᵾk, nᵾk mel, “Wu Nuim Jisas nga mbi ila, Pol ndi, nᵾndᵾtᵾm ei nga, enim kᵾn ronduⱡ mundᵾp nᵾnt,” nitim.
44019014	Ei kᵾn ku, Jura wu pris kuimbal ti, mbi tek, Skipa nᵾtᵾng. Ei nga, kangᵾmᵾl wu 7 kat ndi molk, uⱡ mbᵾ ku etᵾng.
44019015	I elinga, kur kit ei ndi, wu kᵾⱡ kundpa, nimba mel, “Jisas ei na pᵾt, wote Pol ei, na pᵾt ku, wote enim wu namin?” nitim.
44019016	Wote, kur kit rukᵾr mundrum wu ni ndi, puka ropa oⱡa omba, wu kᵾⱡ tᵾpa, rak ndupa rurum. Wote, muⱡ rarᵾng mbᵾ, ropa ou ndupa, etᵾp kit mundrum. Ni kᵾn, wu ni kᵾⱡ, manga ei, wak rok, nung nᵾk purung.
44019017	Wote, Episis kona ila Jura wamp na, wamp rᵾⱡaip elpa na mat, pek morung mbᵾ ndi pora, uⱡ itim ni pilik, mundmong mam ti etᵾng. Ei kᵾn, Nuim Jisas nga mbi ei, tᵾk ou ndurung.
44019018	Wamp morung mou mbila, mondpa pili wamp ou ndupa ekit ok, en enim uⱡ mbᵾ mel, itmin nᵾk para ndurung.
44019019	Kurmᵾn rok etᵾng wamp mbᵾ, en enim nga buk mbᵾ mek, wamp morung mbila ekit ok, ndip karᵾng. Buk mbᵾ nga ku moni purum mel, tᵾp rak ndupa, ku 50,000 kina itim.
44019020	Uⱡ i etpa pelinga kᵾn, Nuim ei nga ik ei, oⱡa omba, ronduⱡ puⱡnga, kona mbila pora, tepa ndaip nimba purum.
44019021	Uⱡ mbᵾ mel, etᵾk pora nduⱡungina kᵾn, Muⱡnga Wingti ndi, Pol numan mbo ti nguⱡnga kᵾn, Masaroniya kᵾn Grik kona raⱡ ila mbo, wote Jerusalem puⱡmba ku nimba pitim. “Kona raⱡ ila mba kᵾn, wote Rom kona ila mbo, kᵾnimp nimba,” pitim ku.
44019022	Ei mel nimba kᵾn, elim Eisiya kona ila, ui ou ndupa moⱡmba etpa kᵾn, Timoti kᵾn Erastas kᵾn wu raⱡ, elim nga tᵾpa rᵾpᵾndi wu raⱡ tᵾpa, Masaroniya kona ila tᵾpa mundrum.
44019023	Ui ei kᵾn ku, Episis kona ila ik mam ti pitim. Ei nambuⱡ emel, Nuim ei nga, ‘Nombuⱡa Mam’ ni, rorung uⱡ ei nga.
44019024	Ni kᵾn, wu Dimitriyus ni wu ti, ku silpa ila mel kai mat got kep nui, Artemas nga mel to tendpa itim. Uⱡ ei etpa kᵾn, ku moni minal rukᵾr tᵾpa, wote elim nga kongun wu mbᵾ ngumba itim.
44019025	Ei kᵾn, elim nga kongun wu na, wote kongun tenda ei nga etmin wu mat pᵾi, wi ropa ruk tᵾpa, mondpa nimba mel, “Wu kᵾⱡ, enim pora pilik mormin. Tᵾn mel kai kandᵾp tᵾnmᵾn mbᵾ, ya tᵾn nga kongun enmin ila ekit onum.
44019026	Pol ni, enim uⱡ ei, en enim kandᵾk pilik pora ndonmun. Wu ei ndi, nimba mel, ‘Wamp nga got mim enmᵾn mbᵾ, got kupa mat mon!’ I nilinga, wamp puⱡi ya Episis kona ila kep, Eisiya kona mbila pora, wamp minal nimba rukᵾr tᵾnᵾm.
44019027	Wote, Pol uⱡ i enim ei ndi, tᵾn nga kongun kai etmᵾn ei nga mbi ei, etpa kit mondnum. Wote, uⱡ ei mendpᵾⱡ mon, uⱡ ti kit moⱡmba ei, ya got (kol ropa morum) Artemas nga manga ou ei, wamp mbᵾ ndi, tᵾk manga wei nuwa randᵾk tangina, wote elim nga mbi oⱡa orunga tᵾtᵾm uⱡ ei, etᵾk kit munding. Ei, Eisiya kona kᵾn, wote muⱡ kᵾmp tepa purum kona mbila pora, got (kol ropa morum), Artemas nga mbi ei, etpa kit, Pol ndi, mondnum,” nitim.
44019028	Wamp minal morung nimbᵾ, ik kᵾⱡ pilik, popᵾⱡ mondᵾk, ronduⱡ kei nᵾk mel, “Episis kona ei nga got (kol ropa morum) Artemas ei, oⱡa orunga morum!” nᵾtᵾng.
44019029	Uⱡ ei etᵾk kᵾn, kona peng ou ei, pᵾi etᵾk ik pendᵾtᵾng. Ik pendᵾtᵾng wamp nimbᵾ ndi ok, Pol nga tᵾpa rᵾpᵾndi wu Geiyas kᵾn Aristakus raⱡ, tᵾk imp morung. Masaroniya wu raⱡ, tᵾk imp molk, kot etmin manga ila mek purung.
44019030	Pol elim wamp uⱡ i etᵾng mbᵾ nga ruk ting ila mbi nimba elinga, wote mondpa pili wamp mbᵾ ndi, mon nᵾtᵾng.
44019031	Ei kᵾn, Eisiya kona ila gapman wu kuimbal mat, Pol kᵾn puⱡ pitim mbᵾ ndi, Pol kundᵾk, kot kona ila ekit ui nᵾwangga nᵾk, rung mundᵾk, mon nᵾtᵾng.
44019032	Ui ni kᵾn, wamp minal mou rorung kona nila, ik tek rumbulk nᵾtᵾng. Wamp mat ndi, ik ku nilmina mat ndi, ik elpa elpa kat ku nᵾk etᵾng. Ei nambuⱡ emel, wamp minal, en enim ok, mᵾk rorung uⱡ puⱡ ei, pili napᵾtᵾng.
44019033	-
44019034	Ik ou ndupa pitim ni, Jura wamp mat ndi, wu Aleksanda ik mbᵾ, kapⱡa punt rondᵾmba nᵾk pilik nimba, ik puⱡ mat mbo rondᵾk, wote tᵾk wamp nga mou ila tᵾk kuimbal mundrung. Wote, Aleksanda elim nga ki oⱡa ndupa, wamp ik nᵾtᵾng mbᵾ nga punt ruimp nimba itim. Ni wote, mᵾi puⱡ wamp ndi, kandrung ei, Aleksanda ei Jura wu mel itim ila wamp pora, unt kei nᵾk nᵾtᵾng ik ni kᵾⱡ, aldpa tᵾk tenda mondᵾk, ambulk oⱡa tᵾk, nᵾk mel, “Episis kona ei nga got (kol ropa morum) Artemas ei, oⱡa orunga morum!” nitim. I nilingina, ant mong ui raⱡ omba purum.
44019035	Ik ou ndupa nᵾtᵾng ni, wote kona peng ou ei nga wamp mbi titim wu ni ndi, ik nilinga, wamp nimbᵾ, raka nᵾk morung. Wote, wamp mbᵾ kundpa, nimba mel, “Enim Episis wamp mbᵾ ye! Wamp pora pᵾtmᵾn ei, ya Episis kona peng ou ei ndi, nuim Artemas nga manga ou ei, tᵾk ou nduk, wote ku muⱡ kona ila mana urum ku ei, rup etmin ni, pili napᵾtmᵾn ei?
44019036	Ei nga, wamp ti ndi, ik kᵾⱡ tᵾpa, roi ndui nᵾndᵾi! Enim raka nᵾk molk mel ti, etᵾk kit mundmin nᵾk iti nᵾtᵾi!
44019037	Enim ndi, ya mek ong wu raⱡ, tᵾn nga got ei nga atinga manga ou ila mel ti, kindᵾp nokᵾⱡ, wote ik ti nᵾkᵾⱡ kit mondkᵾⱡ iti nᵾtᵾnggil.
44019038	Wote, Dimitriyus kᵾn, elim nga kongun wu kᵾⱡ kᵾn, wamp na ti kᵾn, ik nimp nimba pilim ndam, kot etmin ui mbila mba kᵾn, kot nitmin wu kᵾⱡ kᵾn pangga! Ik mat nᵾk, int yant iting ndam, ila puk neing.
44019039	Wote, enim ik elpa mat ning pem ndam, wamp mou amburmin ui ila mendpᵾⱡ weing.
44019040	Tᵾn akup ant ila, el etpᵾn ik mat, nimbun imᵾn uⱡ mbᵾ nga, tᵾn mong timᵾn mel enim. Ik puⱡ tila, uⱡ kᵾⱡ iti nᵾtᵾtmᵾn ei nga, tᵾn waldᵾk eng ei kᵾn, ik puⱡ ti, kandᵾp tᵾpᵾn nimin mel mon!” nitim.
44019041	Kona peng ou ei nga, wamp mbi titim wu ni ndi, ik kᵾⱡ nimba ngumba, kelik pᵾi nilinga, elpa elpa purung.
44020001	Wote, Episis kona ila, ik pitim nimbᵾ, pora nilinga kᵾn, Pol ndi, mondpa pili wamp nimbᵾ, wi ropa ruk tᵾpa, ik mat nimba ronduⱡ mundpa, wote wamp mbᵾ, muⱡᵾi nimba mondpa, elim Masaroniya kona ila purum.
44020002	Ni kᵾn, Pol ndi, kona ila mba kᵾn, wamp morung mbᵾ, ik nimba ronduⱡ mundpa, wote Grik kona ila ruk purum.
44020003	Wote, Pol kona ila moⱡnga, kalimp raldika omba purum. Wote, nu sip tᵾpa, Siriya kona orunga, mbi nimba, tᵾpa kun etpa moⱡpa pitim ei, Jura wamp mbᵾ, elim ruing elingina, wote Masaroniya kona ila int purum.
44020004	Beriya wu Sopater kangᵾm wu Pairus ni, Pol kᵾn kunda purᵾnggil. Wote, Tesalonaika wu Aristarkus, Sekundus raⱡ kᵾn, Derpi kona wu Geiyas kᵾn, Timoti kᵾn, Eisiya kona ou, wu Tikikus, Tropimus raⱡ kᵾn kunda, Pol kᵾn rᵾp rok purung.
44020005	Wu ni kᵾⱡ, Trowas kona ila kuimp tek puk, nokundᵾk morung.
44020006	Wote, bret ila, yis mundi namᵾndᵾk nurmᵾn ui ei, omba puⱡnga, Pilipai kona ila moⱡpᵾⱡ, nu sip ila rumbᵾⱡ 5 tᵾp mondpᵾⱡ, Trowas kona ila ruk purumbᵾⱡ. Kona ila wu kat, kandᵾp tᵾpᵾⱡ ila moⱡmina, rumbᵾⱡ 7 omba purum.
44020007	Ei kᵾn, kongun puⱡ mondᵾrmᵾn ui ei kᵾn, epindama tenda ila moⱡpᵾn, rᵾng nuimin ei nga mou rurmᵾn. Pol utᵾma orunga, mba pitim ei ndi, wamp mbᵾ kᵾn, ik nimba moⱡnga, ou rumbuldi itim.
44020008	Manga kᵾkaⱡ oⱡa orunga, mou rurmᵾn kona ila, ndip kiya ou ndupa murum.
44020009	Manga ila nga wu kang wu ti, mbi tek, Iyutikus nᵾtᵾng ei, manga rᵾⱡang murᵾk orum, kumba ila murum. Wote, Pol ik kokila nimba pelinga, Iyutikus mong raⱡ ila ur oⱡnga, ur pitim. Wote, ama kᵾmp kᵾm ur pitim ila, manga kᵾkaⱡ oⱡa orunga ila, ropa munduⱡnga omba, mana mᵾi ila rurum. Wote, kang ni ok, oⱡa tᵾk kandrung ei, koⱡpa pora ndurum.
44020010	Wote, Pol elim ndi, mana omba, kang wu on ni, tᵾpa kanggᵾⱡpa, wamp mbᵾ kundpa, nimba mel, “Mundmong iti nᵾtᵾi! Kang wu ei, kuⱡi naⱡᵾm,” nitim.
44020011	Wote, manga oⱡa orunga int mba, bret ni puk roⱡnga, wamp nimbᵾ kᵾn norung. Wote, Pol wamp mbᵾ kᵾn, ik nimba puⱡnga, ant kuimp oⱡnga kᵾn, kelpa purum.
44020012	Wamp nimbᵾ ndi, kang wu ni, kuⱡi nᵾkᵾrᵾm ni kandᵾk, mang kona mek puk, numan minal ngorung.
44020013	Wote tᵾn ndi, Pol Asos kona ila, nu sip ila oⱡa timin ei nga, tᵾn nu sip tᵾpᵾn, kuimp titmin. Ei itmᵾn ei, nambuⱡ emel, Pol elim kᵾmp kongun etᵾp uimp nilinga, purmun.
44020014	Wote, Pol Asos kona ila omba kandpa tilinga, nu sip tᵾpᵾn, Mitilin kona ila purmun.
44020015	Wote, Mitilin kona ila moⱡpᵾn, nu sip tᵾpᵾn, Kiyos kona ila ruk purmun. Mᵾkᵾlmᵾ orunga, Samos kona ila ruk purmun. Utᵾma orunga, Miletus kona ila mbun ruk purmun.
44020016	Pol ndi, Pendikos ui ila kᵾn, Jerusalem kona ila mbi nimba, numan ronduⱡ pitim. Wote elim ndi, ant mong mat ou ndupa, Eisiya kona ou ila moⱡᵾp, tᵾp mundimp nimba, pili nᵾpᵾtᵾm. Wote Pol ndi, Episis kona peng ei, tᵾpa wak ropa, Jerusalem kona ila mbi nimba pitim.
44020017	Pol ndi, Miletus kona ila moⱡpa kᵾn, ik rung mundpa, Episis atinga manga ila rᵾp etmᵾn wu mbᵾ, elim ok kᵾneing nitim.
44020018	Wote, ok ruk oⱡungina, Pol ndi, wu mbᵾ, kundpa nimba mel, “Enim pilik mormun ei, na unt enim kᵾn kuimp tep ur. Wote enim kᵾn, Eisiya kona ou ila moⱡᵾp, enim pilik mormun.
44020019	Jura wamp mbᵾ ndi, na mbun mam mbᵾ nguⱡngina, mindil nomp ka etᵾp, Nuim ei nga kongun wu ronduⱡ ti, mon nᵾmp pilip, na nga mbi mana omp, Nuim ei nga kongun ei ronduⱡ mundᵾp it.
44020020	Enim pilik mormun ei, pena ila kep, manga mbila kep, enim kᵾn ik nᵾmp, enim ik mbo rundᵾr ei kᵾn, enim tᵾpa rapᵾndᵾmba uⱡ mbᵾ, na ndi ambᵾⱡᵾp gi ndui nᵾndᵾr mon!
44020021	Jura kᵾn Grik wamp raⱡ pᵾi, man ngump, enim nga uⱡ kit mbᵾ wak rok, numan ropᵾl rok, Got kᵾn rukᵾr puk, Nuim Jisas mondᵾk pilᵾi, nit ku.
44020022	Wote, akup na mbi ont kona ila, na kᵾn pemba uⱡ mbᵾ, pili napᵾnt. Muⱡnga Wingti ei nga ik ei, teng ndup, na Jerusalem kona ila punt.
44020023	Wote, uⱡ tenda ti, na pᵾnt ei, kona peng elpa elpa mbila, na pur ei kᵾn, na kan nguing, muna mbun nguing uⱡ mbᵾ, na nokundpa tetᵾm ei, Muⱡnga Wingti ndi, kundpa nᵾtᵾm.
44020024	Na nanim nga kᵾng orunga, kont moⱡᵾp mbi uⱡ ei, ronduⱡ ti petᵾm, nᵾmp pili napᵾt. Nuim Jisas elim nga Rᵾnang Ik Kai ei nga nᵾmp, Got nga wamp pol ti uⱡ ei nga kindmant indeimp nimba, kongun ngurum uⱡ ei etᵾp, mbo pora nduimp nᵾmp pᵾnt.
44020025	Na enim wamp mbᵾ kᵾn andᵾp, Got nga wamp tᵾpa mumuk rui uⱡ ei nga ik puⱡ, nᵾmp ngump it. Wote, akup na pᵾnt ei, enim wamp ti ndi, na aldpa kᵾni nᵾkᵾning.
44020026	Ei nga, akup enim kᵾn nᵾmp mot ndunt ei, wamp ti uⱡ kit mbila, mana pum ndam, na nga ik puⱡ ti ila, pi napᵾmba.
44020027	Nambuⱡ emel, na ndi, enim ronduⱡ mundᵾp kundᵾp nit ni, Got nga numan ila pora, enim kundᵾp nit.
44020028	En enim rᵾp etᵾk muⱡᵾi! Wote, Muⱡnga Wingti ei ndi, enim nga wamp rᵾp iteing nimba ngurum mbᵾ, Got nokundᵾk kai mondᵾk. Ei nga, wamp mbᵾ, elim nga kangᵾm Jisas nga mema ei ndi, etpa titim.
44020029	Na pᵾnt ndam, mbuldung orunga, owa rakra mat ndi ok, wamp tek moⱡung mbᵾ, rok mbuⱡ mbaⱡ iting.
44020030	Ui ti kᵾn, enim nga ruk ting ila wu mat ndi, ik kol rok, mondpa pili wamp mbᵾ, en enim pep rok wᵾi ning.
44020031	Ei kᵾn, enim pilik kongundᵾk muⱡᵾi! Na pana raldika, enim kᵾn rumbuldi rᵾnggilmᵾ raⱡ, muⱡ ti natᵾp, ka etᵾp, enim ik mbo indᵾt ni, pilik munt muⱡᵾi!
44020032	Ei kᵾn, akup enim tᵾp, Got nga ki ila mondunt. Wote elim nga wamp poⱡ ti uⱡ ei kᵾn, rᵾnang ik kai ila kunda, tᵾp mondunt. Got elim ndi, enim etpa ronduⱡ mundpa, wote elim nga mel kai mat, elim nga wamp ngurum ei mel, enim ngumba.
44020033	Na ndi, wamp ti nga ku moni na, muⱡ mbal na, mel mbᵾ kandᵾp kum pindi nᵾpᵾndᵾt.
44020034	En enim pilik mormun ei, na nanim na nga kᵾng orunga rup itimp mel, na nga ki raⱡ ndi, kongun etᵾp, mel mbᵾ tᵾp, wote na nga kongun tenda ila etmin mbᵾ nga tᵾndᵾp ku it.
44020035	Na nga it uⱡ mbᵾ pora, enim ora ndup kᵾn, kongun ronduⱡ mundpᵾn etpᵾn, wamp ombil ek ni mbᵾ, tᵾp rᵾpᵾndmin nᵾmp it. I etᵾp it uⱡ ei, nambuⱡ emel, Jisas nga ik kat, tᵾn kundpa, nimba mel, ‘Enim pilik kun itᵾi! Mel yant tᵾn mbila mon, mel mok run ila numan kai ou ndupa, kandᵾk ting,’” nitim.
44020036	Pol ik mbᵾ, nimba pora nduⱡnga kᵾn, wamp morung mbᵾ ndi pora, mura koptᵾm rok monduⱡina, Pol atinga rurum.
44020037	Ei kᵾn, Pol kᵾmp kᵾm mba ei nga, wamp morung nimbᵾ, Pol kanggulk pendᵾk, ka etᵾk, keta nu rok nok etᵾng.
44020038	Pol aldpa ui tila yant omp, wamp kᵾⱡ kᵾni nᵾkᵾnimp nitim ik ei nga pilik, kont kurung. Wote wamp nimbᵾ, Pol kᵾn rᵾp rok puk, nu sip ila pangga nᵾk, mek int ndurung.
44021001	Wamp mbᵾ, muⱡᵾi nᵾmp mondpᵾn, tᵾn nu sip tᵾpᵾn kun mbun, Kos nᵾtmᵾn kona ila ruk purmun. Utᵾma orunga, Rots nᵾtmᵾn kona ila ruk urmᵾn. Kona ila moⱡpᵾn, int mbun Patara kona ila purmun.
44021002	Ni kᵾn, kona ila nga nu sip kat, Ponisiya kona ila mbi nimba titim nila, oⱡa mbun purmun.
44021003	Wote tᵾn mbun, Saipras kona ei, ruⱡ etᵾp kandᵾp pendpᵾn, nu sip nila kun mbun, Siriya kona ila ruk purmun. Taiya kona ila nu sip kᵾⱡ mel mat, wak romba itim ei nga, tᵾn kona ila kelip, mana mbun, Taiya kona ila purmun.
44021004	Ni kᵾn, tᵾn ndi, kona ila nga mondpa pili wamp mat, kandᵾp tᵾpᵾn moⱡmina, rumbᵾⱡ 7 omba purum. Wote, Muⱡnga Wingti ei nga ronduⱡ ei ndi, wamp mbᵾ kundpa nilinga, Pol Jerusalem pi nᵾpangga nᵾtᵾng.
44021005	I etᵾk nᵾtᵾng ni, wote tᵾn muⱡmᵾn nitmᵾn ui ei pora nilinga, tᵾn mbin urmᵾn kona ila purmun. Mbin puⱡmina, amp kangambuⱡa wamp mbᵾ, tᵾn kᵾn ok, kup elingina, kona peng ou ei, wak ropᵾn, ekit orunga urmᵾn. Wote, nu ᵾldᵾ, ku ok tetᵾm kona ila, wamp pora, mura koptᵾm rop mondpᵾn, atinga rurmᵾn.
44021006	Wote wamp nimbᵾ, muⱡᵾi nimbun, rawe etpᵾn pora ndupᵾn, tᵾn nu sip ila oⱡa puⱡmina, wamp nimbᵾ, en enim mang kona purung.
44021007	Tᵾn Taiya kona ei, wak ropᵾn ombun, Tolimais kona ila ruk oⱡmina, tᵾn nga wamp ᵾngᵾnᵾl mat, kandᵾk tᵾpᵾn moⱡmina, rumbᵾⱡ ti omba purum.
44021008	Utᵾma orunga, kona ei wak ropᵾn, Sesariya kona ila ruk purmun. Kona ila, Got nga Rᵾnang Ik Kai nᵾndᵾtᵾm wu, Pilip nga mang kona mbun, wu ei kᵾn, rᵾp ropᵾn murmᵾn. Jerusa-lem kona ila wu 7 kᵾⱡ, kᵾmp rok tᵾtᵾng, kᵾⱡ nga ti Pilip.
44021009	Wu ei nga amp wendᵾp 4 kat, wu pi napᵾrmᵾn kᵾⱡ morung. Amp ni kᵾⱡ, Got nga ik ei, paka rondᵾk nundᵾk etmin.
44021010	Tᵾn kona ila moⱡmina, rumbᵾⱡ mat ou ndupa, omba puⱡnga kᵾn, ik painui wu Akapas, Juriya kona ila moⱡpa urum.
44021011	Wu ei, tᵾn kᵾn omba moⱡpa, Pol nga kan rarᵾm ei tᵾpa, elim nga kᵾmp ki mbᵾ kan ngumba. Wote elim ndi, kundpa nimba mel, “Muⱡnga Wingti ei ndi, ik ei mel ninim, ‘Kan ei nga puⱡ wu ei, Jerusa-lem mormin Jura wamp mbᵾ ndi, kan ngᵾk pendᵾk, wote wamp rᵾⱡaip elpa mbᵾ nga ki ila, nguk ruk nduing,’” nitim.
44021012	Wote tᵾn ndi, ik ei pilpᵾn, wote tᵾn wamp rᵾp rop murmᵾn nimbᵾ kᵾn moⱡpᵾn, Pol Jerusalem kona ila pi nᵾpangga nimbun, ronduⱡ mundpᵾn, mon nitmin.
44021013	Wote Pol ndi punt ropa nimba mel, “Enim nambuⱡ emel, uⱡ ei mel etᵾk, ka elingina, na nga mundmong ei mindil enim? Na Jerusalem kona ila kan nguing uⱡ ei nga mendpᵾⱡ mon, Nuim Jisas nga nᵾndᵾp kᵾn na nanim kuⱡimp ei nga tᵾp kun etᵾp mor,” nitim.
44021014	Wote, Pol nga numan orunga ronduⱡ puⱡnga kᵾn, tᵾn mbᵾ pilpa ti nᵾtᵾtᵾm ila, wak ropᵾn, elim kundpᵾn, nimbun mel, “Nuim ei nga pilim uⱡ mbᵾ, nim kᵾn tangga!” ninmᵾn.
44021015	Wote, kona nila ui mat moⱡᵾp, tᵾp mundpᵾn, tᵾn nga mel mbᵾ, tᵾp kun etpᵾn, Jerusalem kona ila mbin purmun.
44021016	Sesariya kona ila kitip kᵾni wu mat, tᵾn kᵾn rᵾp rop urmᵾn, wote tᵾn Nason ni, wu ti nga mang kona ila muⱡamin nᵾk, mek purung. Nason ni, Saipras kona ei nga mᵾi puⱡ wu ei, unt ui mbila, mondpa pili wu ronduⱡ ti, moⱡpa urum, wote akup morum ku.
44021017	Tᵾn Jerusalem kona ila ruk puⱡmina, mondpa pili wamp ᵾngᵾnᵾl morung nimbᵾ ndi, tᵾn numan nguk, rawe etᵾk tᵾtᵾng.
44021018	Wote utᵾma orunga, tᵾn Jeims kᵾnmin ei nga, Pol kᵾn kunda rᵾp rop purmun. Wote, rapa tenda ila manga rᵾp etmin wu mbᵾ pora, kona ila ok morung.
44021019	Pol ndi, wamp nimbᵾ, rawe etpa, wote elim wamp rᵾⱡaip elpa mbᵾ kᵾn, kongun elinga, Got ndi, tᵾpa rapundpa itim uⱡ mbᵾ, wamp mbᵾ pora nimba ngurum.
44021020	Wote, Pol nga ik mbᵾ pilik pora nduk kᵾn, Got nga rom kaip mbᵾ nᵾndᵾtᵾng. Wote, wamp nimbᵾ ndi, Pol kundᵾk, nᵾk mel, “Ana ye! Nim kandrᵾn ni, Jura wamp puⱡi, mondpa pili uⱡ ila ruk orung. Wote wamp mbᵾ, mi ik ei ronduⱡ mundᵾk, pep rormᵾn ku.
44021021	Ei nga, ya Jura wamp mbᵾ ndi, nim nga ik mbo endᵾtᵾn uⱡ mbᵾ, mel kundᵾk nᵾtᵾng. Wote, wamp rᵾⱡaip elpa mbᵾ nga mᵾi ila, Jura wamp mormin mbᵾ nga, Pol ndi, ik mbo rondpa, Moses nga mi ik kᵾⱡ, wak rok, kangambuⱡa mbᵾ kᵾng kupti uⱡ ei nga, indi nandᵾk, Jura wamp nga mbo uⱡ etmin mbᵾ wak ruing.
44021022	Ei kᵾn, nim ya un uⱡ ei nga pilik mormin. Ei nga, akup tᵾn namba uⱡ ti itimin?
44021023	Tᵾn nᵾnmᵾn uⱡ ei mel iti! Wu tᵾmbᵾkak kat, uⱡ ti itmin nᵾk, Got kᵾn nᵾk ronduⱡ mundrung.
44021024	Nim wu kᵾⱡ kᵾn, rᵾp rok pukᵾn, etpa kai mundi uⱡ ila peng ndi purᵾk eng uⱡ ila, nim ndi, ruk ila molkᵾn, wu kᵾⱡ nga ku moni ngui! Ei kᵾn, wamp ndi, nim nga ik nᵾndᵾk eng uⱡ mbᵾ omba, ik kol piyangga! Wote, wamp mbᵾ ndi pilik, Moses nga mi ik ei, nim pep rorᵾn ku nᵾk piling.
44021025	Ei nga, wamp rᵾⱡaip elpa mondpa pili kᵾⱡ, tᵾn ndi, mon ti ropᵾn iting uⱡ mbᵾ mel, kundᵾp nimᵾn ei ka! Wote, kur kit atinga rok rᵾng kaⱡing mbᵾ, nui nandᵾk, mema moⱡum kng mbᵾ nui nandᵾk, nuim kan ambulk kint ngᵾk eng mel mbᵾ, nui nandᵾk, wote amp kᵾn roldᵾnga undi uⱡ mbila iti nᵾtᵾi!” nᵾtᵾng.
44021026	Wote utᵾma orunga, Pol wu kat kᵾn, rᵾp ropa mba, etᵾp kai mundi uⱡ etmin ila kunda etᵾng. Ei kᵾn, manga wingti ou ila wu kuimbal mbᵾ puk kandᵾk, en enim nant kᵾn uⱡ etᵾng mbᵾ, etᵾk pora nduk, wote Got kᵾn angge nᵾk, mel mat elpa elpa nguing ei mel, puk kundᵾk nᵾtᵾng.
44021027	Wote, rumbᵾⱡ 7 kat, omba mba elinga, Eisiya kona peng ila, Jura wamp mat ndi, Pol manga wingti ila murum ni kandᵾk, mbi nduk nilingina, wamp minal morung mbᵾ ndi, Pol imp morung.
44021028	Ni kᵾn, wamp nimbᵾ ndi, ronduⱡ ke nᵾk mel, “Isrel wamp mbᵾ ye! Tᵾn tᵾk rᵾpᵾndᵾiya! Wu ei ndi, Isrel wamp mbᵾ nga mbo uⱡ etmin, wote Moses nga mi ik na, wote manga wingti na mbila pora andpa, wamp mbᵾ ik mbo rondpa, uⱡ tᵾn nga etmin mbᵾ nga nimba kit mondrum. Wote akup, Grik wamp mat, mepa omba, manga wingti ila om uⱡ ei ndi, kona wingti ei etpa ⱡar mondum!” nᵾtᵾng.
44021029	( Wote, Ik nᵾtᵾng ei, nambuⱡ emel, Episis kona ou ila, wu Tropimus, Pol kᵾn rᵾp ropa, manga wingti ou ila murum ni, tᵾk imp molk, rok kunt kundi pena tᵾtᵾng. I elingina, manga wingti ou ila murᵾk purᵾnggil.)
44021030	Ni kᵾn, Jerusalem kona peng ila wamp pora, ik ei pilik rut nᵾk, tᵾkrᵾk puk, Pol manga wingti ou ila murum ni, tᵾk imp molk, rok kunt kundi pena tᵾtᵾng. I elingina, manga wingti ou ei nga kumba mbᵾ angᵾndᵾtᵾng.
44021031	Wamp mbᵾ ndi, Pol rok kunding elingina, wote wamp ti ndi, Jerusalem kona pᵾi mong penim nimba pilpa, Rom kona ila el wu kuimbal morum wu ei kᵾn, rung mundrum.
44021032	Wote tᵾngᵾnda mint, el wu kuimbal ni ndi, elim nga el wu ou mat kᵾn, merᵾng orunga mat kᵾn, tᵾpa mepa wamp num pitim kona ila mepa purum. Ni kᵾn, wamp nimbᵾ ndi, el wu mbᵾ oⱡungina kandᵾk, Pol rui narᵾk wak rorung.
44021033	Wote, el wu kuimbal ni ndi, Pol murum ila mba, imp moⱡpa kᵾn, wu ei ndi, nimba mel, “Kan sen ralt ndi, tᵾk ki raⱡ kan ngᵾi!” nitim. Wote, Rom kona ila el wu kuimbal ei ndi, wamp mbᵾ, waldpa nimba mel, “Wu ei nam, namba uⱡ em?” nitim.
44021034	Ei kᵾn, wamp num pitim nila, wamp ke nᵾk ik elpa elpa nᵾtᵾng ila, el wu kuimbal ni ndi, ik puⱡ ei pilpa kun iti natᵾpa kᵾn, elim nga el wu mbᵾ kundpa nimba mel, “Pol tᵾk mek, el wu petmᵾn kona ila mek pᵾi!” nitim.
44021035	Wote, el wu nimbᵾ ndi, Pol tᵾk mek, en enim nga nde pol ila oⱡa puⱡᵾngina, wamp minal morung mbᵾ ndi, Pol ruimin nᵾk, ombil minal petᵾng. Ni kandᵾk, wote Pol tᵾk, koma rok, pol pol etᵾk mek purung.
44021036	Wamp pora, akil tek, rombulk ok, ke nᵾk mel, “Wu ei, rok kundᵾi mint!” nᵾtᵾng.
44021037	Pol tᵾk mek, el kona ila nondpa puⱡᵾngina, Pol ndi, el wu kuimbal ei, kundpa nimba mel, “Na ik ti, kapⱡa nim kundᵾp namp muna mon?” nitim. Wote, el wu ei ndi, elim waldpa, nimba mel, “Nim Grik ik nᵾtᵾn ei?” nitim.
44021038	“Na pᵾnt ei, nim Isip wu ti gapman kᵾn, el rokᵾn wu 4,000 tᵾk mekᵾn, kona kui waka ila purᵾn nᵾk etmin ni, nim wu waⱡᵾm ei?” nitim.
44021039	Wote Pol ndi, ik punt ropa, nimba mel, “Na Jura wu ei, Silisiya kona ei nga, Tarsus nᵾtmᵾn kona ila metᵾng. Na nga kona peng ei, mbi purum. Nim ndi, na wak rana, wamp mbᵾ ik mat kundᵾp namp!” nitim.
44021040	Wote, el wu kuimbal ni ndi, kapⱡa nilinga, Pol ni ndi, pol ila oⱡa mba moⱡpa, ki oⱡa nduⱡnga, wamp nimbᵾ kandᵾk, raka nᵾk moⱡᵾngina, Pol ndi, Ipru ik tepa, wamp mbᵾ, kundpa nimba mel,
44022001	“Angmᵾn, tamᵾn! Na enim kᵾn, ik punt rop nguimp ent ei, kum tek pilᵾi!” nitim.
44022002	Pol ndi, Ipru ik ila nitim ni pilik kᵾn, wamp nimbᵾ pora, ik ni kum tetᵾng.
44022003	Wote Pol ndi, nimba mel, “Na Jura wu ei, Silisiya kona peng Tarsus ila, metᵾng. Wote, ya Jerusalem kona ila wu Gamaliyel ndi, ik mbo rundrum mbᵾ, pilip tᵾp moⱡᵾp kᵾn, en enim ei mel, tᵾn nga anda kouwᵾmᵾn mbᵾ nga mi ik pep rok, wote mbo uⱡ etᵾng mbᵾ nga ronduⱡ pilip, Got kᵾn nondpa akup mor.
44022004	Wote, i etᵾp moⱡᵾp kᵾn, Got nga mbi paka rok andrᵾng wamp mbᵾ, imp moⱡᵾp rop kondᵾp it. Wu, amp mbᵾ, imp moⱡᵾp tᵾp kan ngur.
44022005	Wu pris kuimbal ei kᵾn, kaunsil wu kᵾⱡ kᵾn pᵾi, na nga ik ei kupa ning. Wu kᵾⱡ ndi, na mon ti rok ngᵾk, met Damaskas kona ila Jura wamp morum mbᵾ nga mondpa pili imp wamp mbᵾ molkᵾn, mek wana, ya Jerusalem etᵾp, kit mundmin,” nitim.
44022006	“Wote, na Damaskas kona ila nondpa puⱡmba, ou rᵾnggilmᵾ mel, wi muⱡ ila rᵾⱡang mam ti, na mur nila omba, tepa pok itim.
44022007	Na ropa munduⱡnga, mᵾi ila mbᵾ, pep pilmba, ik ti omba, na kundpa, nimba mel, ‘Sol, Sol! Na nambuⱡ emel, etᵾk kit mondᵾn?’ nitim.
44022008	Wote na ndi, ik int ndup waldᵾp, nᵾmp mel, ‘Nuim ye! Nim nam?’ Nilmba kᵾn, wote na kundpa, nimba mel, ‘Na Nasaret wu Jisas, nim ndi, na etᵾk kit mondᵾn ei ka!’ nitim.
44022009	Ni kᵾn, na kᵾn kunda purmun wu nimbᵾ, rᵾⱡang ei kandrung. Wote, na kᵾn ik nitim wamp ei nga ik ei, pili napᵾtᵾng.
44022010	Nuim ei wote, na ndi, namba uⱡ ti tamp nᵾmp waldilimba kᵾn, na kundpa, nimba mel, ‘Nim oⱡa molkᵾn, Damaskas kona ila pana kᵾn, Got ndi, nim elim nga uⱡ indᵾn mbᵾ mel, kundpa nimba,’ nitim.
44022011	Ni kᵾn, rᵾⱡang mam ni ndi, na nga mong raⱡ, ropa titim ila, na kᵾn rᵾp rop urmᵾn wu kᵾⱡ ndi, na ki ambulk mek Damaskas purung.
44022012	Ananaiyas nimba wu ti, Damaskas kona ila murum. Wu ei, Got mondpa pilpa, wote mi ik mbᵾ, teng ndupa itim ila, wote Jura wamp kᵾn morung mbᵾ ndi, tᵾk ou nduk etmin.
44022013	Na mur kona ila, wu ei omba anggilpa, na kundpa, nimba mel, ‘Ana Sol! Nim aldpa kona mbᵾ kᵾni!’ nitim. Ei kᵾn, tᵾngᵾnda mint, na kona mbᵾ kandᵾp, wote wu ei, elim kᵾndᵾr.
44022014	Ni kᵾn, na kundpa, nimba mel, ‘Tᵾn nga anda kouwᵾmᵾn mbᵾ nga, Got ei ndi, nim kᵾmp ropa tᵾpa, elim nga numan ei pilik mbi ndukᵾn, Kindmant Wu kun kai ei kandkᵾn, wote elim ik nim ei, pᵾlᵾn nimba em, nitim.
44022015	Wote nim ndi, elim nga ik ei kandkᵾn pilkᵾn in ei mel, wamp pora nim ndi, wamp mbᵾ kundkᵾn ni!
44022016	Wote akup, nambuⱡ ei nokundᵾnmbᵾⱡ? Oⱡa molkᵾn, elim nga mbi tek angᵾndkᵾn, nu tana, nim nga uⱡ kit etᵾn mbᵾ, ᵾlki rundangga,’” nitim.
44022017	-
44022018	“Wote, na Jerusalem kelip int mbo manga wingti ou ila, atinga rop moⱡᵾp kᵾn, ur kump mel etᵾp kᵾndᵾr ei, Nuim ei ndi, na kundpa, nimba mel, ‘Nim Jerusalem tᵾkᵾrkᵾn wak rui! Nambuⱡ emel, ya wamp mormin mbᵾ ndi, na nga ik nindin mbᵾ, pilik ti nᵾting,’ nitim.
44022019	Wote na ndi, ik punt rop nᵾmp mel, ‘Nuim ye! Wamp mbᵾ pora, na pᵾtmᵾn ei, atinga manga kel mbila mbo, nim mondᵾk pᵾtᵾng wamp mbᵾ, imp moⱡᵾp rop it ei, wamp pora pilik mormin, nitim.
44022020	Wote, nim nga ik para ndupa ninditim, wu Stipen rok kondᵾk, etᵾng uⱡ ei, na ruk ila moⱡmba rorung. Wote, Stipen rorung wu mbᵾ nga mul mbᵾ na rᵾp it,’ nitim.
44022021	Ni kᵾn, Nuim ei ndi, na kundpa, nimba mel, ‘Nim pi! Nambuⱡ emel, na ndi, nim tᵾp, kona ruⱡ wamp elpa kat kᵾn, tᵾp mundimp,’” nitim.
44022022	I nilingina, wamp minal pilik morung nimbᵾ ndi, Pol nga ik ei kum tek molk, pᵾtᵾng mel, ya ik kᵾⱡ pilik kᵾn, popᵾⱡ kulk, ronduⱡ ke nᵾk mel, ‘Wu ei kuⱡangga mint!’ nᵾtᵾng.
44022023	Wamp nimbᵾ, ke nᵾk, muⱡ mbᵾ ambulk oⱡa nduk, mᵾi kᵾnggᵾpᵾn rok oⱡa nduk etᵾng.
44022024	Ni kᵾn, Rom kona ila el wu kuimbal murum ei ndi, elim nga wu rᵾⱡaip kᵾⱡ ndi, Pol tᵾk mek, en enim nga petmin kona ila mek puk, kan pilda ndi rok, Jura wamp elim kᵾn ik pendinmin. Ei nambuⱡ emel, nᵾnmᵾn nda, waldᵾk pilᵾi! nitim.
44022025	Wote, Pol tᵾk kan ngᵾk pendᵾk, kan pilda ndi ruing elingina, Pol ndi, el wu ti anggilpa murum ei kundpa, nimba mel, “Rom kona ila mᵾi puⱡ wamp ti, ⱡawa ei kandᵾk ti natᵾk, kai kandᵾk, kan pilda ndi rormin ei?” nitim.
44022026	Wote, el wu ni, ik ei pilpa mba, elim nga wu kuimbal morum ni kundpa, nimba mel “Nim en uⱡ ei, tᵾkᵾn mendkᵾn en ei? Wu Rom nga mᵾi puⱡ wu ei ka!” nitim.
44022027	Wote, el wu kuimbal ei, Pol murum ila mba waldpa, nimba mel, “Na kundkᵾn na, nim Rom mᵾi puⱡ wu ei?” nitim. Pol ndi, ik punt ropa, nimba mel, “Wote ka!” nitim.
44022028	Wote, el wu kuimbal ei ndi kundpa, nimba mel, “Na ku moni puⱡi ngump kᵾn omp, Rom wu mor,” nitim. Ni wote, Pol ndi kundpa, nimba mel, “Na wote, Rom kona ila rukᵾr metᵾng ei ka!” nitim.
44022029	Ei kᵾn, wu kat, Pol ik wuldᵾng morung ni kᵾⱡ, aldpa ropᵾl rok int purung. El wu kuimbal ni, mundmong itim. Ei nambuⱡ emel, Pol ei Rom kona ila mᵾi puⱡ wu mendpᵾⱡ ni, tᵾpa kan ngum ei nga.
44022030	Utᵾma orunga, el wu kuimbal nimbᵾ ndi, Jura wamp ndi, Pol ik mura ngᵾk etᵾng uⱡ nimbᵾ, pilip kai itimp nimba. Wote utᵾma orunga, Pol nga ki kan rorung mbᵾ, potᵾk mundeing nimba, wu pris kuimbal na, wu kaunsil morung nimbᵾ pora, ok mou rᵾi, nitim. Wote, Pol ekit tᵾpa, wu mou rok morung nimbᵾ nga kuimp keta ila, tᵾpa oⱡa ᵾngᵾndᵾtᵾm.
44023001	Pol ndi, wu kaunsil nimbᵾ, nim nim kandpa nimba mel, “Angmᵾn! Got nga kuimp keta ila, na nanim nga numan orunga unt kun titim ei mel, akup i ku elinga mor,” nitim.
44023002	Ei mel nilinga, wu pris kuimbal Ananaiyas ndi, wu kat Pol kᵾn nondpa morung wu ni kᵾⱡ, kundpa nimba mel, “Pol nga keta mᵾn ila, ki raka ndi rᵾi!” nitim.
44023003	Wote Pol ndi, wu ei kundpa, nimba mel, “Nim nde plang kit mel, ekit orunga kopung kai kandᵾrmin ei mel kapⱡa, Got ndi, nim romba. Nim Mi Ik kᵾⱡ, pep ront nᵾkᵾn, nim ila molkᵾn, na kᵾmp tᵾn ei, wote ninim ndi, Mi Ik ei, rok puⱡa rokᵾn, na rᵾi nᵾn ei ka!” nitim.
44023004	Wote, wu mat nondpa anggilik morung ni kᵾⱡ ndi, Pol kundᵾk, nᵾk mel, “Nim ndi, Got nga wu pris kuimbal ei, ik mura ngᵾn ei ka!” nᵾtᵾng.
44023005	Pol ndi, wu kᵾⱡ nga ik ni, punt ropa, nimba mel, “Na nga angmᵾn! Wu ei Got nga wu pris kuimbal morum ni, na pili napilip nint. Got nga Buk Wingti ila nimba mel, ‘Enim nga wu nuim mbᵾ, ik mura ngᵾi ngᵾngᵾi,’ nitim ei, na pᵾt,” nitim.
44023006	Ni kᵾn, Sarusi wamp mat, Perisi wu kᵾⱡ kᵾn ok morung ni, Pol ndi kandpa kᵾn, ronduⱡ wi ropa, nimba mel, “Na nga angmᵾn! Na Perisi wu ei, Perisi wu mbo kᵾⱡ nga kangᵾm ei. Na kupa ronduⱡ mondᵾp pᵾt ei, wamp korung mbᵾ, ⱡoprᵾk kont muⱡing nᵾt ik ei nga, akup enim ndi, na tᵾk kot inding pilik enmin,” nitim.
44023007	Wote Pol ndi, ik kᵾⱡ nimba pora nduⱡnga kᵾn, tᵾk rᵾk Sarusi wu kᵾⱡ kᵾn, Perisi wu kᵾⱡ kᵾn, en enim ruk ila ik palk ok, elpa elpa purung.
44023008	(Sarusi wu rᵾⱡaip kᵾⱡ ndi, wamp korung mbᵾ, ⱡoprᵾk kont muⱡing nᵾk pili napᵾtmᵾn. Wu anggelo na, muⱡnga na mbᵾ mormin nᵾk pili napᵾtmᵾn. Wote, Perisi wu mbᵾ ndi, uⱡ raldika kᵾⱡ kupa nᵾk pᵾtmᵾn.)
44023009	Ni kᵾn, wi ama ronduⱡ rok elingina, Perisi wu kᵾⱡ nga Mi Ik mbo wu kat ndi, ronduⱡ mondᵾk, nᵾk mel, “Tᵾn ndi, wu ei kᵾn ⱡawa ti, kandᵾp ti natᵾnmᵾn! Anggelo, muna muⱡnga ti ndam, omba moⱡpa, elim kᵾn ik nᵾm!” nᵾtᵾng.
44023010	Ik mura etᵾk rombulk ik nᵾtᵾng nimba ronduⱡ puⱡnga, el wu kuimbal ni ndi, Pol rok kunding enmᵾn nimba pilpa, mundmong itim. Wote, elim nga el wu mbᵾ, kundpa, nimba mel, “Enim wu mormᵾn kona ila mana puk, Pol ekit tᵾk mek, el wu petmᵾn kona ila mek rukrᵾng pᵾi!” nitim.
44023011	Wote utᵾma rumbuldi, Nuim ei omba, Pol nga pitim kona ila nondpa anggilpa moⱡpa, Pol kundpa, nimba mel, “Ronduⱡ pukᵾn muⱡi! Ya Jerusalem kona ila, na nga ik ei, ronduⱡ mundkᵾn nᵾndi! Ei mel ku, met Rom kona ila pukᵾn, uⱡ tenda ei ku iti!” nitim.
44023012	Wote mᵾkᵾlmᵾ orunga, Jura wu mat ok tenda etᵾk, Pol ruing pilik, ik mat nᵾtᵾng. Wote, nᵾk ronduⱡ mundᵾk, nu na, rᵾng na mbᵾ, nui nandpᵾn kᵾn, mbun Pol rop kundmᵾn, nᵾtᵾng.
44023013	Wu 40 mel ok, ik ronduⱡ mundᵾk nᵾk, Pol ruimᵾn nᵾk, mᵾi rorung.
44023014	-
44023015	Wu kᵾⱡ puk, en enim nga wu pris kuimbal na, rᵾp wu na mbᵾ kundᵾk, nᵾk mel, “Tᵾn ndi, nimbun mᵾi ropᵾn rᵾng nui nandpᵾn, Pol rop kondpᵾn kᵾn, rᵾng nuimᵾn, nᵾtᵾng. Ei kᵾn, akup enim kᵾn, kaunsil wu mbᵾ kᵾn, rak nduk molk, Rom nga el wu kuimbal morum ei kᵾn, rundi kᵾmp ralk, nᵾk mel, Pol enim kᵾn mana wangga! Pol nga ik nᵾtᵾm mbᵾ nimba, kai itangga, pilᵾmin nᵾk tᵾk mundᵾi! Wote tᵾn ndi, nombuⱡa mam paka ila moⱡpᵾn, Pol rop kundmin,” nᵾtᵾng.
44023016	Wote, Pol ruimᵾn nᵾk nᵾtᵾng ik ni, Pol nga pam kang ei, moⱡpa pitim. Wote, el wu petmᵾn kona nila mba, pam Pol kandpa ik mbᵾ, kundpa nitim.
44023017	Wote Pol ndi, el wu ti, wi rop tᵾpa, nimba mel, “Ya kang wu ei, el wu kuimbal ei kᵾn, ik ti kundpa nimba, ei nga mekᵾn pi!” nitim.
44023018	Ni kᵾn, el wu ni ndi, Pol nga pam kang ni, tᵾpa mepa mba, el wu kuimbal murum ni kᵾn, mepa mba mondpa, nimba mel, “Kan ngumᵾn wu, Pol ndi, na wi ropa tᵾpa, ya kang wu ei, nim kᵾn ik ti kundpa nimp nilinga, na mep ont,” nitim.
44023019	Wote, el wu kuimbal ni ndi, kang wu ni, ki ambuⱡpa mepa, kona waka tila mondpa, kang wu ni waldpa, nimba mel, “Nim na kᵾn namba ik ei, nin on?” nitim.
44023020	Wote, kang wu ni ndi, el wu kuimbal ei kundpa, nimba mel, “Jura wu kaunsil mormᵾn mbᵾ ndi, ik kanggᵾp etᵾk, utᵾma orunga, pili nᵾpili kump ralk ombun, nim kᵾn waldpᵾn, Pol wak rana, en enim ik mat nangga pilmin nᵾk nᵾng.
44023021	Wote nim ndi, ik ei kum ti nᵾti! Nambuⱡ emel, wu 40 mel nombuⱡa paka ila mo rok molk, Pol rok kundmin nᵾk nokundᵾk mormin. Ik nᵾk, mᵾi rok nu na, rᵾng na mel mbᵾ, nui nandᵾk mi tek, Pol rop kondᵾp mint, wang nduimin nᵾng. Akup iting ei nga kor tᵾk kun eng ei nga, akup nim nga ik ting ei nga nokundᵾk mormin,” nitim.
44023022	Wote, el wu kuimbal ni ndi, kang wu ni kundpa, nimba mel, “Ik ei, na ndi, kundᵾp nint nᵾkᵾn, wamp ti kundkᵾn ni nᵾni mon!” nitim. Ei mel nimba kᵾn, kang wu ni, kelik pi nitim.
44023023	Wote, el wu kuimbal ni ndi, elim nga el wu ou raⱡ, wi ropa kundpa, nimba mel, “Enmbil ndi pukᵾⱡ, el wu 200 tᵾkᵾⱡ kun etkᵾⱡ, wote kng os mbuⱡ ila mormᵾn wu 70, wote el kupanda metmᵾn wu 200 mbᵾ pora, rumbuldi 9 kilok Sesariya kona ping ei nga tᵾk kun itᵾi!
44023024	Wote enim ndi, Pol nga kng os ralt, tᵾk kun endᵾk, wote rᵾp etᵾk kai mondᵾk mek puk, Gapman wu peng mumuk Piliks kᵾn, tᵾk mundᵾi!” nitim.
44023025	-
44023026	Wote, el wu kuimbal ni ndi, mon ti ropa, ei mel nitim, “Na Klautiyas Lisiyas ndi, numan kai pilip, gapman nga wu peng mumuk Piliks kᵾn, mon ti rop ngunt.
44023027	Jura wu mbᵾ ndi, wu ei rok kunding pilik etᵾng. Wote na ndi, wu ei, tᵾn nga Rom mᵾi puⱡ wu ti, nᵾmp pilip kᵾn, na nga el wu mbᵾ tᵾp munduⱡmba puk, imp molk tᵾk mek orung.
44023028	Wote, Jura wu mbᵾ ndi, nambuⱡ emel, wu ei kᵾn ik nᵾng ndam, na etᵾp pilimp nᵾmp kᵾn, wu ei mep kaunsil wu mbᵾ, mou rorung ila mep pur.
44023029	Wote, na ila mbᵾ kᵾndᵾr ei, wu ei rok kondᵾk ei kᵾn, kan nguing ei nga ⱡawa ti, kandᵾp ti nᵾtᵾt. Wote Jura wamp, en enim nga mi ik mbᵾ nga wᵾldi ik mat nga nᵾk, wu ei kᵾn kot etᵾng.
44023030	Wote na kundᵾk, Jura wu mat ndi, wu ei, mo rok rop kundmin, nilmina pilip, na ndi, wu ei, tᵾkrᵾp tᵾp nim kᵾn mundunt. Jura wu mbᵾ kundᵾp, namba ik ti, wu ei kᵾn ning ndam, nim kᵾn ping,” nint.
44023031	Wote, el wu ni kᵾⱡ ndi, ik mbᵾ kum tek, Pol rumbuldi tᵾk mek, Antipatris kona ila purung.
44023032	Utᵾma orunga, el wu mana mᵾi ila andurmin wu kᵾⱡ, mang kona yant oⱡungina, wote kng os mbuⱡ ila mormin wu kᵾⱡ ndi, Pol rᵾp etᵾk mek purung.
44023033	Wote, Pol ni mek puk, Sesariya kona ila ruk puk kᵾn, mon ni Gapman wu peng mumuk ni nguk, wote Pol ni kunda gapman wu peng ni ngurung ku.
44023034	-
44023035	Wote, Gapman wu peng mumuk ni ndi, mon ni, kᵾmp ropa pora ndupa kᵾn, wote Pol waldpa, nimba mel, “Nim nga mᵾi kona ei, nant ila nga tetᵾm?” nitim. Wote, etpa pitim ei, Pol nga kona ei, Silisiya tetᵾm wu peng mumuk ni ndi, Pol kundpa, nimba mel, “Nim kᵾn ik nᵾndᵾk eng wu mbᵾ wangina kᵾn, nim nga ik mbᵾ, ei na pileimp!” nitim. Wote, wu ei ndi, Pol tᵾk nuim mumuk Erot nga mang kona ila kan ngᵾk rᵾp itᵾi, nilinga etᵾng.
44024001	-
44024002	Rumbᵾⱡ 5 omba puⱡnga, pris kuimbal morum wu Ananaiyas ndi, atinga manga rup molk etmin wu mat kᵾn, mi ik pili wu Tertalas kᵾn mbᵾ, tᵾpa mepa Sesariya kona purum. Wu kᵾⱡ puk, gapman nga peng mumuk wu Piliks nga kuimp keta ila anggilik kᵾn, en enim nga namba ik ning, orung mbᵾ kundᵾk nᵾtᵾng. Wote, Pol wi rok tilingina kᵾn, wu Tertalas ndi, Pol mong titim nᵾk etᵾng ik mbᵾ, mon ila kᵾmp ropa ei, mel nitim, “Wu Nuim Piliks, nim nga numan kai ila, tᵾn Jura wamp mbᵾ moⱡᵾp, kundi uⱡ ila moⱡᵾp kai mondurmin, el etpᵾn uⱡ ti iti natᵾtmᵾn ku. Nim nga numan kai ei tekᵾn moⱡina kᵾn, tᵾn wamp mbᵾ nga kona mbila elpa elpa etpa kit murum uⱡ mbᵾ, nim ndi, tᵾk rapundkᵾn etᵾk kun mundrᵾn.
44024003	Uⱡ mbᵾ nga kandᵾp pilpᵾn elimina, tᵾn nga numan orunga wang nᵾnᵾm. Tᵾn ndi, nim kᵾn angge nᵾnmᵾn.
44024004	Ei nga, na ndi, nim nga ik mong mat ruⱡ etᵾp ni nᵾnimp. Na ndi, nim waldᵾnt ei, nim ndi, kapⱡa tᵾn nga ik nimin ei, numan kai pilkᵾn, kum tiyana ik kᵾⱡ namin.
44024005	Tᵾn ndi, wu ei, punt mong uⱡ mbᵾ tᵾtᵾm wu ti, nᵾmp kandᵾrmᵾn. Jura wamp kona elpa elpa pek purmin mbᵾ kᵾn pora, andpa ik nimba, el pendpa etᵾm. Wote, wu ei ndi, tᵾn nga rᵾⱡaip ei kᵾn, oi kan pendpa, elim Nasaret wamp rᵾⱡaip mormin ei nga kuimbal morum.
44024006	-
44024007	Wote, tᵾn nga manga wingti ou ei, etpa ⱡar mondᵾmba itim ila tᵾp imp murmᵾn. [Wote tᵾn ndi, wu ei, tᵾn nga mbo uⱡ etmin mi ik ila kᵾmp timin elimina, el wu kuimbal morum wu Lisiyas ndi, tᵾn kᵾn el mondpa wu ei, roldᵾpa tᵾpa mepa purum.
44024008	Wote Lisiyas ndi, nimba mel, ‘Ik ti wu ei kᵾn, ning em ndam, nim Piliks nga kuimp keta ila pin ku,’ nitim.] Nim ndi, wu ei waldᵾk, pin ndam, ik nimbᵾ ninim pilik tin ku,” nᵾtᵾng.
44024009	Wote Jura wamp mbᵾ ndi, ik nitim kᵾⱡ kupa, mint nᵾtᵾng.
44024010	Wote, gapman wu peng mumuk ei ndi, Pol ik nangga nilinga, Pol kundpa, nimba mel, “Na pilip mor ei, ya mᵾi kona mormun ei, nim ndi, rᵾp etkᵾn oⱡina, pana ou ndupa omba punum. Ei nga, na numan kai pilip, nim nga kuimp keta ila, na kᵾn ik nᵾnmᵾn ei nga, punt rop nᵾnt nitim.
44024011	Wote nim pilᵾn ku, rumbᵾⱡ 12 omba purum ni kᵾn, na Jerusalem manga wingti ou ila mbi paka ruimp pilip pur.
44024012	-
44024013	Na Jura wamp ti kᵾn, manga wingti ou ila kep, kel ila kep, wamp mat el kaⱡᵾp uⱡ ti, etᵾp moⱡmba kandᵾk ti natᵾtᵾng. Wote, kona peng ei nga kona kel tetᵾm mbila mon ku. Wote akup, na kᵾn ik nᵾnmᵾn mbᵾ nga ik puⱡ ti, para nduk nᵾk, ekit ndui nandᵾnmᵾn. Uⱡ ei ndi, nim ik kupa ti, kanda pili nᵾpᵾlᵾn.
44024014	Na ndi, nim kundᵾp nᵾnt ei, na ndi, tᵾn nga anda kouwᵾmᵾn mbᵾ nga Got nga mbi paka rundᵾr uⱡ ei, Jura wamp mbᵾ ndi, etᵾk kit mondrum orunga pur. Wote, Moses nga Mi Ik na, pai nui wu mbᵾ nga mon rorung ik mbᵾ, mondpa pili orunga pᵾt.
44024015	Jura wamp en enim ndi, wamp kit kai korung mbᵾ, kont ⱡoprᵾk muⱡing nᵾtmin ei mel, wote na numan tenda ei ku pᵾt.
44024016	Ei nga, na nanim ronduⱡ mundᵾp, Got nga kep, wamp nga mong waⱡ ila kep, na nga numan orunga kᵾn, mint piyangga nᵾmp kᵾn, uⱡ mbᵾ pilip et.
44024017	Jerusalem wak rop pana ou ndupa, kona elpa mat ila moⱡᵾp, tᵾp mundᵾp, wote na nga wamp mbᵾ kᵾn, ku moni mat mep omp ngump, wote Got kᵾn angge nᵾmp, mel mat nguimp mep ur.
44024018	Na uⱡ kᵾⱡ etᵾp, wote etpa kai mundi uⱡ ei, etᵾp manga wingti ou ila moⱡmba ok kandrung. Wote, wamp minal muⱡi nambᵾⱡᵾngina, na uⱡ ⱡawa mat iti nᵾtᵾt mon.
44024019	Wote, Eisiya kona ila Jura wamp mat ok, ila morung wamp kᵾⱡ ndi, na kᵾn, ik ning ndam, kapⱡa ya ila ok ning.
44024020	Wote mon ndam, ya wu kᵾⱡ ndi, na namba uⱡ it ei mel, en enim nga kaunsil mo rorung ila, kandᵾk tᵾtᵾng ei mel, akup nᵾk mot nduing.
44024021	Wote, ik tenda ti nga, na oⱡa anggilip ni, ei nga wamp korung mbᵾ, aldpa ⱡoprᵾk kont muⱡing nᵾmp, wu mou rorung ila nit ik ei nga, na akup nim nga kᵾmp keta ila moⱡᵾp kot ent,” nitim.
44024022	Wote Piliks ndi, mondpa pili wamp nga mbi paka rok etmin uⱡ mbᵾ, pilpa mbi ndurum, wu kᵾⱡ nga ik nᵾtᵾng mbᵾ pilpa mba, wote wu kᵾⱡ kundpa, nimba mel, “El wu kuimbal morum wu Lisiyas om kᵾn, enim nga ik nᵾnmin mbᵾ, nᵾmp kai etᵾp nguimp,” nitim.
44024023	Wote, Pol nokundrum el wu ni kundpa, Pol kan manga ila petᵾm ei, wak rokᵾn mundana, elim nga wamp mbo, na mbᵾ ndi, mel na mat, ngᵾk teing.
44024024	Rumbᵾⱡ mat omba puⱡnga, Piliks elim nga Jura amp Drusila nᵾtmin ni, tᵾpa mepa urum. Wote, Pol wangga nilinga, Pol ndi omba, Jisas Kraist kᵾn mondpa pili uⱡ mbᵾ nga ik mat, timan ropa ngurum.
44024025	Pol ndi, timan ropa uⱡ kun kai mbᵾ iting. Wote, wamp ti ndi, el elim nokundᵾmba mbᵾ mel nimba, wote Jisas aldpa yant omba, wamp kᵾmp tᵾmba uⱡ mbᵾ mel nimba ngurum. Ni kᵾn, wu Piliks pilpa mundmong etpa, Pol kundpa, nimba mel, “Akup nim kelkᵾn pi, wote ui kai ti tem kᵾn, nim wi rop ui nimp.” nitim.
44024026	Ei kᵾn, Pol ndi, elim ku moni mat ngangga nimba pilpa, ui mat ila, Pol wangga ku nilinga, Pol kᵾn kup etkᵾⱡ, ik nᵾtᵾnggil.
44024027	Wote, pana raⱡ omba puⱡnga, gapman wu peng mumuk Piliks kongun itim koⱡ ila wu Porsiyas Pestas ndi, omba titim. Piliks, Jura wamp kᵾⱡ kᵾn, mel ti ngeing nimba pilpa, Pol kan manga ila piyangga nimba, pendpa kelpa purum.
44025001	Rumbuldi raldika omba puⱡnga, wu Pestas ni, kona ou ila moⱡpa, Sesariya kona ni waka ropa, wote Jerusalem purum.
44025002	-
44025003	Ila nga, Jura wu nuim mbᵾ kᵾn, wu pris kuimbal mbᵾ kᵾn, ruk puk molk, Pol kᵾn kot iting ik mbᵾ nᵾk, wu Pestas ngurung. Wu Pestas ni, kunt kan etᵾk, Pol Jerusalem wangga nᵾtᵾng. Ei nambuⱡ emel, Pol nombuⱡa mam paka ila molk, rok kunding pilik, ik mo rok nᵾtᵾng.
44025004	Wote, wu Pestas ndi, ik punt ropa, nimba mel, “Pol met Sesariya kona ila kan ngurung ei mel petᵾm. Wote na nanim, met kona ila mana mbi ui ei, nondpa enim.
44025005	Enim nga wu nuim mbᵾ, na kᵾn rᵾp rop pamina, wote wu ei, uⱡ ⱡawa mat itim ndam, kapⱡa tep ik nᵾmᵾn,” nitim.
44025006	Wu Pestas ni, Jura wamp kona ila moⱡpa, rumbᵾⱡ 8 muna 10 ei mel moⱡpa, wote Sesariya kona ila purum. Mᵾkᵾlmᵾ orunga wu ni, kot etmin kona ila moⱡpa kᵾn, Pol mek mana wei, nitim.
44025007	Wote, Pol ekit oⱡnga, Jura wu Jerusa-lem molk, orung wu nimbᵾ ruk ok, Pol tᵾk pok etᵾk, Pol kᵾn ik ronduⱡ minal mbᵾ ngok nᵾtᵾng, wote ik ei nga puⱡ ti mon.
44025008	Wote, Pol elim nga orunga nimba mel, “Jura wamp nga mi Ik kᵾⱡ kep, manga wingti ou ei kep, Rom nga wu nuim mumuk Sisa ei kᵾn kep, uⱡ ti na ndi, etᵾp uⱡ ⱡawa mundi nᵾmᵾndᵾr mon!” nitim.
44025009	Ni kᵾn, wu Pestas ni, Jura wu kᵾⱡ nga, orunga mba kunt kan etpa, Pol waldpa, nimba mel, “Nim kapⱡa Jerusa-lem ila rᵾp rop mbun, wote nim nga ik ei, kona ila mbo kᵾn pilimp?” nitim.
44025010	Wote, Pol ndi kundpa, nimba mel, “Na ya Rom nga wu nuim mumuk Sisa ei nga kot pᵾtᵾm kona ila mor, na mek kona nᵾl ping. Nim pilkᵾn morun ei, na Jura wamp kᵾⱡ kᵾn, uⱡ ⱡawa mat iti nᵾtᵾt.
44025011	Wote, na ya ik nᵾnt ei ndi, nᵾmp kᵾn, mi ik kᵾⱡ nga ti rop puⱡa rop, wote wamp rok kundi uⱡ ila kuⱡimp ei nga mundmong etᵾp, ik ti ni nanᵾnt, mon! Wote, na kᵾn ik nᵾnmin ei nga puⱡ ti, kandᵾk ti natᵾng ndam, wamp ti ndi, kapⱡa na kun tᵾpa, Jura wu kᵾⱡ ngui ngangᵾmba mon! Rom wu nuim mumuk Sisa ei ndi, na nga ik ei pilangga, nᵾmp nᵾnt!” nitim.
44025012	Ni kᵾn, Pestas elim nga ik man ngui wu mbᵾ kᵾn, ik nimba moⱡpa, wote Pol kundpa, nimba mel, “Nim Rom nga wu nuim mumuk Sisa ei kᵾn, mbi nᵾn ei mel kapⱡa pi!” nitim.
44025013	Rumbᵾⱡ mat omba puⱡnga, King Agripa kᵾn, elim nga kimin amp Bernis raⱡ, wu Pestas kokila tᵾk kongun ou ila mondrung ei nga, rawe itinggil pilkᵾⱡ, Sesariya kona ila purᵾnggil.
44025014	Wamp raⱡ pukᵾⱡ, Sesariya kona ila rumbᵾⱡ mat, ou ndupa moⱡunggila kᵾn, wu Pestas ndi, Pol nga uⱡ etᵾng mbᵾ mel, ik timan ropa, King Agripa ngurum, nimba mel, “Wu Pol ni, ya kan manga ila petᵾm ei, wu Piliks ndi, na wu ei nga ik pileimp nimba, pendpa kelpa purum.
44025015	Unt, na Jerusalem pur ei kᵾn, Jura wu pris kuimbal mbᵾ kᵾn, manga wingti rᵾp wu mbᵾ pᵾi, na kᵾn ok waldᵾk, ya kan manga ila petᵾm wu ei, mbun mat ngump, etᵾp kit mundeimp nᵾk ik mat nᵾtᵾng.
44025016	Wote na ndi, wu mbᵾ kundᵾp, tᵾn Rom wamp mbᵾ ndi, punt tᵾtᵾm wamp ti kun tᵾpᵾn, mbun ngui uⱡ ei nga iti natᵾtmᵾn. Mong tᵾtᵾm wamp ei, unt ekit tᵾpᵾn, wamp mbᵾ nga kuimp keta ila, elim ndi, nimba para ndangga nᵾmp, wak rormᵾn.
44025017	Wote, Jura wu mbᵾ, ya orung ei kᵾn, na ndi, ui ti tᵾp keri mundi namᵾndᵾp, utᵾma orunga, kot etmin kona ila moⱡᵾp wu ei, tᵾk mek wᵾi nit.
44025018	Ei kᵾn, Jura wu orung kᵾⱡ ndi, wu ei mong titim nᵾk, ik ti ning nᵾmp pit ei kᵾn, wote ik ti ni nandᵾtᵾm mon! Wote, ik elpa mat nᵾtᵾng.
44025019	En enim nga mbi paka rormᵾn puⱡ orunga nga ik mat nᵾk, wote Jisas ni, wu ti kurum nilingina, Pol ndi, kont morum nilinga etᵾng.
44025020	Na wote, ik nᵾtᵾng puⱡ ei nga ti pilip kun iti natᵾp kᵾn, wote Pol waldᵾp, nᵾmp mel, Jerusalem mbun kᵾn, nim nga ik ei, nᵾmp kun itᵾmin.
44025021	Ni kᵾn, Pol elim ndi waldpa nimba mel, ‘Na kan manga ila piyamba, wote Rom wu nuim mumuk Sisa ndi, na nga ik ei pilangga,’ nitim. I nilinga kᵾn, na ndi, kapⱡa kan manga ila piyangga. Rom wu nuim mumᵾk Sisa ei kᵾn mba, ui ila tᵾp mundeimp,” nit.
44025022	Wote, king Agripa ndi, Pestas kundpa, nimba mel, “Wu ei nga ik ei, na nanim ndi pilimp!” nitim. Pestas ndi, ik punt ropa, nimba mel, “Nim utᵾma kapⱡa ik ei pᵾlᵾn!” nitim.
44025023	Mᵾkᵾlmᵾ orunga, Agripa Bernis raⱡ, muⱡ kai mbᵾ ralkᵾⱡ, mou rormin manga kukaⱡ orunga orᵾnggil. Ei kᵾn, el wu kuimbal mbᵾ kᵾn, wote kona ila wu nuim mbᵾ pora, mel kai mbᵾ ralk ok, tenda ila moⱡᵾngina, Pestas ndi, Pol mek ekit wᵾi nilinga, tᵾk mek ekit orung.
44025024	Wote, wu Pestas ndi, kundpa nimba mel, “King Agripa nim kᵾn, wote ya wamp mormin mbᵾ pora, enim ya wu ei kᵾnᵾi! Jura wamp ya mormin, wote Jerusalem mormin mbᵾ ndi, kᵾmp kᵾm kundᵾk, ya wu ei kuⱡangga mint nᵾtᵾng.
44025025	Wote na ndi, wu ei, rok kunding nᵾtᵾng ei nga koⱡmba ik puⱡ ti, kandᵾp ti nᵾtᵾnt. Wote, wu elim ndi, wu nuim mumuk Sisa ei, kᵾnimp nim ei nga, na pilip kᵾn, wu ei tᵾp mundunt.
44025026	Wote, uⱡ ei mel pilinga kandᵾp kᵾn, na mon ti rop pendᵾp, tᵾn nga Rom wu nuim mumuk Sisa ei kᵾn, ngump mundimp ei nga mel ti mon. Akup king Agripa nim kᵾn, wote wamp wei mormin mbᵾ pora molk, ik ⱡawa mat, Pol kᵾn kandᵾk tᵾng ndam, kapⱡa na mon ti rop, tᵾn nga wu nuim mumuk Sisa ei ngeimp.
44025027	Na nanim ndi, Pol nga, uⱡ ⱡawa kat kandᵾp ti natᵾp, wote Rom wu nuim mumᵾk Sisa ei kᵾn, wei ngump mundimp uⱡ ei, kapⱡa iti natᵾnᵾm mon,” nitim.
44026001	-
44026002	Wote, King Agripa ndi, Pol kundpa, nimba mel, “Nim ndi, akup nim ninim nga orunga nin ik mbᵾ ni,” nitim. Pol wu king ni kᵾn, ki oⱡa ndupa, rawe mel etpa, wote ik ei, nimba mel, “King Agripa, Jura wamp mbᵾ ndi, na kᵾn ik pendᵾnmᵾn uⱡ mbᵾ, ya nim nga kuimp keta ila moⱡᵾp, nanim nga orunga nᵾmp uⱡ ei, kapⱡa nᵾmp pᵾnt.
44026003	Na ik kupa ei nᵾnt, nambuⱡ emel, nim ndi, Jura wamp nga mbo uⱡ etᵾk, wote namba ik mat tek rombulk nᵾk etmin mbᵾ pora, pilik ketᵾn. Ei nga, na ndi, nim waldᵾp kᵾn, na nga ik nᵾmp ent mbᵾ, kum tekᵾn pilkᵾn kai iti!
44026004	“Jura wamp mbᵾ pora, na kang kᵾn moⱡᵾp, andᵾp it uⱡ mbᵾ pora pᵾtmᵾn. Ama unt puⱡ mondpa, na nga mᵾi kᵾmp ila kep, Jerusalem kona ila kep, kang kᵾn moⱡᵾp, namba uⱡ it mbᵾ, pilik mormin.
44026005	Unt en enim ndi, na pᵾtᵾng ni, enim kapⱡa nᵾk piling ndam, nᵾk para ndᵾi. Na unt tᵾn nga mbi paka rormin uⱡ ila, Perisi wu rᵾⱡaip kᵾⱡ kᵾn, rᵾp rop etᵾp ᵾndᵾr.
44026006	Na akup ya ila, kot inding ei nga mor uⱡ ei nga puⱡ ei mel, Got ndi, tᵾn nga anda kouwᵾmᵾn kᵾⱡ kᵾn, unt uⱡ ti itimp nimba mᵾi rurum uⱡ ila, na keⱡ rondᵾp nokundᵾp mor ei nga, na kᵾn ik ninmin.
44026007	Tᵾn nga, Jura wamp rᵾⱡaip kᵾⱡ nga nimp mᵾi rurmᵾn, ik ei mondᵾk pilik rumbuldi rᵾnggilmᵾ mbᵾ, Got kᵾn mbi paka rondᵾk keⱡ rondᵾk nokundᵾk etᵾk mormin. Wu nuim ye! Na uⱡ ila nga ku, akup Jura wamp kᵾⱡ ndi, tᵾk kot endinmin.
44026008	Nambuⱡ emel, enim Jura wamp mat ndi, wamp korung mbᵾ, Got ndi, ⱡoporpa tᵾpa kont mundi namᵾndᵾmba nᵾk pᵾnmᵾn ei?
44026009	“Unt na nanim nga numan ei ndi, Nasaret nga Jisas mbi ei, rop mana nduimp pilip uⱡ elpa elpa mat it ku.
44026010	Ei kᵾn, na Jerusalem kona ila moⱡᵾp it. Wu pris kuimbal kᵾⱡ kᵾn ronduⱡ tᵾp moⱡᵾp, Got nga wamp mbᵾ, tᵾp kan manga ila mundᵾr. Wote, rok kondrung wamp mbᵾ na ndi, kapⱡa nilmba rok kondrung ku.
44026011	Ui ou ndupa, na ndi, wamp mat, atinga manga kel mbila wamp mbᵾ, etᵾp kit mondᵾp enim nga mondpa pili wak reing nᵾmp it. Na mondpa pili wamp mbᵾ kᵾn, popᵾⱡ minal mondᵾp ronduⱡ mondᵾp, wote kona peng ruⱡ etpa titim kona mat ila, mbo it ku.
44026012	“Uⱡ mbᵾ nga, ronduⱡ tᵾp itimp pilip, wu pris kuimbal mbᵾ kᵾn, ik nᵾmp tep Damaskas kona ila mbi pilip pur.
44026013	Wu Nuim ye! Ou rᵾnggilmᵾ, na nombuⱡa mam ila mbᵾ kᵾndᵾr ei kᵾn, wi muⱡ ila rᵾⱡang ronduⱡ ti, ant nga rᵾⱡang ei mel mon. Rᵾⱡang elpa ti mel ropa omba, na kᵾn, wu rᵾp rop purmun kᵾⱡ kᵾn, kun urum. Wote, rᵾⱡang ei ndi, kona ila omba, tᵾn tᵾpa kum rurum.
44026014	Tᵾn pora, mᵾi ila ropa munduⱡnga, mbun pitmin. Wote, na pep pilimba, Ipru ik ila ik mong ti omba, na kundpa nimba mel, ‘Sol! Sol! Nambuⱡ emel, etᵾk kit mondᵾn ei? Nim ndi, rong morum ila kᵾmp pildᵾt rokᵾn, ninim mindil non ei ka!’ nitim.
44026015	Wote na ndi, nᵾmp mel, ‘Nuim ei! Nim nam nᵾmp wᵾldᵾt?’ nitim. Nuim ei ndi, na kundpa, nimba mel, ‘Na Jisas, nim ndi, etkᵾn kit mondᵾn ei ka!
44026016	Nim oⱡa molkᵾn, kᵾmp raⱡ kambilkᵾn, oⱡanggilikᵾn moⱡa! Nim na nga kindmant wu muⱡᵾn nᵾmp kᵾn, nim kᵾn ont. Akup kan uⱡ mbᵾ kᵾn, wote ora nduimp uⱡ mbᵾ pᵾi, wamp mbᵾ kundkᵾn nᵾn nᵾmp, nim rukᵾr tᵾnt.
44026017	Isrel wamp mbᵾ kᵾn, wamp rᵾⱡaip elpa moⱡᵾng ila, tᵾp mundimp ei nga mbun mat pem ndam, nim etᵾp timp nitim.
44026018	Nim ndi, wamp mbᵾ nga mong orunga, etᵾk makᵾndᵾkᵾn etana, rumbᵾⱡ ila moⱡung wamp mbᵾ, numan ropᵾl rok rᵾⱡang ila ekit weing. Wote, Seitan nga ronduⱡ ei, tᵾk mbuⱡ ngᵾk, Got kᵾn rukᵾr pangina, wote i etᵾk, na kᵾn mondᵾk piling ndam, en enim nga uⱡ kit mbᵾ, wak ramba. Wote ok, Got nga mondpa pili wamp mbᵾ kᵾn, wamp wingti tᵾpa mondrum kona ila, ruk muⱡeing.’” nitim.
44026019	Pol ndi, nimba mel, “Ei kᵾn, King Agripa, ei nga nᵾmp kᵾn, na muⱡ kona ur kump it kᵾⱡ nga ik ti, tᵾp roi ndi, ni nᵾndᵾr mon!
44026020	Wote, kuimp tep Damaskas na, Jerusalem kona raⱡ ila pur. Wote, Jura wamp na, wamp rᵾⱡaip elpa na, mᵾi kᵾmp tetᵾm mbila pora mbᵾ, ik mbo endᵾp, uⱡ kit mbᵾ wak rok, Got kᵾn rukᵾr puk, uⱡ kai mbᵾ, pep ring nit.
44026021	Ni kᵾn, na uⱡ kᵾⱡ etᵾp mbo, manga wingti ou ila moⱡmba kᵾn, Jura wu kᵾⱡ ndi, na imp molk, wote rok kunding pilik etᵾng.
44026022	Wote ni kᵾn, Got ndi, na tᵾpa rap ndupa mepa oⱡnga, akup ya ila moⱡᵾp, enim wamp ou kel mbᵾ kᵾn pora, na kandᵾp, pilip it uⱡ mbᵾ, enim kᵾndᵾp nᵾnt. Na nᵾnt ik mbᵾ, unt ik painui wu mbᵾ kᵾn, Moses na mbᵾ ndi, etmba nᵾk ei mel nᵾtᵾng.
44026023	Nᵾk kᵾn, Kraist ei ndi, mindil nomba, wote wamp kui nga kona ila, kuimp tepa koⱡpa, ⱡoporpa oⱡa moⱡpa, etpa ti uⱡ ei nga ik rᵾⱡang pi ei, Jura wamp na, wamp rᵾⱡaip elpa na mbᵾ kᵾn, nimba ngumba,” nᵾtᵾng.
44026024	Wote Pol ndi, elim nga orunga ik ei mel nilinga kᵾn, wu Pestas ndi, ronduⱡ ke nimba, Pol kundpa, nimba mel, “Pol, nim wu kupᵾr wᵾlᵾ! Nim nga ik na, wote namba uⱡ pilik tᵾtᵾn mbᵾ ndi, nim ropa kupᵾr mundnum!” nitim.
44026025	Pol ndi, ik punt ropa, nimba mel, “Wu nuim ei, na wu kupᵾr ti mon! Na nga numan mbo kun ei, pilip ik kupa ei, kundᵾp nᵾnt,” nitim.
44026026	Pol ndi, nimba mel, “King Agripa, na nim kᵾn mundmong iti natᵾp. Ik nimp ei, nambuⱡ emel, na nᵾnt uⱡ mbᵾ nim ndi, pilkᵾn kandkᵾn itin ei nga, na pilip kᵾn nᵾnt. Na kupa pilip nᵾnt ei, na nᵾnt ik nimbᵾ, nim pilkᵾn moⱡina nᵾnt, na uⱡ mo ropa petᵾm ti nga, na ni nanᵾnt mon!
44026027	King Agripa, nim painui wu mbᵾ, mondᵾk pᵾtᵾn muna mon nda? Na nga numan ei ndi, nim mondᵾk pᵾtᵾn nimp pᵾnt!” nitim.
44026028	Wote Agripa ndi, Pol ni kundpa, nimba mel, “Akup ya ant mong onunga ila, nim ndi, na etkᵾn mondpa pili wamp mundimp nᵾkᵾn pᵾn ei?” nitim.
44026029	Pol ndi, ik punt ropa, nimba mel, “Ant mong punda kep, ruⱡ etpa kep, na Got kᵾn atinga ront ei nim kᵾn, wote wamp mbᵾ pora, ik kum tenmin mbᵾ pora ok, na mel mondpa pili wamp ralk muⱡeing nᵾmp nᵾnt. Ei nga wote, na kan ngorung ei nga nᵾmp ni nanᵾnt!” nitim.
44026030	-
44026031	Wote, wu king ei kᵾn, Pestas wote, amp Bernis kᵾn, wamp kᵾⱡ pora oⱡa molk, wote ok pena puk, ik nᵾk int yant etᵾk, nᵾk mel, “Wu ei rop kundmin muna, kan ngumbun itmin ei nga uⱡ ⱡawa tenda ti, kandᵾp ti natᵾnmᵾn ei ka!” nᵾtᵾng.
44026032	Wote Agripa ndi, Pestas kundpa, nimba mel “Rom wu nuim mumuk Sisa ei, kᵾnimp ni nandilinga ndam, kor wak roⱡmina,” nitim.
44027001	Ik ei nᵾk pendᵾk kᵾn, tᵾn nu sip tᵾpᵾn, Itali kona ou ila peing, nᵾtᵾng. Wote ei kᵾn, Pol kᵾn kan wu mat kᵾn, tᵾk kup endᵾk puk, Rom kona ila nga el wu 100 nokundrum wu Juliyas ni ngurung. Wu Juliyas nga el wu rᵾⱡaip kᵾⱡ, wu nuim mumuk Sisa nga wu kᵾⱡ.
44027002	Tᵾn Atramitiyum kona ei nga nu sip kat, Eisiya kona mbila, mbi nimba omba titim nu kᵾⱡ ila, omba oⱡa purmun. Ei kᵾn, Tesalonaika kona ei nga, Masaroniya wu Aristakus tᵾn kᵾn oⱡnga, kunda purmun.
44027003	Utᵾma orunga, Sairon kona ila mbun, ruk purmun. Ei kᵾn, el wu kuimbal Juliyas ndi, Pol urum ei nga numan kai pendpa, Pol elim nga wamp mat kandpa tᵾpa, rᵾng na mat ngeing nimba, pangga nilinga purum.
44027004	Wote, Sairon kona ei, wak ropᵾn, Saipras kona ei nga, mbuldung orunga purmun. Ei nambuⱡ emel, kona kᵾpkᵾ mam ti rurum ei ndi, nu sip kᵾⱡ ropa, yant ndurum.
44027005	Wote Silisiya kᵾn, Pampiliya kona ou raⱡ ila, ruk num kuta morum ei, puⱡa ropᵾn mbᵾ, Lisiya kona ou ei nga, Maira kona peng ila ruk purmun.
44027006	Kona ila ruk puⱡmina, el wu kuimbal murum ei ndi, Aliksendriya kona ei nga nu sip kat, Itali kona ou ei mba, pilpa titim ni kᵾⱡ, kandpa tᵾpa kᵾn, tᵾn tᵾpa, nu sip nila oⱡa ndurum.
44027007	Wote, kona peng ei, wak ropᵾn, num kuta ila raka raka nimbun puⱡmina, rumbᵾⱡ ralt omba purum. Ei wote, Snidus ni, kona ila omp ruk ui nᵾwᵾrmᵾn. Mbin purmun nombuⱡa ei, kona kᵾpkᵾ ei ndi, imp moⱡnga, Salmone kona ei, tᵾp yant ndupᵾn, Krit kona ila purmun.
44027008	Ni kᵾn, tᵾn mindil tᵾpᵾn, num ᵾldᵾ orunga mint mbun, kona ti mbi tek, ‘Muⱡ Ti Kona Kai,’ nᵾtᵾng kona ila ruk urmᵾn. Kona ei, Laseiya kona peng ila nondpa itim.
44027009	-
44027010	Num kuta ni ndi, ropa kara puⱡnga kona ei, wak rop mbin mel, iti natilinga moⱡmina, rumbᵾⱡ mat ou ndupa, omba purum. Wote, Jura wamp nga rᵾng mi rormᵾn ui ni, omba purum ku. Ei kᵾn, Pol ndi, wu mbᵾ kundpa, nimba mel, “Kang wu kᵾⱡ ye! Na kant ei, tᵾn akup ei kᵾn mbun ndam, tᵾn mbun kandᵾp timin. Ei kᵾn, nu sip kᵾⱡ kep, rukᵾr orunga mel wal tetᵾm mbᵾ kep, wote tᵾn wamp mbᵾ, pᵾi kit muⱡᵾmin,” nitim.
44027011	Wote, el wu kuimbal murum ni ndi, nu sip kᵾⱡ nga tipam ei kᵾn, nu sip kᵾⱡ kongun etᵾm wu ei nga ik ei, kum tepa, Pol nga ik ei, kum ti nᵾtᵾtᵾm.
44027012	Ei nambuⱡ emel, nu sip kᵾⱡ titim kona ei, kona kᵾpkᵾ mam omba ui ei kᵾn, ropa kit mondᵾmba ei nga. I elinga kᵾn, wu puⱡi ik nᵾk pendᵾk kona ei, wak rop pamin nᵾtᵾng. Mbun Piniks kona ila moⱡpᵾn, kᵾpkᵾ mam orum ui ei, tᵾp mundmin nᵾtᵾng. Piniks kona ei, Krit kona ou mᵾi kᵾmp ei nga nu sip, puk tetmin kona ila kapⱡa moⱡpᵾn, kᵾpkᵾ ui kit ei, tᵾp mundmin nᵾk pᵾtᵾng.
44027013	Kᵾpkᵾ kel kai ti met, wunt rurum ila, wu ni kᵾⱡ, en enim nga nᵾtᵾng ik mbᵾ mel pemba nᵾk pilik, nu sip kan ngurung mel kᵾⱡ oⱡa tᵾk, Krit kona ei nga num kuta ᵾldᵾ orunga purung.
44027014	Wote kokila puⱡmina, kᵾpkᵾ ronduⱡ ti mbi tek, ‘Wi Alt,’ nᵾtmin kᵾpkᵾ ei, Krit mᵾi kᵾmp ila ropa mana urum.
44027015	Ei kᵾn, kᵾpkᵾ ei ndi, nu sip kᵾⱡ ropa, noi ya itim ila ronduⱡ mundpa, kᵾpkᵾ urum ila mba mel, kapⱡa iti nᵾtᵾtᵾm. Wote ni kᵾn, mbin mel, iti nᵾtᵾtᵾm ila, kᵾpkᵾ ei ndi, ropa mepa pangga nimbun, nu sip kᵾⱡ, wak rurum ila kᵾpkᵾ ndi, mepa purum.
44027016	Tᵾn mᵾi kel kot, mbi tek Kaura nᵾtᵾng. Ei nga, mbuldung orunga mbun, nu sip mep urmᵾn kᵾⱡ, ropa kit mondᵾmba elinga, kan kᵾⱡpᵾn, gi ndup pinditmᵾn.
44027017	Wote, nu sip kᵾⱡ ila, kᵾⱡ oⱡa tᵾk, kan rok pendᵾk kᵾn, wote nu sip kᵾⱡ, kᵾpkᵾ ndi, ropa mepa mba, Lipiya kona ku morum mbila mba nᵾk, mundmong etᵾk, nu sip kᵾⱡ nga muⱡ manga rakurmin mbᵾ, potᵾk mana tᵾk, ruk ila monduⱡᵾngina, kᵾpkᵾ elim ndi, nu sip kᵾⱡ mepa purum.
44027018	-
44027019	Kona kᵾpkᵾ kit ni pilpa, kelpa rurum ila, utᵾma orunga, nu sip ila mel wal titim nimbᵾ, rok tᵾk nu ila mana ndurung. Wote utᵾma orunga, nu sip kᵾⱡ nga tepa kongun etᵾm mel mbᵾ, en enim nga ki raⱡ ndi, ambulk tᵾk rok, nu ila mana ndurung.
44027020	Ni kᵾn, rumbᵾⱡ ou ndupa omba puⱡnga, kona ant, mipil rangᵾnt mbᵾ, kᵾni nᵾkᵾndᵾrmᵾn. Wote, kona kᵾpkᵾ ei, pilpa kelpa romba ei nga mint rurum ila, kona mat ila mbin nᵾmp pitmin. Ei wote, tᵾn nga numan orunga pilpᵾn, tᵾn akup kont pi nᵾpᵾmᵾn, nᵾmp pitmin.
44027021	Wu mbᵾ, rumbᵾⱡ ui ou ndupa, rᵾng na ti, nui nandrᵾng ei nga, Pol ndi anggilpa, wu kᵾⱡ kundpa, nimba mel, “Kang wu mbᵾ, na unt nit ik ni kum tek, Krit kona ei, wak rui narᵾⱡᵾmina ndam, akup ya mel kit moⱡpa mbun, enim uⱡ mbᵾ kandᵾp tᵾp enmin uⱡ mbᵾ, iti natᵾlmina.
44027022	Wote, akup na ndi, enim kundᵾp nᵾnt. Enim numan wang nduk, ronduⱡ muⱡᵾi! Nambuⱡ emel, tᵾn wu kᵾⱡ ti kᵾⱡi nᵾⱡmin. Nu sip kᵾⱡ mint, etpa kit moⱡmba.
44027023	-
44027024	Ukᵾ rumbuldi, na nga mbi paka rondᵾr Wu Got ei nga anggelo ti, na munt ila omba kundpa, nimba mel, ‘Pol, mundmong iti nᵾti! Nim nuim mumuk Sisa nga kuimp keta ila ᵾnggᵾlᵾn. Wote Got, elim nga uⱡ kai mbᵾ etᵾn ni mel ku, nim kᵾn rᵾp rok, nu sip ila ong wu kᵾⱡ, pora nim kᵾn, nomba rukᵾr ndonum,’ nitim.
44027025	Ei nga, enim wu kᵾⱡ, mundmong iti natᵾk muⱡᵾi! Ei nambuⱡ emel, na Got kᵾn mondᵾp pᵾnt ei, na kᵾn itimp ninim uⱡ mbᵾ kupa etmba.
44027026	Ei nga, tᵾn mᵾi kel tem ti nga nu ᵾldᵾ tila, ropa oⱡa ndumba mint,” nitim.
44027027	Ei kᵾn, rumbᵾⱡ 14 elinga, tᵾn kᵾpkᵾ mam ei ndi, ropa mepa mba, num Eitriyatik ila purmun. Wote, ou rumbuldi mel, nu sip kongun wu kᵾⱡ ndi, mᵾi tila nondpa onmᵾn nᵾk pᵾtᵾng.
44027028	Wote, ila nga puk kᵾn, kan ti, nu ila rok mana nduk, wote oⱡa tᵾk tou rok kandrung ei, nu ei, 40 mita mel mandpa titim. Wote, ui onunga kot molk ok, uⱡ tenda ei ku etᵾk, tou rorung ei, 30 mita mel mandpa titim.
44027029	Wote, wu kᵾⱡ ndi, nu sip kᵾⱡ mba, nu ku mbila romba nᵾk mundmong etᵾk, sip imp morum angka tᵾmbᵾkak, sip tip orunga rok mana nduk, kona tᵾkrᵾpa rᵾnangga ka nᵾk, atinga rorung.
44027030	Ei kᵾn, sip kongun wu kᵾⱡ, nung nᵾk, ping pilik kep nok, nu kanu kat kan pilinga nduk, mana tᵾk molk, sip imp morum angka kat, sip kuimp orunga mana nduimin enmᵾn nᵾtᵾng.
44027031	Wote Pol ndi, uⱡ etᵾng ni tᵾpa mendpa, el wu kuimbal ei kᵾn, elim nga el wu rᵾⱡaip mbᵾ kᵾn kundpa, nimba mel, “Sip kongun wu kᵾⱡ, tᵾn wak rok pung ndam, tᵾn kont pi nᵾpᵾmᵾn ei ka!” nitim.
44027032	El wu ni kᵾⱡ ndi, nu kanu kan kulk pendᵾtᵾng ei nga kan ei, rok puⱡa roⱡina, nu kanu kᵾⱡ mepa purum.
44027033	Wote, kona rangimba elinga, Pol ndi, wamp nimbᵾ, ropa rut ndupa nimba mel, “Rᵾng mat nᵾi!” nitim. Wote wamp nimbᵾ, kundpa nimba mel, “Tᵾn nga kitim mbᵾ kit elinga, rᵾng nandᵾp oⱡmina, rumbᵾⱡ 14 omba pum.
44027034	Ei kᵾn, na ndi, akup enim rᵾng mat, nᵾi nᵾmp ronduⱡ mundᵾp nᵾnt. Enim rᵾng ti, etᵾk nong ndam, kont muⱡing. Enim wu kᵾⱡ nga peng ndi tenda kot kep, mana pi napᵾmba mon ku,” nitim.
44027035	Pol ik ei mel nimba pora ndupa kᵾn, wu morung nimbᵾ nga kuip keta ila bret mat tᵾpa, Got kᵾn angge nimba, pok ropa, wote nurum.
44027036	Wote, wu wei nimbᵾ, uⱡ ei kandᵾk ronduⱡ puⱡnga, rᵾng mat tᵾk norung ku.
44027037	Tᵾn wamp tᵾpa rak ndupa, 276 mel nu sip ila murmᵾn.
44027038	Wote, wu nimbᵾ pora, rᵾng nok kapⱡa endilingina, wit mana titim nimbᵾ rok, nu ila mana ndurung. I etᵾng, ei nambuⱡ emel, sip kᵾⱡ piya nangga nᵾk etᵾng.
44027039	Wote, kona ranggᵾpa mana nduⱡnga, sip ila kongun etᵾng wu kᵾⱡ ndi, mᵾi titim ei kandrung. Ei wote, mᵾi ei nga mbi ei, pilik kun iti natᵾtᵾng. Wote, nu moⱡpa mba, mᵾi nit ila rukᵾr mba etᵾm, kona ku ok, kona kai ei kandᵾk kᵾn, nu sip kᵾⱡ ila kapⱡa mek, nu ᵾldᵾ ila mbin nᵾk pᵾtᵾng.
44027040	I nᵾk kᵾn, sip angka kan nimbᵾ, rok puⱡa roⱡina, nu ila mana purum. Wote, sip kongun etᵾm mel kan kurung nimbᵾ pilinga nduk, sip muⱡ pendᵾtmᵾn ni kᵾⱡ, potᵾk kuimp orunga oⱡa nduⱡina, kona kᵾpkᵾ ei ndi, nu sip kᵾⱡ ropa mepa, nu ᵾldᵾ ila mba purum.
44027041	I etᵾk purung ni kᵾn, sip kuimp orunga mba, ku nengina murum kat ila roⱡnga, gi nimba telinga, sip nga tᵾp orunga, num kuta ei ndi, ropa pungaⱡ nduⱡnga, sip kᵾⱡ ropa, mbuldpa elpa elpa purum.
44027042	El wu kᵾⱡ ndi, kan ngurung wu kᵾⱡ, nu tek nung nᵾk pi nᵾk, wu pora rop kundamin nᵾk ol tetᵾng.
44027043	-
44027044	El wu kuimbal murum ni ndi, Pol tᵾp rᵾpᵾndimp nimba pitim ei ndi, elim nga el wu kᵾⱡ kundpa, uⱡ ei mel iti nᵾtᵾi mon nitim. “Nu tek kᵾni wu mbᵾ, unt nu ila puka rok, mana puk nu tek puk, nu ᵾldᵾ ila muⱡᵾi!” nitim. Wote wu mat, sip ᵾmbᵾldrᵾm nde koⱡmung na mbᵾ ambulk, nu tek purung. Uⱡ ei mel, etpᵾn kᵾn, tᵾn urmᵾn wu kᵾⱡ pora, nu tepᵾn mbun nu, ᵾldᵾ ila ekit purmun.
44028001	Wote, tᵾn mᵾi ila ekit omp, kai mundurmᵾn, wote pitmin mel kona ei, mbi tek Malda nᵾtᵾng.
44028002	Kona ila mᵾi puⱡ wamp mbᵾ, tᵾn kᵾn uⱡ kai mbᵾ etᵾk, ik rungᵾndᵾk etᵾng. Wote ui ei kᵾn, kona ropa ᵾt itim ila, wamp nimbᵾ ndi, tᵾn numan ngᵾk kᵾn, ndip etᵾk kandrung.
44028003	Pol ndi, nde kat rᵾkᵾlpa, ndip ila tᵾpa oⱡa nduⱡnga kᵾn, wote wimbᵾ ti, ndip muⱡ ei ndi, roⱡnga ekit omba, Pol nga ki ila mᵾkᵾp rurum.
44028004	Mᵾi puⱡ wamp nimbᵾ ndi, kandrung mel, Pol nga ki ila, wimbᵾ ni konggilpa pitim ila kandᵾk kᵾn, wamp mbᵾ ndi, en enim nᵾk mel, “Wu ei, wamp ropa kondurum wu ei nda?” nᵾtᵾng. Wote wu ei, num kuta ila nu wᵾngi nangᵾm ndam, wote akup kont muⱡi nambᵾⱡmba,” nᵾtᵾng.
44028005	Wote Pol ndi, wimbᵾ ni pilinga, ndupa tᵾpa, ndip ila ruk ndurum. Wote, wimbᵾ ei ndi kep, Pol ropa uⱡ ti iti nᵾtᵾtᵾm mon!
44028006	Wote, mᵾi puⱡ wamp nimbᵾ ndi, Pol nga ki awᵾmba, muna koⱡmba nda, nᵾk pilik nokundᵾk morung ni, uⱡ ti iti nᵾtᵾtᵾm. Wote, numan ropᵾl rok, min ngᵾn mundᵾk, Pol kundᵾk, nᵾk mel, “Wu ei got nda?” nᵾtᵾng.
44028007	Wote, tᵾn murmᵾn ila nga wuldᵾng orunga nondpa kona ti titim. Ila nga wu Pupliyas nga kona ei, titim, kona ei nga wu nuim ei. Wu ei ndi, tᵾn numan kai pendpa, rawe etpa, tᵾl nga kun manga ponᵾng ombun moⱡmina, rumbᵾⱡ raldika omba purum.
44028008	Wu Pupliyas nga tipam ni, kui ou ti kandpa, manga tᵾpa rupⱡaima ila pitim. Pol ndi, rupⱡaima ila mba wu ei, atinga rondpa, ki raⱡ ndi, wu ei nga peng ila oⱡa ndupa ambuⱡpa, kui wu ei etpa titim.
44028009	Uⱡ ei itim ni, wamp mbᵾ ndi kandᵾk, kui peng itim wamp mbᵾ mek oⱡina, Pol ndi, etpa titim.
44028010	Wote, tᵾn mbin elimina, tᵾn mel kai mat ngorung. Wote, sip ila tᵾn kun kuⱡmin nᵾk, mel mbᵾ nga puⱡi rok, oⱡa ndurung.
44028011	Wote, kalimp raldika omba puⱡnga kᵾn, tᵾn Aleksandriya kona ila nu sip kat mbi tek, ‘Got Pᵾklᵾm,’ nᵾtᵾng, kᵾⱡ ila tᵾn purmun. Sip ni kᵾⱡ, kona kᵾpkᵾ rurum ui kit ei kᵾn, kona ila ku moⱡpa, tᵾpa mundrum.
44028012	Wote tᵾn mbun, Sirakus kona peng ou ila moⱡmina, rumbᵾⱡ raldika omba purum.
44028013	Wote, kona ila moⱡpᵾn int mbun, Rekiyum kona ila ruk purmun. Wote utᵾma orunga, nu por orunga kᵾpkᵾ wunt rurum ila, rumbᵾⱡ ui raⱡ tᵾp mundpᵾn, wote mbun Puteyoli kona kel ila, ruk purmun.
44028014	Kona ila, mondpa pili wamp mat, kandᵾp telmina, wote wamp mbᵾ, tᵾn waldᵾk rᵾp rop muⱡamin nilingina, kapⱡa nimbun moⱡmina, rumbᵾⱡ 7 omba purum. I etᵾp ombun, wote Rom kona ila ruk urmᵾn.
44028015	Rom kona ila mondpa pili wamp morum mbᵾ, tᵾn urmᵾn ik ei pilik ok, Apiyus mel rop kona kᵾn, Ur Manga Raldika anggᵾtᵾm kona kᵾⱡ ila ok, tᵾn kᵾnmᵾn nᵾk, nokundᵾk morung. Pol ndi, wamp kᵾⱡ kandpa, Got kᵾn angge nimba, wote elim nga orunga ronduⱡ titim.
44028016	Wote Pol ndi, Rom kona ila ruk purum. Ei kᵾn, Pol elim pepa muⱡangga nᵾk, el wu tenda ti ndi, Pol rᵾp itangga nᵾk, tᵾk mundrung.
44028017	Wote, rumbᵾⱡ raldika omba puⱡnga, Pol ndi, Jura wamp mbᵾ nga rᵾp wu morung mbᵾ, wi ropa ruk tᵾpa, mou rᵾmin nitim. Wote, wu mbᵾ ok mou roⱡmina, Pol ndi, wu kᵾⱡ kundpa, nimba mel, “Na nga Angmᵾn! Na ndi, tᵾn nga wamp rᵾⱡaip mbᵾ nga mbi tᵾp mana ndup, wote tᵾn nga anda kouwᵾmᵾn mbᵾ nga, mbo uⱡ etᵾng uⱡ mbᵾ nga tᵾp roi ndup kᵾn, numan pendᵾp uⱡ ti iti nᵾtᵾt mon. Na wei nuwᵾ, Jerusalem kona ila tᵾk imp molk, Rom kona ila wamp kᵾⱡ nga ki ila ngᵾk, ruk ndurung.
44028018	Wote, na nga puⱡ orunga, waldᵾk pilik, kai etᵾk kᵾn, na wak ruing etᵾng. Ei nambuⱡ emel, na rok kunding ei nga uⱡ ⱡawa ti, na kᵾn kandᵾk ti natᵾtᵾng.
44028019	Wote, ik ei, Jura wamp kᵾⱡ ndi, tᵾk roi nduⱡina kᵾn, na itimp uⱡ ti pili napilip, wote wu nuim mumuk Sisa ei ndi, na nga ik ei pilangga nit. Ei na nga, Jura wamp kᵾⱡ kᵾn, ik ti nᵾmp kit mundi nᵾmᵾndᵾr ku.
44028020	Uⱡ ei mel, na kᵾn penim nᵾmp kᵾn, na enim kandᵾp nimp pilip kᵾn, enim wᵾi nint. Nambuⱡ emel, Isrel wamp ndi, wamp tenda ti, nokundurmᵾn ei nga nᵾmp pilmba kᵾn, na imp molk, tᵾk kan ngonmin,” nitim.
44028021	Wote Pol kundᵾk, nᵾk mel, “Tᵾn Juriya kona ila wamp ti ndi, mon rok, nim nga ik nᵾk ngui nganggᵾrᵾng. Wu angmᵾn wamp ti ndi ok, ik timan ei rok, wote nim kᵾn ik nᵾk etᵾng uⱡ ei nga, tᵾn kopᵾt kum ila, pili nᵾpᵾtmᵾn, mon!
44028022	Wote tᵾn ndi, nim nga numan ila ik nana, tᵾn pilmin ei nga numan ngonmᵾn. Ei nambuⱡ emel, kona mbila wamp pora mormin mbᵾ ndi, nim nga wu rᵾⱡaip kᵾⱡ kᵾn, ik ou ndupa nᵾk kᵾn, tᵾk mana ndᵾnmᵾn,” nᵾtᵾng.
44028023	Wote, ui ti kᵾn, uimin nᵾk Pol kᵾn kanggᵾp rorung. Ui ei kᵾn, wamp ou ndupa, Pol murum kona ila oⱡina, rumbuldi rᵾngmᵾ raⱡ mba rumbuldi, Pol ndi, wamp mbᵾ, Got nga wamp tᵾpa mumuk rui uⱡ ei nga, ik puⱡ petᵾm mbᵾ mel, nimba piral ndurum. Pol ndi, wamp mbᵾ nga numan orunga ropa rut ndupa, Jisas mondᵾk pileing nimba kᵾn, Moses nga Mi Ik na, painui wu ik mon rorung mbᵾ, ekit tᵾpa nimba ngurum.
44028024	Wamp mat, ik nitim nimbᵾ, mondᵾk pᵾtᵾng. Wote wamp mat, pilik ti natᵾtᵾng.
44028025	-
44028026	Ik pilik ti natᵾtᵾng wamp kᵾⱡ, numan elpa elpa pᵾtᵾng ei ndi elinga, mou rok morung uⱡ ei, wak rok kelik purung. Wamp kᵾⱡ, kelik ping ei nga, Pol ndi, kuimp tepa ik tenda ti nimba mel, “Unt Muⱡnga Wingti ei ndi, ik kupa kat, tᵾn nga anda kouwᵾmᵾn kᵾⱡ kᵾn, painui wu Aiseiya nga keta ila nimba mel, ‘Nim pukᵾn, wamp kᵾⱡ kundkᵾn, Enim ik ei pili piling, wote ik puⱡ ei, pilik ti nᵾtᵾng. Enim kᵾnmin nᵾk ti iting, wote mong ei ndi, kᵾni nᵾkᵾning.
44028027	Nambuⱡ emel, enim wamp kᵾⱡ nga, numan mbo orunga ku raⱡpa petᵾm, Ei ndi, kum raⱡ ila ik piling ei nga rᵾng kuⱡing, Wote, mong raⱡ ndi, mel ti kᵾni nᵾkᵾning. Ei mel mon ndam, mong raⱡ ndi kandᵾk, wote, kum raⱡ ndi ik pilik, numan ei ndi, pilik mbi nduk, Got elim kᵾn rukᵾr wangina, elim ndi, wamp mbᵾ etᵾp kai mondᵾmba,’” nitim.
44028028	Wote, Pol ik nimba pora ndupa, nimba mel, “Enim akup pᵾnmin ei, Got nga wamp etpa tᵾmba nombuⱡa rung ik ei, wamp rᵾⱡaip elpa kᵾⱡ kᵾn purum. Wamp kᵾⱡ ndi, ik ei pilik ting!” nitim. [
44028029	Pol ik kᵾⱡ nimba pora nduⱡnga kᵾn, Jura wamp mbᵾ, ekit puk, en enim ruk ila ik palk ik mat nᵾtᵾng.]
44028030	Pana raⱡ mel, Pol manga ti, rarᵾp ropa titim nila pepa moⱡpa, wamp mat, elim kᵾning orung mbᵾ kᵾn, uⱡ kai mbᵾ mint itim.
44028031	Got nga wamp tᵾpa mumuk rui uⱡ ei nga, ik puⱡ mbᵾ nimba ngumba, wote wamp ti ndi, mi pindi nᵾpᵾndᵾtᵾm ila, ronduⱡ mundpa moⱡpa, wamp mbᵾ, Nuim Jisas Kraist nga ik mbᵾ mbo inditim.
45001001	Na Pol, Kraist Jisas nga kongun kindmant wu ei, Got nga nombuⱡa rung wu ei, muⱡeimp nimba to ropa mondpa, wote Rᵾnang Ik Kai ei, nᵾmp ngeimp nimba wi ropa titim.
45001002	Rᵾnang Ik Kai ei, Got ndi, unt kor nga ei kᵾn, elim nga painui wu mbᵾ nimba, mᵾi ropa ngᵾⱡnga, Buk Wingti ila mon rorung.
45001003	Ei kᵾn, Rᵾnang Ik Kai ei ndi, nitim. Got nga kangᵾm Nuim Jisas Kraist, mᵾi kona ila mana omba, mbo wu rᵾrᵾm. Wu ei, Depit nga pundun ei.
45001004	Got elim ndi, tᵾn nga Nuim Jisas Kraist ni, wamp kui nga uⱡ ila ⱡoporpa tᵾpa, oⱡa mundrum. Ei kᵾn, Got kangᵾm nga ronduⱡ ei, Muⱡnga Wingti ei ndi, tᵾn kᵾn etpa mot ndurum.
45001005	Jisas Kraist elim mbi ou tᵾmba. Ei nga, Got nga wamp poⱡ ti uⱡ ei ndi, nombuⱡa rᵾng wu kongun ei na ngurum. Ei nambuⱡ emel, wamp rᵾⱡaip elpa mbᵾ ndi, elim kᵾn pep rok, mondᵾk pileing nimba itim.
45001006	Enim wamp rᵾⱡaip elpa mbᵾ, Got elim ndi, wi ropa tᵾpa, Jisas Kraist nga wamp randrum ku.
45001007	Enim Rom kona ila mormin wamp kᵾⱡ, Got ndi, numan ngumba, wi ropa tᵾpa, elim nga wamp wingti rᵾndrᵾm. Tᵾn nga Tipam Got ei kᵾn, Nuim Jisas Kraist raⱡ nga wamp pol ti uⱡ ei kᵾn, moⱡpa kundi uⱡ raⱡ, enim kᵾn kan piyangga!
45001008	Na kuimp tep, na nga Got kᵾn angge nᵾnt. Ei, Jisas Kraist kᵾn, wote enim wamp mbᵾ pora kundᵾp nᵾnt. Ei nambuⱡ emel, mᵾi kona ila wamp mbᵾ ndi, enim nga mondpa pili ei, pilik pora ndurmin.
45001009	Na nga numan orunga ronduⱡ mundᵾp, Got nga kongun endᵾt. Wote, elim nga kangᵾm nga Rᵾnang Ik Kai ei, nᵾndᵾp et. Got ei ndi, pilpa morum ei, na ndi, enim wak rui narᵾp, enim pilip mint mor.
45001010	Got nga numan kai ila nombuⱡa mam ti, kandpa tᵾpa ngangga, enim kᵾn int uimp. Ei nga, na rᵾk rᵾk, Got kᵾn atinga rop, mawa etᵾp mor.
45001011	Na ndi, enim omp kᵾnimp ei nga, na numan elinga mor. Ei nambuⱡ emel, na omp enim kᵾn, Got nga ik nimp. Ei kᵾn, Muⱡnga Wingti nga memp kai ei ndi, etpa ronduⱡ mundᵾmba.
45001012	Ei kᵾn, na ndi, pᵾnt ei, na nga mondpa pili uⱡ ei ndi, enim tᵾpa rᵾpᵾndangga. Wote, enim nga mondpa pili uⱡ ei ndi, na tᵾpa rᵾpᵾndangga.
45001013	Wote, na nga angmᵾn enim pilᵾi! Na ndi, wamp rᵾⱡaip elpa mbᵾ etᵾp, numan ropᵾl rondᵾr ei mel, enim kᵾn i ku itimp nᵾmp pilip kᵾn, ui ou ndupa, na enim kᵾn nᵾmp pendᵾp, omp kᵾnimp nit. Ni wote, uⱡ mat ndi, na imp murum.
45001014	Ei kᵾn, Grik wamp na, wamp rᵾⱡaip elpa na, pilpa kungᵾndi wamp na, wamp kurpa mbᵾ kᵾn pora, Got nga ik ei, nᵾmp nguimp ei nga, na pilip mor.
45001015	Ei kᵾn, enim Rom wamp mbᵾ kᵾn, i ku etᵾp, Rᵾnang Ik Kai ei, nᵾmp nguimp ei nga numan enim.
45001016	Kraist nga Rᵾnang Ik Kai ila, Got nga ronduⱡ ei petᵾm. Got nga ronduⱡ ei ndi, mondᵾk piling wamp mbᵾ etpa tᵾmba. Jura wamp mbᵾ kuimp tepa etpa tᵾmba, wote wamp rᵾⱡaip elpa mbᵾ kunda ku etpa tᵾmba. Ei nga, na Rᵾnang Ik Kai ei nimp ei, nga pipil iti natᵾtᵾm.
45001017	Rᵾnang Ik Kai ila Got ndi, elim nga uⱡ kun kai wamp mbᵾ kᵾneing nimba, tᵾpa mot ndurum. Tᵾn mondpᵾn pilamina, Got ndi, tᵾn wamp kun kai kᵾⱡ nimba. Ei nga, rᵾk rᵾk mondpa pili uⱡ ila mint muⱡᵾmin. Buk Wingti ndi, nimba mel, “Mondpa pilim wamp ei, Got ndi, kundpa wamp kun kai ei nimba, wote wamp ei, uⱡ nga kunt nga kont moⱡpa mint mba,” nitim.
45001018	Got nga popᵾⱡ ei, muⱡ ila tepa omba, Got nga uⱡ kun kai mbᵾ, tᵾk mbuⱡ ngurmin wamp mbᵾ kᵾn, etpa mot ndurum. Wamp mbᵾ, en enim nga uⱡ kit etmin ei ndi, Got nga ik kupa ei, tᵾk pei mondrung.
45001019	Got ndi, wamp mbᵾ mbun ngurum. Ei nambuⱡ emel, Got nga uⱡ mbᵾ, mo ropa ti natᵾtᵾm. Got elim ndi, wamp mbᵾ kᵾn, uⱡ mbᵾ etpa mot ndurum.
45001020	Unt Got ndi, muⱡ mᵾi raⱡ wengᵾndᵾpa itim ei kᵾn omba, akup ei kᵾn, elim nga ombul ᵾmbul uⱡ ei kᵾn, moⱡpa mint pi uⱡ ronduⱡ ei, mot nilinga kᵾndᵾrmᵾn. Got elim nga mel itim mbᵾ, kandᵾp pora ndunmᵾn. Ei nga, wamp ti ndi, kᵾni nakᵾndᵾr nimba, mel kapⱡa mon.
45001021	Wamp mbᵾ ndi, Got morum ei pᵾtmin. Wote Got elim, tᵾk ou ndui nandᵾk, angge kep nandᵾk, wamp mbᵾ numan roldᵾnga pilik moⱡᵾngina, en enim nga numan orunga rumbᵾⱡ morum.
45001022	Wamp mbᵾ, en enim pilpa kungᵾndi ti, tep mormun ku nᵾk, pilik etmin. Ei wote, en enim nga numan orunga wᵾlᵾ purum.
45001023	Got rᵾk rᵾk kont morum ei nga mbi paka rondunmᵾn ku nᵾk, wote wamp mel ti, mim etᵾk mondᵾk, got kol rui mbᵾ nga mbi paka rondurmun, wote kui kᵾi na, wimbᵾ na mbᵾ nga mbi paka rondurmun ku.
45001024	Ei kᵾn, Got ndi, wamp mbᵾ, en enim uⱡ kit mbᵾ etmin ei mel iteing nimba, wak rorum ei kᵾn, wamp ᵾngᵾn ti nga kᵾng orunga, kandpa kum pindi uⱡ kit minᵾpi mbᵾ elingina, en enim nga kᵾng orunga etpa kit morum.
45001025	Got nga ik kupa ei wak rok, ik kol mbᵾ pilik tᵾk, wote Got mel mbᵾ mim itim wu ei nga, rᵾk rᵾk tᵾk ou nduk, kindmant inding ei kelik, aldpa elim mim itim mel mbᵾ, tᵾk ou nduk, kindmant endᵾtmin. Got nga mbi ei, rᵾk rᵾk tᵾk ou nduk paka rᵾi! Ei kupa!
45001026	Ei nga, nambuⱡ emel, Got elim ndi, wamp mbᵾ kandpa wak roⱡnga, uⱡ minᵾpi mbᵾ etmin. Ei amp mbᵾ ndi, wu mbᵾ kᵾn, rᵾp rok pi uⱡ kun ei, wak rok, amp mat kᵾn rᵾp rormin.
45001027	Wu mbᵾ ndi, i ku etᵾk, amp kᵾn pi uⱡ kun ei wak rok, en enim nga wu ᵾngᵾnᵾl mat kᵾn, rᵾp ruing ei nga numan minal ngurmin. Uⱡ pipil iti mbᵾ elingina, en enim punt ropa mbun kit mbᵾ nguⱡnga tᵾtmin.
45001028	Wote, Got elim pilik mbi nduing ei nga tᵾk, pei munduⱡina, Got ei ndi, kandpa wak roⱡnga, wamp mbᵾ, en enim numan kit pitmin uⱡ mbᵾ etmin.
45001029	Etpa kit mundi uⱡ, wapra rui uⱡ, kit kunt iti uⱡ, wᵾlᵾk rui uⱡ, popᵾⱡ mundi uⱡ, wamp rok, tip keta etᵾk, punt tᵾk andᵾk, ik mbuldung nᵾk andᵾk etmin. Uⱡ kit mbᵾ, wamp mbᵾ nga numan ila peka roⱡᵾngina etmin.
45001030	Meka rok, Got tᵾk pei mondᵾk, kara pok, ik polk, wamp mbᵾ en enim nga kᵾng orunga, paka rok uⱡ kit mat itimin nᵾk pilik, tipam mamᵾl mbᵾ nga ik teng ndui nandᵾk etmin.
45001031	Numan mbo pili napᵾtmᵾn mondpa pili nᵾpili nga puⱡ wamp molk, wamp kont kuⱡi nalk andurmin.
45001032	Got nga mi ik ei ndi nimba mel, wamp ndi, uⱡ i iti mbᵾ eng ndam, kuⱡing nᵾtᵾm. Ik ei pilik kelik, wote uⱡ kit minal mbᵾ etᵾk, wote wamp mat uⱡ kit etmin mbᵾ nga kaip nᵾndᵾtmᵾn ku.
45002001	Uⱡ ei nga, na ndi, enim wamp tenda tenda nᵾmp kundᵾp nᵾnt. Nim nga uⱡ ⱡawa etᵾn mbᵾ, mo ruin mel, kapⱡa mon. Enim ndi, wamp mat nga uⱡ ⱡawa etmin mbᵾ, ki ruⱡ rokᵾn nᵾtᵾn. Uⱡ ei ndi, nim nga orunga, ninim nᵾkᵾn kit mondrᵾn. Nambuⱡ emel, wamp ti nga nᵾndkᵾn purᵾn, ninim uⱡ ⱡawa mbᵾ nga etᵾn ku ei ka!
45002002	Wote tᵾn pᵾtmᵾn ei, wamp uⱡ kit etmin mbᵾ, Got ndi, wamp kᵾmp tᵾtᵾm uⱡ ei, kun mint.
45002003	Nim ndi, wamp mat nga uⱡ ⱡawa etmin mbᵾ kandkᵾn nᵾndᵾtᵾn, wote nim ninim uⱡ ⱡawa etᵾn mbᵾ ka! Nim ndi, Got nga wamp kᵾmp tᵾtᵾm uⱡ ila mo rokᵾn, nung nᵾkᵾn, kapⱡa pin ei?
45002004	Got ndi, nim uⱡ etᵾn mbᵾ nga numan ropᵾl rᵾn nimba, mepa mba, nim uⱡ kai mbᵾ etpa, rᵾp etpa nokundpa orum uⱡ ei, uⱡ wei nᵾwa ti nᵾkᵾn pᵾn ei?
45002005	Wote, nim nga numan orunga, ku raⱡ nga numan ropᵾl rui narᵾn. Uⱡ en ei ndi, nim nga mbun kit tin ei nga etkᵾn ndo ndᵾn. Ei kᵾn, ui mam ti pem kᵾn, Got ndi, nombuⱡa mam kun ila wamp kᵾmp tᵾmba. Ei kᵾn, Got nga popᵾⱡ ei ndi, nim punt ropa ngumba.
45002006	Wote, ei kᵾn ku, wamp nga uⱡ etmin mbᵾ mel, Got ndi, punt ropa, elpa elpa ngumba.
45002007	Wamp mat rᵾk rᵾk uⱡ kai mbᵾ, ronduⱡ mundᵾk etᵾk, Got kᵾn muⱡ kona rᵾk rᵾk moⱡpᵾn, mbi ou tᵾpᵾn, kont muⱡmin nᵾk, nombuⱡa mam ei, kurᵾk etmin wamp mbᵾ, Got ndi, uⱡ nga kᵾnt nga kont mul uⱡ ei, tᵾpa ngumba.
45002008	Wote wamp mat, en enim nga orunga mint pilik, Got nga ik kupa mbᵾ, tᵾk mbuⱡ nguk, uⱡ kit mbᵾ, pep rok etmin wamp mbᵾ, Got nga popᵾⱡ ei ndi, punt ropa ngumba.
45002009	Mbun mindil mam mat uⱡ kit etmin wamp mbᵾ ting. Jura wamp mbᵾ, kuimp tek tangina kᵾn, wote wamp rᵾⱡaip elpa mbᵾ ting ku.
45002010	Wote Got ndi, wamp namin mat, mᵾi kona molk, kai mondᵾk, mbi ou tᵾk, numan wang nduk teing nimba ngumba. Ei uⱡ kai mbᵾ mint etmin Jura wamp mbᵾ, kuimp tepa ngumba, wote wamp rᵾⱡaip elpa mbᵾ ngumba ku.
45002011	Ei kᵾn, Got ndi, wamp mbᵾ pora, tou tenda ila mint kᵾmp tᵾtᵾm.
45002012	Wamp rᵾⱡaip elpa mbᵾ, Got nga mi ik mbᵾ pili napilik, uⱡ kit etmin wamp mbᵾ, kit muⱡing. Wote Jura wamp mbᵾ, Got nga mi ik mbᵾ pilik kᵾn, uⱡ kit etmin wamp mbᵾ, Got nga mi ik ei ndi, kᵾmp tᵾmba.
45002013	Mi ik mbᵾ, kum ei ndi, mendpᵾⱡ pilik moⱡung wamp mbᵾ, Got nga kuimp keta ila kun muⱡi nᵾmbᵾⱡing mon! Wote, wamp namin mat, mi ik ei pep rong mbᵾ mint, Got ndi wamp kun kai nimba.
45002014	Ni kᵾn, wamp rᵾⱡaip elpa mbᵾ, mi ik ei pili napᵾtmᵾn. Wote, en enim nga numan ei ndi, mi ik ila petᵾm uⱡ mbᵾ etmin. Wamp mbᵾ mi ik ei, pili napᵾtmᵾn ndam kep, mi ik ei, en enim kᵾn pilik pora ndurmᵾn mel etᵾm.
45002015	Uⱡ i etmin mbi ora ndupa, Got ndi, wamp mbᵾ nga mundmong rukᵾr orunga mi ik mbᵾ, mon ropa pinditim. Wamp mbᵾ nga uⱡ etmin mbᵾ, en enim nga rukᵾr orunga numan mbo ei ndi, uⱡ mat nimba kit mondpa mat, en enim nga orunga tᵾpa rapundpa nᵾtᵾm.
45002016	Na ndi, Rᵾnang Ik Kai nᵾt ila nga nitim. Ui ou ei, pem kᵾn, Got ndi, wamp kᵾmp ti uⱡ ei, Jisas Kraist ngangga kᵾn, wamp mbᵾ nga kitim tip ila, ik mo ropa petᵾm mbᵾ, tᵾpa pena ila pendᵾmba.
45002017	Wote, enim Jura wamp mbᵾ, mi ik pep rormin uⱡ ei ndi, en enim tᵾpa rapᵾndᵾmba nᵾk pᵾtmin. En enim nga mbi paka rok nᵾk mel, tᵾn Got nga wamp mendpᵾⱡ kᵾⱡ nᵾtmin.
45002018	Enim ndi, Got nga numan pᵾtᵾm uⱡ ei mel pᵾnmᵾn nᵾk, enim ndi, mi ik mbᵾ pilpᵾn pora ndurmun. Ei nga, uⱡ kun kai mbᵾ mint, numan ngurmun nᵾtmin.
45002019	-
45002020	Enim ndi, pilik nᵾk mel, “Mi ik ila nga pilpa kungᵾndi na, ik kupa na mbᵾ nga puⱡ ei, na pilip pora ndur nᵾk kᵾn, mong ti wamp mat kapⱡa, nombuⱡa mam ora nduimp nᵾkᵾn etᵾn. Wote, rumbᵾⱡ ila mormin wamp mbᵾ rᵾⱡang ei, ora ndurun ku. Enim ik mbo wamp mel molk kᵾn, pilpa kungᵾndi iti nᵾti wamp na, kangambuⱡa kel na mbᵾ ik mbo endᵾk etmin.
45002021	Enim ndi, wamp mat ik mbo endᵾk kᵾn uⱡ ei kapⱡa. Wote enim ndi, en enim mbo endᵾtmin ye! Enim ndi, wamp mbᵾ kundᵾk, kindᵾp nui nᵾnᵾi nᵾk kᵾn, wote en enim kindᵾp normin ei ka!
45002022	Nim ndi, wamp mbᵾ kundkᵾn, wu amp ndenggᵾⱡa ndui uⱡ ei mon nᵾkᵾn. Wote, ninim wu amp ndenggᵾⱡa ndui uⱡ ei etᵾn ei ka! Wote nim ndi, kur kit mun rui nᵾrᵾi nᵾkᵾn. Wote, ninim kur manga mbila mel mbᵾ, kindᵾp nokᵾn mint morun ei ka!
45002023	Enim nga mbi ou ting uⱡ ei nga mbi paka rok, nᵾk mel, “Tᵾn Got nga mi ik mbᵾ pᵾtmᵾn,” nitmin. Wote uⱡ i etmin ei ndi, Got nga mi ik mbᵾ, rok puⱡa rok, Got nga mbi ei, etᵾk kit mondᵾk etmin.
45002024	Buk Wingti ei ndi, ik puⱡ ei nga nimba mel, “Enim Jura wamp mbᵾ uⱡ ⱡawa etmin ila nga, wamp rᵾⱡaip elpa mbᵾ ndi, Got nga mbi ei nᵾk kit kit mondurmin,” nᵾtᵾm.
45002025	Mi ik kᵾⱡ pep run ndam, kᵾng kupti uⱡ ei kai. Wote nim ndi, mi ik kᵾⱡ rokᵾn puⱡa run ndam, nim nga kᵾng ei koptᵾng kᵾn, nim kᵾng kupti nᵾpti mel etᵾn.
45002026	Uⱡ ei nga, wu mat kᵾng kupti napᵾtmin mbᵾ ndi, mi ik kai mbᵾ, kun pep rormin ndam, wu ei, kᵾng kupti wu mat nga mbi morum ei mel, wu ei nga mbi ei morum ku.
45002027	Enim Jura wamp mbᵾ nga mi ik kᵾⱡ nga buk mat tetᵾm ei nga, pilik kᵾng kopᵾtmin. Wote, nim mi ik kᵾⱡ, rokᵾn puⱡa run ndam, wote kᵾng kupti napᵾtᵾtᵾng wu mbᵾ ndi, mi ik mbᵾ pep ropa kᵾn, nim kᵾmp tᵾmba.
45002028	Wote, wu ti keta kᵾng ila, Jura wamp kupa nimba moⱡpa kᵾn, Jura wamp nga mbi kupa ila muⱡi nambᵾⱡᵾm ndam, kᵾng kupti uⱡ ei kᵾng ekit orunga etᵾm.
45002029	Wote, wu ti numan rukᵾr orunga, Jura nimba mbi moⱡum ei, Jura kupa ti morum. Kᵾng kupti uⱡ ei, wamp nga mundmong rukᵾr orunga etmin. Ei nga, Muⱡnga Wingti ei ndi, wamp nga numan rukᵾr orunga mbo ronduⱡnga etmin. Mi ik kᵾmp tᵾk kandᵾrmin uⱡ ila mon! Wamp nga kuimp keta ila mbi ou ting iti natᵾtmᵾn mon! Got nga kuimp keta ila mbi ou ting ei nga etmin.
45003001	Uⱡ ei nga, wote Jura wamp mbᵾ ndi, namba uⱡ kai ti ambulk molk kᵾn, wamp mat tᵾk mana ndurmin? Kᵾng kupti uⱡ ila ronduⱡ ti petᵾm nda?
45003002	Got ndi, Jura wamp mbᵾ, uⱡ elpa elpa kai mat ngurum. Wote, elim nga ik ei, Jura wamp mbᵾ, kuimp tepa ngumba kᵾn, rᵾp indeing nitim.
45003003	Wote, Jura wamp mat ndi, Got nga ik ei, pilik pep rui narᵾrᵾng. Uⱡ i etᵾng ei, Got elim nga ik kupa ei, wak romba nda? Ei mon!
45003004	Ei kapⱡa mon! Wamp mbᵾ pora ik kol rormin, Got tenda ei mint, rᵾk rᵾk ik kupa nᵾtᵾm. Ei nga, Buk Wingti ila nimba mel, “Got nim nga ik ei kun mint petᵾm. Ei nga, wamp ti ndi, nim kᵾmp tᵾpa ⱡawa petᵾn nimba mel, kapⱡa mon,” nᵾtᵾm.
45003005	Wote, tᵾn nga uⱡ kit mbᵾ ndi, Got nga uⱡ kun kai mbᵾ mepa pena ila ekit om nda? Wote tᵾn ndi, namba nimin? Got ndi, tᵾn nga uⱡ kit etmin mbᵾ nga punt rondrum uⱡ ei, kapⱡa mon ye! (Na nᵾnt ik ei, wamp nga pilpa kungᵾndi ila nᵾnt ye!)
45003006	Ei mon! Wote, Got wu kun kai mon ndam, wamp nga uⱡ kit etmin mbᵾ, etpa kᵾmp tilinga mel nant?
45003007	Wote, na nga ik kol rop nᵾt ik ei ndi, Got nga ik kupa ei, mepa pena ila ekit om kᵾn, Got mbi ou tᵾmba. Ei mel pem ndam, nambuⱡ emel, na uⱡ kit et wu ei nimba kᵾn, kᵾmp tᵾmba?
45003008	Uⱡ ei mel, wamp mat ndi, tᵾn nga nᵾndᵾk mel, na ndi, enim kundᵾp nimp mel, “Uⱡ kit mbᵾ tamina kᵾn, uⱡ kai mbᵾ omba.” Nᵾk nᵾtmin uⱡ ei, kupa mon! Wamp i iti mbᵾ nga puⱡ ei, kᵾmp tᵾnᵾm uⱡ ei, etmba mel enim.
45003009	Wote tᵾn Jura wamp mbᵾ ndi, namba uⱡ kai ti ambulk molk kᵾn, wamp elpa mat tᵾpᵾn mana ndurmin? Ei mon! Tᵾn ndi, nimbun mel, uⱡ kit mbᵾ nga ronduⱡ ei ndi, tᵾn Jura wamp na, wamp rᵾⱡaip elpa na mbᵾ mana tᵾpa pora ndurum.
45003010	Wote Buk Wingti ei ndi, nimba mel, “Wamp kun kai ti mᵾi kona ila muⱡi nambrᵾm mon!
45003011	Wamp ti ndi, pilpa kungᵾndi kai mat kandpa ti natᵾtᵾm, Got kuruk kandᵾk, ti natᵾtmᵾn, mon.
45003012	Wamp mbᵾ pora, Got kupa ei wak rok kᵾn, uⱡ kit mbᵾ minal etᵾk molk, kit mondᵾrmin. Wamp ti kep, uⱡ kai mat iti natᵾtᵾm, mon!
45003013	Wote wamp mbᵾ nga keta min mbᵾ, wamp on kut na ni mel, anga rok tek, ik kol puⱡi rok, wamp mat nᵾk kit mondᵾk etmin uⱡ ei ndi, wimbᵾ kalt na ti ndi, wamp ropa kondrum uⱡ ni mel nᵾtmin
45003014	Rᵾk rᵾk ik kit pundma rui mbᵾ mint nᵾk, wamp mat nᵾk kit mondᵾk mbun nguk etmin.
45003015	Tᵾkrᵾk mint wamp mat kᵾn popᵾⱡ mondᵾk, rok kondᵾk etᵾng.
45003016	Rᵾk rᵾk wamp puⱡi etᵾk kit mondᵾk, mbun puⱡi nguk etᵾng.
45003017	-
45003018	Wote wamp mat kᵾn numan tenda kandᵾk ti natᵾk, Got kᵾn mundmong iti natᵾtmin,” nᵾtᵾm.
45003019	Tᵾn akup pᵾnmᵾn, mi ik ei nga nᵾtᵾm uⱡ ei, mi ik ei nga mana orunga mormun wamp mbᵾ kondpa nᵾtᵾm. Ei nga, wamp ti ndi, nimba mel, “Na wamp kun kai ti mor i ni nanᵾmba, mon,” nᵾtᵾm. Kona mbila pora, tᵾn Got nga kuimp keta ila nga ⱡawa iti wamp mbᵾ, mint mormun.
45003020	Ei kᵾn, wamp ti ndi, mi ik kᵾⱡ pep ropa kᵾn, Got nga kuimp keta ila, kun kai muⱡi nambᵾrᵾm mon! Mi ik ei ndi, tᵾn nga uⱡ kit etmᵾn mbᵾ, tᵾpa ora ndurum.
45003021	Ei nga, akup Got ndi, wamp mbᵾ, elim kᵾn etpa kun kai mondrum uⱡ ei, pena ila ekit omba pora ndurum. Uⱡ ei, mi ik pep rui uⱡ ila ui nᵾwᵾrᵾm mon. Nombuⱡa mam elpa tila urum. Uⱡ ei, Painui wu na, Moses na wu mbᵾ ndi, Got nga mi ik mbᵾ, rok nᵾk ekit ndurung.
45003022	Got nga nombuⱡa mam ei, Jisas Kraist kᵾn mondᵾk pitmin wamp mbᵾ, Got ndi, wamp mbᵾ kundpa, wamp kun kai mbᵾ nᵾtᵾm. Uⱡ elpa tila, Got ndi, wamp mbᵾ, apᵾrpa kun kai ni nandᵾtᵾm, mon.
45003023	Tᵾn wamp mbᵾ pora, uⱡ kit mbᵾ etmᵾn. Uⱡ ei ndi, Got nga uⱡ eng nui kai mbᵾ timin mel mon.
45003024	Got ndi, elim nga wamp pol ti uⱡ ila, tᵾn nga uⱡ kit mbᵾ wak rundrum. Uⱡ ila, tᵾn Kraist Jisas kᵾn mondᵾp pilmin ndam, Got ndi, tᵾn wamp mbᵾ, kundpa kun kai nimba.
45003025	Got ndi, Jisas tᵾpa munduⱡnga omba, koⱡpa mema oi ndurum uⱡ ei, Jisas mondᵾk piling wamp mbᵾ nga uⱡ kit mbᵾ, wak rundangga nimba itim. Uⱡ ila, Got ndi, elim nga uⱡ kun kai etᵾm mbᵾ, etpa mot ndurum. Unt Got ndi, wamp mbᵾ kᵾn raka nimba kongun etpa, uⱡ kit etᵾng mbᵾ, tᵾkrᵾpa punt ropa ngui ngᵾnggᵾrᵾm.
45003026	Wote, akup ui ei kᵾn, Got ndi, elim nga uⱡ kun kai mbᵾ, tᵾpa pena ila pendᵾmba etpa kᵾn, wamp mbᵾ nga uⱡ kit etmin mbᵾ wak rondrum. Uⱡ ila, Got ndi, elim nga uⱡ kun kai mbᵾ, elim kᵾn petᵾm nimba tᵾpa mot ndupa, wote Jisas kᵾn mondᵾk pitmin wamp mbᵾ, etpa kun kai mondrum.
45003027	Uⱡ ei nga, mbi paka rui uⱡ ei nga puⱡ ei nant? Tᵾn mi ik pep rormun nimbun mbi paka ruimin ye? Akup wamp ti ndi, elim nga mbi paka romba mel mon. Mondpa pili uⱡ ei mendpᵾⱡ pilmin.
45003028	Akup tᵾn ndi pᵾnmᵾn ei, mondpa pili wamp ei mint, Got ndi, wamp kun kai nᵾtᵾm. Mi ik pep rui uⱡ ila mon!
45003029	Uⱡ ei mel, Got ei, Jura wamp mbᵾ nga mint nda? Wamp rᵾⱡaip elpa mbᵾ nga, Got ti mon nda? Ei mon! Got ei, wamp mbᵾ nga pora morum.
45003030	Got tenda morum ei ndi, kᵾng kupti wamp na, kᵾng kupti nᵾpti wamp na mbᵾ pora, mondpa pili uⱡ ila mint kandpa, wamp mbᵾ etpa kun kai mondrum.
45003031	Ei kᵾn, tᵾn ndi, mondpa pili uⱡ ei kai nimbun, mi ik ei, mon ni nandpᵾn kᵾn, etpᵾn ronduⱡ mundmᵾn.
45004001	Unt Aparam ni, wu murum ei, tᵾn Jura wamp rᵾⱡaip mbᵾ nga anda kouwᵾ ei murum. Wu ei, tᵾn mel kapⱡa murum ei nga, tᵾn ndi, wu ei nga akup namba nimin?
45004002	Aparam ndi, uⱡ kun kai mat elinga, wamp mbᵾ ndi, kundᵾr kai pᵾtᵾng ndam, elim nga mbi ei, wamp mbᵾ paka roⱡnga, wote Got nga kuimp keta ila i iti natilinga.
45004003	Nambuⱡ emel, Buk Wingti ila nimba mel, ‘Aparam ndi, Got kᵾn mondpa pitim uⱡ ila, Got ndi, Aparam kundpa, wu kun kai ei!’ nitim.
45004004	Uⱡ ei mel, wamp ti kongun etpa kᵾn, mel mat titim ni, wei gem ti natᵾtᵾm, mon. Kongun etᵾm uⱡ ila nga punt ropa tᵾtᵾm.
45004005	Wote, wamp nam ti, uⱡ kai mbᵾ iti natᵾpa, uⱡ kit etmin wamp etpa, kun kai mondrum Got ei, mondpa pᵾtᵾm uⱡ ila, Got ndi, wamp ei kun kai nᵾtᵾm.
45004006	Unt Depit ndi, nimba mel, “Wamp nam ti, uⱡ kai mat iti natilinga, Got ndi, kun kai nᵾtᵾm ndam, wamp ei numan kai pilangga,” nitim.
45004007	‘Got ndi, wamp namin mat nga uⱡ kit mbᵾ, wak rondum nda, wamp mbᵾ ambulk palk muⱡeing. Wote, wamp mbᵾ nga uⱡ kit mbᵾ, pendpa kelpa aldpa pili napᵾtᵾm.
45004008	Got ndi, wamp nam ti nga uⱡ ⱡawa etᵾm mbᵾ nga kᵾmp rui narᵾrᵾm wamp ei, ambuⱡpa paⱡpa muⱡangga!” nᵾtᵾm.
45004009	Ambuⱡpa pᵾl uⱡ ei, kᵾng kupti wamp mbᵾ nga mint, mon! Wote, kᵾng kupti nᵾpti wamp mbᵾ nga kunda ku. Nambuⱡ emel, Buk Wingti ila nimba mel, “Got ndi, Aparam nga mondpa pitim uⱡ ei kandpa kᵾn, Got ndi, Aparam wu kun kai ei,” nitim.
45004010	Got ndi, Aparam kundpa, wu kun kai nitim uⱡ ei, Aparam ni, kᵾng kupti uⱡ ei itim kᵾn, muna kupti napᵾtᵾpa murum kᵾn, nitim nda? Kᵾng kupti napᵾtᵾpa murum ei kᵾn, Got ndi, wu kun kai ti nitim.
45004011	Aparam ni, unt kᵾng kupti nᵾpti kᵾn, Got kᵾn mondpa pitim ila, Got ndi Aparam wu kun kai ei nitim. Uⱡ ila nga, Got ndi, kandpa kᵾn, kᵾng kupti uⱡ to ei, kuimp tepa Aparam nimba ngurum ila uⱡ ei itim. Ei nga, wamp namin mat, kᵾng kupti napᵾtᵾk, Got kᵾn mondᵾk pilingina, kun kai nitim wamp mbᵾ nga tipam ei, Aparam morum.
45004012	Aparam Got kᵾn kuimp tepa mondpa pilpa, wote kᵾng kupti uⱡ ei itim. Ei nga, wamp namin mat, Got kᵾn mondᵾk pilik, kᵾng kupti uⱡ ei etmin. Wamp mbᵾ nga tipam ei, Aparam ku morum.
45004013	Unt Got ndi, Aparam kᵾn, elim nga pundun mbᵾ kᵾn, nimba mᵾi ropa mᵾi kuimp tepa punum mbᵾ pora nguimp nitim. Uⱡ ei, Aparam nga mi ik pep rurum uⱡ ila mon! Aparam ndi, Got kᵾn mondpa pilpa kun kai murum uⱡ ila mendpᵾⱡ itim.
45004014	Ei mel ku, wamp namin mat mi ik mbᵾ, pep rok eng mbᵾ mint. Got ndi, nimba mᵾi ropa mel mat nguⱡnga ndam, mondpa pili uⱡ ei, wei nᵾwᵾ tiyangga kᵾn, Got nga nimba mᵾi rurum uⱡ ei, ronduⱡ pi napᵾⱡnga.
45004015	Ei nga, mi ik mbᵾ, rok puⱡa rormun. Ei kᵾn, punt ropa, Got nga popᵾⱡ ei, mepa orum. Wote, mi ik ei, pi napilinga ndam, wamp mbᵾ ndi, mi ik mbᵾ, rok puⱡa ronmin ni nandilmina.
45004016	Got ndi, Eiparam poⱡ tᵾpa kᵾn, wamp pundun, wote oⱡa uing mbᵾ nga nimba mᵾi rurum. Uⱡ ei nga, Got ndi, mel mat to rondpa wamp teing nitim mbᵾ, Got kᵾn mondᵾk pilik, mel mbᵾ kapⱡa ting. Mi ik ei mint pilik, pep rok kᵾn, mel mbᵾ ti nᵾting mon. Aparam nga mondpa pitim uⱡ ei mel, wamp mat eng ndam, Got ndi, mel mbᵾ ngumba. Aparam ni wu ei, tᵾn wamp mbᵾ nga pora anda kouwᵾ kuimbal ei morum.
45004017	Uⱡ ei nga, Buk Wingti ei ndi, nimba mel, “Na ndi, nim etᵾp wamp minal mbᵾ nga anda kouwᵾ ei mondunt,” nitim. Ei kᵾn, nimba mᵾi rurum ik ei, Got nga kuimp keta ila ronduⱡ mba petᵾm. Aparam mondpa pitim Got ei ndi, wamp kui mbᵾ, etpa kont mondpa, mel mat ti nᵾtᵾtᵾm mbᵾ, nimba oⱡa tᵾpa etᵾm.
45004018	-
45004019	Got nga uⱡ etmba pilpa nitim nombuⱡa mam ei, Aparam kᵾni nᵾkᵾndrᵾm. Buk Wingti ei ndi, nimba mel, “Nim wamp rᵾⱡaip minal mbᵾ nga anda tipam ei muⱡin,” nitim. Ei kᵾn, Aparam moⱡpa puⱡnga, pana l00 mel nondpa itim. Wote, ambᵾm Sera wenda itim ku. Wamp raⱡ wenda anda etᵾnggil ku ei nga, wote mondpa pili uⱡ ila ronduⱡ purᵾnggil. Ik ei, roldᵾnga mondpa pilpa nokundpa moⱡpa kᵾn, “Wamp rᵾⱡaip minal oⱡa uing mbᵾ nga anda tipam ei murum,” nitim.
45004020	Got ndi, Aparam kᵾn, uⱡ wote pemba nitim uⱡ mbᵾ, Aparam ni pilpa kᵾn, mondpa pili uⱡ ei, wak rui nᵾrᵾrᵾm mon! Mondpa pili uⱡ ila moⱡpa kᵾn, Got nga mbi paka rondpa mint murum.
45004021	Unt Got ndi, uⱡ wote itimp nitim mbᵾ, Aparam ndi, pitim ei, Got ndi, etmba mint nimba pitim.
45004022	Uⱡ ila nga, Aparam mondpa pitim uⱡ ei, Got ndi, kandpa kᵾn, Aparam ni wu kun kai ti,” nitim.
45004023	Buk Wingti ila nimba mel, “Got ndi, Aparam kundpa wu kun kai,” nitim. Ik ei, Aparam mint kundpa ni nᵾndᵾtᵾm mon.
45004024	Ik ei, tᵾn wamp namin mat, Got kᵾn mondpᵾn pᵾtmᵾn mbᵾ kundpa nitim. Ei Got ndi, Jisas etpa tᵾpa kont mundrum Nuim ei nga, Got ndi, tᵾn nga mondpa pili uⱡ ei, kun kai nimba.
45004025	Got ndi, Jisas tᵾpa munduⱡnga kᵾn, tᵾn wamp mbᵾ nga uⱡ kit mbᵾ, wak rondpa kᵾn kurum. Wote, Jisas on kona ila ⱡoporpa, tᵾpa kont mundrum uⱡ ei, tᵾn wamp mbᵾ, Got kᵾn kun kai muⱡmin nimba itim.
45005001	Ei nga akup, tᵾn Got kᵾn mondᵾp pᵾtmᵾn uⱡ ila, Got ndi, tᵾn wamp mbᵾ, kun kai nᵾtᵾm. Uⱡ ila nga, tᵾn nga Nuim Jisas Kraist ei ndi, Got kᵾn etpa numan tenda pendilinga mormun.
45005002	Wote, wu tenda ei ndi, tᵾn mondᵾp pᵾtmᵾn uⱡ ila, Got nga wamp poⱡ ti uⱡ ila mepa rukᵾr puⱡnga akup mormun. Mondpa pili ei ndi elinga, Got ndi, tᵾn etpa eng nondᵾmba. Ei nga, ambᵾⱡᵾp paⱡpᵾn nokundpᵾn mormun.
45005003	Uⱡ ei nga mint mon, tᵾn mbun kandᵾp tᵾtmᵾn ei kᵾn, ambuⱡpᵾn paⱡpᵾn ku mormun. Ei nambuⱡ emel, mbun kandᵾp tᵾtmᵾn mbᵾ ndi elinga, tᵾn Got nga uⱡ mbila ronduⱡ mbun mormun.
45005004	Ronduⱡ mbun mormun uⱡ ila, Got ndi, pilpa kai pᵾtᵾm. Wote, pilpa kai pᵾtᵾm uⱡ ei ndi, tᵾn etpa peng kont tᵾmba nᵾmp pilpᵾn nokundᵾp mormᵾn.
45005005	I nᵾmp pitmin uⱡ ei ndi, tᵾn mbun ti natᵾtmᵾn. Ei nambuⱡ emel, Got ndi, elim nga wamp numan ngui uⱡ ei tᵾn nga mundmong ila, Muⱡnga Wingti nga ronduⱡ ei ndi, oi ndupa pinditim.
45005006	Tᵾn unt wening elinga, pilip rundᵾp murmᵾn ei kᵾn, Kraist ni, tᵾn wamp meka rui mbᵾ nga Got ndi, ui pinditim ila kurum.
45005007	Wamp ti ndi, wamp kun kai ti nga rapundpa koⱡmba uⱡ ei nga mbun etpa tetᵾm. Wote, wamp ti ndi kapⱡa, wamp kai ti nga tᵾpa rapundpa koⱡmba uⱡ ei, kapⱡa elinga mint.
45005008	Wote, tᵾn uⱡ kit mbᵾ pikᵾ, tepᵾn murmᵾn ei kᵾn, Kraist ni, tᵾn nga nindpa kurum! Ni kᵾn, Got ndi, tᵾn numan ngorum uⱡ ei nga ronduⱡ ei, tᵾn tᵾpa ora ndurum.
45005009	Elim kurum uⱡ ei ndi, tᵾn Got kᵾn etpa kun kai mundrum. Ei nga akup, tᵾn pilip kun etᵾp mormun ei, Got nga popᵾⱡ ei om kᵾn, tᵾn etpa peng kont tᵾmba.
45005010	Tᵾn unt, Got nga el rui wamp kᵾⱡ murmᵾn ei, wote elim nga kangᵾm kurum uⱡ ei ndi, tᵾn etpa, elim nga wamp mᵾn kᵾⱡ mundrum. Akup tᵾn, Got nga wamp mᵾn kᵾⱡ mormun ei kᵾn, Kraist nga uⱡ nga kᵾnt nga kont morum uⱡ ei ndi, Got ndi, tᵾn rᵾk rᵾk etpa peng kont tᵾmba ei nga mormᵾn.
45005011	Wote, ei mint mon! Got ndi, tᵾn nga Nuim Jisas Kraist ei kᵾn itim uⱡ ila, Kraist ndi, tᵾn etpa, Got kᵾn mᵾn mundrum. Uⱡ ei nga, tᵾn Got kᵾn ambᵾⱡᵾp paⱡᵾp mormᵾn.
45005012	Ei nga, ya mᵾi kona ila, wu tenda ti ndi, ⱡawa elinga, uⱡ kit mbᵾ rukᵾr urum. Wote, uⱡ kit ei ndi, wamp kui nga uⱡ ei mepa urum. Uⱡ puⱡ ila, wamp kaⱡpa tᵾpa urum ei kᵾn, wamp kui nga uⱡ ei pepa mint urum. Ei nambuⱡ emel, wamp mbᵾ pora, uⱡ kit etᵾng ei nga.
45005013	Mi ik kᵾⱡ ngui ngᵾngi kᵾn, uⱡ kit mbᵾ, unt kuimp tepa pitim. Wote, mi ik mat pi napᵾtᵾm kona mbila, uⱡ kit mbᵾ, Got ndi, kandpa kui etᵾm.
45005014	Wote, Andam nga murum ui ei kᵾn omba, Moses moⱡpa kurum ruk ui ila, wamp kui nga uⱡ ei ndi, wamp mbᵾ pora rᵾp itim. Wote Andam ndi, Got nga ik ei tᵾpa roi ndupa, uⱡ kit itim ei mel, iti natᵾtᵾng wamp mbᵾ pora, wamp kui nga uⱡ ei ndi, rᵾp itim. Wote, wu akil tepa omba ni nga, Andam ni, unt to tᵾndpa murum.
45005015	Wote Andam ndi, itim uⱡ kit ei kᵾn, Got nga wamp poⱡ tᵾtᵾm uⱡ raⱡ elpa elpa. Wu tenda ei nga uⱡ kit ila wamp minal korung uⱡ ei kupa. Wote, Got nga wamp poⱡ ti uⱡ ronduⱡ ila, Jisas Kraist wu tenda ei, Got ndi, wamp mbᵾ kᵾn, wei gem nguⱡnga, wamp minal nga ⱡawa mbᵾ, wak rundrum ila, wamp kui nga uⱡ ei, tᵾpa mana ndurum.
45005016	Andam wu tenda ei nga uⱡ kit tenda itim ila punt ropa ngurum uⱡ ei, Got nga wamp kᵾmp ti uⱡ ei ndi, wamp minal nimba kit monduⱡnga kolk mint ormᵾn. Wote Got ndi, tᵾn wei gem ngurum uⱡ ei, Kraist ndi, tᵾn wamp mbᵾ nga uⱡ kit minal etmin mbᵾ, pendpa kelpa etpa kun kai mondpa, kont mul uⱡ eng nui kai ti ngurum.
45005017	Wu tenda ei nga uⱡ kit itim ei ndi, wamp kui nga uⱡ ei ndi, wamp mbᵾ pora rᵾp itim. Wote, wu tenda Jisas Kraist nga itim uⱡ ronduⱡ ei ndi, wamp kui nga uⱡ ei, tᵾpa mana ndurum. Ei nga, wamp mat Got ndi, kun kai muⱡeing nimba etpa tᵾtᵾm wamp mbᵾ, rᵾk rᵾk Kraist kᵾn kont puk molk mint ping.
45005018	Ei kᵾn, wu tenda ei nga uⱡ kit itim ila mᵾi kona wamp mbᵾ pora kit morung. Ei mel ku, Kraist nga uⱡ kun kai tenda itim ei ndi, mᵾi kona wamp mbᵾ pora, etpa kun mundpa kont mul uⱡ ei ngurum.
45005019	Wu tenda ei nga ik tᵾpa roi ndurum uⱡ ila wamp mbᵾ pora kit morung. Ei mel ku, wu tenda ei nga ik pilpa ti uⱡ ei ndi, wamp minal Got kᵾn etpa kun kai randᵾmba.
45005020	-
45005021	Tᵾpa roi ndui uⱡ ei, kakina etmba ei nga, mi ik ei, mim etpa ngurum, uⱡ kit kakina itim. Wote, uⱡ kit ei ndi, wamp rᵾp elinga, wamp kui nga uⱡ ei kandᵾk tᵾtᵾng. Ei kᵾn, Got nga wamp etpa ti uⱡ ei, ama kakina etpa mam itim. Ei mel, Got nga wamp poⱡ etpa ti uⱡ ei ndi, wamp etpa kun kai mondpa, mepa pangga, tᵾn nga Nuim Jisas Kraist ei ndi, uⱡ nga kᵾnt nga kont mul uⱡ ei tᵾpa ngumba.
45006001	Ei nga, tᵾn akup namba uⱡ itmin? Got nga wamp poⱡ ti uⱡ ei, kakina itangga nimbun, tᵾn uⱡ kit mbᵾ, rᵾk rᵾk etᵾp mint mbin ei?
45006002	Ei kapⱡa mon! Tᵾn uⱡ kit etmin mbᵾ, rop kondpᵾn pora ndurmun. Ei kᵾn, akup tᵾn uⱡ kit mbᵾ, aldpa iti nᵾtmin.
45006003	Tᵾn Kraist kᵾn tᵾk tenda etᵾk nu tᵾndᵾtᵾng ei kᵾn, Kraist kurum uⱡ ila, nu titmin ei kᵾn tᵾn kurmun ku.
45006004	Tᵾn nu titmin uⱡ ila, Kraist Jisas on etᵾk angᵾndᵾtᵾng on kut ila kunda koⱡpᵾn mana purmun. I itmᵾn uⱡ ila, Kraist ni koⱡpa pitim ei, Tipam nga uⱡ eng nui mbᵾ nga ronduⱡ ila, ⱡoporpa tᵾpa mundrum. Ei mel, tᵾn i ku etpᵾn uⱡ nga kunt nga kont mba mul uⱡ ei moⱡpᵾn mint mbin.
45006005	Nambuⱡ emel, Kraist kurum uⱡ ila, tᵾn kurmun ku. Ei mel ku, wote ⱡoporpa tᵾpa mundrum ei mel, tᵾn i ku etpa, ⱡoporpa tᵾpa mundangga kont mbun muⱡmin.
45006006	Tᵾn pᵾnmᵾn ei, tᵾn nga mbo kᵾng unt nga kᵾⱡ, Kraist elim nga nde peta ila rok kondrung ei kᵾn pendᵾk rorung. I etᵾng uⱡ ei ndi, tᵾn nga uⱡ kit etmin kᵾng unt nga kᵾⱡ nga ronduⱡ ei, kuⱡangga kᵾn, uⱡ kit mbᵾ nga aldpa kindmant indi nᵾndmin.
45006007	Ei nambuⱡ emel, wamp ti, korum ant ei kᵾn, wamp ei uⱡ kit nga ronduⱡ ila, aldpa imp muⱡi nambrᵾm.
45006008	Wote, tᵾn Kraist kᵾn kurmun ei nga, elim kᵾn kont mbun muⱡmin nimbun mondᵾp pilip mormin.
45006009	Ei nambuⱡ emel, akup tᵾn pᵾnmᵾn ei, Kraist ni koⱡnga, wote ⱡoporpa tᵾpa mundrum. Ei nga, aldpa kuⱡi naⱡᵾmba, wote wamp kui nga uⱡ ei ndi, wu ei, rᵾp iti natᵾmba mbᵾ.
45006010	Ei nambuⱡ emel, Jisas tᵾngᵾnda kurum uⱡ ei ndi, uⱡ kit nga ronduⱡ ei, tᵾpa mana ndupa, wote akup, kont mba morum uⱡ ei, Got kᵾn morum.
45006011	Ei mel ku, enim uⱡ kit mbila nga kolk, wote Kraist kᵾn kup etᵾk mormin uⱡ ila, Got kᵾn kont mbun mormun nᵾk pilik muⱡᵾi!
45006012	Ei kᵾn, uⱡ kit mbᵾ ndi, enim nga mbo kᵾng kᵾⱡ, rᵾp iti nᵾtangga nᵾk, kᵾng kᵾⱡ nga kandpa kom pindi uⱡ kit mbᵾ kandᵾk, yant ti nᵾteing.
45006013	Muna enim nga kᵾmp ki na mbᵾ nga ti uⱡ kit itangga nᵾk, nguk rukᵾr ndui nᵾndᵾi! Enim koⱡᵾp kont purmun nᵾk pilik, enim nga min ei kᵾn, kᵾng kᵾⱡ kᵾn pᵾkᵾ, Got nga uⱡ kun kai mbᵾ itᵾi!
45006014	Ei nambuⱡ emel, enim mi ik ei nga mana orunga muⱡi nambᵾrmᵾn. Enim Got nga wamp poⱡ ti uⱡ ei nga mana orunga mormin. Ei nga, uⱡ kit mbᵾ ndi, enim rᵾp iti nᵾtangga!
45006015	Ei kᵾn, tᵾn etᵾp itmin mel nant? Tᵾn mi ik ei nga mana orunga, muⱡi nambᵾrᵾm mon! Got nga wamp poⱡ ti uⱡ ei nga mana orunga mormun! Ei kᵾn, uⱡ kit mbᵾ etpᵾn mint mbin ei? Ei mon!
45006016	Enim pilik mormin ei, enim wamp nam ti ndi, elim wu nuim ti kᵾn, ngumba rukᵾr ndupa, elim kindmant wamp muⱡimp nᵾtᵾm ndam, wamp ei, wu nuim ei nga kindmant wamp kupa ei morum. Ei mel ku, wamp ei, uⱡ kit mbᵾ nga kindmant endᵾtᵾm ndam, wamp kui nga uⱡ ei, punt ropa ngorum. Wote, Got nga ik ei, teng ndurum ndam, Got nga kuimp keta ila wamp ei kun kai ei morum.
45006017	Enim unt uⱡ kit mbᵾ nga kindmant wamp mbᵾ morung. Wote Got nga ik ei, mbo endᵾtᵾng ei kᵾn, ik kupa ei, mundmong ila pilik tᵾtᵾng. Ei kᵾn, akup Got kᵾn angge namᵾn!
45006018	Enim uⱡ kit mbᵾ nga kan ila pelingina kᵾn, Got ndi, kan tinga ndupa mundrum ila, akup uⱡ kun kai mbᵾ nga kindmant wamp mbᵾ mormin.
45006019	Na ndi, enim nga numan ei, ronduⱡ pi napᵾrᵾm ei nga kandᵾp kᵾn, ik wei wei etᵾk pilik ting ei mel nᵾnt. Enim unt ui mbᵾ kᵾn, en enim nga kᵾng kᵾⱡ pᵾkᵾ, uⱡ minᵾpi kit mbᵾ nga kindmant wamp muⱡmin nᵾk nguk rukᵾr ndurung. Uⱡ etᵾng ni mel ku, akup enim nga kᵾng kᵾⱡ, uⱡ wingti kun kai mbᵾ nga kindmant wamp muⱡmin nᵾk nguk rukᵾr ndᵾi.
45006020	Enim unt uⱡ kit mbᵾ nga kindmant wamp morung ni kᵾn, uⱡ kun kai ei nga kindmant wamp muⱡi nambrᵾng.
45006021	Unt nga uⱡ mat, akup pipil kᵾnmin mbᵾ etᵾng ei kᵾn, namba mel ei tᵾtᵾng? Uⱡ mbᵾ etᵾng ila, wamp kui nga uⱡ ei mepa urum.
45006022	Wote akup, enim Got ndi, uⱡ kit nga kan ila tinga ndupa tilinga, enim Got nga kindmant wamp mormin. Uⱡ ei nga puⱡ ei, enim Got nga uⱡ mbᵾ mint etᵾk molk kᵾn, uⱡ nga kᵾnt nga kont mul uⱡ ei ting.
45006023	Ei kᵾn, uⱡ kit ei ndi, punt ropa, wamp kui nga uⱡ ei ngorum. Wote, Kraist Jisas tᵾn nga Nuim kᵾn tᵾp tenda etᵾp mormᵾn uⱡ ila, Got ndi tᵾn uⱡ nga kᵾnt nga kont mul uⱡ ei, wei gem ngurum.
45007001	Angmᵾn, enim mi ik pili wu kᵾⱡ ndi, pᵾtmin ni, wamp ti kont morum ei kᵾn, mi ik ei ndi, rᵾp etᵾm. Wote, wamp ti korum ei kᵾn, mi ik ei ndi, rᵾp iti natᵾtᵾm. Uⱡ ei enim pili napᵾtmᵾn ei?
45007002	-
45007003	Uⱡ ei mel, amp wu purum ti nga wam kont morum ei kᵾn, mi ik ei ndi, kan mel kuⱡpa tenda elinga mormbil. Wote, wam wu ei, kont moⱡangga kᵾn, wu elpa ti pum kandᵾk, wu amp ndenggᵾⱡa ni, uⱡ ti enim ning. Wote, wam korum ei kᵾn, amp ei wam kᵾn, tᵾpa tenda etᵾm uⱡ ei, pora nᵾtᵾm ila, amp wiya morum. Wote mi ik ei ndi, imp muⱡi nambᵾⱡmba. Amp ei mba, wu elpa ti pum kandᵾk, wu amp ndenggᵾⱡa ni, uⱡ ti enim ning mel mon.
45007004	Ei mel ku, na nga angmᵾn! Kraist nga kᵾng ila, tᵾn tᵾpᵾn rᵾmp nduⱡmᵾn ei kᵾn, mi ik ei nga ronduⱡ ei pora nitim. Akup tᵾn koⱡpa, kont mba morum wu ei nga wamp raⱡpᵾn, Got nga kongun kindmant endpᵾn muⱡmin.
45007005	Unt tᵾn mbo wamp raⱡpᵾn murmᵾn ni kᵾn, mi ik ei ndi, kunt kan elinga, punt timin ei nga numan ngurmin. Wote kᵾmp ki na mbᵾ ndi, kongun etᵾp kai mundmin ni kelpᵾn, wamp kui nga uⱡ mbila rukᵾr mbun itmin.
45007006	Ei kᵾn, uⱡ unt nga mat ndi, tᵾn imp murum uⱡ nimbᵾ, wak ropᵾn, rop kondpᵾn pora ndurmun. Ei nga, akup tᵾn mi ik kᵾⱡ ndi, imp moⱡangga, uⱡ unt nga mbᵾ nga kindmant indimin mel kapⱡa mon. Tᵾn uⱡ kont paka mat, Muⱡnga Wingti ei ndi, mbo rondum ei mel itimin.
45007007	Ei nga, tᵾn ndi namba nimin? Mi ik ei, elim uⱡ kit nimin ei? Ei kapⱡa mon! Nambuⱡ emel, mi ik ei, pi napilinga ndam, uⱡ kit iti uⱡ ei, kandᵾp mbi ndui nandᵾⱡmina, mi ik ei ndi, kum pindi nᵾpᵾndi nᵾtᵾm uⱡ ei, ni nandilinga ndam, na ndi, kum pindi uⱡ ei, etᵾp mor nᵾmp pili napilimba.
45007008	Mi ik ei, pi napilinga ndam, uⱡ kit iti uⱡ mbᵾ koⱡnga. Wote, mi ik ila mendpᵾⱡ, uⱡ kit iti uⱡ ei, ruk omba, kunt kan elinga, na nga numan rukrᵾng orunga, kandpa kum pindi uⱡ minal etᵾp mor. Mi ik ei, pi napilinga ndam, uⱡ kit iti uⱡ mbᵾ koⱡnga.
45007009	Unt mi ik ei, pili napilip wei mur. Wote, mi ik ni ekit oⱡnga, uⱡ kit iti uⱡ mbᵾ, omba mot nitim ila, na koⱡᵾp pora ndur.
45007010	Mi ik ei ndi, na rᵾp etpa, kont mul uⱡ ei, tᵾpa ngumba nᵾmp pit. Ni wote, aldpa na kᵾn wamp kui nga uⱡ ei, mepa urum.
45007011	Nambuⱡ emel, uⱡ kit ei, mi ik ila rukᵾr omba kongun etpa, na tᵾpa tiki ponduⱡnga, mi ik ei ndi, na ropa kundrum.
45007012	Ei nga, mi ik elim kai wingti, wote mi ik petᵾm mbᵾ pora, kun kai petᵾm.
45007013	Ei kᵾn, Got nga mi ik kai kᵾⱡ ndi elinga, na wamp kuⱡi uⱡ ei kandᵾp tit ei? Ei mon! Uⱡ kit mbᵾ ndi itim. Uⱡ kit ei ndi, uⱡ kai titim ila ruk omba, kongun elinga kᵾn, wamp kul uⱡ ei, na kᵾn urum. Ei kᵾn, uⱡ kit mbᵾ nga puⱡ ei, tᵾpa mot ndumba pilpa itim. Ei nga, mi ik petᵾm mbᵾ ndi, uⱡ kit iti uⱡ ei, ama uⱡ kit wei nimba, tᵾpa mot ndurum.
45007014	Tᵾn pᵾtmᵾn ni, mi ik mbᵾ pora, muⱡnga nga ik petᵾm. Wote, na numan unt nga mbᵾ, tep mor ei, uⱡ kit mbᵾ ndi, tᵾpa kan nguⱡnga kindmant etᵾp mur.
45007015	Na nanim uⱡ kai itimp nᵾmp pᵾt uⱡ mbᵾ iti natᵾt. Wote, uⱡ kit iti nᵾtimp nᵾmp pᵾt uⱡ mbᵾ, na etᵾp ku mor. Nambuⱡ emel, uⱡ mbᵾ et nda? Na pili napᵾnt.
45007016	Na ndi, iti nᵾtimp nᵾmp pᵾt uⱡ kit mbᵾ, pilip kelip et ei kᵾn, na ora ndupa, mi ik ei kun petᵾm nᵾmp kandᵾr.
45007017	Ni kᵾn, uⱡ kit et mbᵾ, nanim ndi iti natᵾt. Wote uⱡ kit iti uⱡ ei, na kᵾn petᵾm ei ndi etᵾm.
45007018	Na pᵾnt mel, na nga mbo kᵾng tila uⱡ kai mbᵾ pi napᵾtᵾm nᵾmp pᵾt. Nambuⱡ emel, uⱡ kai mbᵾ elimba nᵾmp pᵾt. Ei wote, itimp mel kapⱡa iti natᵾtᵾm.
45007019	Ei kᵾn, uⱡ kai ti itimp nᵾmp pᵾt uⱡ ei, wote iti natᵾt. Uⱡ kit ti iti nᵾtimp nᵾmp pᵾt ei, wote et.
45007020	Ei nga, na ndi, iti nᵾtimp nᵾmp pᵾt uⱡ kit mbᵾ, wote et. Uⱡ mbᵾ na ndi, iti natᵾt mon! Uⱡ kit iti uⱡ ei, na kᵾn rukᵾr petᵾm, ei ndi etᵾm.
45007021	Na uⱡ kai mbᵾ, itimp ku nᵾmp pᵾt. Wote, na nga et uⱡ kit mbᵾ, kandᵾr mel, uⱡ kit mbᵾ, na kᵾn rᵾmp nimba petᵾm.
45007022	Na nga muⱡnga ei ndi, Got nga mi ik mbᵾ, pilip numan ndi kor.
45007023	Wote, na kandᵾr mel, na nga kᵾmp ki na mbila, uⱡ elpa ti ndi pepa, na nga numan kun ei kunt kan elinga, uⱡ kit iti uⱡ mbᵾ ndi, na nga kᵾmp ki na mbila petᵾm ei ndi, na tᵾpa kan ngumba pendpa ku etᵾm.
45007024	Na wu kit ei, na wamp kui nga kᵾng tep mor ila, nam ndi, etpa tᵾmba nda?
45007025	Uⱡ ei, tᵾn nga wu Nuim Jisas ndi, tᵾn tᵾpa rapundᵾmba ei nga nᵾmp kᵾn, Got kᵾn angge nᵾnt. Na nga numan kun ei ndi, Got nga mi ik mbᵾ, pilip kindmant endᵾt. Wote, na nga kᵾng orunga, mi ik petᵾm mbᵾ ndi, na uⱡ kit mbᵾ iti nilinga, kindmant endᵾp mor.
45008001	Ei nga, tᵾn Kraist Jisas kᵾn rᵾmp nilinga mormun wamp mbᵾ, ik ti ndi omba, tᵾn uⱡ kit etmᵾn nimba mel mon.
45008002	Tᵾn Muⱡnga ei ndi, etpa kont munduⱡnga, Kraist kᵾn rᵾmp ndup mormun. Ei kᵾn, uⱡ kit iti uⱡ, wote wamp kui nga uⱡ raⱡ ila tᵾn etpa titim.
45008003	Mi ik ei ndi, wamp ti, etpa kun kai mundi namᵾndrᵾm. Nambuⱡ emel, wamp nga kᵾng ila uⱡ kit iti uⱡ ei pelinga, mi ik ei, pep ru-ing ei nga ronduⱡ ti mon. Got ndi, uⱡ mbᵾ kapⱡa etᵾm ei ndi, uⱡ ei pora, nduimp nimba kᵾn, elim nga kangᵾm tᵾpa munduⱡnga, wamp nga kᵾng tᵾpa mᵾi kona ila urum.
45008004	Got ndi, uⱡ ei itim ei ndi, tᵾn nga uⱡ kit etmin mbᵾ pora, wak ruimin. Ei kᵾn, mi ik ei nga uⱡ kun kai, Muⱡnga ndi, nᵾtᵾm ik mbᵾ, tᵾn kᵾn peka ropa peng piyangga!
45008005	Kᵾng ei nga mint pilik mormin wamp mbᵾ, kᵾng orunga uⱡ mbᵾ nga mint pilik etmin. Uⱡ ei mel, wote Muⱡnga orunga pilik mormin wamp mbᵾ ndi, Muⱡnga numan ngumba uⱡ mbᵾ nga pilik pep rok etmin.
45008006	Wamp nam ti ndi, kᵾng ei nga numan ngorum uⱡ mbᵾ em ndam, wamp kui nga uⱡ ei kandᵾk tᵾtmᵾn. Uⱡ ei mel ku, wamp nam ti, Muⱡnga Wingti ei nga numan ngorum uⱡ mbᵾ ei ndam, wamp kont mul uⱡ ei kᵾn, numan wang ni uⱡ ei kᵾn, kandpa tᵾmba.
45008007	Wamp nam ti ndi, kᵾng orunga numan ngurum uⱡ mba etᵾm ndam, Got kᵾn el rui wamp mel morum. Nambuⱡ emel, Got nga mi ik ei, pep rui narᵾrᵾm. Wote, pep romba mel, kapⱡa mon ku!
45008008	Wamp mat kᵾng orunga uⱡ etmin mbᵾ, Got ndi, numan ngui nganggᵾrᵾm.
45008009	Wote, enim kᵾng orunga uⱡ mbᵾ nga wamp kat, muⱡi nambᵾrmᵾn. Enim Muⱡnga ei nga wamp mbᵾ mormin. Got nga Muⱡnga ei, enim kᵾn morum. Ei nga, wamp nam ti, Kraist nga Muⱡnga ei, tepa muⱡi nambᵾⱡᵾm wamp ei, Kraist nga wamp ti mon.
45008010	Uⱡ kit ei ndi, enim nga kᵾng kᵾⱡ ropa kondrum. Wote, Kraist enim kᵾn moⱡum ndam, enim wamp kun kai kᵾⱡ mormin. Wote, enim nga Muⱡnga ei, kont mba moⱡmba.
45008011	Got ndi, Jisas ⱡoporpa kont mundrum Muⱡnga ei, enim kᵾn rukᵾr moⱡum ndam, Muⱡnga ei ndi ku, enim nga kᵾng kui ila rukᵾr morum muⱡnga ei, etpa kont mundᵾmba.
45008012	Ei kᵾn, angmᵾn! Tᵾn punt mondᵾp mormin. Ei nga, kᵾng orunga uⱡ mbᵾ nga numan mundmin mel mon.
45008013	Kᵾng orunga uⱡ mbᵾ nga numan nguk eng ndam, enim kuⱡing. Wote, enim Muⱡnga Wingti nga ronduⱡ ila kᵾng orunga uⱡ mbᵾ, rok kondᵾk moⱡung ndam, enim kont puk muⱡing.
45008014	Wamp nam ti ndi, Got nga Muⱡnga ei nga numan ngurum uⱡ mbᵾ, pep ropa em ndam, wamp ei etpa, Got nga kangambuⱡa mondᵾmba.
45008015	Wote, Got nga Muⱡnga ngurum ei ndi, enim tᵾpa kan ngumba kindmant randpa, enim etpa mundmong endpa iti natᵾtᵾm mon! Muⱡnga ei ndi, enim etpa Got nga kangambuⱡa randrᵾm. Wote, Muⱡnga ei nga ronduⱡ ila, tᵾn Got kᵾn ka etpᵾn nimbun mel, “Na nga Wuta! Na nga Wuta ye!” nᵾtmᵾn.
45008016	Got nga Muⱡnga ei ndi omba, tᵾn nga muⱡnga ei, tᵾpa rapundᵾⱡnga kᵾn, tᵾn elim nga kangambuⱡa kᵾⱡ mormᵾn nᵾtᵾm.
45008017	Wote, tᵾn akup elim nga kangambuⱡa wamp raⱡᵾp mormun ei kᵾn, Got nga memp kai elim nga wamp mbᵾ nga tendᵾtᵾm uⱡ mbᵾ, tᵾn kapⱡa timin. Wote, Kraist nga memp kai, Got ndi, tinditim mbᵾ, tᵾn kapⱡa timin ku. Wote, Kraist nga mindil titim uⱡ kᵾⱡ, tᵾn timin ndam, tᵾn Kraist nga mbi ou titim uⱡ ei mel timin ku.
45008018	Akup na pᵾnt mel, wote ui tila uⱡ eng nui kai mbᵾ, Got ndi, tᵾn kᵾn etpa mot ndumba uⱡ ei, oⱡa ndupa tetᵾm. Uⱡ ei, akup nga ui ila mindil tᵾnmin uⱡ mbᵾ, mel kapⱡa mon.
45008019	Got nga mel wengᵾndupa itim mbᵾ ndi, ui ti nokundᵾk mormin ei, Got ndi, elim nga wamp kupa mot ndangga, kᵾning ei nga nokundᵾk mormin.
45008020	-
45008021	Wote, mel wengᵾndupa itim mbᵾ, etpa kit murum ei, en enim nga numan ila mon! Wote Got ndi, pilinga itim. Wote uⱡ tenda ti, nokundᵾk mormin ei, Got elim ui pinditim ila kan tinga ndangga, Got nga wamp mbᵾ, kona eng rui ila ambulk palk tᵾk tenda etᵾk muⱡing.
45008022	Nambuⱡ emel, tᵾn akup pᵾnmᵾn ei, Got ndi, itim mel mbᵾ pora, amp kangambuⱡa mindil normin ni mel, mindil nok mint mormin.
45008023	Wote, mel wengᵾndupa itim mbᵾ, mint mindil nui nanmin. Wote, tᵾn wamp namin mat, Got nga Muⱡnga ei kuimbal, tᵾn kᵾn wei gem ngurum mbᵾ kunda, rukrᵾng orunga munt mindil tᵾtmᵾn. Ei nambuⱡ emel, Got ndi, tᵾn etpa elim nga kangambuⱡa randpa, tᵾn nga kᵾng kᵾⱡ, etpa kont mundᵾmba ei nga nokundpᵾn mormᵾn.
45008024	Tᵾn Got ndi, tᵾpa elim nga wamp randᵾmba nᵾmp nokundurmᵾn uⱡ ila, tᵾn etpa titim. Wote, tᵾn nokundurmᵾn mel ei, kandurmun ndam, mel ti nukundmin mel mon. Wamp nam ti ndi, nokundrum mel ei, kandpa pora ndupa, aldpa nokundpa mint morum ei?
45008025	Wote, tᵾn kᵾni nakᵾndᵾrmᵾn mel mbᵾ, nokundᵾp mormin ndam, tᵾn nokundpᵾn raka nᵾmp mormun.
45008026	Ei mel ku, tᵾn ronduⱡ pi napᵾrmᵾn ei kᵾn, Muⱡnga ei ndi omba, tᵾn tᵾpa rapᵾndrᵾm. Tᵾn atinga ruimin pilip rundpᵾn moⱡmina, Muⱡnga ei elim, tᵾn nga rukᵾr orunga moⱡpa atinga rondpa tᵾpa, tᵾn nga uⱡ nit petᵾm mbᵾ nga kandpa, Got ndi, tᵾpa rᵾpᵾndangga nimba ik nᵾtᵾm.
45008027	Wamp numan kandpa kil wu Got ei ndi, Muⱡnga ei nga ik nᵾtᵾm uⱡ ei kandrum. Nambuⱡ emel, Muⱡnga ei ndi, Got nga numan ei, pep ropa wamp mbᵾ, tᵾpa rᵾpᵾndangga nimba, atinga rondrum.
45008028	Wote, tᵾn pᵾtmᵾn ni, wamp nam ti, Got elim nga numan pᵾtᵾm uⱡ mbᵾ, pep rangga nimba wamp ei, Got numan ngumba kᵾn, namba uⱡ mat ei, elim kᵾn orum mbᵾ, elim etpa kai mondᵾmba onum nimba pᵾtᵾm.
45008029	Nambuⱡ emel, wamp namin mat, Got ndi, kuimp tepa to ropa titim mbᵾ, tᵾpa elim nga kangᵾm mel mendpᵾⱡ ei muⱡeing nimba, apᵾrpa tᵾpa mundrum. I etpa kᵾn, elim nga kangᵾm tᵾpa, ᵾngᵾnᵾl kat nga kuimbal mondᵾmba pilpa itim.
45008030	Wote Got ndi, elim nga unt to ropa mundrum wamp mbᵾ, elim ndi, wi ropa rukᵾr titim. Wote, wi ropa rukᵾr titim wamp kᵾⱡ, mbi tepa kun kai nitim. Wote elim ndi, mbi tepa kun kai nitim kᵾⱡ, elim nga uⱡ eng nui mbᵾ teing nitim.
45008031	Got ndi, tᵾn kᵾn uⱡ mbᵾ mel etᵾm ei nga, tᵾn ndi, namba nimin? Got ei, tᵾn nga morum ndam, wamp nam ti ndi, tᵾn tᵾpa mana ndumba?
45008032	Got ndi, elim nga kangᵾm imp muⱡi nambᵾⱡpa, tᵾn wei ngurum. Elim nga kangᵾm ei, tᵾn wei ngurum ndam, mel mat, tᵾn kᵾn wei ngui ngangᵾmba ei?
45008033	Got nga kᵾmp ropa titim wamp mbᵾ nga nimba kun mundi uⱡ ei, Got el elim morum. Ei nga, wamp nam ti ndi, wamp kᵾⱡ nimba kit mondᵾmba?
45008034	Wamp nam ti ndi, wamp kᵾⱡ kit muⱡeing nimba? Jisas ei, tᵾn nga nimba koⱡpa, wote rut nimba oⱡa mba, Tipam nga ki mbo orunga moⱡpa, tᵾn nga atinga rondpa morum. Ei nga, wamp nam ti ndi, Got nga apᵾrpa titim wamp kᵾⱡ, kit muⱡeing nimba?
45008035	Kraist nga wamp numan ngui uⱡ ei, tᵾn kᵾn ronduⱡ mba petᵾm ei, wamp nam ti ndi, tᵾpa elpa elpa mundᵾmba? Mindil nui uⱡ ti ndi etmba, muna uⱡ mbun mindil pi, muna mbun ti uⱡ, muna kump kun kan pi uⱡ ei, muna kurpa nui uⱡ, muna wamp kui nga uⱡ ei muna el iti uⱡ ti ndi etangga! Tᵾn Kraist wak ruimin ei? Ei mon!
45008036	Ei nga, Buk Wingti ei ndi, nimba mel, “Ui mbila nim nga nindpᵾn moⱡmina, tᵾn rok kunding pilik etmin. Tᵾn kng sipsip na ti, rok kunding pilik etmin ni mel etmin,” nitim.
45008037	Tᵾn numan ngurum wu ei nga ronduⱡ ila, tᵾn mbun orum mbila ronduⱡ mbun mormun.
45008038	-
45008039	Na ronduⱡ mundᵾp pᵾnt ei, nambuⱡ emel, wamp kui nga uⱡ ei kep, kont mba mul uⱡ ei kep, wote anggelo mbᵾ ndi kep, wu nuim ronduⱡ mat kep, akup ui monmun ei kep, wote omba ui ei kep, uⱡ ronduⱡ mat kep, wote mel oⱡa petᵾm mbᵾ kep, mana tetᵾm mbᵾ kep, wengᵾndᵾtᵾm uⱡ mbᵾ nga ti ndi kep, Got nga wamp numan ngui uⱡ ei, tᵾn nga Nuim Kraist Jisas kᵾn kandᵾp tᵾtmin. Uⱡ ei, mel ti ndi, tᵾpa elpa elpa mundᵾmba mel kapⱡa mon!
45009001	Na Kraist mondᵾp nᵾnt, na ik kol rop ni nanᵾnt. Na ik kupa ei nᵾnt. Na nga numan mbo kel ei, Muⱡnga Wingti ei ndi, ronduⱡ ngumba nduimp roⱡnga, ik kupa ei nᵾnt.
45009002	Ei kᵾn, na nga mundmong ei, mindil elinga, rᵾk rᵾk mbun tᵾt.
45009003	Na Got kᵾn atinga rop nᵾmp mel, na nanim Kraist kᵾn mor uⱡ ila, tᵾpa ekit ndangga, koⱡ ila na nga Jura wamp kᵾⱡ, Kraist tᵾn tᵾpa rᵾmp ndupa monduⱡnga ndam, kapⱡa elinga.
45009004	Isrel wamp kᵾⱡ, Got ndi tᵾpa, elim nga kangambuⱡa rᵾndrᵾm. Wote elim nga rᵾⱡang kai ei kandrᵾng, wote wamp mbᵾ kᵾn mi ambuⱡpa, mi ik kᵾⱡ ngumba, mbi paka rundi uⱡ kupa ei, ora ndupa, omba Got nga nimba mᵾi rui uⱡ kᵾⱡ ngurum.
45009005	Ni kᵾn, anda kouwᵾmᵾn mbᵾ, Got ndi, unt kandpa mbi ndurum kᵾⱡ, enim nga tᵾpanᵾmᵾl kᵾⱡ nga, anda kouwᵾmᵾn mbᵾ nga rᵾⱡaip ila ku, Kraist ni, mana omba mᵾi kona wamp kᵾng titim. Wu ei, akup muⱡ mᵾi raⱡ nga pora Nuim morum. Ei kᵾn, Got nga rᵾk rᵾk mbi mundamin! Ei kupa!
45009006	Na nᵾnt ik ei ndi, Got nga nimba mᵾi rurum ik ei omba, kawa ndurum ni nanᵾnt. Wote Isrel wamp mbᵾ pora, Got ndi kᵾmp ropa ti nᵾtᵾtᵾm. Ei nambuⱡ mel, Isrel wamp mbᵾ pora, Isrel wamp kupa mat mon.
45009007	Aparam nga mema ila kalk tᵾtᵾng wamp mbᵾ pora, Got nga kangambuⱡa ni nᵾnmᵾn mon. Ei nambuⱡ emel, unt Got ndi, Aparam kundpa nimba mel, “Aisak nga rᵾⱡaip ila kaⱡpa tᵾm wamp mbᵾ, nim nga wamp rᵾⱡaip,” nitim.
45009008	Ik ei nga puⱡ ei mel, ya mᵾi kona ila wu amp ndi, wamp kaⱡᵾp tᵾtmᵾn mbᵾ, Got nga kangambuⱡa mon! Got nga nimba mᵾi ropa nitim ik mbᵾ, mondᵾk pᵾtmin wamp mbᵾ, Aparam nga kangambuⱡa kupa ralk mormin.
45009009	Uⱡ ei nga, Got ndi, unt nimba mᵾi ropa nimba mel, “Na ndi, ui kanggᵾp ambᵾⱡᵾp pindᵾt ila, yant wamba kᵾn, amp Sera ni, kang ti memba,” nᵾtᵾm.
45009010	Wote, ei mint mon! Amp Repeka nga kangᵾm wu raⱡ nga tipam ei, tᵾn nga anda kouwᵾ tipam Aisak.
45009011	-
45009012	Wote, wu raⱡ mi nᵾmi kᵾn, wote uⱡ kit kai mbᵾ nga ti iti natᵾtᵾnggil kᵾn, Got ndi, amp Repeka kundpa, nimba mel, “Kang kumina ei omba, kang akil ei nga kindmant wamp mel muⱡangga!” nitim. Uⱡ ei, wu raⱡ nga etᵾnggil uⱡ tila mon. Uⱡ ei, Got ndi, itangga nimba pitim ei mel omba, kupa itim.
45009013	Wote, Got nga ik ti, Buk Wingti ila petᵾm ei, omba kupa etpa nimba mel, “Na Jekop numan ngur. Wote Iso numan ngui ngᵾnggᵾr mon!” nᵾtᵾm.
45009014	Ei kᵾn, akup tᵾn ndi, uⱡ ei nga namba nimin? Muna Got nga wamp kᵾmp titim uⱡ ei kᵾn, pi napᵾrᵾm nimin ei? Ei ama mon!
45009015	Akup elim ndi, Moses kundpa, nimba mel, “Wamp nam ti kᵾn, uⱡ kai ti itimp nᵾmp pint ndam, ei nanim pint ei mel ku itimp. Wote, wamp nam ti, kont kuⱡimp nᵾmp pint ndam, ei nanim pint ei mel ku itimp,” nᵾtᵾm.
45009016	Ik ei ndi, nimba kᵾn, tᵾn wamp nga numan pᵾtmᵾn uⱡ ila, Got ndi, kandpa kᵾn, kᵾmp ropa ti natᵾtᵾm mon. Uⱡ ei, Got elim nga wamp kont kuⱡi uⱡ ila mint etᵾm.
45009017	Wote, Got nga Buk Wingti ila ik ti ndi, Pero kundpa, nimba mel, “Na nga ronduⱡ ei, nim kᵾn mot nangga, wote na nga mbi ei, muⱡ uⱡ mbila, pilik kapⱡa indeing nᵾmp kᵾn, nim tᵾp wu nuim mundᵾr,” nitim.
45009018	Ei kᵾn, akup tᵾn uⱡ ti pilimin ei, Got ndi, wamp nam ti, kont kuⱡimp nimba pᵾtᵾm ei, elim pᵾtᵾm ei mel ku etᵾm. Wote, wamp nam ti kᵾn, etᵾp numan ku rundimp nimba pᵾtᵾm ei, elim pᵾtᵾm ei mel ku etᵾm.
45009019	Ei kᵾn, akup enim ti ndi, na kundᵾk, nᵾng ndam, “Wote nambuⱡ emel, Got ndi, wamp nga uⱡ ⱡawa etmin mbᵾ nga nᵾtᵾm? Wote, wamp nam ti ndi, Got nga numan ei, tᵾpa roi ndumba?” nitim.
45009020	Ei kᵾn, wu ana ye! Nim wamp nam nᵾkᵾn pilkᵾn, Got kᵾn ik int ndukᵾn nin? “Mᵾi ming ei ndi, mim itim wamp ei kundpa, na nambuⱡ emel, ei mel mim itin nimba ei?” nitim.
45009021	Ei kᵾn, mᵾi ming mim etᵾm wu ei ndi, mᵾi kᵾning ila, namba uⱡ ti itimp nimba pᵾtᵾm ei mel etᵾm. Mᵾi kᵾning tenda ila, mᵾi ming raⱡ mim etpa, ming tila rᵾng kaⱡᵾp, ming tila wamp rᵾng etᵾp, nguimp nimba mim etᵾm.
45009022	Got ndi, itim uⱡ ei, mᵾi ming ei mel uⱡ to tenda ei. I itim uⱡ ei ndi, elim nga popᵾⱡ ei kᵾn, elim ronduⱡ ei kᵾn, wamp mbᵾ ent kᵾneing nimba, etpa mot ndurum. Wote, ming ropa kit mondᵾmba mbᵾ, kit muⱡing ei nga tᵾk kun etᵾk mormin. Ei wote, puⱡ wu ei ndi, ming mbᵾ ropa gau ndumba ei nga ui ei, ui nawᵾⱡnga nokundᵾk mormin.
45009023	Ei nambuⱡ emel, elim nga uⱡ rᵾⱡang pi mbᵾ, elim nga wamp mbᵾ kᵾn, oi ndurum uⱡ ei, tᵾp mot ndamba. Tᵾn elim nga uⱡ mon pi mbᵾ, kandᵾp tᵾmin nimba kont kuⱡpa, tᵾpa kun itim wamp mbᵾ timin.
45009024	Ei kᵾn, tᵾn ya wamp kᵾⱡ mendpᵾⱡ wi ropa titim. Ei nga, Jura wamp kᵾⱡ mendpᵾⱡ mon! Wote, wamp rᵾⱡaip elpa mbᵾ, kᵾmp kᵾm ku.
45009025	Got ndi, painui wu Oseiya kundpa, nimba mel, “Na nga wamp puⱡ mon mbᵾ kundᵾp, na ndi, ‘Na nga wamp puⱡ mbᵾ,’ nimp. Wote, wamp rᵾⱡaip na numan ngui nganggᵾr mbᵾ, na ndi, ‘Na nga wamp numan ngur mbᵾ,’ nimp.
45009026	Wote kona nant tila kundᵾk nimba mel, ‘Enim na nga wamp mat mon, nᵾtmin nimbila, wote wamp mbᵾ kundᵾk, Got kont morum ei nga kangᵾmᵾl mbᵾ,’” ning.
45009027	Ei wote, Aisaiya ndi, Isrel wamp mbᵾ nga nimba mel, “Isrel wamp rᵾⱡaip ei, num kuta ila ku ok, na ei mel kapⱡa. Ei wote, wamp onunga kᵾralt mint, Got ndi, etpa peng kont tᵾmba.
45009028	Ei nambuⱡ emel, Nuim ei ndi, wamp etpa romba uⱡ ei tᵾkrᵾpa etpa pora ndumba,” nitim.
45009029	Uⱡ ei, unt Aiseiya ndi, nimba mel, “Unt Nuim ronduⱡ ei ndi, tᵾn nga wu anda kouwᵾmᵾn mat etpa kont mundi namᵾndᵾⱡnga ndam, tᵾn Sorum kᵾn Gomora kona raⱡ itim ei mel elimina,” nᵾtᵾm.
45009030	Ei kᵾn, akup tᵾn ndi, namba nimin? Tᵾn ei mel namin, wamp rᵾⱡaip elpa mbᵾ ndi, uⱡ kun kai mbᵾ kandᵾp timin nᵾk, kongun mindil nok iti natᵾk, wote mondpa pili uⱡ ila mendpᵾⱡ, kun kai mul uⱡ ei kandᵾk tᵾtᵾng.
45009031	Wote, Isrel wamp mbᵾ, Got ndi, kᵾmp ropa titim mbᵾ, mi ik ei, ronduⱡ mundᵾp pep ramina, Got ndi, en enim wamp kandpa, kun kai nimba, nᵾk pᵾtᵾng. Ei wote, Got kᵾn, kun kai mul uⱡ ei kandᵾk, ti natᵾtᵾng mon.
45009032	Ei nambuⱡ emel, kandᵾk ti natᵾtᵾng? Ei kᵾn, en enim Kraist kᵾn mondpa pili napilik nga ik ei, ronduⱡ mundpᵾn pep ropᵾn, Got kᵾn, kun kai mul uⱡ ei kandᵾp, timin nᵾk pᵾtᵾng. Ei kᵾn, enim ndi, “Kᵾmp nduma rorum ku,” ni ndi, kᵾmp nduma roⱡnga puk petᵾng.
45009033	Uⱡ itim ei, Buk Wingti ei ndi, nimba mel, “Saiyon ila ku ti, tent ei ndi, wamp mbᵾ nga kᵾmp mbᵾ tᵾnga romba. Ku ei ndi, wamp mbᵾ kᵾmp mbᵾ tᵾnga rangga mana puk ping. Wote, wamp nam ti, wu ei mondpa pilim ndam, elim pipil kuⱡi naⱡᵾmba,” nᵾtᵾm.
45010001	Angmᵾn! Na nga numan ei ndi, pilip kᵾn, Isrel wamp kᵾⱡ Got ndi, etpa tangga nᵾmp atinga rᵾk rᵾk rondᵾr.
45010002	Got nga mbi pangga nᵾk, uⱡ mbᵾ ombil pendᵾk etmin. Wote, uⱡ mat pilik kun iti natᵾk etmin ila, na kandᵾp kᵾn, para ndup nᵾt.
45010003	Got ndi, wamp etpa kun kai mondrum nombuⱡa mam ei, pep rui narᵾk, en enim nga uⱡ ronduⱡ ila, uⱡ mat etamina kᵾn, Got ndi, etpa kun kai mondᵾmba nᵾk pᵾtmᵾn.
45010004	Mi ik petᵾm mbᵾ, Kraist ndi, pep ropa pora ndurum. Ei nga, wamp nam ti ndi, Kraist kᵾn mondpa pilim ei, Got ndi, kun kai nimba.
45010005	Mi ik pep rok, Got kᵾn kun kai muⱡing uⱡ ei nga, Moses ndi, mon ropa nimba mel, “Wamp nam ti ndi, mi ik mbᵾ pora, pilpa pep rom ndam, kont mba moⱡmba,” nitim.
45010006	Wote, wamp nam ti mondpa pili uⱡ ila moⱡnga, Got ndi, etpa kun kai mondrum wamp ei ndi, nimba mel, “Nim ninim nga numa ei ndi, ik ei mel ni nᵾni! Wamp nam ti, muⱡ kona oⱡa mba? (Kraist mepa mana urum.)
45010007	Muna, “Wamp nam ti, wamp kui kona ila mana mba? (Kraist ropa rut ndupa mepa wangga tᵾn tᵾpa rapᵾndᵾmba nda?) Nᵾtᵾn ik ei, ko tᵾkᵾn pili nᵾpili ku,” ” nᵾtᵾm.
45010008	Uⱡ ei nga, Buk Wingti ei ndi, nimba mel, “Ei ik kᵾⱡ, int enim kᵾn, nondpa telinga, mundmong ila pilik, keta ila nᵾk ekit ndurmin,” nᵾtᵾm. Got nga ik mong kᵾⱡ, tᵾn mbun pilpᵾn kᵾn, enim kundᵾp nᵾtmᵾn.
45010009	Ei nga, nim nga keta ila, Jisas wu Nuim nᵾkᵾn, wote nim nga mundmong ila, Got ndi, Jisas ni, on kona ila, ropa rᵾt ndurum, nᵾkᵾn mondkᵾn pin ndam, nim etpa tᵾmba.
45010010	Wote, tᵾn nga mundmong ila mondᵾp pᵾtmᵾn ei kᵾn, Got ndi, tᵾn kun kai nᵾtᵾm. Wote keta ila, Jisas nga para ndupᵾn nᵾtmᵾn ei kᵾn, tᵾn etpa tᵾtᵾm.
45010011	Uⱡ ei nga, Buk Wingti ila, nimba mel, “Wamp nam ti, elim mondpa pilpa moⱡum ti, pipil kuⱡi naⱡᵾmba,” nᵾtᵾm.
45010012	Ei kᵾn, Got ndi, wamp mbᵾ pora, to tenda ila kandrᵾm. Jura wamp na, wamp rᵾⱡaip elpa na mbᵾ, tᵾpa tenda etpa, Jisas Nuim rak ndupa ei morum. Wamp nam ti, elim mbi tek angᵾndᵾk nᵾng wamp mbᵾ, memp pendᵾmba.
45010013	Buk Wingti ei ndi, nimba mel, “Wamp nam ti, Oⱡa Nuim ei nga mbi tepa angᵾndpa, nim wamp ti, etpa tᵾmba,” nᵾtᵾm.
45010014	Wote, elim mondᵾk pili napiling ndam, namba etᵾk, mbi tek angᵾndᵾk ning? Wote, elim nga ik ei pili napiling ndam, namba etᵾk mondᵾk piling? Wote, elim nga ik ei, ni nanᵾng ndam, namba etᵾk kum tek piling?
45010015	Nombuⱡa rung wu mat, tᵾk mundi namᵾndᵾⱡina ndam, Rᵾnang Ik Kai ei nilingina, mel nant? Buk Wingti ei ndi nimba mel, “Rᵾnang Ik Kai nᵾk nguing onmᵾn, wu kᵾⱡ kᵾmp nengina noⱡnga, uⱡ kai ti etᵾk onmᵾn!” nᵾtmᵾn.
45010016	Wote wamp mbᵾ, Rᵾnang Ik Kai ei, pilik ti natᵾtᵾng. Ei nga, painui wu Aisaiya ndi, nimba mel, “Nuim ye! Wamp nam ti ndi, na nga ik nᵾmp ngur ei pilpa titim?” nitim.
45010017	Wote ni kᵾn, nombuⱡa rung ik ei, Kraist nga ik nᵾndᵾtmᵾn ila ekit orum. Ei nga, Got nga ik mong ei, pilingina kᵾn, mondpa pili uⱡ ei oⱡa orum.
45010018	Wote na ndi, ik waldᵾp nᵾnt ei, ik ei, enim Jura wamp kᵾⱡ, kupa pili napᵾtmᵾn ei? Ei mon. Pᵾtmin ei ka! Buk Wingti ei ndi, nimba mel, “Got nga ik ei, kona mbila pora purum. Ik ei mba, mᵾi kᵾmp mbila, tepa kapⱡa inditim,” nitim.
45010019	Aldpa, na waldᵾp, nᵾmp mel, “Isrel wamp mbᵾ, ik ei kupa pili napᵾtmᵾn ei?” Moses elim ndi, ik ei nga punt ropa nimba mel, “Na ndi, wamp roldᵾnga mat ruk tamba, enim wamp mbᵾ kᵾn wᵾlᵾk ru-ing. Na ndi, wamp numan kun pi nᵾpi mat, rukᵾr tamba, enim popuⱡ kuⱡing,” nitim.
45010020	Wote, Buk Wingti ila Painui wu Aisaiya ndi, ronduⱡ mundpa, nimba mel, “Na kuri nakᵾrᵾrᵾng wamp kat ndi, na kandᵾk tᵾtᵾng, Na wuldi nawᵾldᵾtᵾng wamp mbᵾ kᵾn, mot nga ur,” nitim.
45010021	Wote, Isrel wamp mbᵾ nga nimba mel, “Wote, ui roⱡ etᵾp na nga ki ei run ndup wamp kᵾⱡ, etᵾp timp nᵾmp elimba. Wote wamp mbᵾ, ik tᵾk roi nduk, ik kit nᵾk etᵾng,” nitim.
45011001	Na ndi, waldᵾp nᵾmp mel, Got ndi, elim nga wamp mbᵾ, mbuⱡ ngurum nda? Ei mon! Na nanim Isrel wu ei, Aparam nga pundun ei, Benjamin nga rᵾⱡaip ila mor.
45011002	Unt puⱡ mondpa, Got ndi, elim nga wamp kᵾmp ropa titim mbᵾ, wak rui narᵾrᵾm. Ilaija nga timan ti, Isrel wamp mbᵾ kᵾn popuⱡ kuⱡpa, Got kᵾn atinga rurum ik ei, Buk Wingti ila petᵾm ni, enim pili napᵾtmᵾn ei? Ik ei nimba mel,
45011003	“Nuim ye! Isrel wamp mbᵾ ndi, nim nga ik painui wu mbᵾ, rok kondrung. Wote, nim nga rat pol wingti mbᵾ, rok kongundᵾk enmin. Akup, na painui wu tenda mor ei, rok kunding ku enmin,” nitim.
45011004	Wote Got ndi, punt ropa, namba ik ti, elim kundpa, nimba mel, “Ei wu 7tausan mel, got kep nomba murum Bal ei nga mbi paka rundi nandrᵾng kᵾⱡ, nanim tep mor,” nitim.
45011005	Ei mel ku, akup ui ei kᵾn, wamp rᵾⱡaip onunga kᵾmp ropa titim. Ei nambuⱡ emel, Got elim nga wamp pol ti ei ndi, ila itim.
45011006	Wote, elim nga wamp kᵾmp ropa ti uⱡ ei, wamp poⱡ ti uⱡ ila tetᵾm. Wote, wamp mbᵾ nga kongun etmin mbila mon! Got nga wamp kᵾmp ropa ti uⱡ ei, wamp uⱡ etmin mbᵾ kᵾn tetᵾm ndam, elim nga wamp poⱡ ti uⱡ ei, uⱡ kupa ti mon.
45011007	Ei nga, wote tᵾn namba nimin? Isrel wamp nimbᵾ ndi, kuruk andrᵾng mel ni, kandᵾk ti natᵾtᵾng. Got ndi, wamp onunga kᵾralt kᵾmp ropa titim ni kᵾⱡ ndi, kandᵾk tᵾtᵾng. Wamp wei nimbᵾ, ropa kum nguⱡnga, Got nga wi rurum ik ni, pili napᵾtᵾng.
45011008	Ei nga, Buk Wingti ila, nimba mel, “Got ndi, wamp mbᵾ nga numan rukrᵾng orunga, etpa piral ndui nᵾndrᵾm. I elinga omba, akup ui ila, wamp mbᵾ nga mong mbᵾ, etpa piral ndui nandᵾpa, kum nguⱡnga ik mbᵾ, pili napᵾtmᵾn,” nitim.
45011009	Wote Depit ndi, nimba mel, “Wamp mat, rᵾng ou nduk nok, kai kandᵾk mormin wamp mbᵾ, en enim nga etmin uⱡ mbᵾ ndi, en enim imp moⱡpa, kan ngumba pindangga.
45011010	Wamp mbᵾ nga mong mbᵾ, etkᵾn rumbuⱡ mundana, kona kᵾni nᵾkᵾneing. Wote nim ndi, wamp mbᵾ kandᵾk, kont tana wamp mbᵾ, en enim nga mbun mbᵾ ndi, en enim ropa ek ndangga molk mint peing,” nitim. Got Ndi, Wamp Rᵾⱡaip Elpa Mbᵾ Etpa Titim
45011011	Wote, na ndi waldᵾp kᵾn, Jura wamp kᵾⱡ mondᵾk pili napᵾtᵾng uⱡ ila, tᵾnga roⱡnga mana purung uⱡ ei, mana puk pora ndurung ei? Ei mon! Nambuⱡ emel, wamp mbᵾ pora, uⱡ ⱡawa ei elingina, wamp etpa ti uⱡ ei, wamp rᵾⱡaip elpa mbᵾ kᵾn urum. Uⱡ ila, Jura wamp kᵾⱡ wᵾlᵾk rok, popuⱡ kuⱡeing nimba itim.
45011012	Jura wamp mbᵾ nga uⱡ kit etmin mbᵾ ndi, mᵾi kona ila wamp mbᵾ kᵾn, memp kai minal urum. Wote, Jura wamp mbᵾ ndi, Got mondᵾk pili napilingina kᵾn, memp kai mbᵾ omba, wamp rᵾⱡaip elpa mbᵾ kᵾn purum. Wote, Isrel wamp mbᵾ ndi pora, aldpa Got nga uⱡ mbila rukᵾr puⱡᵾngina ndam, memp kai minal oⱡnga.
45011013	Wote, enim wamp rᵾⱡaip elpa kᵾⱡ kᵾn, na ndi, enim ik mat kundᵾp namp, enim wamp rᵾⱡaip elpa kᵾⱡ nga nombuⱡa rung wu mor ei, numan ngump kongun endᵾt.
45011014	Uⱡ ei etᵾp kᵾn, na nga Jura wamp mbᵾ nga mat etᵾp timp. Ei nga, wamp mat etᵾp wᵾlᵾk rok kundᵾr.
45011015	Wote, Jura wamp mat, Got ndi, tᵾpa mbuⱡ ngurum ei kᵾn, ya mᵾi kona wamp mbᵾ, Got ndi, etpa men mondpa rukrᵾng titim. Wote Got ndi, Isrel wamp mbᵾ, etpa rukrᵾng tᵾm ei kᵾn, korung wamp mbᵾ, kont puk mormun ni mel iting.
45011016	Bret tenda ti, puk rormun ei nga pᵾl kuimp tep ei, Got ngᵾng ndam, orunga tem ei, Got nga ku. Wote, nde pilkan kᵾⱡ, Got ngᵾng ndam, nde puⱡa kᵾⱡ Got nga ku.
45011017	Wote, nde olip etᵾk kai etᵾng kat nga puⱡa mat, Got ndi, puk ropa tᵾpa mundrum Jura wamp mbᵾ, ei mel kapⱡa. Wote, koⱡ ila nde olip rakra puⱡa ti, tᵾpa opᵾm rurum ei, enim wamp rᵾⱡaip elpa mbᵾ nde olip rakra ei mel kapⱡa. Akup enim Got ndi, tᵾpa Jura wamp kᵾⱡ kᵾn opᵾm roⱡnga, memp kai Jura wamp tᵾtmin kᵾⱡ, enim ruk ila molk tᵾtmin ku.
45011018	Ei nga, nde olip kai kᵾⱡ nga puⱡa kat, Got ndi, puk ropa tᵾpa mundrum kᵾⱡ, enim ndi, tᵾk pei mundᵾk kara pi nᵾpᵾi. Enim nde olip rakra ei nga puⱡa mendpᵾⱡ ei ka! Etᵾk kara ping mel nant? Nde olip kai kᵾⱡ nga pilkan kᵾⱡ ndi, enim ambrᵾm. Enim ndi, nde pilkan kᵾⱡ, ᵾmbᵾⱡi nambᵾrmᵾn ei ka!
45011019	Wote enim ndi, molk kᵾn, ei mel ning, “Kupa nde puⱡa puk ropa, tᵾpa mundrum uⱡ ei ndi, tᵾn nga muⱡmin kona ei tᵾpa ngurum,” ning.
45011020	Nde puⱡa mat, puk ropa tᵾpa mundrum uⱡ ei kupa. Nambuⱡ emel, Jura wamp kᵾⱡ mondᵾk pili napᵾtᵾng. Wote enim wamp rᵾⱡaip elpa mbᵾ, rok gi nduk kona ila muⱡing. Ei nambuⱡ emel, enim mondᵾk pᵾtmᵾn uⱡ ei ndi, etangga muⱡin. Wote, enim nga orunga mepa oⱡa pi numan mbo mat, kandᵾk ti natᵾk, mundmong etᵾk muⱡᵾi!
45011021	Jura wamp mbᵾ, nde olip puⱡa kupa ingk kᵾⱡ morung. Wote Got ndi, nde puⱡa nimbᵾ nga mat, puk ropa tᵾpa mundrum. Ei nga, enim wamp rᵾⱡaip elpa mbᵾ, wak ropa mundᵾmba ei?
45011022	Ei kᵾn, Got ndi, wamp kont kuⱡpa, wote mbun ngumba etᵾm uⱡ mbᵾ tᵾk mindᵾi! Elim nga ik teng ndurmin wamp mbᵾ kᵾn, uⱡ kai etpa, ik teng ndui nandᵾrmᵾn wamp mbᵾ, mbun ngurum. Wote, enim uⱡ ei mel iti nᵾtᵾng ndam, enim koⱡmung etpa mundᵾmba.
45011023	Wote, Jura wamp mbᵾ ndi, en enim nga ik tᵾpa roi ndui uⱡ mbᵾ, wak rok, aldpa mondᵾk piling ndam, Got ndi, unt morung kona ila, aldpa tᵾpa mondᵾmba. Ei nambuⱡ emel, Got ndi, uⱡ mbᵾ mel kapⱡa etmba mint.
45011024	Ei kᵾn, enim mbo wamp rᵾⱡaip mbᵾ, nde olip rakra puⱡa na ti, eptᵾk tᵾk mundurmᵾn ni mel kapⱡa morung. Wote Got ndi, enim tᵾpa nde olip kai ingk elpa tila ku tᵾpa rᵾmp ndurum. Jura wamp mbᵾ, nde olip kai ingk ni mel kapⱡa mormin. Wote Got ndi, kapⱡa nde olip kai kᵾⱡ nga puⱡa unt rᵾnggᵾrᵾm mbᵾ, oⱡa tᵾpa int ndupa, pendᵾmba uⱡ ei, wei wei etpa pendᵾmba.
45011025	Angmᵾn, enim numan kai mat, pili kump ralk, enim nga orunga mek oⱡa pi nᵾpeing nᵾmp kᵾn, ik kupa mo ropa tetᵾm ei, enim kundᵾp nimp ent. Isrel wamp mbᵾ nga ik tᵾpa roi ndui uⱡ etmin ei, pepa pangga mba, wakᵾt wamp rᵾⱡaip ekit orunga, kᵾmp ropa titim mbᵾ, Got kᵾn rukᵾr ok, kapⱡa inding.
45011026	Wote, etpa tᵾmba uⱡ ei, Buk Wingti ila, nimba mel, “Saiyon kona ila Etpa Ti Wu ti omba. Wote, Jekop nga wamp pundun mbᵾ nga uⱡ kit etmin mbᵾ tᵾpa mundᵾmba.
45011027	Wamp kᵾⱡ nga uⱡ kit mbᵾ, wak runt ei kᵾn, ya na ndi, nᵾnt uⱡ ei, nᵾmp mᵾi ruimp,” nᵾtᵾm.
45011028	Wote, Jura wamp kᵾⱡ ndi, Rᵾnang Ik Kai kᵾⱡ, tᵾk mbuⱡ ngurmin. I etᵾk kᵾn, Got kᵾn el rui wamp ralk mormin uⱡ ei, enim wamp ekit orunga, rᵾⱡaip kᵾⱡ tᵾpa rapᵾndrᵾm. Got ndi, elim nga numan ila unt Isrel wamp mbᵾ nga anda kouwᵾmᵾn mbᵾ, elim kᵾn puⱡ piyangga nitim. Uⱡ ei ndi, ora ndupa, akup Isrel wamp kᵾⱡ, Got kᵾn min mondurmᵾn mint.
45011029	Got elim nga numan ila wamp nam ti, mbi ropa tᵾpa, memp penditim uⱡ ei, aldpa peling maling iti natᵾtᵾm.
45011030	Wote, enim wamp rᵾⱡaip elpa mbᵾ ndi, unt Got tᵾk mbuⱡ ngorung. Wote akup, Isrel wamp mbᵾ ndi, Got tᵾk mbuⱡ nguⱡina, enim wamp rᵾⱡaip elpa mbᵾ, Got nga kont kaimp kul uⱡ ei, enim tᵾnmin.
45011031	Ei nga, akup Jura wamp mbᵾ, Got tᵾk mbuⱡ ngorung. Wote, enim wamp rᵾⱡaip elpa, Got nga kont kaimp kul uⱡ ei, tᵾnmᵾn ei mel ku, Jura wamp kᵾⱡ, Got nga kont kaimp kul uⱡ ei ting.
45011032	Wote Got ndi, wamp mbᵾ pora, ik tᵾpa roi ndui uⱡ ila tᵾpa kan ngurum. Ei nambuⱡ emel, elim ndi wamp mbᵾ pora, kont kaimp kul uⱡ ei, tᵾpa waka ndumba itim.
45011033	Got elim nga numan kai na, pilpa kungᵾndi na, uⱡ mbᵾ nga ama minal mandpa elim kᵾn tetᵾm! Ik nᵾtᵾm mbᵾ, wamp nam ndi, kapⱡa ik puⱡ ei pilpa nimba mot ndumba? Uⱡ etᵾm mbᵾ, wamp nam ti ndi, pilpa mbi ndurum?
45011034	Buk Wingti ei ndi, nimba mel, “Wamp nam ti ndi, Nuim ei nga numan ei pᵾtᵾm? Wamp nam ti ndi, elim ik man ngumba?
45011035	Wamp nam ti ndi, mel ti kuimp tepa Got ngurum ei nga, wote akil tepa, Got ndi, punt ropa ngumba?”
45011036	Mel mbᵾ pora kᵾmp kᵾm Got elim ndi, mim itim. Wote, elim moⱡpa kᵾn, mel mbᵾ pora, elim ndi rᵾp etᵾm. Wote, Got nga mbi ou ei, paka rundmin mint mba! Ei kupa.
45012001	Angmᵾn, Got nga wamp kont kaimp kul uⱡ ei, tᵾn kᵾn minal ngurum. Ei nga, na enim kᵾn ik ei mel nᵾnt! En enim nga kont mormin kᵾng kᵾⱡ, Got nga kongun ila mendpᵾⱡ ruk puk kongun endᵾk, kalk tindiⱡim mundanggina mura mbᵾ oⱡa pangga, Got ndi, pilpa kai pilangga! Uⱡ ei mel eng ndam, Got nga mbi ei kupa paka runding.
45012002	Mᵾi kona ila wamp mbᵾ ndi, uⱡ enmin mbᵾ, pep rui nᵾrᵾi! Wote, Got ninim rukᵾr tana, enim nga numan ei tᵾpa, elim nga numan petᵾm ei mel pendᵾmba. Wote Got ndi, uⱡ kun kai, kᵾndᵾk etᵾm, elim ndi, numan ngurum uⱡ mbᵾ, enim nga rukᵾr orunga nimba mot ndangga pilᵾi.
45012003	Wote, Got nga pol ti uⱡ na ngurum ei nga, na enim kᵾn ei mel nᵾnt. Enim nga numan ei ndi, en enim mek oⱡa pi nᵾpᵾi! Ei kelik, enim nga numan orunga mek mana puk, Got ndi, mondᵾk pili uⱡ enim ngurum ei nga, kᵾmp tᵾk pilᵾi!
45012004	Tᵾn nga kᵾng tenda ila kump, ki, kum mel kᵾⱡ petᵾm. Mel kᵾⱡ nga kongun elpa elpa etmin.
45012005	Uⱡ ei mel ku, tᵾn wamp puⱡi mormun ei nga, wote Kraist nga kᵾng tenda ila rᵾmp ndupᵾn mormun. Wamp tenda ti, elim mendpᵾⱡ muⱡi nambrᵾm, ti ndi, ti ambuⱡnga mint mormun.
45012006	-
45012007	Got ndi, elim nga wamp pol ti uⱡ ei, tᵾn kᵾn kongun elpa elpa kᵾmp tᵾpa wei gem ngurum. Ei mel ku, kongun itimin. Got nga ik nindmin ndam, mondpa pili tep mormin to ila ku itmin. Wamp rᵾng itmin ndam, ei mel ku itmin, Ik mbo rundmin ndam, ei mel ku itmin.
45012008	Wote, wamp mat nimbun numan orunga ronduⱡ mundmin ndam, ei mel ku itmin. Wote, wamp nam ti, elim nga mel mbᵾ mok romba ndam, ou ndupa ngangga! Wote, wamp nam ti, kongun kuimbal moⱡum ndam, kongun ronduⱡ mundᵾk itᵾi. Wote, wamp nam ti, wamp elpa mbᵾ kont kun ndam, ambulk palk itᵾi.
45012009	Wamp numan ngui uⱡ ei, enmin nᵾk itᵾi! Wote enim kep nui nᵾnᵾi! Uⱡ kit mbᵾ tᵾk mbuⱡ nguk, uⱡ kai mbᵾ ronduⱡ mundᵾk ambulk muⱡᵾi!
45012010	Kraist nga angmᵾn mormun nᵾk, ti ndi ti numan minal nguk, wote ti tᵾpa ou ndui uⱡ ei nga numan nguk itᵾi
45012011	Enimp mundi namᵾndᵾk, kongun ronduⱡ mundᵾk itᵾi! Nuim ei nga kongun kindmant indi uⱡ ei, numan tenda pilik itᵾi!
45012012	Wakᵾt Nuim ei omba, enim etpa tᵾmba nᵾk, mondᵾk pilik nokundᵾk mormin uⱡ ei ndi, etpa numan kai pindangga, mbun om mbila ronduⱡ puk molk, wote atinga rᵾk rᵾk rok muⱡᵾi!
45012013	Got nga wamp ti, mel ti mon ndum ndam, nim nga tekun mun mel ei ngui! Wote, nim nga manga ila wamp tᵾma mat ong ndam, rawe etkᵾn tᵾkᵾn, rᵾp iti!
45012014	Wamp mat ndi, enim etᵾk kit mondung ndam, Got ndi, etpa kit mundangga nᵾk atinga rui nᵾrᵾi mon! Wote Got ndi, wamp mbᵾ memp pindangga nᵾk atinga rᵾi!
45012015	Wamp mat kᵾnangina ambulk palk moⱡung ndam, mbᵾ kᵾn kup etᵾk i ku etᵾk muⱡᵾi! Wote wamp mat ka etᵾk moⱡum ndam, ei mel ku rᵾp rok ka itᵾi!
45012016	Enim nga numan orunga pᵾtᵾn ei mel ku, wamp ᵾngᵾnᵾl mbᵾ kᵾn, i ku etᵾk pilᵾi! Wote, enim ndi, pilpa kungᵾndi ronduⱡ kat pᵾnt nᵾk, enim nga kᵾng orunga mek oⱡa pi nᵾpᵾi. Enim nga numan orunga mek mana ok, kongun kel mbᵾ numan nguk itᵾi!
45012017	Wamp nam ti, enim kᵾn uⱡ ⱡawa ti em ndam, ⱡawa ei punt rui narᵾk kandᵾk kui itᵾi! Wamp mbᵾ ndi, kandᵾk kai pᵾtmin uⱡ mbᵾ nga itᵾi!
45012018	Nim nga numan orunga namba uⱡ pin mbᵾ mel ronduⱡ mondkᵾn kongun etkᵾn, wamp mbᵾ kᵾn pora, numan wang ndukᵾn muⱡi.
45012019	Na nga wamp angmᵾn kᵾⱡ, enim wamp na ti ndi, uⱡ ti enim kᵾn etpa kit mondum ndam, punt rop timin nᵾk uⱡ ti iti nᵾtᵾi! Enim wak rangina, Got nga popuⱡ ei ndi, elim kongun itangga! Ei nambuⱡ emel, Buk Wingti ila ei mel nᵾtᵾm, “Nuim ei ndi, nimba mel, uⱡ kit nga punt rui uⱡ ei, na nga kongun ei. Uⱡ kit em wamp ei, na nanim ndi punt ruimp,” nitim.
45012020	Wote, Buk Wingti ei ndi, nimba mel, “Nim nga el rui wamp ei, kump kun kuⱡum ndam, rᵾng ngui! Nu waka kuⱡum ndam, nu ngui! Uⱡ ei mel itana, elim uⱡ ⱡawa nim kᵾn etᵾm ei nga pipil kuⱡmba!” nitim.
45012021	Uⱡ kit mbᵾ ndi, nim tᵾpa mana ndui nᵾndangga mon! Wote, uⱡ kai mbᵾ mint itana kᵾn, uⱡ kai mbᵾ ndi, uⱡ kit mbᵾ, tᵾpa mana ndangga!
45013001	Wamp mbᵾ ndi pora, gapman nga nᵾng ik mbᵾ teng ndᵾi! Ei nambuⱡ emel, gapman mbᵾ oⱡa ok, weni muⱡi nambᵾrmᵾn mon. Wote, gapman mormin mbᵾ, Got ndi, tᵾpa mondrum.
45013002	Wamp nam ti ndi, akup gapman mormin mbᵾ nga ik tᵾpa roi ndum ndam, Got nga uⱡ etᵾm mbᵾ tᵾpa roi ndumba. Wote, elim uⱡ ei mel em ndam, elim mindil kit tᵾmba.
45013003	Uⱡ kun kai etmin wamp mbᵾ ndi, kapⱡa gapman wu nuim mbᵾ nga mundmong inding mel kapⱡa mon. Uⱡ kit etmin wamp mbᵾ ndi, mundmong etmin. Gapman wu nuim ti nga mundmong iti nᵾtimp nᵾkᵾn pin ndam, uⱡ kun kai mbᵾ mint itana, nim nga kaip nindᵾmba.
45013004	Ei nambuⱡ emel, gapman wu ei, Got nga kongun kindmant wamp ei, nim nga orunga molkᵾn kai mundun nimba kongun endᵾtᵾm. Wote, nim uⱡ kit mbᵾ, in ndam, wote gapman wu nuim ei nga mundmong iti. Ei nambuⱡ emel, wu gapman ei ndi, nim kan ngumba ei nga ronduⱡ ei, tepa morum. Wu gapman morum ei, Got nga ik ei pilpa tᵾpa, kongun kindmant endpa, uⱡ kit etmin wamp mbᵾ etpa kit mondrum.
45013005	Uⱡ ei nga, akup tᵾn gapman nga mana orunga muⱡmin. Ei nambuⱡ emel, tᵾn gapman nga ik tᵾpᵾn roi ndᵾmᵾn ndam, tᵾn tᵾpa mbun ngumba. Wote, tᵾn nga numan mbo ila, uⱡ kun kai mbᵾ etpᵾn, gapman nga mi ik mbᵾ, pep ropᵾn muⱡmin.
45013006	Uⱡ puⱡ ila nga enim ku moni takis ngurmin. Nambuⱡ emel, gapman wu mbᵾ, kongun ronduⱡ mundᵾk etmin ei, Got nga kongun endᵾtmin.
45013007	Gapman nga namba mel ti, nim kᵾn punt moⱡum ndam, punt rui mint. Nim nga ku takis ngukᵾn, wote nim nga kongun kona tetᵾm mbᵾ nga ku takis ngukᵾn, wu mbᵾ kaip nᵾndkᵾn, tᵾkᵾn ou ndukᵾn iti!
45013008	Wamp ti nga mel ti nim kᵾn punt muⱡi nᵾmbᵾⱡangga! Akup nim ndi, mel ti punt mondkᵾn, nim wamp numan ngurun uⱡ ei, ronduⱡ mundkᵾn ngui! Ei nga, wamp nam ti, uⱡ ei mel em ndam, Got nga mi ik mbᵾ nga puⱡ petᵾm ei mel, pep romba.
45013009	Nambuⱡ emel, Moses nga mi ik kᵾⱡ ndi, ei mel nᵾtᵾm, “Nim wapra rui nᵾri! Wamp ti rokᵾn kundi nᵾkᵾndi! Kᵾndᵾp nui nᵾni! Wamp ti nga mel ti, kandkᵾn kum pindi nᵾpindi!” nitim. Mi ik kᵾⱡ kᵾn, wote mat petᵾm mbᵾ, kᵾmp kᵾm mi ik tenda ei ndi, tᵾpa kum ropa pora ndurum. “Nim ninim numan ngurun ei mel, nim nga manga keta kup wamp ei, i ku etkᵾn numan ngui!
45013010	Nim wamp ti, numan ngun ndam, wamp ei kᵾn uⱡ ⱡawa ti kapⱡa iti nᵾtᵾn mon! Ei nga, wamp numan ngui uⱡ ei in ndam, kapⱡa mi ik petᵾm mbᵾ, kᵾmp kᵾm pep ruin!” nitim.
45013011	Nambuⱡ emel, uⱡ ei mel iteing nᵾnt? Akup ya ui mormin ei, enim pilik poⱡ ndunmin. Enim ur petmin ei kelik, rut nᵾk oⱡa muⱡing ui ei akup. Nambuⱡ emel, Got kᵾn unt puⱡ mondpᵾn mondᵾp pitmin ni kᵾn, unt tᵾn etᵾp timp nitim ui ni, wote akup omba nondpa enim.
45013012	Rumbuⱡ murum ni, nondpa pora nimba enim, rᵾⱡang ei, nondpa omba enim. Ei kᵾn, akup rumbuⱡ muⱡi uⱡ mbᵾ, wak ropᵾn, rᵾⱡang ila moⱡpᵾn, el itmin ei nga el mel mbᵾ, tᵾp ᵾmbᵾⱡmin.
45013013	Tᵾn nga mul orunga, pilpᵾn tᵾpᵾn kun etpᵾn, rᵾⱡang ila wamp mormin ei mel muⱡᵾmin. Kara puk, nu nok kekilip rok, wapra rui uⱡ, popuⱡ mondᵾk, el rok, wᵾlᵾk rok uⱡ kit mbᵾ pora, tᵾn iti nᵾtmin mon!
45013014	Uⱡ mbᵾ pendᵾk kelik, wote wu Nuim Jisas Kraist nga el mel kᵾⱡ, tᵾk ambulk muⱡᵾi! Enim nga kᵾng kit kᵾⱡ nga numan mondrum uⱡ mbᵾ, etᵾp timin nᵾk uⱡ ti, iti nᵾtᵾi mon!
45014001	Wamp ti nga mondpa pili ei ronduⱡ ndam, pi napᵾm ei kandᵾk, wamp ei rawe etᵾk tᵾi! Wote, wamp ei nga elim nga ik elpa mat nim ndi, ik mat ni nᵾni!
45014002	Wamp ti, elim nga mondpa pili ronduⱡ purum ei ndi, kng rᵾng mbᵾ roldᵾnga norum. Wote wamp ti, elim nga mondpa pili ei, ronduⱡ pi napᵾrᵾm ei ndi, kim mint norum.
45014003	Kng rᵾng mbᵾ roldᵾnga norum wamp ei ndi, kng rᵾng raⱡ nui nᵾni wamp ei tᵾpa, pei mundi nᵾmᵾndangga! Omba kim mint nui wamp ei ndi, mel mbᵾ roldᵾnga nui wamp ei nga puⱡ ei, akpa ni nᵾnangga! Ei nambuⱡ emel, wamp ei Got ndi, etpa rukᵾr titim.
45014004	Nim wamp nam mor nᵾkᵾn wamp ti nga kindmant wamp ei nga puⱡ ei kᵾmp tin? Kapⱡa moⱡmba, muna mon ei, el elim nga nuim ei ndi, kᵾmp tᵾmba. Ei nga, kapⱡa moⱡmba, ei nambuⱡ emel, Wu Nuim ei, elim ndi, itangga kapⱡa moⱡmba!
45014005	Wamp ti ndi, ant ui mbᵾ nga ant ti, tᵾpa ou ndurum. Wote, wamp ti ndi, ant ui mbᵾ nga ant ti, elpa elpa mon nimba pᵾtᵾm. Ei kᵾn, wamp ei ndi, elim nga numan ila ronduⱡ pilpa morum ei mel ku, pilpa muⱡangga.
45014006	Wamp ti ndi, ant ui mbᵾ nga ant tenda ti nga keⱡ rondpa moⱡum ndam, ei Nuim ei kᵾn, tᵾpa ou ndupa etᵾm. Wote, wamp nam ti ndi, kng rᵾng mbᵾ nga roldᵾnga norum ndam, Got tᵾpa ou ndupa etᵾm. Nambuⱡ emel, rᵾng ei nga, Got kᵾn angge nᵾtᵾm. Wote, wamp nam ti ndi, kng rᵾng mbᵾ nga mel ti, mowi petᵾm ndam, Nuim ei, tᵾpa ou ndupa kᵾn angge nᵾtᵾm.
45014007	Wamp ti, elim kont moⱡmba uⱡ ei, el elim nga uⱡ ti mon, muna wamp ti korum uⱡ ei, el elim nga uⱡ ti, mon ku.
45014008	Tᵾn kont mbun muⱡmin ndam kep, tᵾn kuⱡmin ndam kep, tᵾn Nuim ei nga, mendpᵾⱡ muⱡmin. Ei kᵾn, tᵾn kont muⱡmᵾn ndam kep, kuⱡmᵾn ndam kep, tᵾn Nuim ei nga, mendpᵾⱡ muⱡmin.
45014009	Ei nga, Kraist koⱡpa, wote ⱡoporpa kont murum uⱡ ei, tᵾn wamp kui kont mbᵾ nga, tᵾn nga Nuim moⱡmba ei nga itim.
45014010	Ei kᵾn, nim ndi, nambuⱡ emel, nim nga angina ei nga uⱡ etᵾm mbᵾ, kᵾmp tᵾtᵾn? Wote nim ndi, nambuⱡ emel, nim nga angina ei, tᵾkᵾn pei mundi nᵾmᵾndi? Tᵾn pᵾkᵾ, Got nga kuimp keta ila ᵾnggᵾlamina, elim ndi, tᵾn kᵾmp tᵾmba.
45014011	Buk Wingti ila petᵾm ik ei ndi, nimba mel, “Wu Nuim ei ndi, nimba mel, na rᵾk rᵾk kont mbo mor puⱡ wu ei, wamp mbᵾ ndi, ok na nga kuimp keta ila mura koptᵾm rok mondᵾk, wamp mbᵾ ndi, elpa elpa nᵾk para nduk, Na Got kupa mor, ei ning,” nitim.
45014012	Ei kᵾn, tᵾn wamp tenda tenda nimba ei ndi, Got nga kuimp keta ila moⱡpᵾn, tᵾn nga uⱡ etmun mbᵾ, elim kᵾn para ndupᵾn nimin.
45014013	Ei kᵾn, tᵾn wamp ti ndi, ti nga puⱡ ei kᵾmp ti nᵾtamin. Wote, enim ndi itangina, wamp ᵾngᵾn ti ndi, ti ropa, wote uⱡ kit ila mana mba, ei nga pilik itᵾi!
45014014	Na Nuim Jisas ei kᵾn, numan tenda purum uⱡ ei ndi, rᵾng ti, Got nga kuimp keta ila kit muⱡi nambrᵾm nᵾmp pᵾt. Wote wamp ti ndi, rᵾng ti kit nimba mondpa pᵾtᵾm ndam, wamp ei nga numan ila mendpᵾⱡ, rᵾng ei kit morum.
45014015	Wote, nim nga angina ei ndi, rᵾng ti, Got nga kuimp keta ila, rᵾng ti ⱡar morum nangga, nim nun ndam, wote nim ndi, nim nga angina mbun kandᵾk, tᵾkᵾn nguin. Wote nim ndi, angina numan ngui ngᵾngᵾn mon! Ei kᵾn, rᵾng ei ndi, wamp ti etkᵾn ⱡar mundana, wamp ei uⱡ kit ila mana pi nᵾpangga mon! Nambuⱡ emel, Kraist wamp ei nga nindpa kurum.
45014016	Ei nga, enim ndi, uⱡ kun kai mat emin nᵾk pilangina kᵾn, wamp mat ndi, tᵾk pei munding. Ei nga, enim pilik kun etᵾk itᵾi!
45014017	Ei nambuⱡ emel, Got nga wamp tᵾpa, mumuk rui uⱡ ei, uⱡ kun kai na, moⱡpa kundi uⱡ na, numan kai pili uⱡ mbᵾ, Muⱡnga Wingti ei ndi, tᵾpa ngorum. Wote rᵾng nok, nu nok etmin uⱡ mbᵾ ndi, Got nga wamp tᵾpa mumuk rui uⱡ ei, tᵾpa ngui nganggᵾrᵾm.
45014018	Wote, wamp nam ti ndi, uⱡ kun kai mat etpa, Kraist nga kindmant endim ndam, wamp ei ndi, Got etpa numan kai pindangga, wote wamp mat ndi, kandᵾk kaip ninding.
45014019	Ei kᵾn, tᵾn rᵾk rᵾk, ronduⱡ mundpᵾn, wamp ᵾngᵾnᵾl mbᵾ kᵾn, numan wang ndupᵾn, wote mondpa pili uⱡ ei, etᵾp ronduⱡ mundmin!
45014020	Kng rᵾng mbᵾ nga nᵾkᵾn, Got nga kongun ei, rokᵾn kungᵾndi nᵾngᵾndi! Got nga kuimp keta ila rᵾng mbᵾ pora, kai mint etᵾm. Wote nim angina ei ndi, rᵾng ti, Got nga kuimp keta ila rᵾng ti ⱡar morum nangga nun ndam, wote nim ndi, nim nga angina mbun kandᵾk, tᵾkᵾn nguin, nim etkᵾn ⱡawa mundin.
45014021	Wote, nim kng rᵾng na, nu wain na mbᵾ nokᵾn, wote uⱡ elpa elpa mat itana, nim nga angina uⱡ kit mbila, mana mba ei nga, nim uⱡ mbᵾ iti nᵾti!
45014022	Uⱡ ei nga, ninim mondᵾk pin uⱡ ei, nim ninim kᵾn, nim nga Got ei kᵾn, ronduⱡ ambulkᵾn muⱡi! Wamp ti ndi, elim nga uⱡ etᵾm ei, kun punum nimba, numan mbun ti, pili napᵾtᵾm wamp ei, kai pilangga!
45014023	Wote, wamp ti ndi, el elim kng rᵾng mbᵾ nga ti, numan ou ndupa pilpa norum ndam, Got ndi, wamp ei nga puⱡ ei, nimba kit mondᵾmba. Ei nambuⱡ emel, wamp ei, elim nga mondpa pili uⱡ ila iti natᵾtᵾm. Ei kᵾn, uⱡ ti mondpa pili uⱡ ila, iti natᵾtmin uⱡ ei, uⱡ kit mint etᵾm.
45015001	Tᵾn mondpa pili ila ronduⱡ pum wamp mbᵾ ndi, mondpa pili ronduⱡ pi napᵾm wamp mbᵾ nga mbun tᵾng uⱡ mbᵾ, tᵾp rᵾpᵾndamin! Tᵾn nga orunga mendpᵾⱡ pili nᵾpᵾlmᵾn mon!
45015002	Tᵾn nga angmᵾn mbᵾ, etpᵾn numan kai pindamina, en enim nga mondpa pili orunga etᵾp, ronduⱡ mundmin.
45015003	Tᵾn pᵾtmin ni, Kraist ndi, el elim nga orunga mendpᵾⱡ pili nᵾpᵾtᵾm mon. Wote, Buk Wingti ei ndi, nimba mel, “Wamp mat ndi, nim kᵾn ik kit nᵾk ngurmin nimbᵾ, na kᵾn onum,” nitim.
45015004	Unt Buk Wingti ila rorung ik mbᵾ ndi, tᵾn wamp mbᵾ, mbo inding pilik rorung. Buk Wingti ei ndi, tᵾn etpa numan orunga ronduⱡ mundpa elinga, Got ndi, tᵾn wote etpa rukᵾr tᵾmba ei nga, ronduⱡ mundpᵾn nokundpᵾn muⱡmin.
45015005	Tᵾn nga ronduⱡ ei, Got tenda ei kᵾn tᵾtmin, wote elim ndi ku, tᵾn nga numan orunga tᵾpa tenda etpa ronduⱡ munduⱡnga mormun. Ei kᵾn, Got ndi, akup enim tᵾpa rᵾpᵾndangga kᵾn, Kraist Jisas nga uⱡ itim mbᵾ mel, pep rok etᵾk, numan tenda ei mint pilik muⱡeing.
45015006	Ei mel, etᵾk molk kᵾn, enim numan tenda pilik, keta tenda pangga, Got nga mbi paka rundᵾi! Ei elim Got, wote tᵾn nga Nuim Jisas Kraist nga Tipam ei.
45015007	Kraist ndi, tᵾn wamp mbᵾ pora, numan ngumba etpa, elim kᵾn rukᵾr tᵾpa, Got mbi ou ngurum. Ei mel ku, enim ndi, ᵾngᵾnᵾl mat, numan nguk rukᵾr tᵾk numan tenda mundᵾk muⱡᵾi!
45015008	Ei kᵾn, na ndi, enim kundᵾp nᵾnt! Kraist unt kont moⱡpa, kongun itim uⱡ mbᵾ, Jura wamp kᵾⱡ nga nindpa itim. Uⱡ ora ndurum ei, Got ndi, unt anda kouwᵾmᵾn kᵾⱡ kᵾn, mᵾi ropa nitim ik mbᵾ, wak rui narᵾpa, ambuⱡpa oⱡnga, Kraist ndi, etpa kupa inditim.
45015009	Wote, wamp rᵾⱡaip elpa mbᵾ, Got wamp kont kurum ei nga, mbi paka rundeing nimba, etpa kapⱡa inditim ku. Uⱡ ei nga, Buk Wingti ei ndi, ei mel nᵾtᵾm, “Ei nga na ndi, wamp rᵾⱡaip elpa mbᵾ kᵾn moⱡᵾp, nim nga mbi paka ruimp. Wote na ndi, kinan nᵾmp, nim nga mbi paka rundimp,” nitim.
45015010	Aldpa, Buk Wingti ila nimba mel, “Enim wamp rᵾⱡaip elpa mbᵾ, Got nga Jura wamp mbᵾ kᵾn, ambulk palk muⱡᵾi!” nitim.
45015011	Aldpa, Buk Wingti ruk ting tila, nimba mel, “Enim wamp rᵾⱡaip elpa mbᵾ pora, Nuim ei nga mbi paka rundamin! Wote, wamp mbᵾ pora, elim nga mbi paka rundamin!” nitim.
45015012	Wote aldpa, painui wu Aisaiya ndi, nimba mel, “Jesi nga wu pundun ti, wote oⱡa omba. Elim oⱡa omba, wamp rᵾⱡaip elpa mbᵾ, rᵾp etmba. Wote, wamp rᵾⱡaip elpa mbᵾ ndi, rᵾp wu ei, nokundᵾk mondᵾk pilik muⱡing,” nitim.
45015013	Got kᵾn muⱡmin nimbun nokᵾndᵾrmin uⱡ ei nga puⱡ ei, Got elim morum. Wote elim mondᵾk pᵾtmin uⱡ ei ndi, enim etpa numan wang ndangga, ambulk palk muⱡeing. I etᵾk kᵾn, wote Muⱡnga Wingti nga ronduⱡ ila, enim muⱡ kona timin nᵾk mondᵾk pᵾtmin numan ei, etpa ronduⱡ mundangga!
45015014	Na nga angmᵾn! Na nga numan ei ndi, kupa pᵾnt ei, enim uⱡ kai mbᵾ etᵾk mormin. Enim numan mbo kai tek mormin ei ndi, wamp mat mbo inding ei nga kapⱡa mormin.
45015015	Wote, ya mon runt ila, uⱡ mat ila na ik ronduⱡ mundᵾp nint. Ei nambuⱡ emel, Got nga wamp pol ti uⱡ ei, na ngurum. Ei unt nit ik mbᵾ nga, wote aldpa enim nᵾmp ndoimp rondunt ku.
45015016	Na ik ronduⱡ mundᵾp nint uⱡ ei, nambuⱡ emel, na Got ndi, etpa rukᵾr tᵾpa kᵾn, Kraist Jisas nga kongun wu moⱡᵾp, wamp rᵾⱡaip elpa mbᵾ kᵾn, kongun iteimp nimba, Got ndi, na rukᵾr titim. Ei nga, na ik ronduⱡ mundᵾp nᵾt. Got nga Rᵾnang Ik Kai, na kᵾn oⱡnga pilip tᵾp, wote wu pris mel moⱡᵾp, ik puⱡ mbᵾ nᵾndᵾt. Uⱡ ei etᵾp kᵾn, wamp rᵾⱡaip elpa mbᵾ, Muⱡnga Wingti ei ndi, etpa kun kai mundangga, angge nᵾk mel kai, Got mbᵾ ndi, numan ngumba titim ni mel, wamp kᵾⱡ kᵾn ei mel ku itangga!
45015017	Ei nga, na kongun et ei, Kraist Jisas kᵾn kunda etᵾmbᵾⱡ. Got nga kongun ei, na endᵾt ei nga, na kapⱡa numan kai pilimp mint.
45015018	Kraist elim ndi, na nga ik nit, wote kongun kai it mbᵾ, tᵾpa rapundᵾⱡnga, na kᵾn mendpᵾⱡ uⱡ itim mbᵾ nga ronduⱡ mundᵾp nilmba, wamp rᵾⱡaip elpa mbᵾ ndi, Got nga ik ei, pilik teng ndurung.
45015019	Wote, Muⱡnga Wingti ndi, na kᵾn ronduⱡ mundpa, kongun elinga, na ronduⱡ nguⱡnga uⱡ rᵾpndi mat etᵾp, Kraist nga Rᵾnang Ik Kai ei, Jerusalem kona ila, puⱡ mondᵾp nᵾmp mbo, met Ilirikum kona ila rukᵾr pur.
45015020	Wamp ti nga manga rakᵾmba pilpa, koⱡ numba tetᵾm ila manga rᵾkimp ei, enimp rorum. Wote, Kraist nga mbi pili napᵾtmᵾn kona mbila, Rᵾnang Ik ei, mbo nimp ei nga numan minal ngur.
45015021	Ei mel ku, Buk Wingti ei ndi, nimba mel, “Wamp mat, Got nga ik ei pili napᵾtmᵾn wamp mbᵾ, wote kᵾning. Wote wamp mat, Got nga ik ei pilik ti natᵾtmin wamp mbᵾ, wote pilik ting,” nᵾtᵾm.
45015022	Na enim kᵾn, ui ou ndupa, uimp nᵾmp pᵾt. Ei wote, na kongun nᵾnt mbᵾ ndi, imp moⱡnga, na enim kᵾn uimp mel kapⱡa iti nᵾtᵾtᵾm.
45015023	Ei kᵾn na ndi, enim omp kᵾnimp ei nga, pilmba pana ou ndupa omba purum. Wote akup, ya kona mor mbila, na nga kongun mbᵾ etᵾp pora ndunt.
45015024	Wote akup, nondpa omp kᵾnimp nᵾmp pᵾnt. Na Spein kona ila mbi ei nga, unt enim kᵾn omp, ik rungᵾndᵾp, ambᵾⱡᵾp paⱡᵾp moⱡᵾp, wote na mbi nᵾnt kona ila, tᵾk rᵾpᵾndangina mbi.
45015025	Akup mendpᵾⱡ, na Jerusalem kona ila mbi, Got nga wamp mbᵾ tᵾp rᵾpᵾndimp mbi.
45015026	Masaroniya kᵾn, Akeiya kona raⱡ, Got nga wamp mbᵾ, en enim nga numan ei ndi, Got nga wamp kurpa mat, Jerusa-lem mormin mbᵾ, tᵾp rapᵾndᵾk, en enim nga mel mat, kᵾmp tᵾpᵾn nguimin nᵾng.
45015027	Ik Kupa ei, wamp kᵾⱡ en enim ndi, numan kai pendᵾk, uⱡ ei iting mel eng. Wote, ik ti ndi pepa kᵾn, tᵾk rupᵾndi uⱡ eng ei, elimina mel eng. Ei nambuⱡ emel, Jura wamp kᵾⱡ, Muⱡnga orunga memp tᵾtmin uⱡ kᵾⱡ, wamp rᵾⱡaip elpa kᵾⱡ kᵾn kunda tᵾtmin. Wote, wamp rᵾⱡaip elpa kᵾⱡ, en enim nga mel mbila, memp tᵾtmin kᵾⱡ, mek puk, Jura wamp mbᵾ tᵾk rᵾpᵾnding.
45015028	Wote na kongun ou ei, etᵾp pendᵾp, wote ku moni tindint mbᵾ, wamp nᵾnt mbᵾ ngump pendᵾp kᵾn, na Spein kona ila mbi omp kᵾn, enim omp kandᵾp mbi.
45015029	Na pᵾnt ei, na enim kᵾn unt ei kᵾn, Kraist nga memp ei na kᵾn, peka ropa muⱡangga, enim kᵾn uimp.
45015030	Angmᵾn, na enim kᵾn ik nᵾmp piral ndup kᵾn, ei mel nᵾnt. Tᵾn nga Nuim Jisas Kraist kᵾn, wote Muⱡnga nga wamp numan ngui uⱡ ila pilik molk, na nga numan orunga pilip, Got kᵾn atinga rᵾk rᵾk ronduⱡ ropᵾn, muⱡ ti nᵾtmin.
45015031	Atinga rok kᵾn, Juriya kona ila mondpa pili nᵾpili wamp mormin kᵾⱡ ndi, na rok uⱡ ti iting. Ei nga, Got ndi, na rᵾp itangga nᵾk atinga rᵾi. Wote Jerusalem mbo kongun itimp uⱡ ei, Got nga wamp mormin mbᵾ ndi, na nga kongun et mbᵾ kandᵾk numan ngeing.
45015032	Wote, ei mel tangina, Got ndi, kapⱡa nim ndam, na enim kᵾn numan kai pilip omp, enim kᵾn ronduⱡ tᵾp, muⱡ tᵾp moⱡᵾp mbi.
45015033	Numan wang ndui nga Puⱡ Wu Got ei, enim kᵾn pora muⱡangga! Ei Kupa.
45016001	Na ndi, numan ngump pᵾnt ei, tᵾn nga amp kimᵾn Pipi enim ndi, etᵾk kai mundᵾi! Nambuⱡ emel, amp ei nga kongun etᵾm ei, tᵾn nga Senkreiya Got nga rapa tenda wamp kᵾⱡ tᵾpa rapᵾndrᵾm.
45016002	Na ndi waldᵾnt ei, enim ndi, Nuim ei nga mbi ila, amp Pipi kᵾn rawe etᵾk nᵾk, tᵾk tek muⱡᵾi! Ei uⱡ kai ei, Got nga wamp mbᵾ ndi etmin. Wote, elim uⱡ mat etmba ei nga mbun em ndam, enim ndi, tᵾp rᵾpᵾndᵾi! Nambuⱡ emel, elim ndi, wamp ou ndupa tᵾpa rapundupa, wote na tᵾpa rᵾpᵾndrᵾm ku.
45016003	Na nga numan kai pili uⱡ ei, enim ndi, amp Prisila kᵾn wam Akuila raⱡ, rawe etᵾk nᵾk ngᵾi! Wamp raⱡ, na kᵾn kongun tenda ila Kraist Jisas nga endᵾtmᵾn.
45016004	Wamp raⱡ, na rᵾk rᵾk tᵾk rapundkᵾⱡ kuⱡᵾnggil ei nga, nokundkᵾⱡ mormbil. Ei nga, na ndi mint, angge raⱡ kᵾn, ni nᵾnimp mon! Wote Got nga rapa tenda, kona elpa elpa ila mormin wamp rᵾⱡaip elpa mbᵾ ndi, kᵾmp kᵾm wamp raⱡ kᵾn angge ning.
45016005	Wote enim ndi, na nga numan kai pili uⱡ ei, wamp raⱡ nga manga ila tᵾk tenda etᵾk, atinga rormin wamp kᵾⱡ kᵾn, rawe etᵾk nᵾk ngᵾi! Enim ndi, na nga numan kai pili uⱡ ei, wu Epenatus kᵾn, rawe etᵾk nᵾk ngᵾi! Na nga wu mᵾn kupa ei, Eisiya wamp kᵾⱡ nga kona peng ila, wu ei Kraist kᵾn kuimp tepa mondpa pitim.
45016006	Enim ndi, na nga numan kai pili uⱡ ei, amp Mariya kᵾn, rawe etᵾk nᵾk ngᵾi! Elim ndi, kongun ou ndupa mindil nomba, enim tᵾpa rᵾpᵾndrᵾm.
45016007	Enim ndi, na nga numan kai pili uⱡ ei, wu Andronikas kᵾn, amp Juniyas raⱡ kᵾn, rawe etᵾk nᵾk ngᵾi! Wamp raⱡ, na kᵾn rᵾⱡaip tenda, wote kan manga ila kunda pitmin. Nombuⱡa rᵾng wamp kᵾⱡ nga ruk ting ila, wamp raⱡ mbi morum. Wote, wamp raⱡ kuimp tekᵾⱡ, Kraist kᵾn mondᵾk pᵾtᵾnggil, wote na akil tep mondᵾp pit.
45016008	Enim ndi, na nga numan kai pili uⱡ ei, wu Ampliyatus kᵾn, rawe etᵾk nᵾk ngᵾi! Wu ei, na nga ei, na kᵾn mᵾn mondpᵾⱡ Nuim ei kᵾn morumbᵾⱡ.
45016009	Enim ndi, na nga numan kai pili uⱡ ei, wu Urpanus kᵾn, rawe etᵾk nᵾk ngᵾi. Ei tᵾn nga Kraist nga kongun ila kunda etmin. Wote, numan kai pili uⱡ ei, wu Stakis rawe etᵾk nᵾk ngᵾi ku. Ei na kᵾn mᵾn mondrum.
45016010	Enim ndi, na nga numan kai pili uⱡ ei, wu Apeles kᵾn, rawe etᵾk nᵾk ngᵾi! Kraist kᵾn pep rorum ei nga mbi morum. Enim ndi, na nga numan kai pili uⱡ ei, wu Aristopulas nga manga tenda ila wamp kᵾⱡ, rawe etᵾk nᵾk ngᵾi ku!
45016011	Enim ndi, na nga numan kai pili uⱡ ei, wu Erotiyan rawe etᵾk nᵾk ngᵾi! Ei na nga rᵾⱡaip tenda ei. Enim ndi, na nga numan kai pili uⱡ ei, wu Narsisus nga manga tenda ila wamp kᵾⱡ, rawe etᵾk nᵾk ngᵾi! Wamp kᵾⱡ, Nuim ei kᵾn mormin.
45016012	Enim ndi, na nga numan kai pili uⱡ ei, amp Traipina kᵾn Traiposa raⱡ, rawe etᵾk nᵾk ngᵾi! Amp raⱡ, Nuim ei nga kongun minal etmbil raⱡ. Wote enim ndi, na nga numan kai pili uⱡ ei, amp Persis kᵾn, rawe etᵾk nᵾk ngᵾi ku! Amp ei, Nuim ei nga kongun ou ndupa etᵾm.
45016013	Enim ndi, na nga numan kai pili uⱡ ei, wu Rupas kᵾn, rawe etᵾk nᵾk ngᵾi! Wu kai ei ndi, Nuim ei nga kongun ronduⱡ mondpa etᵾm. Wote, elim nga mam ei, na nga mam kunda ku, rawe etᵾk nᵾk ngui!
45016014	Enim ndi, na nga numan kai pili uⱡ ei, wu Asinkritus, wu Pleikon, wu Ermes, wu Patropas kᵾn, wu Ermas kᵾn, enim nga ᵾngᵾnᵾl kᵾⱡ, enim kᵾn mormin kᵾⱡ kᵾn, rawe etᵾk nᵾk ngᵾi!
45016015	Enim ndi, na nga numan kai pili uⱡ ei, wu Pilolokus kᵾn, amp Juliya kᵾn, wu Nerus kᵾn, elim nga kimᵾn ei kᵾn, Olimpas kᵾn, Got nga wamp mormin mbᵾ kᵾn kunda, rawe etᵾk nᵾk ngᵾi!
45016016	Tᵾn Got nga wamp uⱡ etmin ei ndi, enim wamp tenda tenda nᵾk, wamp ᵾngᵾnᵾl mbᵾ ki ngᵾi! Wote, Kraist nga rapa tenda ila wamp mbᵾ ndi, numan kai pili uⱡ ei, enim kᵾn, rawe etᵾk nᵾk ngunmin.
45016017	Wamp angmᵾn! Na ndi, enim kᵾn mon rop nᵾnt ei. Wu mat ndi, wamp mbᵾ etᵾk oi kan pendᵾk, enim pilik tᵾtᵾng ik ei, tᵾk roi ndurmin. Wote, wamp nga mondpa pili etᵾk, kit mondunmin wu mbᵾ, enim ndi, tᵾk mbuⱡ ngᵾi!
45016018	I etmin wu mbᵾ ndi, tᵾn nga Nuim Kraist ei nga kongun indi nandᵾtmᵾn mon! En enim nga kᵾng orunga uⱡ kit mbᵾ, pep rok. Wote, ik tᵾngᵾn iti mbᵾ kᵾn, ik kunt rui na mbᵾ etmin ei ndi, wamp numan ronduⱡ pi nᵾpi mbᵾ, etᵾk kit mondurmin.
45016019	Enim ndi, Got nga ik ei, pep rormin timan ik ei, wamp mbᵾ kᵾmp kᵾm pilik pora ndurmin. Ei nga, na enim kᵾn numan enim. Wote na ndi, numan ngont ei, enim ndi, uⱡ kun kai ei, pilik kun etᵾk kᵾn, wote uⱡ kit mat iting ei nga pili nᵾpiling mon.
45016020	Wote, Got elim numan wang ndui uⱡ ei nga puⱡ wu ei, ui onunga wei kot ila, Seitan kambilpa nem nem ndupa, enim nga kᵾmp mana orunga mondᵾmba. Tᵾn nga Nuim Jisas nga numan wang ndui uⱡ ei, enim kᵾn piyangga!
45016021	Na nga kongun tenda wu Timoti ndi, elim nga numan kai pili uⱡ ei, enim kᵾn, rawe etpa nimba mundnum. Wote Lusiyas kᵾn, Jeison kᵾn, wote Sosipater na nga wamp rᵾⱡaip kᵾⱡ kunda, en enim nga numan kai pili uⱡ ei, enim kᵾn, rawe etᵾk nᵾk mundunmᵾn ku.
45016022	Na Tertiyas, na Pol nga keta tᵾp kᵾn, mon ei ront. Nuim ei nga mbi ila, na nga numan kai pili uⱡ ei, enim kᵾn, rawe etᵾp nᵾmp mundunt.
45016023	Gaiyus nga numan kai pili uⱡ ei, enim kᵾn, rawe etpa nimba mundnum ku. Elim nga manga ila wamp mbᵾ i ku etpa, na rᵾp etpa kai etᵾm. Wote Got nga rapa tenda ila wamp mbᵾ, i etpa rᵾp ku etᵾm. Erastas ei, gapman ei nga moni kongun peng ou ila morum. Tᵾn nga ᵾngᵾn, Kuartas raⱡ nga numan kai pili uⱡ ei, enim kᵾn, rawe etkᵾⱡ nᵾkᵾⱡ mundunmbil ku.
45016024	Tᵾn nga Wu Nuim Jisas Kraist nga numan wang ndui uⱡ ei, enim kᵾn kᵾmp kᵾm kan piyangga! Ei kupa.
45016025	Wote Got ndi, enim nga mondpa pili etpa ronduⱡ mundᵾmba. Ei kᵾn, na ndi, elim nga ik nᵾnt ei ndi etmba ei, Jisas Kraist nga ik ei, elim nga ik mo ropa tetᵾm ik ni unt ui mbila, rᵾk rᵾk mo ropa titim. Ik ni, akup Got ndi, tᵾpa pena ila pendnᵾm. Ei kᵾn akup, Got nga mbi paka rundamin!
45016026	Akup Got elim rᵾk rᵾk morum ei ndi ninim. Wote tᵾn ndi, wamp rᵾⱡaip mbᵾ kᵾmp kᵾm kundᵾp nᵾnmᵾn. Got elim ndi, ik ei, painui wu mbᵾ kundpa nilinga, mon rorung ei nga wamp mbᵾ ndi, ik mo ropa pi ei, pilik kun etᵾng. Got ndi, i itim ei, wamp rᵾⱡaip mbᵾ ndi pora, elim mondᵾk pilik kᵾn, elim nga ik ei, pep reing.
45016027	Jisas Kraist nga mbi ila, Got tenda pilpa kungᵾndi nga Puⱡ Wu ei nga mbi ou ei tetᵾm uⱡ ei, uⱡ nga kᵾnt nga pepa mint pangga! Ei kupa.
46001001	Na Pol, Got nga numan ei ndi, wi ropa tᵾpa, Jisas Kraist nga nombuⱡa rung wu mundrum ei kᵾn, tᵾn nga ana Sostenis raⱡ, moⱡpᵾⱡ mon ei ronumbᵾⱡ.
46001002	Mon ei, ropᵾⱡ enim. Got nga rapa tenda ila wamp met Korin kona mormin kᵾⱡ kᵾn ngonumbᵾⱡ. Kraist Jisas nga kongun itim pol ila, Got ndi, enim elim nga wamp wingti nimba, mbi ropa titim. Wote, kona mbila pora, wamp namin Nuim Jisas Kraist nga mbi tᵾndᵾtmᵾn mbᵾ pora ku. Wamp kᵾⱡ kep, tᵾl kep, Nuim ei, tᵾn wamp mbᵾ nga pora, rak ndupa morum.
46001003	Got tᵾn nga Tipam morum ei kᵾn, Nuim Jisas Kraist raⱡ nga wamp poⱡ ti uⱡ ei kᵾn, numan wang ndui uⱡ mbᵾ kᵾn, enim kᵾn kan pindangga!
46001004	Na rᵾk rᵾk enim nga nindᵾp, na nga Got kᵾn angge nᵾt. Ei nambuⱡ emel, elim ndi, Kraist Jisas nga kongun itim nit ila, enim wamp pol ti uⱡ ei ngurum.
46001005	Wote, Got nga ik ning uⱡ mbᵾ kᵾn, pilpa kungᵾndi ting uⱡ mbᵾ kᵾn, uⱡ kai mat pora, enim Kraist kᵾn molk, tᵾk kapⱡa endᵾk mormin.
46001006	-
46001007	Kraist nga ik mong ei, enim nga rukrᵾng orunga tepa ronduⱡ puⱡnga kᵾn, memp kai ti wak ruing ei nga tᵾk mendᵾk, tᵾn nga Nuim Jisas Kraist omba pena ila moⱡmba ei nga, nokundᵾk mormin.
46001008	Got elim ndi, enim ronduⱡ mundpa, kᵾmp kᵾm nokundpa pangga, wote tᵾn nga Nuim Jisas Kraist nga ui mam ila, enim kᵾn ⱡawa ti kandpa, ti natᵾmba.
46001009	Got nga ik ei, kupa mint petᵾm ei, mondᵾk pilᵾi! Got ei ndi, tᵾn wi ropa tᵾpa, elim nga kangᵾm Jisas Kraist kᵾn, etpa numan tenda mundrum Jisas ei, tᵾn nga Wu Nuim ei morum.
46001010	Na nga angmᵾn kᵾⱡ, tᵾn nga Nuim Jisas Kraist nga mbi ila, na ndi, enim kᵾn ronduⱡ mundᵾp ei mel nᵾnt. Enim ik nᵾng mbᵾ, tenda mint pangga, moⱡung orunga oi kan ti, ruk ting ila pi nᵾpangga. Numan tenda pangga uⱡ mbᵾ, rak nduk etᵾk, wamp rᵾⱡaip tenda kᵾⱡ muⱡᵾi!
46001011	Na nga angmᵾn kᵾⱡ! Enim nga mormin ruk ting ila, ik palk enmin uⱡ ei nga, amp Klowi nga wamp mbo kᵾⱡ nga kat ndi, na kundᵾk nᵾng pint.
46001012	Na nᵾnt ik ei nga puⱡ ei, enim wamp tenda tenda nimba, ei nga ik elpa elpa punum. Wamp ti ndi, nimba mel, “Na Pol kᵾn mor,” nitim. I nilinga, wamp ti ndi, “Na Apolus kᵾn mor,” nitim. Wamp ti ndi, “Na Pita kᵾn mor,” nitim. I nilinga, wote wamp ti ndi, “Na Kraist kᵾn mor,” ninmᵾn.
46001013	Kraist ni palk, elpa elpa tᵾtᵾng muna? Pol ni, enim nga nindpa, nde peta ila kurum ei? Muna enim ni, Pol nga mbi ila nu tᵾtᵾng ei?
46001014	Enim nga ruk ting ila wu Krispas kᵾn Geiyas raⱡ mendpᵾⱡ, nu tᵾndᵾp wamp wei kᵾⱡ nu tindi nᵾndᵾt. Ei nga, Got kᵾn angge nᵾnt.
46001015	Uⱡ ei nga, akup enim wamp ti ndi, na nga mbi ila nu tᵾp kitip kᵾni wamp mor nimba mel, kapⱡa mon!
46001016	Wote, Stepanas kᵾn, elim nga wamp mbo kᵾⱡ kᵾn, nu tindᵾt uⱡ ei kupa. Wote, wamp ti pendᵾp, nu tindᵾt muna mon? Ei pilip kun iti natᵾnt.
46001017	Kraist ndi, na wamp nu tindeimp nimba, tᵾpa mundi nᵾmᵾndrᵾm mon. Elim nga Rᵾnang Ik Kai ei neimp nimba, na tᵾpa mundrum. Rᵾnang Ik Kai ei, mᵾi kona wamp nga pilpa kungᵾndi ronduⱡ pilik ik nᵾtmin ei mel, ni nᵾnimp. Ei mel int ndam, Kraist nga nde peta kurum uⱡ ei nga ronduⱡ ei, tᵾp pei mundimp mel petᵾm.
46001018	Wamp kit muⱡing mbᵾ ndi, Kraist nde peta ila kurum nᵾnmᵾn ik ei, tᵾk pei mundurmᵾn. Wote, tᵾn Got etpa titim uⱡ ei ndi, ora ndupa ik ei, Got nga ronduⱡ ei, nᵾmp pᵾtmᵾn.
46001019	Buk Wingti ila, Got ndi, nimba mel, “Na ndi, wamp pilpa kungᵾndi mbᵾ nga numan ei, rop mbuⱡ mbaⱡ itimp. Wote wamp mong rui mbᵾ, tᵾp pei mundimp,” nitim.
46001020	Ei nga, akup pilpa kungᵾndi wamp ninmin kep, wote mong rui wamp ninmᵾn mbᵾ kep, wote ik unt ngui wamp ninmᵾn mbᵾ pora, nombuⱡa nant ila mormin? Got ndi, ora ndupa kᵾn, ya mᵾi kona ila pilpa kungᵾndi kai mat ninmᵾn mbᵾ, tᵾpa pei mundrum.
46001021	Got elim nga pilpa kungᵾndi ei ndi, wamp nga pilpa kungᵾndi orunga kumba raⱡnga, elim kᵾn pilmin nᵾk etmin. Ei wote, pili napᵾtmin. Tᵾn ndi, Kraist kurum ni nga nimbun, ik roldᵾnga nᵾnmᵾn ila pilpa tᵾtᵾm wamp ei, Got ndi, etpa rukᵾr tᵾtᵾm.
46001022	Jura wamp mbᵾ ndi, uⱡ rᵾpndi ronduⱡ mat kandpᵾn, mondᵾp pilmin nᵾk pilingina. Wote, Grik wamp mbᵾ ndi, pilpa kungᵾndi ronduⱡ mat ou ndup telmina, nᵾk pᵾtmᵾn.
46001023	Wote, tᵾn etpa nᵾm ndam, tᵾn Kraist nde peta ila rorung ei nga nᵾndᵾtmᵾn ik ei ndi, Jura wamp mbᵾ nga numan orunga rorum. Wote, mbo wamp mbᵾ ndi, ik ei pilik kᵾn, ik roldᵾnga mat nᵾk pᵾtmᵾn.
46001024	Wote Got ndi, wi ropa tᵾtᵾm wamp, Jura wamp kep, mbo wamp mbᵾ kep ndi, pᵾnmᵾn ei, ya Rᵾnang Ik Kai ei, wu Kraist, Got nga ronduⱡ kᵾn, pilpa kungᵾndi tᵾpa tepa morum wu ei nga timan.
46001025	Got nga uⱡ roldᵾnga nᵾk pᵾtmᵾn mbᵾ ndi, wamp nga pilpa kungᵾndi numan ei, ropa mana ndurum. Wote, Got nga uⱡ ronduⱡ pi nᵾpi mbᵾ ndi, tᵾn wamp nga ronduⱡ ei, ropa mana ndurum.
46001026	Angmᵾn, enim Got ndi, unt wi ropa titim uⱡ ila, numan tᵾk mundᵾk pilᵾi! Enim nga ruk ting ila wamp ou ndupa, wamp nga numan ingk ei, tek muⱡi nambrᵾng. Wote, mbi moⱡpa iti uⱡ kep, wamp nuim mul uⱡ ei kep, tek muⱡi nambrᵾng mon ku.
46001027	Wote Got ndi, mᵾi kona wamp nga pilpa kungᵾndi ronduⱡ nᵾk pᵾtmᵾn ei, etᵾp pipil kundimp nimba kᵾn, mel roldᵾnga mbᵾ, etpa mbi mondrum. Wote mᵾi kona wamp mbᵾ ndi, mel ronduⱡ pi napᵾrᵾm nᵾk pᵾtmᵾn mbᵾ, Got ndi, etpa oⱡa tᵾpa ronduⱡ pi wamp mbᵾ, etpa pipil kundrum.
46001028	Mᵾi kona wamp mbᵾ ndi, kandᵾk kit pilik, tᵾk pei mundᵾk etmin mel mbᵾ, Got ndi, etpa oⱡa tᵾpa mbi mondrum. Ei nambuⱡ emel, mᵾi kona wamp mbᵾ nga mel ronduⱡ, nᵾk pᵾtmᵾn mbᵾ, etᵾp kit mundimp nimba kᵾn, Got ndi, uⱡ ei mel etᵾm.
46001029	Ei nga, wamp ti ndi, elim uⱡ ti int nimba, Got nga kuimp keta ila, elim nga mbi paka rui nᵾrangga!
46001030	Ei kᵾn, Got ndi, tᵾn Kraist Jisas kᵾn tᵾpa tenda itim. Tᵾn numan pilpa kungᵾndi tepᵾn mormin ei nga puⱡ ei, Kraist morum. Kraist elim ndi, tᵾn Got kᵾn kun kai muⱡᵾmin nimba, nombuⱡa kai ei, waka ndupa, tᵾn etpa wingti randpa, elim kᵾn rukᵾr titim.
46001031	Ei nga, Buk Wingti ila nimba mel, “Wamp nam ti ndi, elim nga mbi paka ruimp nimba pilim ndam, Nuim ei nga uⱡ etᵾm mbᵾ nga mint, pilpa mbi paka rundangga!” nᵾtᵾm.
46002001	Angmᵾn, na unt enim kᵾn ur ni kᵾn, enim Got nga ik kupa mo ropa titim mbᵾ, omp kundᵾp nit. Na pilpa kungᵾndi ronduⱡ mat pilip kᵾn, enim uⱡ mat, kunt kan etᵾp timp pilip ni nᵾndᵾt mon!
46002002	Na enim kᵾn omp mur ni kᵾn, na nga numan ila uⱡ elpa elpa mbᵾ tᵾp apra ndup, Jisas Kraist kᵾn, elim nga nde peta ila kurum uⱡ ei nga mint pilip mur.
46002003	Na enim kᵾn omp mur ni kᵾn, na nga ronduⱡ ti, pi nᵾpᵾtᵾm, wote na nga kᵾmp ki mbᵾ, purpur roⱡnga mundmong it.
46002004	Na nga ik mong nᵾmp ngump it kᵾⱡ mᵾi kona wamp nga pilpa kungᵾndi ronduⱡ mat pilip kᵾn, enim kunt kan etᵾp, ik mat ni nᵾndᵾt mon. Na nit ik nimbᵾ, Muⱡnga Wingti nga ronduⱡ ei, tᵾp pena ila pindᵾt.
46002005	Na it uⱡ, ei nambuⱡ emel, enim nga mondpa pili ei, wamp nga pilpa kungᵾndi ronduⱡ pᵾtmᵾn pol ila, tᵾk iteing nᵾmp iti nᵾtᵾt mon! Wote, Got nga ronduⱡ ei ndi, enim nga mondpa pili ei, etpa oⱡa tangga nᵾmp it.
46002006	Ei nga, ronduⱡ puⱡnga mormin wamp mbᵾ, pilpa kungᵾndi ronduⱡ ei nga nombuⱡa rung ik mbᵾ, kundᵾp nᵾt. Wote, pilpa kungᵾndi ronduⱡ ei, ya mᵾi kona wamp nga pilpa kungᵾndi ti, muna wamp rᵾp etmin wu nuim mbᵾ nga pilpa kungᵾndi nga ronduⱡ mana ndurum ti mon.
46002007	Na pilpa kungᵾndi ik ronduⱡ tep nᵾt mbᵾ, Got nga pilpa kungᵾndi ei mᵾi kona wamp mbᵾ kᵾn, mo ropa pinditim ik mbᵾ, ekit tᵾp nᵾt. Pilpa kungᵾndi ronduⱡ ei, tᵾn nga nimba muⱡ mᵾi raⱡ mim iti nᵾti kᵾn, elim nga uⱡ eng nui ila kunda muⱡᵾmin nimba mo ropa titim.
46002008	Mᵾi kona rup etmin wu nuim mbᵾ nga ti ndi, pilpa kungᵾndi numan ei pilik ti natᵾtᵾng. Pilpa kungᵾndi ei, pilik kun elingina ndam, uⱡ eng nui ila morum wu Nuim ei, tᵾk nde peta ila rui narᵾⱡina.
46002009	Wote, uⱡ ei mel petᵾm ei nga, Buk Wingti ei ndi, nimba mel, “Mel ti wamp ti nga mong ei ndi, kᵾni nᵾkᵾndrᵾm, muna kum ei ndi, pili nᵾpᵾtᵾm, muna wamp nga numan ei ndi, etmba nᵾk pili napᵾtᵾng uⱡ nimbᵾ, Got ndi, elim numan ngurmin wamp mbᵾ nga, tᵾpa kun etpa tinditim,” nᵾtᵾm.
46002010	Wote, Got elim nga Muⱡnga ei ndi, uⱡ mo ropa tetᵾm kᵾⱡ, tᵾn tᵾpa ora ndurum. Ei nambuⱡ emel, Muⱡnga ei ndi, uⱡ mo ropa petᵾm mbᵾ kep, Got nga uⱡ wote etmba numan ila, mo ropa petᵾm mbᵾ, kandpa pora ndurum.
46002011	Wamp ti nga numan rukrᵾng orunga, petᵾm uⱡ ei, wamp elim nga muⱡnga ei ndi, mendpᵾⱡ pᵾtᵾm. Ei mel ku, Got elim nga Muⱡnga ei ndi, Got kandpa pilpa etᵾm.
46002012	Tᵾn mᵾi kona ei nga muⱡnga ei, ti nᵾtᵾtmᵾn mon. Wote, tᵾn Got nga ngumba mundrum Muⱡnga ei ndi, tᵾn etpa piral nduⱡnga, Got ndi, tᵾn memp mel ngorum mbᵾ, kandᵾp mbi ndupᵾn etmᵾn.
46002013	Ei nga, tᵾn wamp nga numan pilpa kungᵾndi ila mbo ronduⱡina, ik ni nanᵾnmᵾn. Wote, Muⱡnga ei ndi, ik kupa mbᵾ mbo ronduⱡnga kᵾn, Muⱡnga tek mormin wamp mbᵾ kᵾn, nᵾmp piral ndunmin.
46002014	Wote, Muⱡnga tepa muⱡi nambrᵾm wamp ei, Got nga Muⱡnga ei ndi, memp kai ngorum mbᵾ, kapⱡa pilpa ti natᵾmba. Wamp ei ndi, numan kai ngorum kᵾⱡ pilpa poⱡ ndui nandpa, numan kurpa mat nimba pᵾtᵾm. Ei nambuⱡ emel, Got nga numan ngorum uⱡ mbᵾ, Got nga Muⱡnga ei, tek molk, mint pilik mbi ndurmᵾn.
46002015	Muⱡnga tepa moⱡum wamp ei ndi, uⱡ mbᵾ pora, kᵾmp tᵾpa pilpa tᵾpa mendᵾmba. Wote, wamp wei ti ndi, wamp ei, kapⱡa kᵾmp ti natᵾmba.
46002016	Buk Wingti ei ndi, nimba mel, “Wamp nam ti ndi, Nuim ei nga numan ei pᵾtᵾm? Wamp nam ti ndi, kapⱡa Nuim ei, ik mat man ngumba?” nᵾtᵾm. Wote, Kraist nga numan pᵾtᵾm uⱡ mbᵾ, tᵾn ndi, pilpᵾn mbi ndurmᵾn.
46003001	Angmᵾn! Na enim kᵾn unt omp ik nᵾmp ngur ni, Muⱡnga tepa mul wamp mbᵾ kᵾn, ik nᵾt ei mel, ni nᵾndᵾt mon! Enim kᵾn ik nit ei, enim mbo wamp rᵾⱡaip mbᵾ mel molk, Kraist nga uⱡ tetᵾm mbila, mondᵾk pᵾtmin uⱡ ei, kangambuⱡa kel mel moⱡᵾngina, kandᵾp nit.
46003002	Enim rᵾng ronduⱡ mat ngui nganggᵾp, aim mint ngur. Ei nambuⱡ emel, enim rᵾng ronduⱡ mat nuing ei nga, kapⱡa mon itim ila, kandᵾp it. Wote, akup ui ila kep, enim rᵾng ronduⱡ nuing ei nga, tᵾk kun etᵾk, muⱡi nambᵾrmᵾn ku.
46003003	Ei nambuⱡ emel, enim mᵾi kona wamp rᵾⱡaip pek mormin ei mel ku mormin. Enim nga ruk ting ila, wamp ti kᵾn, ik mura iti uⱡ na, wᵾlᵾk rui uⱡ mbᵾ etᵾk ku mormin. Uⱡ etmin mbᵾ ndi, enim Got nga wamp mel mon, enim mᵾi kona wamp mendpᵾⱡ ralk mormin.
46003004	Ei nambuⱡ emel, enim nga ruk ting ila, wamp ti ndi, nimba mel, “Na Pol kᵾn mor,” nitim. I nilinga, wote wamp ti ndi, nimba mel, “Na Apolus kᵾn mor,” ninim. Uⱡ ei ndi, ora ndupa, enim mᵾi kona wamp mendpᵾⱡ kᵾⱡ, mormin mel enim.
46003005	Ei kᵾn, Apolus ei wu nam? Wote, Pol ei wu nam? Tᵾl Got nga kongun kindmant wu mendpᵾⱡ raⱡ. Got ndi, kongun elpa elpa, tᵾl kᵾmp tᵾpa ngurum ei mel, enim kᵾn elimbuⱡa enim. Got kᵾn mondᵾk pᵾtᵾng.
46003006	Na ndi, rᵾng mbo mundᵾr. Wote Apolus ndi, nu ngurum. Wote, Got elim ndi, rᵾng kᵾⱡ etpa ou endᵾtᵾm.
46003007	Rᵾng rarum wu ei kep, nu mundrum wu ei kep, wu raⱡ nga kongun ei nga ronduⱡ ei, mana mel, Got ndi, rᵾng elinga, ou etᵾm uⱡ ei, uⱡ ingk.
46003008	Rᵾng mbo mondrum wu ei kep, nu mundrum wu ei kep, wu raⱡ nga kongun etmbil raⱡ, kapⱡa mint. Got ndi, wu raⱡ nga elpa elpa kongun etmbil ei mel, kai mat nit ila, mel kai mat punt ropa ngumba.
46003009	Enim Got nga kongun kona moⱡina, tᵾl Got nga kongun endinmbᵾⱡ. Wu raⱡ enim wamp kᵾⱡ, Got nga manga ei mormᵾn.
46003010	Got ndi, na memp kai ti ngurum ila tep moⱡᵾp, manga mam mbᵾ, rakpa tᵾpa, mindi wu ni mel, manga ronduⱡ mba moⱡmba, kongun kuimp tepa ku pol ei, na ndi tit. Wote, ku pol etᵾp tit ila wu mat ndi, manga raknᵾmᵾn. Wu elpa elpa ok, manga ei, rakᵾk oⱡa ting ei, unt wu ei, rakpa mondum ei mel ku, kandpa pilpa kongundpa rakᵾpa oⱡa tangga!
46003011	Nambuⱡ emel, Got ndi, manga ronduⱡ mba moⱡmba kongun kuimp tepa ku pol iti uⱡ ei, Jisas Kraist etpa mundrum. Manga ku pol ronduⱡ ei, Kraist elim tenda waⱡᵾm ei morum. Ei nga, nombuⱡa mam elpa tila ku pol ronduⱡ etᵾk, Got nga manga ei rᵾking mel mon.
46003012	Ei nga, wamp mat ndi, ku gol na, silpa na, ku eng nui kai mat tᵾk ku pol ila rᵾking. Wamp mat ndi, nde na, ᵾngᵾmp na, tᵾmbᵾⱡ na mel mbᵾ, tᵾk manga rᵾking ei nga ku pol ila ku rᵾking.
46003013	Wamp tenda tenda ei nga kongun em ei nga, eng nom nit ei, wakᵾt Kraist nga Ui Ou ei kᵾn, tᵾpa mot ndangga kᵾnmin. Ui Ou ila ndip ei ndi, wamp elpa elpa mbᵾ nga kongun eng nit mbᵾ, tᵾpa mot ndumba. Ndip ei ndi nangga, kongun ei nga ronduⱡ ei nangga, ui ou ila kandᵾp mbi nduimin.
46003014	Wamp ti nga manga ku pol ronduⱡ ila rakᵾm ei, ndip ei ndi, nui nanᵾm ndam, Got ndi, wamp ei mel kai ti, punt ropa wei gem ngumba.
46003015	Wote, wamp ti nga manga rakum ei, ndip ei ndi, nomba pora ndum ndam, wamp ei, elim mel wei gem ti natᵾmba. Ei wote, wamp ei, elim kont moⱡmba. Moⱡpa kᵾn, elim ndi, ndip anmbil mam ei ndi, nomba pora ndom ti ont, nimba pilmba.
46003016	Enim Got nga manga wingti, wote Got nga Muⱡnga ei, enim kᵾn rukᵾr orunga morum, ni pili napᵾtmᵾn ye!
46003017	Ei nga, wamp nam ti ndi, Got nga manga wingti ei, etpa kit mondum ndam, Got ndi, wamp ei etpa kit mondᵾmba ku. Ei nambuⱡ emel, Got nga manga ei wingti, wote enim wamp kᵾⱡ, elim nga manga wingti mbᵾ.
46003018	Wamp ti ndi, el elim tᵾpa wᵾlᵾ mundi nᵾmᵾndangga. Wote enim nga ruk ting ila wamp ti ndi, elim mᵾi kona uⱡ mbᵾ nga pilpa kungᵾndi tep mor nimba pilim ndam, elim mᵾi kona uⱡ mbᵾ nga numan mbo kai pi nᵾpi wamp rᵾⱡangga! Wote wamp ni, pilpa kungᵾndi kai pindi wamp raⱡmba.
46003019	Ei nga, ya mᵾi kona wamp mbᵾ ndi, pilpa kungᵾndi ronduⱡ mat nᵾk pᵾnmin mbᵾ, Got ndi tᵾpa pei mundrum. Buk Wingti ei ndi, nimba mel, “Wamp ti ndi, el elim pilpa kungᵾndi ronduⱡ tep mor nimba pᵾtᵾm ila, Got ndi, en enim nga uⱡ ⱡawa etmin ila imp morum,” nᵾtᵾm.
46003020	Wote, Buk Wingti ila ik ti ndi, nimba mel, “Wamp nga pilpa kungᵾndi numan rukrᵾng orunga mbᵾ, Got ndi, pilpa kandpa tᵾpa pei mundrum,” nᵾtᵾm.
46003021	Ei nga, enim nga ruk ting ila, wamp ti nga mbi mek oⱡa pi nᵾpᵾi. Mel mbᵾ pora, enim nga mint tetᵾm.
46003022	Wu Pol kᵾn, Apolus kᵾn, Pita kᵾn kep, ya mᵾi kona mel mbᵾ kep, kont mul uⱡ ei kep, wamp kᵾⱡi uⱡ ei kep, akup ui ila muna, wote moⱡpᵾn mbin uⱡ mbᵾ pora, enim nga mint.
46003023	Enim Kraist nga wamp kᵾⱡ, wote Kraist ei Got nga.
46004001	Enim ndi, tᵾl wu raⱡ Kraist nga kongun kindmant wu, Got nga ik kupa mo ropa tetᵾm kᵾⱡ, rᵾp itimbil nimba, tᵾpa mundrum nᵾk pilᵾi!
46004002	Uⱡ ronduⱡ ti, wu Nuim ei ndi, elim nga kongun kindmant wu ei ndi, indangga nimba pitim ei, elim nga ik kum tepa, kongun pip ropa itangga, nimba pᵾtᵾm.
46004003	Ei kᵾn, akup wamp mbᵾ ndi kep, enim ndi kep, na Pol nga uⱡ et mbᵾ kᵾmp tᵾk, piling ei nga, tᵾp ou ndui nandᵾnt. Na ndi kep, na nanim nga uⱡ et mbᵾ, kᵾmp tᵾp pili nᵾpilimp ku.
46004004	Na nga numan mbo ronduⱡ ei, piral nimba tetᵾm. Ei wote, na nanim ndi, na kai mor ni nanᵾnt. Oⱡa Wu Nuim ei ndi, na kᵾmp tᵾpa kanᵾmba!
46004005	Ei nga, enim ndi, ui kupa ei, ui nᵾwi kᵾn, wamp ti nga uⱡ em mbᵾ, unt kᵾmp ti nᵾtᵾi! Oⱡa Nuim ei ndi omba, wamp kᵾmp ti uⱡ ei omba etmba, ei nga nokundᵾk muⱡᵾi! Elim ndi, uⱡ mo ropa tetᵾm mbᵾ, tᵾpa pena rᵾⱡang ila pendᵾmba. Wote, wamp nga numan rukᵾr orunga uⱡ mo ropa petᵾm mbᵾ, rᵾⱡang ila tᵾpa mot ndumba. Wote, ui ei kᵾn, Got ndi, tᵾn wamp mbᵾ kongun itmᵾn ei, mbi ou ti uⱡ ei, wamp elpa elpa mbᵾ ngumba.
46004006	Angmᵾn, enim nga nindᵾp nanim kᵾn, Apolus kᵾn, to tᵾp ik nᵾnt mbᵾ, enim pilik teing. Wote, tᵾl nga tou tᵾp nᵾnt ik mbᵾ ndi, mon ei mel, rok pendᵾtᵾng ik ei, pilik poⱡ ndeing. Na kᵾn rᵾⱡaip rok pendᵾtᵾng uⱡ mbᵾ, kandᵾk poⱡ nduk pep rᵾi! Ei kᵾn, wamp ti numan ngᵾk ti, tᵾk pei mundᵾk iti nᵾtᵾi!
46004007	Ei nga, enim nam ndi, wamp elpa mat nga oⱡa orunga muⱡᵾi nitim? Enim tek mormin mel mbᵾ, Got ndi, ngui ngᵾnggᵾrᵾm ei? Wote, enim tek mormin mel mbᵾ, Got ndi, ngurum ndam, nambuⱡ emel, enim nga kᵾng orunga, mek oⱡa puk mel mbᵾ, en enim nga ronduⱡ ila, kandᵾp titmᵾn nᵾk enmin?
46004008	Enim kurᵾrᵾng mel mbᵾ kurᵾk kandᵾk tᵾk tek mormin. Enim kng mel mbᵾ nga kapⱡa elinga mormin. Tᵾn wu Nuim mumuk muⱡi nambᵾrmᵾn. Ei wote, enim wu nuim mumuk mormin. Na nga numan ei ndi, enim wu nuim mumuk muⱡangina, wote tun pora, wu nuim mumuk moⱡmina, ndam pᵾp.
46004009	Na pᵾnt ei, Got ndi, tᵾn nombuⱡa rung wu kᵾⱡ wamp molk pᵾnmᵾn ei nga tᵾn wu mbi mul nᵾmbil kᵾⱡ tᵾpa mundrum. Punt mong wamp na ti tᵾk, wamp mormin pena ila mondᵾk rok kondurmin ni mel, tᵾn kapⱡa mormᵾn. Wote uⱡ ti, tᵾn nombuⱡa rung wu kᵾⱡ, muⱡ kᵾmp mbᵾ nga wamp mormin mbᵾ nga kep, wote anggelo mormin mbᵾ nga kep, kuimp keta ila tᵾn tᵾk pei mundᵾk etmin mbᵾ kandurmin.
46004010	Tᵾn Kraist nga nᵾndpᵾn etmᵾn uⱡ mbila, tᵾn pilpa kun iti nᵾti wamp ranmᵾn. Wote, enim Kraist kᵾn kup etᵾk mormin ei, pilpa kungᵾndi wamp kᵾⱡ mormin. Tᵾn ronduⱡ ti mon, wote enim ronduⱡ tek mormin. Enim nga mbi oⱡa punum, wote tᵾn nga mbi mana punum.
46004011	Unt moⱡᵾp urmᵾn ui mba, akup ant ila tᵾn kump kun pepᵾn, nu waka kuⱡpᵾn, mel ping mbᵾ raⱡpᵾn, tᵾmbᵾⱡ mondpᵾn, wote kona tila koⱡ etpᵾn muⱡi nambᵾrmᵾn.
46004012	Tᵾn tᵾn kongun ronduⱡ mundpᵾn etpᵾn, kᵾng orunga mel mbᵾ kandᵾp tᵾtmᵾn. Tᵾn kᵾn, ik mbuldung orunga ni nandᵾtmᵾn ila, tᵾn ndi, memp ik kai mbᵾ nᵾmp ngurmin. Tᵾn mindil ngurmin ei kᵾn, mindil ei ronduⱡ mundpᵾn wak rondurmᵾn.
46004013	Tᵾn ik mura ngurmin ei kᵾn, raka nimbun punt ropᵾn ik kai mbila nᵾtmᵾn. Unt omba, wote akup ui ila kep, ya mᵾi kona ila nga rᵾng punt kona ni mel, tᵾn nombuⱡa rung wu kᵾⱡ mormun.
46004014	Na mon rop ngunt ik kᵾⱡ, enim etᵾp pipil kundimp nᵾmp, ni nanᵾnt mon. Enim na nga kangambuⱡa waⱡᵾm kᵾⱡ nga man ngump nᵾnt.
46004015	Wote, enim Kraist nga uⱡ mbila, ik mbo wamp 10,000 mel mondurmin ndam, wu tipam tenda mint morum. Enim Kraist Jisas kᵾn mormin puⱡ ila, na enim nga tipam mel moⱡᵾp kᵾn, enim Rᵾnang Ik Kai ei mep omp ngur.
46004016	Ei mel ku, enim na ent uⱡ mbᵾ mel kandᵾk, pep rok itᵾi nᵾnt.
46004017	Uⱡ ei nga nᵾmp, Kraist nga kongun uⱡ mbila, na nga numan ngont kangᵾm waⱡᵾm ei, kang wu Timoti ei, enim kᵾn tᵾp mundunt. Kang wu ei ndi, na Kraist Jisas nga kitip kandᵾp, nombuⱡa andᵾp wamp ik mbo endᵾp et uⱡ mbᵾ, enim kᵾn omba, numan orunga nimba piral ndumba.
46004018	Enim wamp mat ndi, na enim omp, kᵾni nᵾkᵾnimp nᵾk pilik, enim nga ruk ting ila wamp mat ik tᵾk roi ndunmin.
46004019	Wote, Nuim ei ndi, na enim kᵾn uimp nim ndam, int nondpa uimp. Omp kᵾn, ik tᵾpa roi ndui wamp kᵾⱡ nga ik ei mint, pili nᵾpilimp, mon. Kongun etᵾk uⱡ etmin mbᵾ nga ronduⱡ ei kᵾnimp ei nga uimp.
46004020	Uⱡ ei itimp ei, nambuⱡ emel, Got nga wamp tᵾpa mumuk rui uⱡ ei nga ik ei, mendpᵾⱡ mon. Wote ronduⱡ ei, pendpa mint orum.
46004021	Na ndi, namba uⱡ ti, enim kᵾn iteimp nᵾk pᵾnmᵾn? Kan pilda ronduⱡ mep omp, enim kan pilda rop tᵾp kun mundeimp nᵾk pᵾnmᵾn, muna koma pou raⱡ tep, numan wang ndup, enim kᵾn uimp nᵾk pᵾnmᵾn?
46005001	Akup ik kᵾpkᵾ onum mbila, moⱡᵾp punt ei, enim Korin kona ila wamp mormin ei nga ruk ting ila, wu amp wapra rui uⱡ kit ei nga minal penᵾm. Uⱡ ei, rumbᵾⱡ ila mormin wamp mbᵾ ndi, iti natᵾtmᵾn mel enim enmin. Wu ti ruk moⱡpa, elim nga tipam nga amp ei, tᵾpa mepa andnᵾm, ninmin ik ei kupa ye!
46005002	Uⱡ puⱡ nant ila, enim ik tᵾk roi nduing? Enim ik tᵾk roi ndui uⱡ ei, pendᵾk kelik, numan kit pilik, pipil kulk itᵾi! Uⱡ ⱡawa em wu ei, enim nga mormin mou ila, muⱡi nᵾmbᵾⱡangga nᵾk, tᵾk ekit ndᵾi!
46005003	Akup ei kᵾn, na enim kᵾn kᵾng orunga, rup rop muⱡi nᵾmᵾnt ndam kep, na nga muⱡnga min ei, enim kᵾn rup rop mor. Na nga muⱡnga min ei, enim kᵾn kupa moⱡᵾp kᵾn, uⱡ kit pem wu ei nga ik ei, Nuim Jisas nga mbi ila, kᵾmp tᵾp pilip pora ndup mor.
46005004	-
46005005	Enim ok, tᵾk tenda etᵾk, mou ti rᵾi! Wote na nga muⱡnga ei, enim kᵾn muⱡimp ila nga Nuim Jisas nga ronduⱡ ei omba, tᵾn kᵾn kup itangga! Wote uⱡ kit em wu kit ei, enim nga Got nga mbi paka kai rok mormin mou ila, tᵾk ekit nduk, Seitan nga ki ila tindangina, kᵾng orunga etpa kit mundangga! Wote, Nuim ei nga Ui Ou ila, wu kit moⱡum ei nga min ei, etpa tᵾmba!
46005006	Wote, enim kai mormin nᵾk, kᵾng orunga mek oⱡa punmᵾn uⱡ ei, uⱡ kit wei ei enmin. Wamp tenda ti kandᵾk, kont itangina, uⱡ kit mbᵾ etpa, mint pum ndam, plawa ila yis mundᵾrmin uⱡ ni mel pemba ei, pᵾnmᵾn muna mon?
46005007	Enim kun kai muⱡmin nᵾk, piling ndam, enim kᵾn uⱡ kit yis mel petᵾm ei, tᵾk ekit ndᵾi! I etᵾk kᵾn, enim kun kai muⱡing. Nambuⱡ emel, Kraist Got nga Sipsip Waⱡ ni, tᵾn nga nimba kᵾn, elim ndi, elim wak ropa, mbun mindil mbᵾ tᵾpa kurum.
46005008	Ei nga, tᵾn nga etpa ti rᵾng nuimin ei nga, ui pindmin ila bret ila yis pi nᵾpangga nᵾmin. Ei nga, uⱡ kupa eng nui mbᵾ itmin. Wote, uⱡ kit mbᵾ, bret ila yis petᵾm uⱡ ei mel, tᵾn iti nᵾtmᵾn mon!
46005009	Unt enim kᵾn mon ti rop ngur nila, ik ei mel nᵾmp ngur. Wapra rui uⱡ kit etᵾm wamp ti kᵾn, kup iti nᵾtᵾi!
46005010	Akup ik ei, nᵾmp kᵾn, mᵾi kona wamp rᵾⱡaip ekit orunga kat, mana andᵾk wapra ronmin, muna kandpa kum pindi wamp mana kindᵾp nok, muna got kol mbᵾ kᵾn, mbi paka ronmᵾn wamp kᵾⱡ kᵾn, ik ti, ni nanᵾnt, mon! Mᵾi kona wamp rᵾⱡaip kᵾⱡ, wak ruing ndam, ya mᵾi kona kᵾmp kᵾm wak ruing mel petᵾm.
46005011	Wote na ndi, mon rop ngᵾnt ik ei, ya wu ti ndi, elim enim nga ᵾngᵾn ei nimba, wote int mba, wapra rorum, muna ik kol ropa mel yant titim, muna got kol mbi paka rorum, muna ik mbuldung ni nᵾndᵾtᵾm, muna nu nomba kekilip rorum, muna kindᵾp norum wamp i etpa ei kᵾn, rᵾp rui nᵾrᵾi! Wote, rᵾng tenda ila molk, nui nᵾnᵾi ku.
46005012	-
46005013	Ei kᵾn, na ndi, mᵾi kona wamp rᵾⱡaip ekit orunga mormin kᵾⱡ, kapⱡa kᵾmp ti natᵾnt. Got ndi, wamp mbᵾ kᵾmp tᵾmba. Wote, enim int Got nga mbi paka rok mormin ruk ting ila, ⱡawa ei mel em wamp ei, kapⱡa kᵾmp tᵾk kandᵾk, tᵾk ekit ndᵾi! Buk Wingti ila nᵾtᵾm ei mel, “Wu mbo kit ei, tᵾk ekit ndᵾi!” nᵾtᵾm.
46006001	Enim nga ruk ting ila wamp ti ndi, ᵾngᵾn ti kᵾn, ik ti pem ndam, Got nga wamp mbᵾ kᵾn, nimba kun mundᵾmba uⱡ ei kelpa, mᵾi kona wamp moⱡᵾng mou ila pangga, kᵾmp ting uⱡ ei, kapⱡa ei?
46006002	Got nga wamp mormin mbᵾ ndi, kapⱡa mᵾi kona wamp mbᵾ, kᵾmp ting mint. Uⱡ ei enim pili napᵾtmin ei? Wote mᵾi kona mel mbᵾ, kᵾmp tᵾk kandᵾk pᵾtmin ndam, wote uⱡ kel mbᵾ nga enim ndi, kapⱡa kᵾmp ti nᵾting ku ei?
46006003	Tᵾn ndi, anggelo mbᵾ, wote kᵾmp timin. Uⱡ ei, enim pili napᵾtmin ei? Ei nga, mᵾi kona ila uⱡ mbᵾ kᵾmp tᵾk pil-ing uⱡ ei, mbun etpa petᵾm mel nant?
46006004	Ni kᵾn, ik ei pilik kᵾn, kump tᵾmba uⱡ ei nga, mat ⱡawa pem ndam, Got nga mbi paka rui narᵾrᵾm wamp ti ndi, kᵾmp tᵾpa nimba, tᵾpa kun mundangga nᵾk mek ping ye!
46006005	Kang wamp ye! Enim pipil ti mon pᵾnt ei ka ei? Na pᵾnt ei, int enim mormin ruk ting ila wu tenda ti ndi, pilpa kungᵾndi kai tepa moⱡpa, uⱡ ⱡawa pem mbᵾ kapⱡa nimba, kᵾmp tᵾpa kun mundᵾmba ei nga mint, nᵾmp pilip mor.
46006006	Wote, uⱡ ei iting ei kelik, ᵾngᵾn ti ndi, ᵾngᵾn ti ⱡawa enim nimba, mbo wamp mbᵾ ndi, nᵾk kᵾmp tᵾk, kun mundeing nᵾk pᵾtmin.
46006007	Enim nga ruk ting ila wamp ᵾngᵾn ti ndi, ᵾngᵾn ti kᵾn, kᵾmp tᵾmba enim. Uⱡ ei ndi, ora ndupa, enim mana puk pora nduk mormin. Wamp nam ti ndi, enim kᵾn ⱡawa em ndam, pilpa kelpa itangga nᵾk, kandᵾk kui itᵾi! Wote, wamp nam ti, nim nga mel ti, kᵾndᵾp nomba tᵾm ndam, itangga nᵾk, kandᵾk kui itᵾi!
46006008	Wote, en enim nga ruk ting ila wamp ti ndi, ti kᵾn ⱡawa mat etmin ndam, wote wamp ti, kᵾndᵾp nomba mel mbᵾ tᵾtmin. Wote, en enim nga ᵾngᵾnᵾl mbᵾ kᵾn etmin ku!
46006009	-
46006010	Enim kupa pᵾtmin ni, uⱡ kit mbᵾ, ki ngumba moⱡum wamp ei, Got nga wamp tᵾpa mumuk rui uⱡ ei, kapⱡa ti natᵾmba. Enim ndi, en enim tᵾk wᵾlᵾ mundi nᵾmᵾndᵾi! Enim pᵾtmin ni, wapra rormin wamp, wote got kol ropa mbᵾ nga mbi paka rormin wamp na, wu amp ruk wapra rormin wamp na, wu ndi, wu wapra rui uⱡ, muna kik mik uⱡ na, mel mok rui nᵾri uⱡ na, nu ronduⱡ nok kupᵾr rui uⱡ, wote wamp ti nimba kit mundi uⱡ na, kindᵾp nui uⱡ mbᵾ nga ki ngorum, run wamp mbᵾ, Got nga wamp tᵾpa mumuk rui uⱡ ei, kapⱡa ti nᵾting.
46006011	Enim wamp mat unt uⱡ mbᵾ ki nguk morung. Wote akup uⱡ kit mbᵾ, ⱡumᵾi rok mundᵾk eng noⱡnga mormin. Got nga wamp wingti kupa kᵾⱡ, Nuim Jisas Kraist nga mbi ila, tᵾn nga Got nga Muⱡnga ei ndi, enim Got kᵾn etpa kun kai mundrum.
46006012	Wamp ti ndi, nimba mel, “Na nga numan ila namba uⱡ mbᵾ, kapⱡa itimp mint,” nimba. Ei kupa, ei nga uⱡ mbᵾ ndi pora, na tᵾpa rᵾpndi napundᵾmba mon! Na ndi, nᵾmp mel, “Na nga numan ila namba uⱡ mbᵾ, kapⱡa itimp mint,” nimp. Ei nga, wote uⱡ tenda ti ndi, na kindmant endangga nᵾmp, kandᵾp kont iti nᵾtimp.
46006013	Wote wamp ti ndi, nimba mel, “Rᵾng ei kitim ei nga. Wote kitim ei rᵾng ei nga,” nitim. Ei kupa! Ei nga wote, Got ndi mel raⱡ kunda etpa pora ndumba. Wamp nga kᵾng ei, wapra rui uⱡ mbᵾ nga nimba, mim iti nᵾtᵾtᵾm mon. Kᵾng kᵾⱡ, Nuim ei nga, wote Oⱡa Nuim ei kᵾng kᵾn nokundrum.
46006014	Got ndi, elim nga ronduⱡ ila, Nuim ei, wamp kul uⱡ ila, ⱡoporpa tᵾpa oⱡa mundrum. Wote, elim nga ronduⱡ ila ku, tᵾn ⱡoporpa tᵾpa oⱡa mondᵾmba.
46006015	Kraist nga kᵾng pᵾl kᵾⱡ, int enim wamp kᵾⱡ nga kᵾng tᵾtᵾm ni, enim pili napᵾtmᵾn ei? Na ndi, Kraist nga kᵾng pᵾl ti tᵾp, kapⱡa amp wapra kᵾng rundimp ei? Ei kapⱡa mon ei ka!
46006016	Wote, wu ti ndi, elim nga kᵾng ei tᵾpa, amp wapra ti kᵾn rᵾmp ndum ndam, wamp raⱡ kᵾng tenda nᵾtmin ni, enim pili napᵾtmin ei? Buk Wingti ila, Got ndi, nimba mot ndupa kᵾn, nimba mel, “Wamp raⱡ okᵾⱡ kᵾng tenda ruⱡᵾnggil,” nitim.
46006017	Wote, wu nam ti ndi, Nuim ei kᵾn, rᵾmp ndupa moⱡum ndam, muⱡnga ei omba tenda mba.
46006018	Wapra rui uⱡ mbila ruⱡ etᵾk muⱡᵾi! Wamp nam ti, uⱡ kit elpa mat etᵾm mbᵾ ndi, elim nga kᵾng ekit orunga etpa, kit mundi namᵾndrᵾm. Wote, wamp nam ti, andpa wapra rorum ni ndi, elim kᵾng kᵾⱡ pora etpa kit mondrum.
46006019	Enim nga kᵾng kᵾⱡ, Muⱡnga Wingti ei nga manga wingti ni, enim kᵾn pepa morum enim ngurum ei pi napᵾtmᵾn ei? Got ndi, Muⱡnga Wingti ei, int enim kᵾn kor ngurum. Ei int enim kᵾn rukᵾr orunga pepa morum. Enim ndi, en enim wamp nᵾma mat mormᵾn nᵾk pili nᵾpᵾlᵾi mon! Enim Got nga wamp mendpᵾⱡ kᵾⱡ.
46006020	Nambuⱡ emel, Got ndi, enim ei nga, rop ropa tᵾp mel kapⱡa ngumba itim. Ei nga, pilik kᵾn, enim nga kᵾng orunga, Got nga mbi paka rundeing mint nitim.
46007001	Akup ila, enim nga mon rok ngurung ni nga, ik mat punt rop nᵾmp ngont. Wu ti, amp ti natᵾm ndam, ei etpa kai mondrum.
46007002	Wote, wu amp wapra uⱡ ei nga minal enmin ei nga, wu mbᵾ pora, elim nga amp mendpᵾⱡ ti muⱡangga mint. Wote amp mbᵾ, i ku etᵾk, en enim nga wu mendpᵾⱡ ti muⱡangga ku.
46007003	Wu ei ndi moⱡpa, elim nga uⱡ petᵾm mbᵾ mel itangga! Wote, amp ei ndi moⱡpa, elim nga uⱡ petᵾm mbᵾ mel itangga! Ei mel etkᵾⱡ, wamp ti ndi, ti tᵾpa rᵾpᵾndangga muⱡᵾnggil.
46007004	Ei nga, amp ei nga kᵾng ei, elim nga mendpᵾⱡ mon, wam nga. Wote, ei mel ku, wu ei nga kᵾng ei, elim nga mendpᵾⱡ mon, amp ei nga.
46007005	Wu amp raⱡ nga ti ndi, ti elim nga kᵾng ei tᵾpa, mbuⱡ ngui ngᵾngangga mon! Atinga ruinggil ui ila mint, en enmbil nᵾkᵾⱡ tenda ndukᵾⱡ muⱡᵾl! Wote, enmbil wu amp nga rup rui uⱡ ila, ruk okᵾⱡ rak ndukᵾⱡ muⱡᵾl! Wote, wu amp rup rui uⱡ ei nga kum ei ndi, enmbil tangga! Seitan ndi, enmbil oⱡa tᵾpa kᵾni nᵾkᵾnangga mon!
46007006	Ik nᵾnt kᵾⱡ, mi rop ni nanᵾnt mon, enim kᵾn waldᵾp tent!
46007007	Na ndi pᵾnt ei, wamp mbᵾ pora, na mont ei mel moⱡmina ndam, pᵾp. Wote Got ndi, wamp mbᵾ pora uⱡ kai mat elpa elpa iteing nimba, kᵾmp tᵾpa ngurum. Wamp ti kᵾn, uⱡ ti ngumba, ti kᵾn uⱡ elpa ti ku ngurum.
46007008	Akup ik ti nimp ent ei, amp wu pi napᵾrmin na, wu amp ti natᵾtᵾm na, wote amp wiya na mbᵾ kᵾn, ik ei nᵾmp ngont. Na nanim ent ei mel, enim i ku etᵾk, pek moⱡung ndam, ei kapⱡa.
46007009	Wote enim pilangina, wu amp rᵾp rui uⱡ ei nga, numan ila imp muⱡin mel mon em ndam, nim amp ei, wu pi, wote wu ei, amp ti ku. Wote tᵾpa kawa ndangga, wamp kandᵾk kum pin ting uⱡ ei, iti nᵾteing.
46007010	-
46007011	Enim wu amp nᵾk mormin wamp ei nga, ik ronduⱡ ti nimp ent. Na mendpᵾⱡ mon, Nuim ei ndi nᵾnᵾm. Amp ti ndi, elim nga wam wu ei, wak rui nᵾrangga mon! Muna amp ei ndi, elim nga wam wu ei, wak rom ndam, amp ei elim wiya muⱡangga! Wote mon ndam, wam wu ei kᵾn, aldpa rukᵾr pangga mint! Wote, nim wu ti ndi, nim nga amp ei, wak rui nᵾri mon!
46007012	Wote, wamp kat nga na ndi ik nᵾnt. (Nuim ei nga mi ik ti mon!) Kraist kᵾn mondpa pili wu ti, elim nga amp ei, Kraist kᵾn mondpa pili napilpa, wam wu ei kᵾn, pep muⱡimp nimba moⱡum ndam, wu ei ndi, amp ei wak rui nᵾrangga!
46007013	Wote, mondpa pili amp ti, elim nga wam wu ei, Kraist kᵾn mondpa pili napilpa, elim kᵾn pep muⱡimp nimba moⱡum ndam, amp ei ndi, wu ei wak rui nᵾrangga!
46007014	Nim pᵾn ei, wote mbo wu ti, Kraist kᵾn mondpa pili amp ti, tᵾm ndam, Got ndi, wu ei, Got elim nga wamp mel nimba. Wote mbo amp ti, mondpa pili wu ti tᵾm ndam, Got ndi amp ei, elim nga amp mel nimba. Wote, i etkᵾⱡ muⱡi nambᵾⱡanggil ndam, en enmbil nga kangambuⱡa mbᵾ, Got ndi, numan ngui ngᵾngangga mbo wamp mel muⱡing. Wote, ik ei kupa mint. Ei nga, Got ndi, wamp raⱡ nga kangambuⱡa mbᵾ, elim nga wamp rᵾⱡaip mbᵾ mint nimba.
46007015	Wote, mondpa pili nᵾpili wu ti ndi, mondpa pilim amp ei, wak ruimp nimba pilim ndam, kapⱡa wak rangga ku. Uⱡ ei mel mat pem ndam, nim mondpa pili tekᵾn morᵾn amp ei ndi, uⱡ ei ndi, nim nga mul uⱡ ei, etpa kit mundi namᵾndᵾmba. Nambuⱡ emel, Got ndi, nim numan wang ndui uⱡ mbila, pekᵾn muⱡᵾn nimba wi ropa titim.
46007016	Nim amp ei, nim nga wanᵾm etkᵾn, mondpa pili wu rundᵾn, muna mon, ei nim pili napilkᵾn morᵾn. Wote, nim wu ei, nim nga ambnᵾm etkᵾn, Kraist kᵾn mondpa pili amp rundᵾn muna mon ei, nim pili napilkᵾn morᵾn.
46007017	Enim wamp mbᵾ pora, Nuim ei ndi, kongun elpa elpa mbᵾ nga iteing nimba, kᵾmp tᵾpa ngurum. Kongun ei, etmin ei mel etᵾk, wote Got ndi, wi ropa tᵾpa, kongun ngurum ila mint, kongun etᵾk mek pᵾi! Na ndi, mi ik atinga manga tetᵾm kona mbila pora, mbo endᵾp nᵾt mel nᵾnt.
46007018	Kᵾng kupti uⱡ ei nga itim wu ti, Got nga wi rurum uⱡ ei, kapⱡa nimba kum titim ndam, kᵾng nit ei, tᵾpa mundi nᵾmᵾndangga! Wote, kᵾng kupti nᵾpᵾtᵾtᵾm wu ti, Got nga wi ei, kum tepa pilpa kapⱡa nimba, pilim ndam, wote kᵾng kupti uⱡ ei nga iti nᵾtangga!
46007019	Nambuⱡ emel, kᵾng kupti uⱡ ei nga eng ndam kep, mon muna ndam kep, uⱡ tila ⱡawa pi napᵾrᵾm. Itmin uⱡ mendpᵾⱡ ei, Got nga mi ik ngurum kᵾⱡ mint, teng ndupᵾn, pep rumin ndam, kapⱡa etmba.
46007020	Wamp pora, enim unt nambuⱡ etᵾk moⱡina, Got ndi, wi ropa titim ei mel ku, akup i ku etᵾk muⱡᵾi!
46007021	Nim kongun kindmant wamp moⱡina, Got ndi, wi ropa titim ei? Ei mel ndam, numan ou ndupa pili nᵾpili! Wote, wei muⱡᵾn, nombuⱡa mam ti tem ndam, molkᵾn kai mundi!
46007022	Kongun kindmant wu ti, Nuim ei ndi, wi ropa tᵾm ndam, ei Nuim ei nga mbi ila, wu ei mel ti ndi, imp muⱡi nambrᵾm. Ei mel ku, wamp wei morum ni, Kraist ndi, wi ropa rukᵾr tilinga omba, Kraist nga kongun kindmant wamp morum.
46007023	Got ndi, mel ou ndupa wak ropa, enim rop ropa titim. Ei nga, pilik kᵾn, wamp nga kongun kindmant wamp muⱡi nᵾmbᵾⱡᵾi!
46007024	Angmᵾn! Enim unt namba uⱡ mat etᵾk moⱡina, Got ndi, wi ropa rukᵾr titim? Ei mel ku, akup Got kᵾn rup rok muⱡᵾi!
46007025	Akup ila, amp wendᵾp na, wu kumᵾndᵾp na mbᵾ nga ik mat nimp ent. Nuim ei ndi, mi ik ngumba na neimp nimba ngui ngangᵾm mon. Na nanim nga numan ila nᵾnt. Nuim ei ndi, na kont kurum uⱡ ila enim ndi, na nᵾnt ik ei, kupa nᵾk pilik teing.
46007026	Akup ui mbila mbun mat penᵾm. Ei nga, na ndi pᵾnt ei, enim kang wamp mbᵾ mormin ei mel muⱡᵾi! Amp tᵾk, wu puk enmin uⱡ ei nga, iti nating ndam, kai etmba.
46007027	Nim wu ti, amp unt titᵾn muna mon? Amp ti titᵾn ndam, amp ei, wak ruimp nᵾkᵾn uⱡ ti, iti nᵾti! Wote amp ti, nᵾtᵾn wu ti, morᵾn muna mon? Amp ti, nᵾtᵾtᵾn ndam, amp timp nᵾkᵾn kuri nᵾkᵾri!
46007028	Wote, amp ti tin ndam, nim uⱡ kit ti iti nᵾtᵾn! Wote amp wendᵾp kokila ti, wu pum ndam, amp ei, uⱡ kit ti, iti natᵾmba. Wote amp tᵾk, wu puk eng ndam, ya mᵾi kona ila mbun ou ndupa koma ruing. Uⱡ ei, na ndi pᵾnt ei, enim kᵾn pi nᵾpangga nᵾmp nᵾnt.
46007029	Angmᵾn, na nᵾnt ik puⱡ ei, ei mel, ui mat ou ndupa pi napᵾtᵾm. Ei nga, amp tᵾtmᵾn wu mbᵾ, amp ti natᵾtmᵾn mel pek muⱡeing.
46007030	Ka etᵾk mormin wamp mbᵾ, kit pili napᵾtmᵾn wamp mel muⱡᵾi! Enim oi etᵾk mormin mbᵾ, numan kai penim nᵾk muⱡi nᵾmbᵾⱡᵾi! Mel rop rok tᵾtmin wamp mbᵾ pilik, enim tᵾtmin mel mbᵾ, en enim nga tetmin nᵾk, pili napilik muⱡᵾi!
46007031	Ya mᵾi kona ila mel mbᵾ tᵾpa, kongun etpa moⱡum wamp ei pilkᵾn, mel mbila minal pili nᵾpili! Nambuⱡ emel, mᵾi kona mormin kona ei, ya akup tenim ei mel tepa, ruⱡ pi napᵾmba, mon!
46007032	Wote, ya mᵾi kona ila mel ti ndi, enim etpa numan mbun ngui ngᵾngangga nᵾmp nᵾnt. Amp ti natᵾtᵾm wu ni ndi, Nuim ei nga kongun ila ou ndupa pitim. Nambuⱡ emel, Nuim ei etᵾp, numan kai pindimp nimba etᵾm.
46007033	Wote, amp titim wu ni, elim nga ambᵾm etᵾp numan kai pindimp nimba, mᵾi kona ila uⱡ mbᵾ nga minal pᵾtᵾm.
46007034	Ei mel elinga, elim nga numan ei paⱡpa raⱡ etᵾm. Wote, wu pi napᵾrᵾm amp wendᵾp ei, Nuim ei nga kongun ila minal pᵾtᵾm. Ei nambuⱡ emel, elim nga kᵾng ei kᵾn, min ei kᵾn, Nuim ei kᵾn ngumba ruk ndupa, kai muⱡimp nimba etᵾm. Wote, wu purum amp ei, mᵾi kona uⱡ mbᵾ nga minal pᵾtᵾm. Ei nambuⱡ emel, wam etᵾp numan kai pindimp nimba etᵾm.
46007035	Na ik nᵾnt mbᵾ, enim nga orunga molk, kai mundeing nᵾmp kᵾn nᵾnt. Enim uⱡ nᵾnt mbᵾ nga mi rop ik, ti ni nanᵾnt. Wote, enim uⱡ kun mbᵾ nga iteing nᵾmp nᵾnt. Wote, Nuim ei nga kongun ila numan raⱡ pindi napᵾndᵾk, kᵾmp kᵾm ruk puk molk, kongun iteing nᵾmp pilip nᵾnt.
46007036	Wote, kang wu ti, elim nga amp ti tangga nᵾk, ol ik nᵾndᵾk mondung amp ei kᵾn, kandpa kum pindi numan mat pilpa, uⱡ minᵾpi mat em ndam, numan minal ngumba amp ei tangga! Uⱡ ei nga, ⱡawa ti mon.
46007037	Wote wamp ti ndi, ni nᵾnangga, wu ti elim nga numan ila ronduⱡ mundpa, amp ti nᵾtimp nimba, elim nga nim ik ila ronduⱡ mbᵾ muⱡimp nimba, elim nga amp ol ik nᵾndᵾk, mondung ei, nuwa moⱡangga nim ndam, ei kapⱡa ku.
46007038	Ei nga, wu ti ndi, elim nga amp ol ik nᵾndᵾk, mondrung ei tᵾm ndam, uⱡ kai ei ku etmba. Wote wu ti, elim nga amp ei, ti nᵾtimp nim ndam, ei ama minal, etpa kai mondᵾmba.
46007039	Wu pi amp ti, elim nga wam ei, kont moⱡum ndam, amp ei, wam nga mbi ila kunda mormbil mint. Wote, wam koⱡum ndam, wu ei kᵾn mbi morum uⱡ ei, mana pangga, elim nga numan ila, wu kont nga kapⱡa mba mint. Wote, wu ekit orunga ti mon. Kraist kᵾn mondpa pᵾtᵾm wu ti mint pangga!
46007040	Na nga numan ila pᵾnt ei, amp ei elim wiya moⱡum ndam, kai pilpa moⱡmba. Got nga Muⱡnga ei, na kᵾn moⱡnga nᵾnt nᵾmp pᵾnt.
46008001	Akup ik kol got, mbi paka rok rᵾng normin ei nga ik mat, punt rop nimp ent. Tᵾn wamp nga numan ila, numan ronduⱡ kai ei nga tep mormin. Ik ei, kupa ei nga, wote numan ronduⱡ kai pili uⱡ ei ndi, tᵾn wamp mbᵾ, etpa numan meka rui mbᵾ ngorum. Wote, wamp numan ngui uⱡ ei ndi, wamp nga mondpa pili orunga, etpa ronduⱡ mundrum.
46008002	Wamp ti ndi, elim numan ronduⱡ kai kat tep mor nimba pᵾtᵾm. Ni wote, elim pilpa kungᵾndi kai ti, tepa muⱡi nambᵾrᵾm.
46008003	Wote, wamp nam ti, Got numan ngorum ei, Got elim ndi pᵾtᵾm.
46008004	Uⱡ ei nga, akup got kol kᵾⱡ kᵾn, rᵾng atinga rok ngok nok enmin. Uⱡ ei nga, tᵾn wamp pora pᵾtmᵾn ni, got kol ei mel kupa nga ti, ama muⱡi nambrᵾm. Tᵾn pᵾtmᵾn ei, Got tenda mint morum.
46008005	Ei kᵾn, mel puⱡi mim etᵾk mondᵾk, ‘got’ nᵾk, wote wamp mat ndi, ‘nuim ou’ nᵾk etmin. Enim nga got nᵾk enmin kᵾⱡ, muⱡ kona ila kep, mᵾi kona ila kep, got namba iti mondurmᵾn mbᵾ muⱡeing.
46008006	Wote, tᵾn nga Got tenda mint morum ei, mel kanmin mbᵾ pora, mim itim Tipam mendpᵾⱡ ei nga, tᵾn mondᵾp pilip mormᵾn. Wote, wu Nuim tenda ei, Jisas Kraist ei moⱡnga, mel mbᵾ pora wengᵾndpa mim itim. Wote, tᵾn wamp mbᵾ, akup Nuim ei kᵾn, rᵾmp ndupᵾn kont mbun mormun.
46008007	Wote, ik kupa ei, wamp pᵾkᵾ pili napᵾtmᵾn. Wamp mat, got kol mbi paka rui uⱡ ila nga minal etᵾng. Ei nga, akup ui mbila, rᵾng ruk mat nok kᵾn, rᵾng ei got kol ti nga, rᵾng atinga rok, ngung ti nont nᵾk, numan ila pᵾtmin. Wamp mbᵾ, en enim nga numan tᵾpa mindi ila kot ndoimp rui narᵾrᵾm. Ei ndi pilik kᵾn, rᵾng i etpa ei ndi, en enim etpa ⱡar mondnᵾm nᵾk pᵾtmin.
46008008	Rᵾng ti ndi, tᵾn Got kᵾn nondpa mormᵾn puⱡ orunga etpa kai mundi namᵾndᵾmba. Nᵾnmin ndam kep, numan ndam kep, tᵾn Got kᵾn mormun puⱡ orunga uⱡ ti pi napᵾmba.
46008009	Wote enim ndi, uⱡ kun nᵾk pilik etmin ei ndi etangga, wamp mondpa pili ronduⱡ pi nᵾpi ti etᵾk, uⱡ kit mbila mana nduing ei, tᵾk mundᵾi!
46008010	Wote, wamp numan rukᵾr orunga ronduⱡ pi nᵾpi ti ndi, nim numan kai ronduⱡ pili wamp ei kᵾnangga, got kol manga wingti ila rᵾng tem mbᵾ, nun ndam, numan ronduⱡ pi nᵾpi wamp ei, uⱡ ila kandpa mong to tᵾpa iti natᵾmba ei?
46008011	Ei nga, nim nga angina mondpa pili ronduⱡ pi nᵾpi ei, Kraist ndi, nᵾndpa kurum ei, nim nga numan ronduⱡ kai pᵾt nᵾtᵾn uⱡ ei ndi, wamp ei etkᵾn, nombuⱡa kit ila mundᵾn.
46008012	Wote nombuⱡa ila, nim nga ᵾngᵾnᵾl kᵾⱡ kᵾn, uⱡ kit in ei ndi, numan orunga etᵾk kit mundᵾn ndam, nim Kraist kᵾn uⱡ kit wei mbᵾ etᵾn.
46008013	Ei nga, rᵾng nga mbi ti ndi, na nga ᵾngᵾn ti etᵾp, uⱡ kit mbila ropa mana tint ndam, kng mint mbᵾ nga aldpa nui nᵾnimp. Uⱡ ei tamba kᵾn, na nga ᵾngᵾn ei uⱡ kit ila mana pi nᵾpangga!
46009001	Na wei mor muna? Na nombuⱡa rung wu mor muna? Wote tᵾn nga Nuim Jisas ei, na kᵾni nakᵾndᵾr muna? Wote na nga Nuim ei nga nᵾmp kongun endᵾt ei nga, rᵾng mong rorum kᵾⱡ enim nᵾmp pᵾnt ei?
46009002	Wote wamp mat ndi, na nombuⱡa rung wu ti nᵾk pili napᵾtmᵾn ndam, enim ndi, na kapⱡa nombuⱡa rung wu ei ning mint. Nambuⱡ emel, enim Nuim ei kᵾn, kunda mormin uⱡ ei ndi, ora ndupa, na nombuⱡa rung wu kupa ei mor ning.
46009003	Ei kᵾn, wamp mat ndi, na nga ik mbuldung orunga nᵾndᵾtmᵾn ei kᵾn, na ndi, na nga puⱡ orunga tᵾp ora ndup, ik ei mel nᵾt.
46009004	Ei nga, kongun et nit ila, nu na, rᵾng na mat ngangina, timp uⱡ ei, kapⱡa mon ei?
46009005	Wote, nombuⱡa rung wu mat kᵾn, Nuim ei nga ᵾngᵾnᵾl na, Pita na kᵾⱡ etmin ei mel, na mondpa pili amp ti, tᵾp kona nant mbila, mep mint mbi uⱡ ei, kapⱡa ei?
46009006	Muna Barnapas kᵾn, na kᵾn, tᵾl mendpᵾⱡ kongun etpᵾⱡ kᵾn, rᵾng nomp kont muⱡᵾmbil ei?
46009007	Wote, el nde wu ti ndi, ku moni elim nga wak ropa, rᵾng na, nu na, ur mel mbᵾ tᵾpa norum ei? Wote, wu ti ndi, wain pana elim nga ila wain mong mbᵾ tᵾpa, nui nandrᵾm ei? Wu ti ndi, i ku etpa, kng kau elim nga ᵾt rorum kᵾⱡ nga aim kuⱡpa, nui nandrᵾm ei?
46009008	Na ik nᵾnt ei, wamp nga numan ila, ni nanᵾnt mon? Nambuⱡ emel, mi ik ila, ik tenda kᵾⱡ nᵾtᵾm ei mel ku nᵾnt.
46009009	Tᵾn Moses nga mi ik kᵾⱡ, kᵾmp rop kandurmᵾn ni mel, “Kng kau ei, wit mong kambᵾtᵾm ei kᵾn, keta ila kum nga rui narᵾrᵾmᵾn! mon!” nᵾtᵾm. Akup ik ei, Got ndi, kng kau ei nga ik ti ninim, nᵾk pinmin ei?
46009010	Wote, ik ei nga puⱡ ei, tᵾn wu kᵾⱡ kᵾn kundpa ninim ei? Mon kᵾⱡ ndi, tᵾn nombuⱡa rung wu kᵾⱡ nga orunga, nimba mot ndunᵾm. Nambuⱡ emel, mᵾi apᵾp rorum wu ei kᵾn, rᵾng rupa roⱡnga tᵾtᵾm wu ei kᵾn, wu raⱡ nga kongun etkᵾⱡ, rᵾng mat kᵾmp tᵾpᵾⱡ elpa elpa timbil nᵾkᵾⱡ, pilkᵾⱡ etmbil.
46009011	Enim nga min orunga rᵾng mbo mat, tᵾn ndi, mong mundurmᵾn. Ei nga, tᵾn nga kᵾng orunga, rᵾng na mel mat tᵾk rapᵾndᵾk nguing uⱡ ei, mbun enim ei?
46009012	Wote, nombuⱡa rung wu mat ndi, tᵾk rapᵾndᵾk uⱡ mbᵾ mel eng ndam, wote tᵾn kuimp tepᵾn, enim kᵾn kongun etmin ei nga, minal tᵾk rapᵾndᵾⱡngina. Wote, tᵾn uⱡ nᵾnt mbᵾ nga tilimina. Ei wote, ti natᵾnmᵾn. Wote tᵾn ndi, Kraist nga Rᵾnang Ik Kai ei, mel ti ndi, kumba pindi nᵾpᵾndangga nimbun, mbun elpa elpa mbᵾ nga koma rormin.
46009013	Kupa, enim pᵾtmin ni, manga wingti ou ila kongun etmin wu mbᵾ, manga ila ku rᵾng tᵾk normin. Wote, nde pol wingti ila kongun etmin wamp ei, kalk tindiⱡim mundurmᵾn, rᵾng mbᵾ tᵾk normᵾn.
46009014	Ei mel ku, Nuim ei nga mi ik ila nimba kᵾn, Rᵾnang Ik Kai ei, nimba ngum wamp ei nga wamp mbᵾ ndi, kᵾng orunga tᵾk rᵾpᵾnding.
46009015	Wote na ndi, uⱡ mbᵾ kapⱡa elimba mint. Ei wote, na iti nᵾtᵾt. Wote, akup ya mon ront ila, rᵾng na mat ngeing nᵾmp ni nanᵾnt mon! Na nanim nga orunga kaip nᵾnt uⱡ ei, wamp ti ndi ruk omba, tᵾpa pei mundi namᵾndᵾmba. Wote, wamp ti ndi, na kongun ent ei nga, kᵾng orunga tᵾpa imp muⱡangga, kuimp tep kunt ndam, kapⱡa.
46009016	Na Rᵾnang Ik Kai ei nga kongun et ei, na nga uⱡ mendpᵾⱡ ti et ei ndi, na nga orunga kaip nimp mel, kapⱡa mon. Na ik ni nilinga nᵾt. Na Rᵾnang Ik puⱡ mbᵾ, nᵾmp ngui ngᵾngᵾnt ndam, na nga puⱡ orunga etᵾp kit mundimp.
46009017	Na nga numan ila kongun elimba ndam, na mel ti, wote moⱡᵾp timp nᵾmp pilip elimba. Wote ei mon! Nambuⱡ emel, na kongun et ei, Got ndi, iti nilinga et.
46009018	Ei nga, na mel kai nant ei timp? Na nga timp mel kai ei, Rᵾnang Ik Kai ei, kongun endᵾp mel kai mbᵾ, yant tᵾtmᵾn uⱡ ei, pendᵾp kelip, Rᵾnang Ik Kai ei, wei nᵾmᵾ wamp mbᵾ, nᵾmp ngur. Uⱡ ei ndi, na mel mbᵾ kapⱡa ngurum.
46009019	Na wei mor. Wamp ti nga kongun kindmant wamp mel, muⱡi nambᵾr mon! Wote na ndi, nanim nga numan ila wamp minal etᵾp rukᵾr timp nimp pilip, wamp mbᵾ nga kongun kindmant endᵾt.
46009020	Wote, Jura wamp etᵾp rukᵾr timp pilip kᵾn, Jura wamp mbᵾ, pek mormin ei mel pep mor. Wote, Moses nga mi ik pep rormin wamp mbᵾ kᵾn, ei mel ku it. Na nanim, Moses nga mi ik ila muⱡi nambᵾr ndam, wote wamp mbo kᵾⱡ, Kraist mondᵾk pileing nᵾmp et.
46009021	Uⱡ ei mel ku, wamp rᵾⱡaip elpa kᵾⱡ, etᵾp rukᵾr timp pilip kᵾn, uⱡ etmin mbᵾ mel etᵾp, Jura wamp mbᵾ nga mi ik kᵾⱡ, wak rop ekit orunga pep mor. I nᵾmp kᵾn, Got nga mi ik kᵾⱡ, pep rui narᵾr ni nanᵾnt mon! Wote, na Kraist nga mi ik ila mana orunga mor mint.
46009022	Wote, wamp mat mondpa pili ronduⱡ pi napᵾrᵾm mbᵾ, etᵾp rukᵾr timp pilip, wamp mbᵾ mel ku raⱡᵾp uⱡ mbᵾ et. Wamp elpa elpa mbᵾ nga etmin uⱡ mbᵾ nga, ruk ting ila moⱡᵾp kandᵾp et. Ei, na wamp mat etᵾp, Kraist kᵾn rukᵾr tilmba, nᵾmp pilip mint et.
46009023	Wote na ndi, uⱡ mbᵾ pora, Rᵾnang Ik Kai ei, etᵾp ronduⱡ mundimp pilip et. Wote, wamp mbᵾ ndi, ik ei pilik, Kraist kᵾn rukᵾr wangina, Got nga memp ei, wamp mbᵾ kᵾn, na kᵾn pora ngangga, nᵾmp pilip et.
46009024	Enim kupa pᵾtmin ni, nombuⱡa pᵾn nᵾtmᵾn uⱡ ila, wamp ou ndupa pᵾn nᵾtmᵾn. Wote, wamp tenda ti mint, tᵾkrᵾpa kuimp tepa mba, mel kai tᵾndᵾtmin ei tᵾtᵾm. Ei mel ku, nim mel ti timp nᵾkᵾn, pilkᵾn ronduⱡ mondkᵾn, nombuⱡa pᵾn ni.
46009025	Nombuⱡa pun nᵾtmᵾn wamp mbᵾ, kuimp tek ping ei nga, ambulk pilik mbo endᵾtmᵾn. Uⱡ etmin mbᵾ pora nimba, mel mbᵾ nga ting pilik etmin. Wote, tᵾn etmᵾn ei pora, ni nanᵾmba mel ti, timin ei nga nombuⱡa pᵾn nᵾtmᵾn.
46009026	Ei nga pilip kᵾn, na nombuⱡa pᵾn nᵾmp mbo pora nimba, kona ila ekit, mbi nᵾmp pilip mint pᵾn nᵾt. Na el etᵾp kᵾn, ki kum roldᵾnga, rui narᵾr mon!
46009027	Na nga kᵾng ei, etᵾp mindil nguimp ei, nanim nga numan ei ndi, mint pilip et. Wote, na wamp mat, Got nga ik ei, kᵾndᵾp nimp nᵾmp etᵾp, wote na nanim mel muⱡ ei, ti nᵾtᵾm
46010001	Ei nga, angmᵾn! Enim ndi, unt tᵾn nga anda kouwᵾmᵾn wamp mbᵾ, Moses moⱡnga kᵾn, etᵾng uⱡ mbᵾ pilik mek int puk pilᵾi! Wamp pᵾnmᵾn mbᵾ, kona kupa kat ndi, rᵾp elinga, num kuta kunt ni, ruk ila oi ndupa telinga, wamp nimbᵾ pᵾk ekit purung.
46010002	Kona kopa kᵾn, num kuta kᵾn mel raⱡ ila, morung wamp mbᵾ, nu tᵾk, Moses tᵾk, en enim nga wu nuim mondrung.
46010003	Wamp mbᵾ pora, Got nga Muⱡnga ei ndi, rᵾng ngurum.
46010004	Wote wamp pora, Muⱡnga nga na, nu ei norum. Wote ei kᵾn, wamp mbᵾ pora, Got nga Muⱡnga ku ila, nu omba, purum ei norung. Ku ila nga nu pukpa oⱡnga kulk norung ku ei, Kraist elim mendpᵾⱡ.
46010005	Ni kᵾn, uⱡ kai mbᵾ, Got ndi, ora ndurum kep, wamp minal ndi, Got nga ik tᵾk roi nduⱡina, elim ndi, kona kui waka purung mbila, ropa kundpa telinga, kolk warkele etᵾng.
46010006	Uⱡ itim mbᵾ ndi, tᵾn akup ora ndupa, wamp mat unt uⱡ kit mbᵾ etᵾk, numan pendᵾtᵾng ei mel, tᵾn akup iti nᵾtmin.
46010007	Wote, Isrel wamp mat ndi, nde mel mat mim etᵾk mondᵾk, mbi paka rorung ei mel, tᵾn iti nᵾtmin. Buk Wingti ila nimba mel, “Wamp mat mana molk, nu rᵾng mbᵾ nok, ui kai ti, ekit onum nᵾk, ambulk palk, wapra rok etᵾk morung,” nᵾtᵾm.
46010008	Tᵾn wapra rui uⱡ kit mbᵾ nga unt etᵾng ei mel, iti nᵾtmin. Unt wamp 23,000 uⱡ ei elingina, rumbᵾⱡ tenda ila, kolk pora ndurᵾng.
46010009	Wote tᵾn ndi, Nuim ei, oⱡa tᵾpᵾn kᵾni nᵾkᵾnmin, unt etᵾng wamp mat mbᵾ, wimbᵾ ndi, ropa kundrum.
46010010	Wamp mat unt, Got kᵾn ik kungᵾndi wungᵾndi nilingina, wamp ropa kundi Anggelo ei ndi, wamp mbᵾ ropa kundrum. Uⱡ ei mel, tᵾn iti nᵾtmᵾn.
46010011	Uⱡ itim mbᵾ, wamp mat kandᵾk, pileing nimba, ora ndupa itim. Wote, tᵾn akup mᵾi kona ila mormᵾn wamp mbᵾ, ik mbᵾ pilip tᵾmin nᵾk, mbi rok mana ndurᵾng.
46010012	Ei kᵾn, wamp nam ti ndi, ronduⱡ mundᵾp, angᵾnt nᵾkᵾn pin ndam, mana pin ei nga, tᵾkᵾn mendkᵾn muⱡi!
46010013	Oⱡa tᵾpa kᵾni numan mat orum nimbᵾ, nim kᵾn mendpᵾⱡ mon, wamp kᵾn pora omba, mel nim kᵾn orum. Wote Got ndi, nimba mᵾi ropa ik nitim mbᵾ petᵾm. Ei nga, nim wak rui narᵾmba. Wote, oⱡa tᵾpa kᵾni uⱡ mat, ekit om ndam, elim ndi, nombuⱡa mam mat, ropa tᵾndangga, nim ronduⱡ mundkᵾn muⱡin.
46010014	Ei nga, na nga angmᵾn! Got kol ropa mbᵾ nga mbi paka rui uⱡ mbᵾ, wak rui!
46010015	Na enim kundᵾp nᵾnt ik ei, enim numan kun pᵾtmᵾn wamp kᵾⱡ ndi, kᵾmp tᵾk pilik kai itᵾi!
46010016	Wain nu ming ei, memp petᵾm ila tᵾn ndi, angge nimbun Kraist nga mema ila, tᵾn tᵾpa tenda etᵾm. Bret ei, tᵾn ndi, pok rormᵾn ei ndi, tᵾn tᵾpa tenda etᵾm. Memp petᵾm nu ming ei, Got kᵾn atinga roⱡmina, memp pendᵾtᵾm. Ei kᵾn, Kraist nga mema ei ndi, wamp pora tᵾpa tenda etᵾm. Wote, bret tenda puk rormin ni ndi, wamp pora etpa, Kraist kᵾn, kᵾng tᵾpa tenda etᵾm.
46010017	Nambuⱡ emel, bret tenda ei, tᵾn wamp ou ndupa nᵾmp pᵾnmᵾn, ei mon! Aldpa ombun, kᵾng tenda kᵾⱡ. Nambuⱡ emel, tᵾn bret tenda ila rᵾng mong normᵾn.
46010018	Isrel wamp mbᵾ, etmin mel pilᵾi! Nde pol wingti ila, Got kᵾn angge nᵾk ngormin rᵾng mbᵾ tᵾk normin. Uⱡ ila, Got kᵾn ok tenda etmin ku.
46010019	Na namba nᵾnt nᵾk pᵾnmᵾn? Rᵾng mbᵾ got kol rui kᵾⱡ kᵾn, mbi paka rok ngormin uⱡ, ei ronduⱡ? Muna, got kol rok mim etmin mel, ei ronduⱡ?
46010020	Ei mon! Na nᵾnt ik puⱡ ei. Wamp mat ndi, got kol mat kᵾn, rᵾng angge nᵾk ngormin uⱡ ni, kur kit mbᵾ nga etmin. Wote, Got kᵾn ngui nganggᵾrmin. Ei nga, enim kur kit mbᵾ kᵾn, puk kup iti nᵾteing nᵾmp nᵾnt.
46010021	Enim Oⱡa Nuim ei nga nu ming ila nu nok, wote kur kit mbᵾ nga nu ming ila nu nok iting uⱡ ei, kapⱡa mon! Wote, Nuim ei nga nde pol ila molk, rᵾng mong tᵾk nok, wote kur kit mbᵾ nga nde pol ila rᵾng tᵾk, nok iting uⱡ ei, kapⱡa mon ku.
46010022	Muna, Nuim ei ndi, tᵾn kᵾn wᵾlᵾk rangga, nᵾmp enmin ei? Tᵾn ndi kapⱡa, Nuim ei nga ronduⱡ ei, kapⱡa tᵾp mana nduimin ei?
46010023	Ik ei kupa, “Uⱡ mbᵾ pora, kapⱡa itimin mint,” nᵾtmin. Wote uⱡ mbᵾ pora kai mon! “Uⱡ mbᵾ pora kapⱡa itmin mint!” nᵾtmin. Wote, uⱡ mbᵾ ndi pora, tᵾn nga orunga tᵾpa rᵾpᵾndi napᵾndᵾmba.
46010024	Wamp ti ndi, el elim nga orunga kai moⱡmba ei nga mendpᵾⱡ, pili nᵾpᵾlangga, mon! Wamp ti ndi, ti rᵾp itangga pora molk, kai mundeing.
46010025	Kng rok tetmin manga mbila kng mbᵾ, kapⱡa rop rok, tᵾk nuing mint. Uⱡ ei nga, wᵾldi ik ti, pi napᵾtᵾm. Ei nga, numan ou ndupa, pili nᵾpᵾlᵾi!
46010026	Ei kᵾn, unt Buk Wingti ila ik kat ndi, nimba mel, “Mᵾi ei kᵾn, wote ila nga rukᵾr tetᵾm mel mbᵾ pora, Nuim ei nga mint tetᵾm,” nᵾtᵾm.
46010027	Mondpa pili nᵾpili wamp ti ndi, rᵾng mat tepa, nim nᵾn ui nim ndam, rᵾng ei, nui mint. Rᵾng ei nga nuimp, muna mon nda, nᵾkᵾn, numan ou ndukᵾn pili nᵾpᵾli! Wote, ik mat waldᵾkᵾn, iti nᵾti!
46010028	Wote, wamp ti ndi, nim kundpa, nimba mel, Rᵾng ei, kur atinga rok, koik ngung nim ndam, wote wamp ei nga mondpa pili ei nga nᵾndkᵾn kᵾn, nim ik ei teng ndukᵾn, rᵾng mon nim, ei nui nᵾni!
46010029	Uⱡ ei, nim nga orunga ni nanᵾnt mon. Ik ei, nim wamp ei nga numan orunga etᵾk wang ndeing nᵾmp nᵾnt. Wote, enim wamp ti ndi, ruk ting ila molk, numan orunga waldᵾk pilik mel, na nga numan ila itimp uⱡ kᵾⱡ. Nambuⱡ emel, wamp ti nga numan pᵾtᵾm uⱡ ei ndi, na imp moⱡmba?
46010030	Na nga rᵾng nuimp ei, Got kᵾn angge nᵾmp tᵾp nᵾnt ndam, nambuⱡ emel, wamp ti ndi, na rᵾng angge nint kᵾⱡ nga, na kᵾn ik mura etmba?
46010031	Ei kᵾn, rᵾng nok, nu nok, nambuⱡ eng mbᵾ pora, Got mbi ou tangga nᵾk, pilik itᵾi!
46010032	Ei Jura wamp muna, mbo wamp muna, wote Got nga rapa tenda ila wamp mormin mbᵾ pora, uⱡ ti itangina wamp mbᵾ, ropa mana ndumba ei nga, tᵾk mendᵾk itᵾi!
46010033	Ei na ndi, wamp mbᵾ etᵾp, numan kai pindim nimp et, uⱡ mbᵾ mel itᵾi! Ei na nanim nga orunga, kai muⱡimp ei nga pili napilip, wamp mbᵾ pora, etᵾp numan kai pindimp nᵾmp pilip kongun et. Uⱡ mbᵾ, i tamba kᵾn, Got ndi, wamp mbᵾ, tᵾpa rapundpa etpa, peng kont tangga nᵾmp pilip et.
46011001	Na Kraist nga kitip kandᵾp pep ror ei mel ku, enim na ent uⱡ mbᵾ mel, kandᵾk pep rᵾi!
46011002	Na enim kᵾn kai pᵾnt, ei nambuⱡ emel, enim na pilik mbi nduk, wote enim ik mbo indᵾt uⱡ mbᵾ, kandᵾk tᵾk pep rok etᵾk mormin.
46011003	Wote, ik ti enim pilik teing nᵾmp nᵾnt ei, wu nga peng ei Kraist. Wote, amp nga peng ei wu. Wote, Kraist nga peng ei Got.
46011004	Wu nam ti ndi, wamp moⱡung tila atinga romba muna, Got nga painui ik kat nimba ila, peng wᵾna mondpa, em ndam, elim nga wu peng Kraist ei nga mbi ei, etpa kit mondᵾmba.
46011005	Wote, amp nam ti, wamp moⱡung kona tila, peng kum rui narᵾpa, atinga romba muna, Got nga ik kat nimba em ndam, amp ei ndi, elim nga wam etpa pipil kundrum. Amp ei nga uⱡ ⱡawa em ei nga pipil ei, amp ti, peng pek ropa, wei mondpa pipil korum ei mel kapⱡa.
46011006	Amp ti, elim nga peng ei, kum rui narᵾm ndam, peng ndi kᵾⱡ, pek rangga! Wote, amp nam ti, elim nga peng ndi kᵾⱡ, pek romba, ei nga pipil em ndam, peng ei kum rangga!
46011007	Wu mbᵾ, peng kum ruing mel kapⱡa mon! Nambuⱡ emel, wu ei, Got elim ronduⱡ mba, mon purum ei mel, pilpa wengᵾndupa to ropa mim itim. Wote amp ei, wu ei nga ronduⱡ petᵾm ei mel, to ropa mim itim.
46011008	Ei nambuⱡ emel, Got ndi, wu mim itim ei, amp ei nga kᵾng ila ekit tᵾpa, mim iti nᵾtᵾtᵾm mon! Wu ei nga kᵾng ila, amp ei mim itim.
46011009	Wote Got ndi, amp ei nga pilpa keⱡ rondpa, wu ei mim iti nᵾtᵾtᵾm mon! Got ndi, wu ei nam kᵾn, tᵾp kup indimp nimba kᵾn, amp ei mim itim.
46011010	Uⱡ puⱡ ei kᵾn, wote anggelo mbᵾ nga nindpa kᵾn, amp ei, wam nga ronduⱡ ila mana orunga morum uⱡ ei, tᵾpa ou ndupa kᵾn, elim nga peng ei kum rangga!
46011011	Wote, akup Nuim ei kᵾn mormᵾn puⱡ orunga ndi, pepa kᵾn, amp ndi, wu wak ropa, elim mendpᵾⱡ moⱡmba mel kapⱡa mon! Wote, wu ei ndi, amp ei, wak ropa, elim mendpᵾⱡ moⱡmba mel, kapⱡa mon ku.
46011012	Ei nga, uⱡ puⱡ ila, unt Got ndi, wu ei nga kᵾng ila, amp ei mim itim. Ei mel ku, amp nga kᵾng ila wu metmᵾn. Uⱡ mbᵾ, Got elim kᵾn tepa orum.
46011013	Amp ti, peng kum rui narᵾpa, Got kᵾn atinga romba, ei kapⱡa mon ei? En enim nga numan orunga, kᵾmp tᵾk waldᵾk pilᵾi!
46011014	-
46011015	Tᵾn wamp nga ik nimbun uⱡ enmin mbᵾ ndi, el elim ndi, enim waka ndupa, wu peng kandᵾⱡ metmin mbᵾ, kapⱡa mon nᵾtmᵾn. Ei wote, amp peng kandᵾⱡ orum ni, kai nᵾk pᵾtmin. Nambuⱡ emel, Got ndi, amp mbᵾ peng panda reing nimba kᵾn, peng kandᵾⱡ piyangga, nimba itim.
46011016	Ei nga wote, wamp nam ti ndi, ik mbᵾ el rop mondᵾp nimp nin ndam, elim pilpa kai itangga! Tᵾn kep, wote Got nga rapa tenda ila wamp mbᵾ kep, uⱡ elpa mat, mondᵾp pili napᵾtmᵾn.
46011017	Man ik merᵾng orunga, enim nᵾmp nguimp ent uⱡ ei, na enim kaip nᵾndᵾp ik ti, ni nanᵾnt. Ei nambuⱡ emel, enim mbi paka rundᵾmᵾn nᵾk, ruk ok, mou rormin ei kᵾn, uⱡ ⱡawa mat ou ndupa etmin.
46011018	Ik ti, na kuimp tek nᵾtᵾng pit ei, enim Got nga rapa tenda wamp nᵾk ok, mou rormin ku. Ei wote, enim nga ruk ting ila, ik petᵾm, oi rok tᵾk mormin. Ei na pᵾnt ei, ik mat kupa mel enim.
46011019	Ei nambuⱡ emel, tᵾn mbi paka rormᵾn uⱡ ei, pilip kun etmin. Wamp mat, Got kᵾn oi kan pendᵾk mormᵾn wamp kᵾⱡ, i kᵾmp tᵾpᵾn, kandᵾk kun itmin.
46011020	Ei kᵾn, enim wamp ok, tᵾk tenda etᵾk, mou rormin ei kᵾn, enim Nuim ei nga Rᵾng Mong nuing ei nga ui nawᵾrmᵾn mon.
46011021	Ei nambuⱡ emel, enim rᵾng normin ei kᵾn, wamp ti nga nukᵾndi nakᵾndᵾk, elpa elpa mek ormin ei mel ku noⱡnga, wamp mat kump kun kuⱡina, mat nu nok kekilip rormin.
46011022	Enim mang kona nu nok, rᵾng nok iting manga mat mon ei? Muna Got nga manga wingti ei, mel nuwa ti nᵾk pilik, rᵾng mek ui nawᵾrmᵾn wamp mbᵾ etᵾk, pipil kunding pilik etmin ei? Enim uⱡ etmin ei nga, etᵾp nimp mel nant? Enim kaip nindimp ei? Ei kapⱡa mon, ei ka!
46011023	-
46011024	Na ik kᵾⱡ, nuim ei kᵾn pilip tᵾp, enim kᵾn mbo indᵾt. Nuim Jisas rumbuldi Juras ndi, ruk murum ni kᵾn, bret ti tᵾpa ambuⱡpa, Got kᵾn angge nimba, wote puk ropa, nimba mel, “Ya ei, na nga kᵾng ei, enim nga nᵾmp ngunt. Uⱡ ei, enim etᵾk kᵾn, na tᵾk mindᵾi!” nitim.
46011025	Rᵾng mong nok pora nduⱡungina kᵾn, uⱡ tenda ei ku etpa, nu wain ming ei, oⱡa tᵾpa, nimba mel, “Ya nu ming ei, na nga mema ei morum. Got nga nimba mᵾi rui uⱡ kont ei, enim kᵾn ent. Ui mbila rᵾk rᵾk uⱡ ei mel ku etᵾk kᵾn, na pilik mint itᵾi!”
46011026	Ui mbila rᵾk rᵾk bret ei nok, nu ming ila nu nok etᵾk kᵾn, Nuim ei nga kurum ik ei, nᵾndᵾk muⱡangina mba, elim om ui ei kᵾn, kandᵾk teing.
46011027	Ei kᵾn, wamp nam ti ndi, elim nga orunga pilpa kai iti natᵾpa, Nuim ei nga kᵾng ei kᵾn, mema ei kᵾn, tᵾpa nom ndam, wamp ei ndi, Nuim ei nga kᵾng ei kᵾn, mema ei kᵾn, etpa kit mondᵾmba ei nga, wamp ei, uⱡ kit etᵾm.
46011028	Ei nga, wamp pora kuimp tek, en enim nga orunga pilik kai etᵾk kᵾn, wote bret ei, tᵾk nok, nu ming ila, nu nok itᵾi!
46011029	Ei nambuⱡ emel, wamp nam ti, Nuim ei nga kᵾng ei kᵾn, mema ei kᵾn, mel raⱡ nga puⱡ ei, pilpa kun iti natᵾpa norum ei, Got nga wamp kᵾmp tᵾtᵾm uⱡ ei, elim ndi, rukᵾr tᵾtᵾm.
46011030	Nambuⱡ emel, uⱡ puⱡ ei nga, enim nga ruk ting ila, wamp ou ndupa, ronduⱡ pi napᵾⱡnga kᵾn, kui kandᵾk tᵾtmᵾn, wote wamp mat kormin.
46011031	Ei kᵾn, tᵾn nga orunga, unt kᵾmp tᵾpᵾn, kai imᵾn ndam, Got ndi, tᵾn nga uⱡ ⱡawa ti, kᵾni nakᵾnᵾm ndam, tᵾn kᵾmp ti natᵾmba.
46011032	Wote, tᵾn uⱡ ⱡawa enmin mbila, Got ndi, kᵾmp tᵾpa kandpa, tᵾn etpa kit mondum ndam, uⱡ ila, tᵾn elim nga kangambuⱡa mel tᵾmbᵾⱡ ropa, tᵾpa kun mundrum. Uⱡ ei etpa kᵾn, tᵾn mᵾi kona wamp mbᵾ kᵾn kunda, kit muⱡi nᵾmbᵾⱡeimin nimba etᵾm.
46011033	Ei nga, angmᵾn enim mou rok, Nuim ei nga rᵾng mong ei, nuing ei kᵾn, ᵾngᵾnᵾl mat ui nawᵾng ndam, nᵾk ndᵾi mint.
46011034	Wote, wamp nam ti, kump kun rom ndam, mang kona rᵾng nomba wangga! Nambuⱡ emel, wamp ruk ok, mou rong ila wamp ei, Got ndi, kᵾmp ti nᵾtangga. Uⱡ mat tetᵾm mbᵾ, na int enim kᵾn omp kᵾn, tᵾp kun mundeimp.
46012001	Angmᵾn! Akup enim Muⱡnga Wingti ndi, wei gem ngorum uⱡ ei nga, enim kᵾn, punt rop kundᵾp nimp ent. Ei nga, enim nga numan ⱡawa mat pileing ndam, wak rok, ik kupa ei, pilik kai itᵾi!
46012002	Enim pᵾnmin ye! Enim unt mbi paka rui narᵾk, mbo wamp mendpᵾⱡ morung. Ei kᵾn, enim got kol ropa, ik ni nandᵾtmᵾn mbᵾ kᵾn, mbi paka rondrᵾng. Ni kᵾn, mel mbᵾ ndi, enim mepa mba nombuⱡa mam kit ila purum.
46012003	Ei nga, akup enim pilik kai itᵾi! Got nga Muⱡnga ei, wamp ti kᵾn moⱡpa, ik mbo indangga kᵾn, “Jisas ei kit muⱡangga!” ni nanᵾmba! Wote, wamp nam ti ndi, “Jisas Ei Wu Nuim,” kapⱡa ni nanᵾmba, mon! Muⱡnga Wingti ei ndi, ik ei mbo rundangga mint nimba.
46012004	Muⱡnga ei ndi, kongun ronduⱡ elpa elpa mbᵾ kᵾmp tᵾpa tᵾndᵾtᵾm. Ei nga Muⱡnga tenda ei ndi, moⱡpa ngorum.
46012005	Got nga kongun indimin ei nga, nombuⱡa mam elpa elpa mbᵾ tetᵾm. Ei wote, Wu Nuim tenda morum ei nga mint kongun indimin.
46012006	Ei nga, kongun iting ei nga ronduⱡ, elpa elpa mbᵾ tetᵾm. Wote, Got tenda ei ndi, moⱡpa kᵾn, wamp mbᵾ pora, kongun iteing nimba, ronduⱡ ngorum.
46012007	Muⱡnga Wingti ei ndi, elim nga ronduⱡ ei, wamp tenda tenda nimba, kongun etpa oⱡa tilinga kᵾn, wamp pora tᵾpa rapᵾndrᵾm.
46012008	Muⱡnga Wingti ei ndi, Got nga pilpa kungᵾndi kai mat, wamp mbᵾ kᵾn, tenda tenda nimba ngorum. Wote, Muⱡnga tenda ei ndi ku, wamp mat kᵾn, Got nga numan mbo kai mat, wamp mat kᵾn neing nimba, mbo rondrum.
46012009	Wote, Muⱡnga tenda ei ndi ku, wamp ti, mondpa pili uⱡ ila ronduⱡ nguⱡnga, wote wamp ti, kui wamp mbᵾ, etpa wang ndangga nimba, ronduⱡ ngorum ku.
46012010	Muⱡnga ei ndi, wamp ti, uⱡ rᵾpndi mat tangga nimba, ronduⱡ ngorum. Wote wamp ti, Got nga pai nomba ik nᵾndangga nimba, ronduⱡ ngurum. Wote, wamp ti kᵾn, Muⱡnga kai muna kit ei, kᵾmp tᵾpa pilangga nimba, ronduⱡ ngorum. Wote wamp ti, Muⱡnga ei ndi ku, ik nuim kan elpa elpa mat nangga nimba, ronduⱡ ngorum. Wote wamp ti, ik nuim kan elpa mbᵾ nga ik puⱡ mbᵾ, nimba ekit ndangga nimba, ronduⱡ ngorum ku.
46012011	Muⱡnga tenda ei ndi, uⱡ mbᵾ pora etᵾm. Ei nga, elim nga numan pᵾtᵾm ei mel pep ropa, wamp ti kongun ronduⱡ mbᵾ, nguimp nimba pᵾtᵾm wamp ei, ngorum mint.
46012012	Kraist ei, wu tenda ei mint moⱡnga, kᵾng ila mel puⱡi ropa kundrum ndam kep, kᵾng tenda kᵾⱡ tepa morum.
46012013	Uⱡ to ei mel ku, Jura wamp kep, wamp rᵾⱡaip elpa mbᵾ kep, wote kongun kindmant wamp kep, wei mormin wamp mbᵾ kep, tᵾn wamp pora, Muⱡnga Wingti tenda ila mint nu tᵾpᵾn, akup kᵾng tenda ila mormᵾn. Wote, Muⱡnga tenda ei ku, tᵾn nga numan orunga morum.
46012014	Kᵾng ingk kᵾⱡ, mel tenda ti ndi, pepa mint, kᵾng kᵾⱡ rᵾⱡi naⱡᵾrᵾm mon! Mel puⱡi pepa kᵾn, kᵾng ingk ei ekit orum.
46012015	Wote, kᵾmp ei ndi, elim ei nimba mel, “Na ki ti mon ei nga, kᵾng ila rop kundᵾp muⱡimp mel mon!” nitim. I nilinga ndam, ei kapⱡa mon! Kᵾng tenda ei nga kᵾmp ei, kapⱡa moⱡmba mint.
46012016	Wote, kum ei ndi, nimba mel, “Na mong waⱡ ti mon ei nga, kᵾng ila rop kundᵾp muⱡimp mel mon!” nitim. I nilinga ndam, ei kapⱡa mon! Kᵾng tenda ei nga kum ei kapⱡa moⱡmba mint.
46012017	Wote, kᵾng tenda ila mong waⱡ ei, mint pelinga ndam, ik etpa pilinga mel nant? Wote, kum ei mint pelinga ndam, mel mbᵾ mura etpa pilinga, mel nant?
46012018	Wote, ei mel ku, Got ndi, elim nga numan pᵾtᵾm ei mel pep ropa kᵾn, kᵾmp, ki na, kum na mel elpa elpa mbᵾ mim etpa, kᵾng tenda ila ropa kundpa mundrum.
46012019	Wote, kᵾmp ei mint pelinga ndam, wamp kᵾng kupa ei, ekit ui nawᵾⱡnga mon!
46012020	Ei kᵾn, Got elim itim mel ku, kᵾmp, ki, kum na mel elpa elpa kᵾⱡ, kᵾng tenda ila mint ropa kundrum.
46012021	Ei nga, mong waⱡ ei ndi, ki ei kundpa, nimba mel, “Na nim rukᵾr ti natᵾnt!” nimba muna, peng ei ndi, kᵾmp ei kundpa, nimba mel, “Na nim rukᵾr ti natᵾnt!” nimba ye!
46012022	Kᵾng kᵾⱡ nga mel tenda ti, pi napilinga ndam, ei kapⱡa mon! Tᵾn nga numan ei ndi, pilpᵾn kᵾn, tᵾn nga kᵾng ila nga mel ronduⱡ ti, pi napᵾtᵾm nᵾmp pᵾtmᵾn ni, kᵾng ila pi napilinga ndam, kᵾng ei pᵾkᵾ kai muⱡi nambᵾⱡnga!
46012023	Wote, kᵾng nit mat, ronduⱡ pi napᵾtᵾm, nᵾmp pᵾtmᵾn. Ei wote, aldpa ambᵾⱡᵾp pilpᵾn, rᵾp etᵾp kai mondurmᵾn. Wote, wamp kᵾni nakᵾndᵾrmin kᵾng nit ei, rᵾp etᵾp kai mondurmᵾn. Ei kᵾn, kᵾng nit kai mat rᵾp iti natᵾtmᵾn ei mel etmᵾn.
46012024	Got elim ndi, kᵾmp ki, mong waⱡ, kᵾng nit elpa elpa kᵾⱡ, etpa tᵾpa kᵾng tenda mim itim. Kᵾng tenda ei nga mat, mbi ti mon! Ei nga, minal tᵾp ou ndᵾmin nimba itim.
46012025	Ei nga, kᵾng ila ruk oi ropa uⱡ ti, pi napᵾtᵾm mon. Wote kᵾmp, ki, kum, kᵾng elpa elpa kᵾⱡ, kᵾng tenda ila rakundᵾk ti ndi, ti rᵾp etpa kai monduⱡnga mormin.
46012026	Ei nga, kᵾng nit ti, mindil tᵾtᵾm ndam, kᵾng kᵾⱡ pᵾkᵾ mindil tᵾtmᵾn. Wote, kᵾng nit ti, mbi morum ndam, kᵾng kᵾⱡ pᵾkᵾ mbi morum.
46012027	Ei nga, akup enim wamp mormin ei, Kraist nga kᵾng tenda ei, wote nim wamp tenda tenda ei, ruk ting ila kapⱡa morᵾn mint.
46012028	Got nga rapa tenda ila wamp, kongun ei mel, Got ndi, kᵾmp tᵾpa ngorum. Ei nga, nombuⱡa rung wu kᵾⱡ kuimbal mormin. Wote, ik painui wamp kᵾⱡ moⱡina, wote merᵾng ila ik mbo wamp mbᵾ mormin. Kona ila nga nondpa ila, uⱡ rᵾpndi etmin wamp kᵾⱡ moⱡina, wote ila merᵾng orunga molk purmin ei, kui wamp etᵾk tᵾtmin. Wamp tᵾk rapᵾndᵾrmin, muna man ik nᵾtmin. Ik nuim kan elpa nᵾtmin, i kongun mbᵾ nga tepa orum.
46012029	Nombuⱡa rung wamp muna, ik painui wamp muna, ik mbo wamp mormin, kongun elpa elpa kᵾⱡ, wamp pora ndi, iti natᵾtmin mon!
46012030	Uⱡ rᵾpndi iting muna, kui wamp etᵾk ting muna, ik nuim kan elpa ning muna, ik nuim kan elpa nᵾtmin mbᵾ nga puⱡ ei nᵾk para nduing. Uⱡ mbᵾ nga ronduⱡ ei, wamp pora etᵾk, kapⱡa in ti nandᵾtmᵾn.
46012031	Wote, enim nga numan ei ndi, ronduⱡ puk, kongun ronduⱡ mbᵾ ting ei nga pilᵾi! Wote, akup enim nombuⱡa mam kai kun ti, waka nduimp ent.
46013001	Na ndi, wamp nga ik nuim kan elpa elpa mbila pilip nimp ku, wote anggelo mbᵾ nga ik nᵾtmin mbᵾ nimp ku. Wote, wamp numan ngui uⱡ ei nga, na nga rukᵾr orunga, ti natᵾm ndam, na nga ik nᵾt mbᵾ pora, nditing na ti, nᵾmᵾ rormin ni mel kapⱡa.
46013002	Na ndi, rᵾnang ik ei nga puⱡ mbᵾ, pai nomp nimp ku, pilpa kungᵾndi ronduⱡ mbᵾ pilip, Got nga uⱡ mo ropa mbᵾ, pilimp ku. Wote, mondpa pili uⱡ ila ronduⱡ mbo komnga mong mbᵾ, nᵾmp guⱡa nduimp ku. Wote, wamp numan ngui uⱡ ei, na kᵾn rukᵾr orunga, ti natᵾm ndam, na wamp wei mendpᵾⱡ ei.
46013003	Na ndi, na nga mel tet mbᵾ, wamp kurpa mbᵾ, kᵾmp tᵾp nguimp ku, ei mel etᵾp mbo, na nga kᵾng ei pora, tᵾp ndip ila oⱡa nduimp ku. Wote, wamp numan ngui uⱡ ei, tep muⱡi nᵾmᵾnt ndam, uⱡ nᵾnt mbᵾ ndi, na kapⱡa tᵾpa rᵾpᵾndi napᵾndᵾmba.
46013004	Wamp numan ngui uⱡ ei, rᵾk rᵾk wamp mat nga nokundᵾk muⱡᵾmᵾn. Uⱡ mbᵾ kandᵾk tᵾk, uⱡ kun kai mbᵾ mint etmin. Wote wamp ti, mel kai tepa morum ei nga kandᵾk, popᵾⱡ mondᵾk, wᵾlᵾk rui narᵾk, wote ambulk puⱡi uⱡ mbᵾ, mon ku.
46013005	Wamp numan ngui uⱡ ei nga kara pi napᵾk, ik tᵾk roi ndui nandᵾk, el elim nga ou ndupa pili napilpa, elim kᵾn uⱡ ⱡawa etmin mbᵾ nga ou ndupa pili napᵾtᵾm mon!
46013006	Wamp numan ngui uⱡ ei, uⱡ kit mbᵾ kᵾn pora, el puⱡa wamp mel morum. Wote, ik kupa mint ni, uⱡ ei nga ambulk palk mormin.
46013007	Wamp numan ngui uⱡ ei, enim kᵾn rᵾk rᵾk pepa mint pangga! Wote, Got kᵾn, wamp mbᵾ kᵾn, mondᵾk pᵾtmᵾn uⱡ ei, pepa mint pangga! Got ndi, etpa tᵾmba ei nga kel rondᵾk molk, mbun koma rui uⱡ ila, ronduⱡ puk molk etmin.
46013008	Got nga Rᵾnang Ik pai nok nᵾtmᵾn, wote ik nuim kan elpa mbila ik nimbun, wote pilpa kungᵾndi ronduⱡ pᵾtmᵾn uⱡ mbᵾ, tᵾnggᵾt pora nimba. Wote, wamp numan ngui uⱡ ei, uⱡ nga kᵾnt nga kont tepa mint mba.
46013009	Akup pilpa kungᵾndi ronduⱡ, onunga kᵾralt gem nguⱡnga pilik mormin. Wote, Got nga ik onunga kᵾralt ku nᵾnmin.
46013010	Wote tᵾnggᵾt, uⱡ mbᵾ nga uⱡ kupa ei, ekit om ei kᵾn, uⱡ oⱡa wei wei etᵾp enmin uⱡ mbᵾ, pora nimba.
46013011	Unt na kangambuⱡa kel kᵾn, na nga ik nᵾmp, nombuⱡa andᵾp, numan pilip it uⱡ mbᵾ, kangambuⱡa kel nga uⱡ mbᵾ mel it. Wote, akup wu raⱡᵾp mor ei kᵾn, kangambuⱡa kel nga uⱡ mbᵾ, wak rop pora ndur.
46013012	Akup tᵾn nga mong ei ndi, mel kanmin mbᵾ piral ni nanᵾnᵾm. Nu moimbuⱡ ila, tᵾn nga kuimp keta kandurmᵾn ni mel kanmᵾn. Wote tᵾnggᵾt, uⱡ kupa ila, Got nga kuimp keta ei kun kᵾnmin. Akup na uⱡ mbᵾ, onunga etᵾp pilip mor, wote uⱡ kupa ila, Got ndi, na pᵾtᵾm ei mel, elim i ku etᵾp pilimp.
46013013	Wote, akup Got kᵾn mondᵾp pᵾtmᵾn uⱡ ei kᵾn, Got nga kel rondpᵾn nukundmin uⱡ ei kᵾn, wote ti wamp numan ngui uⱡ ei. Uⱡ raldika kᵾⱡ nga, uⱡ kupa ronduⱡ itmin ei, wamp numan ngui uⱡ ei.
46014001	Enim ndi, wamp numan ngui uⱡ ei, rᵾk rᵾk ronduⱡ mundᵾk itᵾi! Muⱡnga Wingti ei ndi, kongun elpa elpa kᵾmp tᵾpa ngorum mbᵾ, numan kai pendᵾk, timin nᵾk pilᵾi! Wote, kongun kai mbᵾ nga kuimp tepa tetᵾm ei, Got nga pai nok ik ninding uⱡ ei.
46014002	Wamp nam ti, ik nuim kan elpa tila, ik nᵾtᵾm ni, Got kᵾn ik ranggrᵾm wamp ti kᵾn, ik ni nandᵾtᵾm. Ei nambuⱡ emel, wamp ei nga ik nᵾtᵾm kᵾⱡ nga puⱡ ei, wamp ndi pora, pilik mbi ndui nandᵾrmin. Ik nuim kan elpa ila, ik nᵾtᵾm wamp ei, Muⱡnga Wingti nga ronduⱡ ila, Got nga uⱡ kupa, mo ropa tetᵾm mbᵾ nᵾtᵾm.
46014003	Wote, wamp nam ti ndi, Got nga ik ei nᵾndᵾtᵾm ni ndi, wamp mbᵾ pora, tᵾpa rapundpa, mondpa pili orunga nimba ronduⱡ ngumba, etpa numan kai pendᵾtᵾm.
46014004	Wamp nam ti, ik nuim kan elpa tila, ik nᵾtᵾm ni, el elim nga mendpᵾⱡ nimba rukᵾr tᵾtᵾm. Wote, wamp nam ti, Got nga ik pai nomba ik nᵾndᵾtᵾm ni ndi, Got nga rapa tenda ila wamp mbᵾ pora, tᵾpa rapᵾndrᵾm.
46014005	Na nga numan ei ndi pᵾnt ei, enim wamp pora ik nuim kan elpa ila ik neing nᵾmp pᵾnt. Wote, na nga numan ti ndi, enim wamp mba pora, Got nga painui ik mbᵾ nindeing nimp pᵾnt ku. Ei nambuⱡ emel, wamp nam ti, Got nga ik nᵾndᵾtᵾm ni, kongun ronduⱡ kuimbal ei etᵾm. Uⱡ ei ndi, Got nga rapa tenda ila wamp mbᵾ pora, tᵾpa rapᵾndrᵾm. Wote, ik nuim kan elpa ila ik nᵾtᵾm wamp ni nga ik kᵾⱡ, ropᵾl rong ndam kapⱡa, wamp kᵾⱡ tᵾk rapᵾndᵾng ndam, wote i etᵾk ik ei, ropᵾl rom ndam, uⱡ ei ndi, Got nga ik ei, pai nok ning.
46014006	Wote, akup angmᵾn! Na int enim kᵾn omp moⱡᵾp, ik nuim kan elpa tila nint ndam, enim namba ik ei, pilik ting? Mbo ik kun ila nint ndam, Got ndi, na namba uⱡ ora ndurum. Wote, nanim pᵾt uⱡ, wote uⱡ akil tepa omba, pai nok ning ik mbᵾ kᵾn, Got nga ik mong ila, ik kupa mandpa petᵾm mbᵾ pora, enim kundᵾp namba piling.
46014007	Ei mel ku, kowa pela mel, min pi nᵾpi ila, kinan mong kat, pilip kun iti natᵾp, ik nowa rung ndunt ndam, kinan ik mong kᵾⱡ namp etpa oip omba, kai itangga piling?
46014008	Wote, wu el iting pilik, pikul ik ndurmin mel ei, ik ndurum wu ei ndi, ik ndupa, kai natᵾm ndam, wu nam el etmba ei nga unt tᵾpa kun etmba?
46014009	Uⱡ ei mel ku, nim wamp nam ti, ik nuim kan elpa elpa mat ila nin ndam, nim nga nin ik mong kᵾⱡ, nam ndi pilpa, kai etpa tᵾmba? Ik nᵾtᵾn kᵾⱡ, nowa nᵾkᵾn, mᵾi ting ila tetᵾn.
46014010	Mᵾi kᵾmp tepa punum kona mbila pora, ik nuim kan elpa elpa nᵾtmin mbᵾ petᵾm mint. Wote, ik nᵾtmin mbᵾ nga ik puⱡ ei, pelinga mint nᵾtmin, wote ik ti nowa, ti natᵾtᵾm.
46014011	Wote, nim wamp nam ti, nim nga ik nin ei nga puⱡ ei, na pili nᵾpᵾnt ndam, ei wamp elpa ti, nᵾmp pilimp. Wote, wamp ei ndi, na wu elpa ti ku nimba pilmba.
46014012	Enim na pilip mor. Enim Muⱡnga Wingti nga kongun ronduⱡ gem ngurum mbᵾ, timin nᵾk, numan minal pendᵾtmin. Ei nga, Got nga rapa tenda ila wamp rak ndupa, ei nga kongun mat indimin nᵾk pilᵾi!
46014013	Nim wamp nam ti, ik nuim kan elpa mat ila nᵾtᵾn ndam, Got kᵾn atinga rana nin ik ei nga puⱡ ei, ropᵾl rokᵾn, wamp pora nᵾkᵾn ngui!
46014014	Na ik nuim kan elpa tila, atinga runt ndam, na nga muⱡnga ei mendpᵾⱡ, atinga romba. Wote, na nga numan ei, ronggᵾt elpa temba.
46014015	Uⱡ i etpa, mel ei nga, wote na itimp mel nant? Wote, na nga muⱡnga ila atinga runt ndam, wote na nga atinga runt ei nga puⱡ ei, nanim pilip kun itimp. Wote, muⱡnga ei nga ronduⱡ ila, kinan nint ndam, na nga kinan nint ei nga puⱡ ei, nanim pilip kun itimp ku.
46014016	Nim atinga rokᵾn, kinan nᵾkᵾn in mbᵾ, Muⱡnga ndi, ngurum ndam, nim nga wur ila moⱡum wamp ei, namp etpa, nim nga nin ik kᵾⱡ, “Kupa,” nimba, pilpa tᵾmba? Wamp ni, nim nga nᵾtᵾn ik kᵾⱡ, ama onunga kot pilpa ti natᵾtᵾm.
46014017	Wote, Got kᵾn angge nᵾkᵾn, atinga kai kat ruin ku. Ei wote, ᵾldᵾ ila wamp morum ni, ama on nga kot, tᵾpa rᵾpndi napᵾndrᵾm.
46014018	Na ndi, ui mbila, nuim kan elpa elpa mbᵾ minal nᵾmp, enim tᵾp mana ndur. Ei nga, Got kᵾn angge nᵾnt.
46014019	Wote, wamp mbᵾ kᵾn moⱡpᵾn, mbi paka rumin kona ila, ik nuim kan elpa elpa minal nᵾt mbᵾ, pendᵾp kelip, wamp pilik ting ei nga, ik mong 5 kat mint, pilip ekit tᵾp nimp et. Ei nambuⱡ emel, ik mong 10,000 mel nᵾt mbᵾ, pendᵾp kilimp.
46014020	Angmᵾn! Enim kangambuⱡa kel numan pilik muⱡi nᵾmbᵾⱡᵾi mon! Wamp ou numan pilik, uⱡ kit mbᵾ, kandᵾk ok tᵾk, kangambuⱡa kel ralk muⱡᵾi!
46014021	Unt Buk Wingti ila, mon rok ik ei, mel nᵾtᵾng, “Nuim ei ndi, nimba mel, ik nuim kan elpa elpa nᵾtmin wamp kᵾⱡ nga keta ila, na ndi, na nga wamp ya kᵾⱡ kᵾn, ik nimp. Kona elpa wamp kᵾⱡ nga keta ila, na ik nimp. Ei wote, wamp ya kᵾⱡ, na nga ik pilik ti!” nᵾtᵾm.
46014022	Ei nga, akup tᵾn pᵾnmᵾn ei, ik nuim kan elpa elpa gem ngurum uⱡ ei. Got ndi, mondpa pili nᵾpili wamp mbᵾ nga, to rondpa ni nᵾndᵾtᵾm. Mondpa pili wamp mbᵾ mon! Wote, Got nga pai nok ik puⱡ ni uⱡ ei, Got ndi, mondpa pili nᵾpili wamp kᵾⱡ nga ngui ngᵾnggᵾrᵾm mon! Ei mondpa pili wamp mbᵾ nga, to rondpa ngurum uⱡ ei.
46014023	Wote, enim mbi paka rormin wamp mbᵾ pora, ok tenda etᵾk kᵾn, ila nga puⱡ mondᵾk, ik nuim kan elpa elpa mbila ning. Ei kᵾn, wamp wei wei etᵾk mondᵾk pᵾtmᵾn mbᵾ, muna mondpa pili nᵾpili wamp mat moⱡung ndam, enim kundᵾk, wamp kᵾⱡ kekilip ronmin ni nᵾning ei?
46014024	Wote, mbo wamp muna, mondpa pili nᵾpili wamp ei nga ti omba, mou ila muⱡangga kᵾn, Got nga pai nok ik puⱡ mbᵾ, nᵾng ndam, wamp ei nga uⱡ kit etᵾm mbᵾ, ei kᵾn pilmba. Wote pilpa tᵾm ik ei ndi, elim nga rukᵾr orunga, kᵾmp tangga pilmba.
46014025	Ei kᵾn, wamp ei, elim nga numan orunga, mo ropa pᵾtᵾm uⱡ mbᵾ omba, pena ila pemba. Ei kᵾn, mura koptᵾm ropa mondpa, Got nga mbi paka rondpa nimba mel, “Got ei kupa, int enim mondpa pili wamp kᵾⱡ nga ruk ting ila morum!” nitim.
46014026	Ik kᵾⱡ nga, angmᵾn ik nᵾmp ᵾi rop kᵾn, ei mel nᵾnt? Enim ok tenda etᵾk, mbi paka rong ei kᵾn, wamp ti, kinan mat pilpa moⱡmba wamp ti, man ik mat pilpa moⱡmba, wamp ti, Got nga uⱡ ora ndum kat pilpa moⱡmba, wamp ti ndi, nuim kan elpa ila ik kat nimba, wote wamp ti ndi, ik nim kᵾⱡ ropᵾl romba. Uⱡ kᵾⱡ ndi, Got nga rapa tenda ila wamp mbᵾ pora, tᵾpa rapᵾndᵾmba.
46014027	Wote wamp tenda, raⱡ muna, raldika i etpa, nuim kan elpa ila ik nᵾng ndam, tᵾngᵾnda ni nandᵾk, unt ti nangga, wote ti nangga ei mel etᵾk mek pᵾi! Wamp ti ndi moⱡpa, ik nᵾng kᵾⱡ ropᵾl rangga!
46014028	Wote, ik ropᵾl ruing wamp ti, muⱡi nambᵾⱡᵾm ndam, wote nuim kan elpa ila ik nᵾtᵾm wamp ei, mou rong kona ila, raka nimba moⱡpa, ik nimba elim rukᵾr tᵾpa, wote Got kᵾn kun nangga!
46014029	Wamp raⱡ, muna raldika, Got nga pai nok, ik nᵾndᵾtmin wamp kᵾⱡ ik nangina, wamp wei moⱡung mbᵾ nᵾng ik ei, kum tek pilik, kᵾmp tᵾk muⱡing.
46014030	Ei kᵾn, wamp nam ti, ruk mou rong ila muⱡangga, Got ndi, uⱡ kat ora ndum ndam, unt anggilpa, ik nim wamp ei, raka nimba muⱡangga!
46014031	Enim wamp pora, Got nga ik ei, wamp tenda tenda nimba ti ndi mint, pai nomba nimba. I tangina kᵾn, wamp pora ik ei pilik, ronduⱡ tᵾk iting.
46014032	Got nga ik nᵾndᵾtᵾm wamp ei, elim nga muⱡnga orunga pilpa, kun etpa mint ik nangga!
46014033	Ei nambuⱡ emel, Got ei, wamp ropa kongundrᵾm Got ti mon, wote wamp tᵾpa mumuk rorum Got ei.
46014034	Mbi paka rormin kona mbila, Got nga wamp etmin ei mel amp mbᵾ, Got nga rapa tenda ila wamp mou rormᵾn kona mbila, ik ni nandᵾk, raka nᵾk muⱡeing. Mi ik ila nᵾtᵾm ei mel, amp mbᵾ kongun kuimbal muⱡi nᵾmbᵾⱡeing mon.
46014035	Ik na ti, pilik kun iti natᵾng ndam, amp mbᵾ, en enim mang kona mana tek, wamᵾl kᵾn wulding. Got nga rapa tenda ila wamp mou rong kona ila, amp ti, ik nim ndam, ei ⱡawa etmba.
46014036	Got nga ik ei, enim Korin wamp kᵾⱡ kᵾn, tepa ekit urum ei? Muna Got nga ik ei, enim wamp kᵾⱡ kᵾn, mendpᵾⱡ urum ei?
46014037	Wamp nam ti, elim Got nga nombuⱡa rung wu nimba, muna elim Muⱡnga Wingti nga kongun ronduⱡ gem ngurung ti, tep mor nim ndam, Nuim ei nga mi ik ei, ya mon ila rop ngont ei, kᵾmp tᵾpa pilpa, kai itangga!
46014038	Wote, na nᵾnt ik ei, tᵾpa roi ndum ndam wamp ei, wote enim ndi, elim tᵾk roi ndᵾi!
46014039	Ei nga, angmᵾn! Enim Got nga pai nok ik nᵾtmᵾn mbᵾ nga numan ila pendᵾk muⱡᵾi! Wote, ik nuim kan elpa ila nᵾtmin uⱡ ei, nᵾk rok kundi nᵾkᵾndᵾi!
46014040	Namba uⱡ eng mbᵾ pora, tᵾk kun mundᵾk, enim nombuⱡa mam tetᵾm ei mel etᵾk mek pᵾi!
46015001	Angmᵾn! Na ndi, Rᵾnang Ik Kai ei, unt enim kᵾn nᵾmp ngur. Ni nga aldpa, enim nga numan orunga rop rut ndup nᵾnt. Enim ndi, Rᵾnang Ik Kai ei, ambulk gi nduk tilingina, akup enim nga mondpa pili orunga ronduⱡ punum.
46015002	Rᵾnang Ik Kai nᵾmp ngur ei, pilik tᵾk, ambulk gi nduk moⱡung ndam, enim ik ei ndi, etpa tᵾmba. Mon ndam, enim kol rok, nowa mondᵾk pᵾtᵾng uⱡ ei ndi, enim ik ei ndi, etpa tᵾmba mel mon!
46015003	Na pilip tit ik kᵾⱡ, enim mbo indᵾt ni kᵾⱡ, ik ronduⱡ kai kᵾⱡ. Kraist tᵾn nga uⱡ kit mbᵾ nga kurum timan ik ei, Buk Wingti ila pᵾtᵾm.
46015004	Kraist ei, wamp on kona ila anggᵾtᵾng. Wote, rumbᵾⱡ raldika omba puⱡnga, ⱡoporpa tᵾpa oⱡa mundrum. Ei Buk Wingti ila rok pendᵾtᵾng.
46015005	Wote Pita kᵾn, kuimp tepa purum, wote akil tepa, elim nga kitip kᵾni wu 12 kᵾⱡ kᵾn purum.
46015006	Wote Jisas ni, akil tepa, elim nga ᵾngᵾnᵾl wu 500 morung kᵾⱡ kᵾn, tᵾngᵾnda purum, ᵾngᵾnᵾl mbᵾ nga mat korung, wote ou ndupa mel, akup kont mormin.
46015007	Wote, Jeims kᵾn mba, wote elim nga nombuⱡa rung wu mbᵾ kᵾn pora purum.
46015008	Wote, ama akil tepa, Jisas na kᵾn oⱡnga, na nga mong raⱡ ndi kᵾndᵾr. Kangambuⱡa ti mam ndi, ui kai ila mepa, kit mondrum uⱡ ni mel, na mendpᵾⱡ mur.
46015009	Nombuⱡa rung wu mormin mbᵾ nga mana orunga na mor. Na nombuⱡa rung wu kapⱡa muⱡimp, mel mon! Nambuⱡ emel, na ndi, Got nga rapa tenda ila wamp mbᵾ etᵾp, kit mundᵾr.
46015010	Wote, Got nga wamp poⱡ ti uⱡ ila, na akup mor. Wote, na poⱡ titim uⱡ ei, tᵾp mbuⱡ ngui ngᵾnggᵾr mon! Na ndi, nombuⱡa rung wu mbᵾ, tᵾp mana ndup, na kongun ronduⱡ mundᵾp it. Uⱡ ei, na nga ronduⱡ ti mon. Got na poⱡ ti uⱡ ei nguⱡnga kongun it.
46015011	Ei nga, nombuⱡa rung wu wei mbᵾ kep, na kep, tᵾn ik tenda ei mint nilmina, enim pilik mondᵾk pᵾtmin.
46015012	Tᵾn ik nimbun kᵾn, Kraist ei koⱡpa, wote ⱡoporpa oⱡa murum nᵾtmᵾn. Wote, enim wamp mat ndi, korung wamp mbᵾ, wote ui tila ⱡoprᵾk, oⱡa muⱡi nᵾmbᵾⱡing nᵾtmin ei, etᵾk pilik nᵾtmin mel nant?
46015013	Ik enim ninmin ei, kupa ndam, Kraist ei koⱡpa, wote tikil rui nᵾrᵾrᵾm nᵾnmin.
46015014	Wote Kraist ei, koⱡpa tikil rui nᵾrᵾrᵾm nᵾng ndam, tᵾn ik wei nᵾmᵾ nᵾtmᵾn nᵾk piling. Wote, enim kai kandᵾk, nᵾwa mondᵾk pᵾtmin.
46015015	Ei mel ndam, tᵾn Got nga ik ei kep, nombun nᵾtmᵾn. Nambuⱡ emel, unt tᵾn ndi, ik nimbun kᵾn, Got ndi, Kraist ei ⱡoporpa tᵾpa, oⱡa mundrum nᵾtmᵾn. Wote, unt korung wamp mbᵾ, ui tila ⱡoporpa tᵾpa, oⱡa mundi namᵾndᵾm ndam, wote kupa Got ndi, Kraist ⱡoporpa oⱡa tᵾpa, kont mundi nᵾmᵾndᵾmba ku.
46015016	Wote, wamp korung mbᵾ, ⱡoporpa ti natᵾmba ndam, Kraist ei ⱡoporpa tᵾpa oⱡa kont mundi namᵾndᵾⱡnga ku.
46015017	Wote Kraist ei, ⱡoporpa tᵾpa, oⱡa mundi nam nduⱡnga ndam, enim nga mondpa pili, kai ti mon! Enim nga uⱡ kit etᵾng mbila, ropa wᵾlᵾ munduⱡnga, tiki polk mormin mint.
46015018	Ei kᵾn wote, Kraist kᵾn mondᵾk pilik korung wamp mbᵾ, tiki polk mormin ku.
46015019	Tᵾn Kraist mondᵾp pilpᵾn, elim nokundpᵾn moⱡᵾp, kai mondpᵾn, wote ya mᵾi kona ila mel tetᵾm mbᵾ nga, pilpᵾn muⱡmin ndam, wote wamp mbᵾ ndi, pilik kont kulk, tᵾn kont kuⱡing.
46015020	Wote, Kraist kurum ei nga, Got ndi, ⱡoporpa tᵾpa, oⱡa mundrum nᵾnmin ik ei, ama kupa mint. Wamp unt korung mbᵾ, ⱡoprᵾk oⱡa muⱡing ei nga, Jisas ndi, unt nombuⱡa ora ndurum.
46015021	Wamp kuⱡi uⱡ ei, wu tenda ti ndi, etpa oⱡa titim ndam, wamp kolk kont muⱡing uⱡ ei, wu tenda ti ndi, ku itim.
46015022	Uⱡ ei nga, Andam nga rᵾⱡaip ila wamp mbᵾ, kuⱡing mint. Wote, ei mel ku, Jisas nga rᵾⱡaip ila mormin wamp mbᵾ, wote rᵾt nᵾk kont muⱡing.
46015023	Wote elim ndi, to ropa pinditim ui ila, tᵾn wamp tenda tenda nimbun rut nimbun muⱡmin. Kuimp tepa ei Kraist, wote elim yant omba ui ila, elim nga wamp rᵾⱡaip mbᵾ, rᵾt nᵾk oⱡa muⱡing.
46015024	Ui ei kᵾn, mel mbᵾ pora, nimba kelmba. Kraist ndi, ya mᵾi kona nga gapman kona mbila, wu nuim elpa elpa monmin. Wote, kur kit mbᵾ nga ronduⱡ tetmin uⱡ mbᵾ pora, etpa pora ndumba. Wote, ui ei kᵾn ku, Jisas elim wu Nuim Mumuk moⱡpa, Tipam nga wamp tᵾpa mumuk rui kongun ronduⱡ mbᵾ pora, elim nga Tipam Got kᵾn ngumba, rukᵾr ndumba.
46015025	Kraist ei, Nuim moⱡpa mint pangga, wakᵾt Got ndi, elim nga el rui wamp mbᵾ tᵾpa, Jisas nga kᵾmp puⱡ mana orunga mundangga mint, kapⱡa etmba.
46015026	Tᵾn nga el rui wu ti, Got ndi, akil tepa etpa pora ndumba, wamp kᵾⱡi peng ei.
46015027	Buk Wingti ila mon petᵾm ei ndi, nimba mel, “Got ndi, mel mbᵾ pora tᵾpa, elim nga kangᵾm nga kᵾmp puⱡ ila tinditim,” nᵾtᵾm. “Mel mbᵾ pora,” nimba ik ei ndi, Got elim mana orunga muⱡi nambᵾrᵾm. Nambuⱡ emel, Got elim ndi, namba mel mbᵾ, ruk tᵾpa, Kraist nga kᵾmp mana orunga tendᵾmba?
46015028	Wote, mel mbᵾ pora, Kraist nga mana orunga tᵾpa tendpa pora ndangga. Wote, Got elim nga kangᵾm, Got Tipam kᵾn rukᵾr mba, mana orunga muⱡᵾmba. Wote ila nga, Got elim puⱡ wu ei ndi, mel mbᵾ nga pora, tᵾpa rak ndupa, Nuim Mumuk moⱡmba.
46015029	Aldpa, ik nᵾmp ngunt mbᵾ, ik kol rop nint ndam, enim wamp mat ndi, unt korung wamp mbᵾ tᵾp rᵾpᵾndmin nᵾk, nu tᵾtmin uⱡ ei, etᵾk iting mel nant? Wamp korung mbᵾ, tᵾnggᵾt ⱡoprᵾk, oⱡa muⱡi nᵾmbᵾⱡing nᵾng ndam, nambuⱡ emel, wamp korung mbᵾ nga nᵾndᵾk, nu tᵾtmin?
46015030	Wote, tᵾn nombuⱡa rung wu kᵾⱡ, nambuⱡ emel, ui mbila rᵾk rᵾk wamp kui peng ila ruk mbun, wote ekit ombun itmin?
46015031	Angmᵾn, ui mbila rᵾk rᵾk, wamp kui nga uⱡ ila, na ruk mbo mint mor ndi ka! Na enim kᵾn kont mul uⱡ ei nga, Kraist Jisas kᵾn kandᵾp tᵾp, numan kai pelinga, ik ei nᵾmp ekit ndunt.
46015032	Met Episis kona ila, na ndi, mᵾi kona ila wamp mbᵾ nga numan mbᵾ, kandᵾp tᵾp kᵾn, mel rakra kᵾⱡ kᵾn, el roⱡᵾmba ndam, namba mel ti ekit tilimba? Wote, wamp korung mbᵾ, wakᵾt tikil nᵾring ndam, wote ik ti nᵾk kᵾn, “Utᵾma kuⱡmin ei ka, nu rᵾng mel mbᵾ akup namin!” nᵾtmin ik ni, wak ramin.
46015033	Ni kᵾn, wote wamp mat ndi, enim tᵾk tiki punding. Uⱡ ⱡawa etmin wamp mbᵾ kᵾn, rup rumᵾn ndam, tᵾn nga uⱡ kai etmin mbᵾ, etᵾk kit munding.
46015034	Enim nga numan mbo ingk ei, kandᵾk tᵾk, uⱡ kit etmin mbᵾ wak rᵾi! Int enim nga ruk ting ila wamp mat, Got pilik mbi ndui nandᵾrmin. Ei nga, uⱡ kit etmin kᵾⱡ nga pilik mbi nduk, pipil kuⱡing nᵾmp kᵾn ik ei nᵾnt.
46015035	Wote, wamp nam ti ndi waldpa, nimba mel, “Wamp korung mbᵾ, ⱡoprᵾk kont muⱡing mel nant? Wote kᵾng namba kᵾng tᵾk ⱡoprᵾk kont muⱡing?” nitim.
46015036	Nim numan mbo petᵾm muna mon? Nim kᵾnapa mong, muna rᵾng mong mbo nant ti, rarᵾn ei koⱡpa, kai em ndam ku, rᵾng mbo nant ti, rᵾn ei nga, kont ti ku, mᵾlᵾ romba.
46015037	Wote kᵾnapa, muna rᵾng mbo, nant ti rarᵾn ei, mong ei mendpᵾⱡ, mᵾi ila rarᵾn. Wote, mᵾlᵾ ropa oⱡa omba ongum etpa, kuk rorum ei, rᵾⱡi nakᵾrᵾn mon.
46015038	Rᵾng mong nant ti rarᵾn. Ei wote, mᵾlᵾ ropa oⱡa omba, namba ongum ropa, kuk pepa etmba ei, Got elim ndi, etpa pendᵾtᵾm. Wote, rᵾng mong mbo elpa elpa mbᵾ, Got elim ndi, ku etpa, ongum rondpa kuk rondpa etᵾm.
46015039	Wote, mel mem pi mbᵾ pora, kᵾng tenda ei nga kuⱡi nakᵾrmin mon! Wamp ei, kᵾng ti kurmin, kng owa mbᵾ kᵾng ti ku, kᵾi ei kᵾng ti ku, oma ei kᵾng ti ku kurmin petᵾm.
46015040	Wote, oⱡa muⱡ ila mel tetᵾm mbᵾ, mon elpa ti ku purum. Wote, mana mᵾi ila mel elpa elpa mbᵾ nga tetᵾm ku. Oⱡa kona muⱡ ila mel tetᵾm mbᵾ, mon ei elpa ti ku. Wote, mana mᵾi ila namba mel tetᵾm kanmᵾn mel mbᵾ, mon elpa ti ku purum.
46015041	Kona ant ei, elim mon purum uⱡ ei ti ku, wote kona kalimp ei, mon ti nga ku purum. Wote, mipil rangᵾnt mbᵾ, mon ti ku purum. Wote mipil rangᵾnt mbᵾ petmin ei nga ruk ila, en enim elpa elpa mon ti ku purum.
46015042	Wamp korung mbᵾ, ⱡoprᵾk kont moⱡung kᵾn, uⱡ ei mel ku pemba. Koramin kᵾng kᵾⱡ mᵾi ila angᵾndᵾtmᵾn. Wote, rut nimba moⱡmba kᵾng kᵾⱡ, wote kᵾⱡi naⱡᵾmba, kont mba uⱡ nga kᵾnt nga kont moⱡpa, mint mba.
46015043	Wamp kᵾng kᵾⱡ, ronduⱡ ti mon, korum ei kᵾn kit moⱡnga, mᵾi ila on etmin. Wote, wakᵾt tikil rom ei kᵾn, kᵾng mon pi ronduⱡ kai wei ti ku tᵾmba.
46015044	On etmin kᵾng kᵾⱡ, mᵾi kona ila mendpᵾⱡ, kᵾng mendpᵾⱡ kᵾⱡ, wote rᵾt nimba moⱡum ei kᵾn, kᵾng kᵾⱡ muⱡnga nga kona kᵾng waⱡᵾm kᵾⱡ. Ya mᵾi kona nga namba kᵾng kuⱡᵾp mormin ei nga, muⱡnga nga kona kᵾng ei nga ku tetᵾm.
46015045	Buk Wingti ila nimba mel, “Got ndi, wu puⱡ mondpa itim ei, Andam ei mel min pi ei, mim itim,” nᵾtᵾm. Wote, wu Andam akil tepa ei, wamp pora kont mul uⱡ ngorum ei nga Muⱡnga ei.
46015046	Muⱡnga ei kuimp tepa mon, min pi mel ei kuimp tepa oⱡnga, wote muⱡnga ei akil tepa orum.
46015047	Andam kuimp tepa ei, mᵾi kᵾnggᵾpᵾn ila oⱡa tᵾpa itim. Andam akil tepa ei, muⱡ kona moⱡpa mana urum.
46015048	Tᵾn mᵾi kona ila wamp mormᵾn mbᵾ pora, mᵾi ei ndi, mim itim ei mel kapⱡa mormᵾn. Wote, tᵾn muⱡ kona timin wamp ei, muⱡ kona wu ei mel, kapⱡa kᵾng timin.
46015049	Mᵾi ila mim itim wu ei nga kᵾng tᵾtmᵾn, ei mel ku, wote tᵾn muⱡ kona wu kᵾng tᵾtᵾm ei nga ku, kᵾng timin.
46015050	Angmᵾn! Na nᵾnt ik ei nga puⱡ ei, ei mel, kᵾng mem petᵾm mim itim mel ei, Got nga wamp tᵾpa mumuk rui kona ila kapⱡa rukᵾr pi napᵾmba. Wote, kit moⱡpa korum mel ei ndi, kont rᵾk rᵾk temba mel ei, kapⱡa ti natᵾmba.
46015051	-
46015052	Ik mo ropa petᵾm ti, nimp ent ik ei pilᵾi! Tᵾn wamp pora kuⱡi nᵾⱡmin! Tᵾnggᵾt muⱡ mᵾi raⱡ pora nim ui ila, Got nga pikul ik ei pilamina, tᵾngᵾnda mint, tᵾn wamp mbᵾ, tᵾp ropᵾl ropᵾn, kont moⱡpa mint pi, kᵾng kont kᵾⱡ timin. Pikul ik ei nim kᵾn, wamp korung mbᵾ, tikil rok kont muⱡing, wote tᵾnggᵾt kuⱡi nᵾⱡing mon! Wote, tᵾn kont mormin wamp ei, kit kᵾng kᵾⱡ wak ropᵾn, kᵾng kont tenda ei nga timin.
46015053	Ei kᵾn, kit moⱡmba kᵾng kᵾⱡ ndi, kit muⱡi nambuⱡmba, kᵾng kont kᵾⱡ tᵾpa, pakᵾmba mint. Wote, wamp kormin kᵾng kᵾⱡ, aldpa tᵾpa ropᵾl ropa, wamp kuⱡi nakᵾrmin kᵾng kont kᵾⱡ, tᵾpa pakᵾmba mint.
46015054	Ei nga, kit morum kᵾng ei ndi, kit muⱡi nambrᵾm kᵾng kᵾⱡ nga tangga! Wote, korum kᵾng kᵾⱡ ndi, uⱡ nga kᵾnt nga kont temba kᵾng ei tᵾmba. Ei kᵾn, Buk Wingti ila, Got nga ik unt rorung ei omba, pena ila pemba, “Got ndi wamp kuⱡi peng ei, el etpa tᵾpa, ropa wei etmba!” nitim.
46015055	“Wamp kuⱡi peng ye! Nim el etkᵾn int pindin ei nga ronduⱡ ei nant? Wamp kuⱡi peng ye! Nim wamp etᵾk kondrᵾn ei nga ronduⱡ ei nant?” nᵾtᵾm.
46015056	Uⱡ kit mbᵾ ndi, wamp kuⱡi peng ei, ronduⱡ nguⱡnga, wamp etpa kondrum. Wote, uⱡ kit mbᵾ pora, mi ik ila ronduⱡ tᵾtᵾm.
46015057	Wote, Got kᵾn angge namin! Tᵾn nga Nuim Jisas Kraist nga ronduⱡ ila, Got ndi, tᵾn ronduⱡ nguⱡnga, tᵾn el etᵾp int pendᵾtmᵾn.
46015058	Ei nga, na nga angmᵾn kupa kᵾⱡ! Enim ronduⱡ puk muⱡᵾi! Nuim ei nga kongun enim ngurum mbila, muⱡ ti natᵾk, rᵾk rᵾk etᵾk mint muⱡᵾi! Ei nambuⱡ emel, enim pᵾtmin ni, Nuim ei nga kongun endᵾng ila, etᵾk wei pi nᵾping mon!
46016001	Akup ik nimp ent ei, Juriya kona ila nga Got nga wamp mormin mbᵾ nga ku moni nguimin nᵾtᵾng ik ni nga, enim Korin wamp mbᵾ, kundᵾp nimp ent. Na ndi, Galesiya kona ila nga manga wingti kona kel elpa elpa mbila, anggᵾtᵾm mbᵾ kᵾn, ik nit ei mel ku itᵾi!
46016002	Enim kongun etᵾk, ku moni tᵾtmin mbᵾ nga mat, rᵾk rᵾk kor ou kᵾn, tᵾk mou rok muⱡᵾi! Wote, na enim kᵾn unt ei kᵾn, ku moni mat wang ndup, enim kᵾn andᵾp ti nᵾteimp.
46016003	Enim kᵾn omp ruk unt ei kᵾn, na ndi, mon ti rop, enim nga ku moni nguing kᵾⱡ kᵾn pendᵾp, enim nga wu kandᵾk tᵾng kᵾⱡ kᵾn, ngump mundamba mek, Jerusalem kona ila ping.
46016004	Wote, na kunda mbin mel pem ndam, wote wu kᵾⱡ na kᵾn, rup rop mbin.
46016005	Na Masaroniya kona ila mbo kᵾn, wote int enim kᵾn uimp. Ei nambuⱡ emel, na Masaroniya kona ila rukᵾr mbo kᵾn, wote enim kᵾn akil tep uimp.
46016006	Kona ᵾt etᵾm ui ei kᵾn, na enim kᵾn moⱡᵾp ui mat, tᵾp mundimp nᵾmp pᵾnt. Wote, kona ila nga moⱡᵾp kᵾn, kona nant tila mbi ei kᵾn, na tᵾk rᵾpᵾndeing.
46016007	Enim pilik mormin ei, na ndi, enim kᵾn omp moⱡᵾp, roⱡ pi nᵾpimp ei, numan iti natᵾnᵾm. Nuim ei ndi, na kapⱡa nilinga ndam, enim kᵾn omp moⱡᵾp, ui ruⱡ etᵾp tᵾp munduⱡmba.
46016008	Wote, na Episis kona ila mbᵾ moⱡᵾp, (wit ropa rorum ui ei kandᵾp timp) Pendikos.
46016009	Kona ila na nga el rui wamp mat mormin kep, kongun ronduⱡ kai itimp mbᵾ tetᵾm kant.
46016010	Wote, Timoti enim kᵾn om ndam, nokundᵾk kai etᵾk, uⱡ kai mbᵾ ndᵾi! Wu ei, na Nuim ei nga kongun endᵾt ei mel ku etᵾm.
46016011	Enim wamp nam ti ndi, kang wu ei, tᵾk mbuⱡ ngᵾk uⱡ ti, iti nᵾtᵾi, mon! Timoti tᵾk rapᵾndᵾk etangina, nombuⱡa mba ila, numan kai pilpa mba, wote na kᵾn yant wangga! Na ndi, nokundᵾp mor ei, angmᵾn mat kᵾn, kunda rup rok uing nᵾmp kandᵾp mor.
46016012	Wote, tᵾn nga ana Apolus ni, angmᵾn kat kᵾn, int weing nᵾmp, ronduⱡ mundᵾp nᵾt. Ei wote, akup omba mel, kapⱡa iti natilinga morum. Omba mel pem ui tila omba mint.
46016013	Enim tᵾk mendᵾk, mondpa pili ora ronduⱡ mundᵾk muⱡᵾi!
46016014	Enim wamp numan nguk kongun etᵾk muⱡᵾi!
46016015	-
46016016	Stepanas kᵾn, elim nga wamp mbo kᵾⱡ kᵾn, morung uⱡ ei, enim pilik mormin. Grik kona ila wamp mbo kᵾⱡ, kuimp tek numan ropᵾl rok, wote en enim nga numan orunga mana nduk, Got nga wamp mbᵾ nga nᵾndᵾk, kongun enditing. Angmᵾn, enim mana tep waldᵾnt ei, rᵾp wamp i etpa mbᵾ kᵾn, wote wamp mbᵾ nga mana orunga molk, kongun endᵾtmᵾn mbᵾ nga uⱡ etmin mbᵾ, kitip kandᵾk pep rok itᵾi!
46016017	-
46016018	Wu Stepanas, Potunatus, Akaikus na kᵾn orung kᵾⱡ nga numan enim. Enim na kᵾn oⱡina, koⱡ ila wote wu kᵾⱡ orung. Wu kᵾⱡ enim etᵾk, numan kai pendᵾtᵾng ni mel, na kᵾn i ku etᵾk, numan kai pendᵾtᵾng. Wu i etpa mbᵾ nga kaip nᵾndᵾmin.
46016019	Eisiya mᵾi kᵾmp ila nga atinga manga anggᵾtᵾm mbᵾ ndi pᵾkᵾ, enim kᵾn, rawe ik kai mbᵾ nᵾk mundᵾnmin. Akuila kᵾn Prisila raⱡ kᵾn, wote wamp raⱡ nga manga ila tᵾk mou rormin wamp kᵾⱡ ndi pᵾkᵾ, Kraist nga mbi ila, enim kᵾn, rawe ik kai mbᵾ nᵾk mundᵾnmᵾn.
46016020	Ya ila nga angmᵾn mormᵾn kᵾⱡ ndi, enim kᵾn, rawe ik kai mbᵾ nᵾk mundᵾnmᵾn ku. Wote, tᵾn Got nga wamp moⱡpᵾn kᵾn, int enim nga wᵾng orunga wamp angmᵾn mbᵾ kᵾn, ki tᵾk, keta nu rok nok itᵾi!
46016021	Na nga ki ila mendpᵾⱡ, ya mon kᵾⱡ ront. Na Pol ndi, enim kᵾn, rawe etᵾp mundunt.
46016022	Wamp nam ti, Nuim ei numan ngui ngangᵾm ndam, wamp ei kit muⱡangga! Tᵾn nga Nuim ei wangga!
46016023	Nuim Jisas nga wamp kont kaimp kul uⱡ mbᵾ, enim kᵾn kan piyangga!
46016024	Kraist Jisas nga mbi ila, na nga numan ei, enim kᵾn tep pora ndunt.
47001001	Na Pol, Got ndi, to ropa mondpa kᵾn, Kraist Jisas nga nombuⱡa rung wu ei, muⱡeimp nimba tᵾpa mundrum. Na kᵾn, tᵾn nga ᵾngᵾn Timoti kᵾn, mon kᵾⱡ ropᵾⱡ, Korin wamp, Got nga rapa tenda ila mormin mbᵾ kᵾn, Grik kona ila Got nga rapa tenda ila mormin mbᵾ pora, mon ei ropᵾⱡ ngunmbᵾⱡ.
47001002	Tᵾn nga Wuta Got kᵾn, Nuim Jisas Kraist raⱡ nga wamp pol ti uⱡ ei kᵾn, numan wang ndui uⱡ mbᵾ, enim kᵾn piyangga!
47001003	Tᵾn ndi, Got nga mbi ei paka rundamᵾn. Elim ni, tᵾn nga Nuim Jisas Kraist nga Got moⱡpa, wote Tipam morum ku. Got tᵾn nga Tipam ei, wamp kont kurmin uⱡ ei nga puⱡ ei. Wamp mbun tᵾk mormin mbᵾ etpa, numan wang ndupa etᵾm.
47001004	Uⱡ mbun mat, tᵾn kᵾn orum ndam, Got ndi tᵾn etpa numan wang ndurum. Uⱡ ei mel ku, wamp mat mbun, tᵾk moⱡung ndam, Got ndi, tᵾn kᵾn uⱡ etᵾm ei mel, pep ropᵾn kᵾn, wamp mbᵾ etpᵾn numan wang ndᵾndᵾmᵾn.
47001005	Ei kᵾn, Kraist ndi, mindil mam mat nomba mbun koma rurum. Uⱡ ei mel ku, tᵾn Kraist kᵾn kunda ndi, mbun koma rumᵾn ndam, Kraist nga numan wang ndui uⱡ mam mbᵾ, tᵾn ngangga kapⱡa etmba!
47001006	Wote, tᵾn mbun koma rumᵾn ndam, uⱡ ei ndi, enim etpa numan wang ndangga kᵾn, Got ndi, enim rukᵾr tᵾmba. Wote Got ndi, tᵾn etpa numan wang ndum ndam, enim etpa numan wang ndumba ku. Tᵾn ronduⱡ mundpᵾn anggilpᵾn, mbun koma ronmᵾn ei mel, enim ndi, i ku eng ndam, Got ndi, enim etpa numan wang ndundᵾmba ku.
47001007	Wote tᵾn ndi, ronduⱡ mundpᵾn pᵾnmᵾn ei, enim nga mondpa pili uⱡ ila, ronduⱡ mundᵾk muⱡing. Tᵾn pᵾtmᵾn ei, enim tᵾn kᵾn kunda mbun koma rormin. Uⱡ ei ndi, enim tᵾn kᵾn kunda, numan wang ndui uⱡ ei kandᵾk ting.
47001008	Angmᵾn, enim pilᵾi! Eisiya kona ila mbun mam mat, tᵾn kᵾn urum ila, tᵾn kuⱡmin nᵾmp pitmin.
47001009	Uⱡ mbun kᵾⱡ, wamp rok kunding etmin ni mel kapⱡa, tᵾn kᵾn urum ila, ronduⱡ mbun mormin ei, tᵾn nga ronduⱡ ti mon. Got ndi, wamp kormin mbᵾ, etpa kont mundrum ronduⱡ ila, muⱡᵾmin nimba itim.
47001010	Uⱡ kit mbᵾ ndi, tᵾn ropa kondᵾmba itim. Ei wote, Got ndi, tᵾn etpa titim ei nga kai murmᵾn. Got ndi, tᵾn etpa titim uⱡ ei ndi, wote tᵾn kai moⱡpᵾn mint mbin, nᵾmp pᵾnmᵾn.
47001011	Enim wamp mbᵾ ndi, tᵾn nga tᵾk rapᵾndᵾk, atinga rong ndam, Got ndi, enim nga atinga rong ei ndi, kum tepa, tᵾn tᵾpa rapᵾndᵾmba. Wamp puⱡi ndi, kandᵾk kᵾn, Got ndi, em uⱡ kᵾⱡ angge ning.
47001012	Tᵾn ambᵾⱡᵾp paⱡpᵾn mormᵾn, ei nambuⱡ emel, tᵾn nga numan orunga Got ndi, uⱡ kai mat ngurum mbᵾ mel, wamp mbᵾ kᵾn, uⱡ kun na, uⱡ kupa mbᵾ mint etmᵾn. Mana mᵾi kona ila wamp nga pilpa kungᵾndi ei ndi, tᵾn nga pilpa kungᵾndi ei kᵾn kapⱡa mon! Got nga wamp pol ti uⱡ ila, tᵾn pilpa kungᵾndi ei nguⱡnga kᵾn, tᵾn wamp mbᵾ kᵾn, uⱡ kun kai mbᵾ nga minal etmin.
47001013	Tᵾn ndi, enim kᵾn mon ropᵾn ngunmᵾn ei, enim ndi, ik kᵾⱡ kᵾmp rok kandᵾk puⱡ mbᵾ, piling nimbun pilpᵾn, mon ropᵾn ngunmᵾn. Na ndi, kupa pᵾnt ei, enim rᵾk rᵾk ik puⱡ kᵾⱡ pilik mint muⱡing.
47001014	Enim unt onunga etᵾk pilik morung ei ndi, nimba mel, tᵾn nga Nuim Jisas nga ui mam ei, ekit om ei kᵾn, enim tᵾn kᵾn ambulk puⱡangina, wote tᵾn enim kᵾn, i ku itmin. Wote, tᵾn rup ropᵾn muⱡmin.
47001015	Enim numan kai piling ei ndi, na nga mondpa pili ei, ronduⱡ punum. Uⱡ ei nga, na ndi pilip kᵾn, enim kuimp tep omp, enim kandᵾp punt uⱡ ei ndi, enim numan kai pilik raⱡ inding.
47001016	Na Masaroniya kona ila mbi nᵾmp pilip kᵾn, enim omp kandᵾp mbi nᵾmp pᵾnt. Wote, andᵾp yant omp kᵾn, enim omp kandᵾp mbi. Ei kᵾn, enim ndi, na tᵾk mundangina kᵾn, Juriya kona peng ou ila mbi.
47001017	Ya na ik nᵾnt ei ndi, enim ik kol rop nᵾmp ngunt ye! Na ik kol rop mi tep, ik roldᵾnga mat nᵾnt nᵾk, enim pinmin. Ya mᵾi kona ila wamp mbᵾ ndi, ik nᵾk kᵾn, “Kapⱡa” ning, muna “Mon,” ning, uⱡ ei, tᵾk rak nduk nᵾtmᵾn ni mel, ni nanᵾnt mon!
47001018	Wote, enim wamp mbᵾ, Got ik kupa mint nᵾtᵾm ei kᵾn, minal mondᵾk pilᵾi! Ik mat tᵾn ndi, nᵾmp enim ngunmᵾn mbᵾ, ik kupa mint, “Kapⱡa” uⱡ ei, muna “Mon” ni, uⱡ ei nga, tᵾp rakᵾndᵾp ni nanᵾnt mon!
47001019	Ei nga, na kᵾn, Sailas na, Timoti na, ik nimbun enim wamp ngurmᵾn kᵾⱡ, Got kangᵾm Kraist Jisas nga ik kᵾⱡ, ei nga, “Kapⱡa” ni uⱡ, “Mon” ni, uⱡ ei nga, tᵾpa rakᵾndpa ni nandᵾtᵾm mon! “Kapⱡa” ni uⱡ ei, Jisas kᵾn puⱡi petᵾm.
47001020	Got nga nimba mᵾi rurum uⱡ mbᵾ, ou ndupa petᵾm. Uⱡ mbila, Jisas ndi, “Kapⱡa,” mint nimba itim. Uⱡ ila nga, tᵾn ndi, Jisas Kraist nga mbi ila, “Ei kupa,” nᵾtmᵾn ila, Got nga mbi paka rondurmᵾn!
47001021	Got elim ndi, tᵾn kᵾn, enim kᵾn, etpa ronduⱡ munduⱡnga, Jisas kᵾn nondpa, kont mbun mormᵾn. Got ndi, tᵾn tᵾpa, elim nga kongun mbila monduⱡnga mormᵾn.
47001022	Got elim nga tip timal ti, tᵾn ngumba ei, Muⱡnga Wingti tᵾn nga rukᵾr orunga ngurum. Muⱡnga Wingti unt ngurum ei ndi, ora ndupa mel, Got ndi, mel mat wote, tᵾn ngumba uⱡ ei nga, pilᵾmin nimba itim.
47001023	Akup na ndi, enim kᵾn ik kol rop ni nanᵾnt. Na nga numan orunga, Got pilpa morum. Na ik kol rop nint ndam, ik kol kᵾⱡ, Got ndi, tᵾpa pena ila ekit ndangga kᵾning. Na ndi, enim Korin wamp kᵾⱡ kᵾn, ui nᵾwᵾr. Ei nambuⱡ emel, na ndi, enim mbun ngui ngᵾngimp ei nga pilip it.
47001024	Tᵾn ndi, enim nga mondpa pili uⱡ ei, nukundi nakᵾndᵾrmᵾn mon! Nambuⱡ emel, enim mondpa pili uⱡ ila molk, pora ndurmin. Wote tᵾn ndi, enim nga numan kai pili uⱡ ei nga kongun indimin.
47002001	Ei nga, na enim kᵾn aldpa ui nᵾwᵾnt ndam, na enim mbun nguimp ei nga pilip itimp.
47002002	Wote na ndi, enim etᵾp mbun ngunt ndam, wamp nam ndi, na etpa numan kai pendᵾmba? Ei, en enim ndi iting.
47002003	Enim wamp mbᵾ ndi, na etᵾk numan kai penditmin ei nga, wote na ndi, enim kᵾn mbun timp ei nga, na enim kᵾn ui nawᵾnt. Uⱡ puⱡ ei nga mint. Na ndi, enim unt mon rop ngur ni ka! Uⱡ mat nga na ambulk pᵾnt ndam, enim kunda ku, ambulk palk mormin.
47002004	Uⱡ ei kupa mint. Na ndi, enim unt mon rop ngur ei kᵾn, na mbun mindil mam mbᵾ tᵾp, ka etᵾp it. Na ndi, enim numan mbun teing nᵾmp, mon rop ngui ngᵾnggᵾr mon! Na ndi, enim numan minal ngur uⱡ ei, enim ndi, pilik mint muⱡeing nᵾmp it.
47002005	Wamp nam ti ndi, mbun ti, enim ngum ndam, mbun ei, na ngui ngangᵾmba mon. Enim mbun ngumba ik ei nga, na ndi, ronduⱡ mundᵾp ni nᵾnimp.
47002006	Wamp nam ti, uⱡ kit em ei, enim wamp ou ndupa mbᵾ ndi, molk etᵾk, elik rondrᵾng uⱡ ei kapⱡa.
47002007	Akup enim ndi, wamp ei nga uⱡ kit kᵾⱡ, wak rondᵾk etᵾk, numan kai pindᵾi! Wote, uⱡ mbun mam ti ndi, elim tᵾpa mana ndangga wamp ei, elim nga mondpa pili ei, wak romba.
47002008	Na ndi, enim waldᵾp nᵾnt ei, wamp ei kont kulk numan ngᵾk itᵾi!
47002009	Na ndi, enim oⱡa tᵾp kᵾnimp pilip kᵾn, mon ti rop, enim unt ngur. Na nga ik nit uⱡ mbᵾ pora, pep rok etmin, muna mon nda, nᵾmp pilimp it.
47002010	Wamp ti nga uⱡ ⱡawa em kᵾⱡ enim ndi, wak rondung ndam, na ndi, i ku etᵾp, wamp ei nga namba ⱡawa ti, wak rundimp mel pem ndam, ⱡawa ei, Kraist nga kuimp keta ila, wak ramba, enim tᵾpa rapᵾndᵾmba.
47002011	Uⱡ ei nga, Seitan ndi, tᵾn ik kol ropa, tᵾn tᵾpa mana ndupa etmba ei nga uⱡ etᵾm kᵾⱡ, pilpᵾn pora ndurmᵾn ni ka!
47002012	Na unt Trowas kona ila, Kraist nga Rᵾnang Ik Kai nimp pilip pur ei kᵾn, Got ndi, na elim nga kongun indeimp nimba, nombuⱡa ti ropa tinditim.
47002013	Wote ei kᵾn, na nga numan orunga mbun mam mat pit. Nambuⱡ emel, na nga ᵾngᵾn Taitas kandᵾp ti nᵾtᵾt. Wote na ndi, Trowas wamp kᵾⱡ, wak rop kelip, Masaroniya orunga pur.
47002014	Wote na ndi, Got kᵾn, angge nᵾnt. Uⱡ ei, nambuⱡ emel, ui mbila pora, Got ndi, tᵾn tᵾpa rapᵾndrᵾm. Kraist nga mbi ila, tᵾn uⱡ kit mbila, el ropᵾn kai mondurmᵾn uⱡ ei, wamp ndi kandᵾrmin. Kraist nga pilpa kungᵾndi ei, mura rui kai ti, kona mbila pora puⱡnga, wamp mbᵾ pᵾtmin.
47002015	Nambuⱡ emel, Got kᵾn Kraist raⱡ nga uⱡ tᵾngᵾn etpa, mura rui kai kᵾⱡ tᵾn kᵾn, pepa ekit orum ila, wamp mbᵾ kundᵾp nᵾtmin. Ei nga, ndip kona nombuⱡa mam ei, wamp mat, tᵾk kun etᵾk mormin. Wote, muⱡ kona ping wamp mbᵾ, nombuⱡa mam tila, tᵾk kun etᵾk mormin ku.
47002016	Wote, ndip kona nombuⱡa mam ei, mura pilik mormin wamp kᵾⱡ, wamp kormin uⱡ ei nga mormin. Wote, muⱡ kona nombuⱡa mam ei, mura kai ti pilik mormin wamp kᵾⱡ, wamp kont mul uⱡ ei nga mura ei, pilik mormin. Kongun kᵾⱡ wamp nam ndi, kapⱡa etmba?
47002017	Enim ndi, tᵾn pilik mormᵾn! Wu mat ndi, Got nga ik mong mbᵾ, tᵾk pei mundᵾk mek puk, ku moni kongun etmin. Uⱡ ei mel, tᵾn ndi, Got nga ik mong ei, mepᵾn mbun, ik kol ropᵾn kona mbila, andpᵾn kongun iti natᵾtmᵾn mon! Tᵾn ndi, ik kupa ei, Got nga kuimp keta ila, Kraist nga kongun wamp moⱡpᵾn, Got nga ik mong kupa mbᵾ nᵾtmᵾn.
47003001	Akup tᵾn nga mbi paka ropᵾn ninmᵾn ei? Ei mon! Enim mon ropᵾn ngunmᵾn ei ndi, tᵾn nga mbi paka rundeing nimbun enmᵾn ei? Ei mon ka! Enim ndi, mon ei mel ti rok, tᵾn tᵾk rᵾpᵾndeing nimbun enmᵾn ei? Uⱡ ei mon ku!
47003002	Enim tᵾn nga mon mel ralk mormin. Mon ei, tᵾn nga numan ila petᵾm. Wamp mbᵾ ndi pora, mon kᵾⱡ kᵾmp rok kandᵾk pilik iteing.
47003003	Tᵾn nga kongun etmin ei nga Kraist ndi, mon kᵾⱡ ropa nguⱡnga, tᵾn ndi, enim nᵾmp ngunmᵾn. Enim ndi, Kraist nga mon ropa ngurum kᵾⱡ, ekit tᵾk pena ila ekit mot ndurmin. Mon kᵾⱡ, Kraist ndi, ki ila rui nᵾrᵾrᵾm. Ku kara tila rui nᵾrᵾrᵾm mon ku. Got nga Muⱡnga Wingti rᵾk rᵾk kont morum ei ndi, wamp nga mundmong rukᵾr orunga, mon ropa pinditim.
47003004	Ik ei nga puⱡ ei mel, Kraist ndi, tᵾn nga mondpa pili uⱡ ei, etpa ronduⱡ mundrum. Wote tᵾn ndi, Got kᵾn mondᵾp pilpᵾn ik mbᵾ nᵾtmᵾn.
47003005	Tᵾn nga ronduⱡ tila, kongun mbᵾ etmin, ni nanᵾnmᵾn mon! Got nga ronduⱡ ila mint, tᵾn ronduⱡ ngᵾⱡnga, kongun mbᵾ etmin.
47003006	Got ndi, tᵾn ronduⱡ ngurum ila, nimba mᵾi rui uⱡ kont nga ila, kindmant kongun etmin. Nimba mᵾi rui ik ei, ya mi ik ei kᵾn kapⱡa mon! Nimba mᵾi rui uⱡ kont ei, Muⱡnga Wingti elim morum. Moses nga mi ik rorung ei ndi, wamp ropa kondrum. Wote Muⱡnga Wingti ei ndi, wamp etpa kont mondrum.
47003007	Got nga mi ik kᵾⱡ ku kara ila, mon rurum kᵾⱡ ndi, kongun etpa wamp ropa kondᵾmba itim. Kongun etᵾm ei ndi, Got nga rᵾⱡang kai ei, pendpa urum. I itim uⱡ ei ndi, Moses nga kuimp keta ei, rᵾⱡang minal purum. Wote, Isrel wamp mbᵾ ndi, Moses nga kuimp keta ei kapⱡa, kᵾni nakᵾndrᵾng. Wote, rᵾⱡang ei pora nilinga, Moses nga kuimp keta ei kandrung.
47003008	Wote, Got nga Muⱡnga Wingti wamp kᵾn kongun enim ei ndi, Moses nga mi ik unt nga kᵾⱡ, ropa mana ndupa kongun elinga rᵾⱡang minal purum.
47003009	Moses nga mi ik kᵾⱡ ndi, kongun etpa wamp kᵾmp tᵾtᵾm kongun ei, rᵾⱡang purum ndam, wote Got nga wamp etpa kun kai mondrum kongun ei, rᵾⱡang minal mba.
47003010	Unt nga rᵾⱡang kongun itim uⱡ ei mel, akup kapⱡa mon. Akup Got nga rᵾⱡang ei kᵾn, ronduⱡ ei kᵾn, ama kongun minal enim.
47003011	Unt kongun tepa ruⱡ pi napᵾmba ila rᵾⱡang minal purum ndam, wote uⱡ nga kᵾnt nga kont mba mul uⱡ ei nga rᵾⱡang ei, ama pepa mint mba.
47003012	Ei kᵾn, tᵾn mondᵾp pilpᵾn nokundpᵾn moⱡpᵾn kᵾn, Got nga rᵾⱡang ei ndi, tᵾn ronduⱡ minal ngangga kᵾn, tᵾn mundmong iti natᵾpᵾn ik nimin.
47003013	Tᵾn ndi, Moses nga itim uⱡ kᵾⱡ, mel iti nᵾtmᵾn. Got nga rᵾⱡang ei, Moses nga kuimp keta ila pora ni nᵾni kᵾn, Moses ndi, muⱡ mbal ti tᵾpa, elim nga kuimp keta ila panda rurum. Uⱡ ei, Isrel wamp mbᵾ ndi, elim nga rᵾⱡang ei, omba kel kel itangga, kᵾni nᵾkᵾneing nimba itim.
47003014	I itim uⱡ ei ndi, Isrel wamp mbᵾ nga numan orunga, ku rᵾrᵾm ila, nimba mᵾi rui ik unt nga mbᵾ mint, kᵾmp rok nᵾk etᵾng. Muⱡ mbal ei pepa mint omba, Jisas kᵾn oi pitim. Tᵾk mundi namᵾndrᵾng mon. Ei kᵾn, wamp nam ti, Kraist kᵾn rᵾmp ndupa moⱡnga ndam, Kraist ndi, muⱡ mbal ei tᵾpa mundᵾmba.
47003015	Uⱡ ei, kupa mint! Moses nga mi ik mbᵾ mint, kᵾmp rok pilik molk orung ila, muⱡ mbal ei ndi, wamp mbᵾ nga pilpa kungᵾndi ei, kum ropa mint petᵾm.
47003016	Wamp mat numan ropᵾl rok, Got kᵾn rukᵾr puk elingina ndam, muⱡ mbal ei ndi, wamp numan kum ropa petᵾm ei, Got ndi, tinga ndupa munduⱡnga.
47003017	Got ei Muⱡnga ei morum. Wote, Got nga Muⱡnga ei, wamp ti kᵾn moⱡum ndam, wamp ei mel ti ndi, kapⱡa imp muⱡi nambᵾⱡmba mon!
47003018	Wote tᵾn kᵾmp kᵾm, Got nga rᵾⱡang ila mormᵾn wamp kᵾⱡ nga kuimp keta ila mel ti ndi, kum ropa pi napᵾtᵾm mon. Rᵾⱡang ei, Nuim ei kᵾn orum ei, Muⱡnga ei ndi, tᵾn tᵾpa ropᵾl rondpa, Nuim elim mel randrᵾm. Randpa kᵾn, rᵾⱡang minal tᵾn ngurum.
47004001	Got ndi, tᵾn kont kuⱡpa kᵾn, kongun ei, tᵾn ngurum ei nga, tᵾn ronduⱡ mbun mormᵾn.
47004002	Wamp nga uⱡ pipil kit mo rok etmin mbᵾ, wak rurmᵾn. Ik kol rui uⱡ mbᵾ, iti natᵾtmin. Wote tᵾn ndi, Got nga ik mong mbᵾ ik kol ropᵾn ni nandᵾtmᵾn mon. Got nga kuimp keta ila, ik kupa nᵾtmᵾn ei, wamp mbᵾ ndi, tᵾn nga nᵾtmᵾn ik ei, kum tek pᵾtmᵾn. Ei kᵾn, Got nga ik ei, kun mint nᵾtmᵾn. Wote, wamp mbᵾ nga numan orunga, tᵾn kᵾn, pilik kai pᵾtmᵾn.
47004003	Tᵾn Rᵾnang Ik Kai nᵾtmᵾn ei, mo rom ndam, kit muⱡing wamp mbᵾ kᵾn, mo romba.
47004004	Ya mᵾi kona kur kit ei ndi, wamp mbᵾ nga numan orunga, imp moⱡpa kᵾn, mondᵾk pili uⱡ ei, mon etᵾm ila, Kraist nga Rᵾnang Ik Kai ei nga rᵾⱡang ei, wamp mbᵾ nga numan ila rukᵾr pi napᵾrᵾm. Wote, Got Kangᵾm Jisas ni, Got elim mel to ropa morum ei, kandᵾk pili napᵾtmin.
47004005	Tᵾn nga ik mat, ni nanmᵾn mon! Tᵾn ndi, nimbun mel, Jisas Kraist tᵾn nga Wu Nuim ei nga ik ei, pep ropᵾn nimbun mel, tᵾn enim nga kindmant wamp mbᵾ ndi, Kraist nga kongun endinmᵾn.
47004006	Unt Got ndi nimba mel, “Kona rumbᵾⱡ murum ila, rᵾⱡang pangga,” nitim. Got ei ndi ku, tᵾn nga numan ila etpa rᵾⱡang mundrum. I etᵾm uⱡ ei ndi, Got nga rᵾⱡang mon pi ei, Kraist nga kuimp keta ila, kiraipa muraipa etᵾm uⱡ ei, tᵾn pilpᵾn mbi ndurmin.
47004007	Tᵾn nombuⱡa rung wu kᵾⱡ nga rukᵾr orunga, mel ronduⱡ kai mat tetᵾm mbᵾ, mᵾi ming ila, ming rok pendᵾtmᵾn ni mel, tep mormᵾn. Ei nga, wamp ndi, kandᵾk pilik iting ei nga ronduⱡ ei, Got kᵾn tetᵾm, tᵾn nga ronduⱡ ti mon!
47004008	Kona mbila mbun elpa elpa mat, tᵾn kᵾn orum ila tᵾtmin. Wote, mbun mbᵾ ndi, tᵾn etpa kit mundi namᵾndrᵾm. Uⱡ elpa elpa mat ndi, tᵾn nga pilpa kungᵾndi etᵾp kit mundimp nimba etᵾm uⱡ mbila, tᵾn ronduⱡ mbun mormᵾn.
47004009	Wu mbᵾ ndi, tᵾn nᵾk kit mondᵾk, andᵾk pep rok, tᵾmbᵾⱡ ndi rok kunding etmin. Wote Got ndi, tᵾn wak rui narᵾrᵾm. Ui mat kᵾn, mbun mindil mat ndi, tᵾn etpa kit mondrum. Wote, tᵾn kit muⱡi nambᵾrmᵾn.
47004010	Jisas mbun koma ropa kurum uⱡ ei mel, tᵾn nga kᵾng orunga, rᵾk rᵾk mbun koma rormᵾn. Wote, tᵾn nga kᵾng orunga, Jisas kont morum uⱡ ei mel, wamp mbᵾ ndi, kᵾneing nimbun uⱡ mbᵾ, etpᵾn mot ndurmᵾn.
47004011	Wamp ndi, tᵾn rok kunding pilik etmin. Nambuⱡ emel, tᵾn ndi, Jisas nga kindmant kongun endᵾtmᵾn uⱡ ila, tᵾn rᵾk rᵾk kont mormin. Ei kᵾn, Jisas kont morum ei ndi, tᵾn nga kᵾng kuⱡi kᵾⱡ rᵾp etpa, wamp nga kuimp keta ila mepa andrᵾm.
47004012	Ei kᵾn, wamp kuⱡi uⱡ ei nga peng ei, tᵾn kᵾn kongun etᵾm. Wote, wamp kont mba mul uⱡ ei, enim kᵾn kongun etᵾm.
47004013	Buk Wingti ila nimba mel, “Na Got kᵾn mondᵾp pᵾt uⱡ ei nga nᵾmp ekit ndunt,” nᵾtᵾm. Ei mel ku, tᵾn Got kᵾn mondpᵾn pᵾtmᵾn uⱡ ei nga, nimbun ekit ndunmᵾn.
47004014	Nambuⱡ emel, tᵾn pilpᵾn pora ndurmᵾn ni, Nuim Jisas koⱡpa on kona ila pitim ni, Got ndi, ⱡoporpa oⱡa tᵾpa, kont mundrum. Jisas kᵾn itim uⱡ ei mel ku, Got ndi, tᵾn kᵾn, enim kᵾn, ⱡoporpa mepa mba, elim kᵾn nondpa mondᵾmba.
47004015	Tᵾn kᵾn uⱡ ronduⱡ mat onum mbᵾ, enim tᵾp rᵾpᵾndmin ei nga etᵾm. Got nga wamp poⱡ ti uⱡ ei tepa mba, wamp minal kᵾn, kapⱡa itangga kᵾn, wamp mbᵾ ndi, Got nga mbi ei, minal paka rondᵾk, angge nᵾk iting.
47004016	Tᵾn Kraist nga mondpa pili wamp mbᵾ ndi, uⱡ ei nga pilpᵾn kᵾn, Got nga kongun ila ronduⱡ mbun etmᵾn. Tᵾn nga kᵾng orunga, rᵾk rᵾk ui mbila akᵾnᵾm ei nga, wote tᵾn nga min ei, rᵾk rᵾk kont mba tetᵾm.
47004017	Mbun mat tᵾn kᵾn orum mbᵾ, tᵾpᵾn mel wei randᵾrmᵾn. Akup nga ui onunga ila, onum ei ka nᵾtmᵾn. Wote, tᵾn muⱡ kona rᵾk rᵾk kai muⱡmin ei nga pᵾtmᵾn. Muⱡ kona kai muⱡmin uⱡ ei ndi, ya mᵾi kona mbun kᵾⱡ, tᵾpa mana ndurum.
47004018	Tᵾn mel mat pilpᵾn mong ei ndi, kanmᵾn nᵾtmᵾn ei, kapⱡa mon. Tᵾn ndi, ronduⱡ mundpᵾn mong ei ndi, kᵾni nakᵾndᵾrmᵾn mel mbᵾ, kapⱡa kᵾnᵾmin. Wote, tᵾn nga mong raⱡ ndi, kandᵾrmᵾn mel mbᵾ, akup ui ila mint tetᵾm. Tᵾn nga mong raⱡ ndi, kᵾni nakᵾndᵾrmᵾn mel mbᵾ, rᵾk rᵾk tepa mint mba.
47005001	Tᵾn akup ya mᵾi kona mormᵾn muⱡ manga kᵾⱡ, etpa kit moⱡum ndam, wote Got ndi, manga ti, wi muⱡ kona ila tᵾn ngumba ei, pilpᵾn mormᵾn. Manga ei, wamp nga ki ila rᵾki nakrᵾng ei, rᵾk rᵾk tetᵾm.
47005002	-
47005003	Akup ya mᵾi kona ila moⱡpᵾn kᵾn, muⱡ kona manga ei ndi, tᵾn wal pᵾki kont mel tᵾpa pukᵾndangga, nimbun mindil tinmᵾn. Muⱡ manga ei ndi, tᵾn tᵾpa kum rom ndam, tᵾn nga min ei nga kᵾng ti, mot ni nanᵾmba.
47005004	Ya mᵾi kona muⱡ manga ila moⱡpᵾn kᵾn, mbun tᵾpᵾn, ka etpᵾn enmᵾn. Wote, tᵾn nga kᵾng unt nga kᵾⱡ, wak rumin ei nga ni nanmᵾn mon! Tᵾn nga kᵾng kont nga kat, wal pᵾki kont na ni mel, pᵾkmin ei nga numan ngumbun nᵾnmᵾn. Ei kᵾn, kont mba mul kᵾng kᵾⱡ ndi, kui kᵾng kᵾⱡ, tᵾpa mana ndumba.
47005005	Got elim ndi, tᵾn kᵾng kont nga ngumba pilpa kᵾn, Muⱡnga Wingti ei, tᵾn to ropa ngurum. Uⱡ ei ndi, ora ndupa, mel kai ingk ti, wote ngumba ei nga itim.
47005006	Tᵾn ndi, uⱡ kᵾⱡ rᵾk rᵾk pilmina kᵾn, tᵾn etpa ronduⱡ mundrum. Akup tᵾn ya kᵾng kᵾⱡ pᵾkᵾ mormun ei kᵾn, Got nga mul kona ila, elim kᵾn muⱡi nambᵾrmᵾn mon.
47005007	Akup tᵾn nga mondpa pili ila uⱡ kᵾⱡ, kupa nimbun mondᵾp pilip mormᵾn. Wote elim mong raⱡ ndi, kᵾni uⱡ ei mon!
47005008	Na nᵾmp pora ndur. Tᵾn nga numan ila ronduⱡ punmᵾn ei, tᵾn nga mᵾi kona kᵾng kᵾⱡ wak ropᵾn, tᵾn nga kona kupa ila mbun, Got kᵾn muⱡamin ka nᵾmp pᵾnmᵾn.
47005009	Ei nga, tᵾn ya mᵾi kona ila kᵾng kᵾⱡ, tep muⱡmᵾn ndam kep, wak rumᵾn ndam kep, Got nga numan pᵾtᵾm uⱡ mbᵾ mel mint, ronduⱡ mundpᵾn etmin.
47005010	Tᵾn wamp pora, Jisas ndi, kᵾmp tᵾmba. Ei nga, ya mᵾi kona ila, tᵾn moⱡpᵾn uⱡ kit mbᵾ etmin muna, uⱡ kai etmin mbᵾ mel, Jisas ndi, yant omba kᵾn, tᵾn punt ropa, elpa elpa ngumba.
47005011	Tᵾn Got kᵾn, mundmong iti uⱡ ei pilpᵾn kᵾn, wamp mat etᵾp rukᵾr timin etmin. Got ndi, tᵾn pilpa pora ndurum. Ei mel, enim ndi, na pilik pora ndurmᵾn nᵾmp pᵾt ku.
47005012	Ya ik kᵾⱡ ndi, tᵾn nga kaip ninding nimbun ik ti, ni nanᵾnmᵾn mon. Enim ndi, tᵾn kᵾn numan kai piling ei nga ik pᵾⱡ ei, kundpᵾn ninmᵾn. Ei pilik molk kᵾn, wamp mat ndi, wamp mat nga mundmong rukᵾr orunga, kᵾni nakᵾndᵾk kᵾng orunga, uⱡ mbᵾ kandᵾk, kaip nᵾk etmin wamp mbᵾ nga ik punt reing nimbun, man ngump ninmin.
47005013	Tᵾn kupᵾr wamp raⱡpᵾn, ik nimin ndam, uⱡ ni, Got nga kongun endpᵾn kᵾn nᵾtmᵾn. Wote, tᵾn numan kun pilpᵾn nᵾtmᵾn ndam, uⱡ ni ndi, enim tᵾpᵾn rapundpᵾn nᵾtmᵾn.
47005014	Kraist nga wamp kont kul uⱡ ei ndi, tᵾn nokundrum. Ei kᵾn, tᵾn pilpᵾn mbi ndupᵾn etmᵾn ei, wu tenda ti ndi, tᵾn wamp pora nga nimba kurum. Uⱡ ei nga, tᵾn wamp mbᵾ pora, elim kurum ei mel kuⱡmin.
47005015	Wu ei, tᵾn wamp mbᵾ pora nga nimba kurum. Ei nga, tᵾn kont mormᵾn ei kᵾn, tᵾn nga orunga mint, pili napilpᵾn, tᵾn nga nimba koⱡpa, wote aldpa ⱡoporpa oⱡa murum wu ei nga mint, pilpᵾn muⱡᵾmin.
47005016	Ei kᵾn, akup ui mbila, wamp nga numan kandpᵾn tᵾpᵾn, wamp ti kᵾmp ti nᵾtmin. Unt tᵾn wamp nga numan kandpᵾn tᵾpᵾn, Kraist kᵾmp titmin. Uⱡ ei, tᵾn aldpa iti nᵾtmin.
47005017	Ei nga, wamp nam ti, Kraist kᵾn rᵾmp ndupa, moⱡum ndam, wamp ei kont nga ti ku moⱡmba. Uⱡ unt nga etᵾm nimbᵾ, pora nᵾtᵾm. Akup uⱡ kont nga mat etᵾm.
47005018	Uⱡ mbᵾ pora, Got ndi, etpa tᵾn kᵾn pinditim. Tᵾn unt, Got kᵾn oi kan pendpᵾn murmᵾn ila, Kraist ndi, tᵾn etpa, Got kᵾn numan tenda mundrum. Ei kᵾn, el puⱡa wamp mat, Got kᵾn numan tenda mundᵾk muⱡing uⱡ ei nga kongun ei, tᵾn ngurum.
47005019	Got ei, Jisas kᵾn moⱡnga kᵾn, el puⱡa wamp mormin mbᵾ etpa, Got kᵾn numan tenda mundrum. Ei nga, tᵾn ik nᵾtmin. Wamp mbᵾ nga uⱡ kit etmin mbᵾ, Got ndi, pili napᵾtᵾm. Ei kᵾn, Got ndi, el puⱡa wamp mbᵾ, elim kᵾn etpa, numan tenda mundrum uⱡ ei nga, tᵾn ik nᵾtmᵾn.
47005020	Tᵾn Kraist nga keta tᵾpᵾn kᵾn, wamp mbᵾ, nimbun ngurmᵾn. Got elim ndi, tᵾn nga keta ila moⱡpa, wamp mbᵾ wi rorum. Ei kᵾn, tᵾn Kraist nga mbi ila moⱡpᵾn, enim wamp mbᵾ, waldpᵾn nimbun mel, enim Got kᵾn oi kan pendᵾk mormin uⱡ ei, wak rok, Got elim kᵾn rukᵾr puk, numan tenda mundᵾk muⱡᵾi!
47005021	Kraist ni, uⱡ kit ti, iti nᵾtᵾtᵾm mon. Wote Got ndi, tᵾn wamp mbᵾ, tᵾpa rapundpa kᵾn, tᵾn nga uⱡ kit etmin mbᵾ, Kraist ndi, tᵾpa rak ndupa, koma rurum. Kraist ni, uⱡ kit etmin wu na ni mel, kapⱡa kurum. Ei nga, Got ndi, uⱡ itim ei, tᵾn wamp mbᵾ, Kraist kᵾn rᵾmp ndupᵾn moⱡpᵾn kᵾn, Got nga wamp kun kai kᵾⱡ, muⱡᵾmin nimba itim.
47006001	Tᵾn Got nga ronduⱡ ila kongun etpᵾn kᵾn, enim ik ronduⱡ kat kundpᵾn ninmᵾn. Enim Got nga wamp poⱡ ti uⱡ ei, tᵾk pora ndurᵾng. Uⱡ ei, enim ndi, nᵾwa wak rui nᵾrᵾi, mon!
47006002	Got ndi, nimba mel, “Na nga ui kai ila, na ndi, nim nga ik nitin ei, kum tep pit. Na nim etᵾp timp ui ila, na ndi, nim tᵾp rᵾpᵾndᵾnt,” nᵾtᵾm. Enim pilik kai itᵾi! Akup nga ant ila, Got nga wamp poⱡ tᵾmba ui ei, akup. Wote, wamp etpa tᵾmba ui ei, akup ku.
47006003	Tᵾn nga kongun enmᵾn ei, wamp ti ndi, nᵾk kit mundi nᵾmᵾndeing nimbun kᵾn, wamp ti nga nombuⱡa mam ila uⱡ ti etpᵾn, kit mundi nᵾmᵾndᵾrmᵾn, mon!
47006004	Wote ei kelpᵾn, tᵾn Got nga kongun wu kᵾⱡ mormin nimbun kᵾn, namba uⱡ etmin mbᵾ, wamp mbᵾ kᵾn tᵾpᵾn, ora ndurmᵾn. Mbun elpa elpa mat, tᵾn kᵾn orum ku. Wote, uⱡ kit mat ndi, tᵾn etpa kit mondnᵾm ku. Wote, tᵾn ronduⱡ mundpᵾn mormin mint.
47006005	Tᵾn tᵾmbᵾⱡ ndi rok, kan nguk etmin. El puⱡa wamp mbᵾ ndi, tᵾn tᵾk ruk nduk mondᵾk, ik kit nguk etmin, kongun minal etpᵾn, ur pi napᵾtmᵾn, kump kun pukᵾ moⱡpᵾn etmᵾn.
47006006	-
47006007	Tᵾn numan kun kai mbᵾ pilpᵾn, uⱡ eng nui kupa mbᵾ mint etmᵾn. Tᵾn ik mura tᵾkᵾrpᵾn iti natᵾtmᵾn. Tᵾn ndi, Got nga kongun wamp mbᵾ, etpᵾn kai mint mondurmᵾn. Muⱡnga Wingti nga ronduⱡ ei, tᵾn kᵾn tetᵾm ila, tᵾn ndi, wamp mbᵾ numan ngurmᵾn. Tᵾn nga keta ila mint, ni nandᵾtmᵾn, mon! Wote, tᵾn ik kupa ei mint nimbun, ekit ndurmᵾn. Tᵾn Got nga ronduⱡ ila mint kongun etmᵾn. Tᵾn numan kun kai kᵾⱡ mint pilpᵾn kᵾn, rᵾk rᵾk uⱡ kit mbᵾ, el ropᵾn itmin mel mbᵾ tᵾpᵾn, ki mbo orunga ambuⱡpᵾn, wote ki rar orunga ambuⱡpᵾn, el etmᵾn.
47006008	Wamp mat tᵾn nga kaip nᵾndᵾtmᵾn, wote wamp mat ndi, tᵾn nga orunga nᵾk kit mondurmin. Wamp mat ndi, tᵾn nga ik mbuldung nᵾndᵾtmᵾn. Wote wamp mat ndi, mat kundᵾk, tᵾn uⱡ kai mbᵾ etmᵾn nᵾtmin. Wamp mat ndi, tᵾn ik kol ronmᵾn nᵾtmin. Wote ei mon! Tᵾn ik kupa ei, mint nᵾtmᵾn.
47006009	Wamp mat ndi, tᵾn pilik mbi ndui nandᵾrmin. Wote, wamp mat ndi, tᵾn pilik mbi ndurmin. Tᵾn koⱡmina ei nga, wote kont mbun mormᵾn. Got ndi, tᵾn tᵾmbᵾⱡ ndi rorum ei nga, ropa tᵾpa kun mundpa kᵾn, tᵾn tᵾmbᵾⱡ ndi ropa, kundi nakᵾndrᵾm.
47006010	Tᵾn numan mbun kandᵾp tᵾtmin ku. Wote, rᵾk rᵾk numan kai pili uⱡ ei, tep mormᵾn. Tᵾn wamp kurpa na ni mel raⱡᵾp moⱡpᵾn, wote wamp minal etpᵾn, nuim mondurmᵾn. Tᵾn mel mat, tepᵾn muⱡi nambᵾrmᵾn, wote Got nga mel puⱡi, tᵾn tep mormᵾn.
47006011	Enim Korin wamp mbᵾ ye! Tᵾn ndi, enim numan minal ngumbun kᵾn, tᵾn nga ik rukᵾr orunga pᵾtmᵾn mbᵾ, enim kᵾn nimbun piral ndupᵾn ngunmᵾn.
47006012	Tᵾn ndi, enim kᵾn, numan minal nguⱡmina. Wote, enim ndi, tᵾn numan ngui nganggᵾk kᵾn, enim nga numan orunga tᵾn kᵾn, kumba rok mormin.
47006013	Akup na ndi, enim kundᵾp nᵾnt. Uⱡ ei, tipam ndi, kangambuⱡa mbᵾ kᵾn, nᵾtᵾm ni mel nᵾnt. Tᵾn ndi, enim numan ngunmᵾn ei mel, enim ndi, tᵾn numan minal ngᵾi!
47006014	Mbo wamp kᵾⱡ, wamp rᵾⱡaip kat mormin. Enim wamp kᵾⱡ kᵾn rᵾp rok andᵾk, uⱡ mat eng mbᵾ, tᵾk rapᵾndᵾk iti nᵾtᵾi, mon! Uⱡ kun kai ei kᵾn, uⱡ kit iti uⱡ ei kᵾn, kapⱡa tᵾp rak nduimᵾn ei? Rᵾⱡang ei kᵾn, rumbᵾⱡ ei kᵾn, tᵾkᵾⱡ rak ndukᵾⱡ kongun etmbil ei? Ei mon!
47006015	Kraist kᵾn Seitan raⱡ numan tenda pᵾtᵾmbil ei? Mondpa pili wamp ei kᵾn, mondpa pili nᵾpili wamp ei kᵾn, numan tenda pᵾtᵾmbil ei? Ei mon!
47006016	Kur kit atinga rundi uⱡ ei kᵾn, Got nga manga wingti raⱡ, tᵾk rak ndukᵾⱡ kongun etmbil ei? Tᵾn pᵾtmᵾn ni ka! Got rᵾk rᵾk kont morum. Ei nga, manga wingti ei, tᵾn wamp mbᵾ mormᵾn. Got ndi, nimba mel, “Na ndi wamp mbᵾ nga ruk ting ila moⱡᵾp, rᵾp rop nombuⱡa andᵾp itamba kᵾn, wamp mbᵾ, na kᵾn muⱡangina, na wamp mbᵾ nga Got ei muⱡimp,” nᵾtᵾm.
47006017	Wote Got ndi, nimba mel, “Enim ndi, wamp uⱡ kit etmin mbᵾ, wak rok puk, ronggᵾt elpa muⱡᵾi! Enim mel ⱡar morum mbᵾ, ᵾmbᵾⱡi nᵾmbᵾⱡᵾi! I tangina kᵾn, na ndi, enim rukᵾr timp.
47006018	Uⱡ i eng ndam, na enim nga Tipam ei muⱡamba kᵾn, enim wamp mbᵾ, na nga kangambuⱡa kᵾⱡ muⱡing, Got Wu Ronduⱡ Pi ei ndi, ik mbᵾ nᵾtᵾm.”
47007001	Wamp angmᵾn! Tᵾn Got nga nimba mᵾi rurum ik kᵾⱡ, pilpᵾn pora ndurmᵾn. Ei nga, tᵾn nga kᵾng orunga kep, muⱡnga orunga kep, uⱡ ⱡar mul mbᵾ, wak ropᵾn, Got nga mundmong endpᵾn, uⱡ kun kai eng nui mbᵾ, rᵾk rᵾk itᵾmin.
47007002	Enim ndi, tᵾn numan minal ngᵾi! Tᵾn ndi, wamp mat kᵾn, uⱡ ⱡawa mat iti natᵾpᵾn, wote ropᵾn kit mondpᵾn uⱡ ti, iti natᵾtmᵾn. Tᵾn ndi, wamp mat ik kol ropᵾn ngumbun mel mat, ti nᵾtᵾtmᵾn, mon ku!
47007003	Na ik nᵾnt ei, enim kᵾmp tᵾp ni nanᵾnt, mon! Na ndi, enim kundᵾp nᵾmp pora ndᵾr ni, tᵾn ndi, enim numan minal ngurmᵾn. Enim koⱡung ndam, tᵾn enim kᵾn, kunda kuⱡmin. Enim kont moⱡᵾng ndam, tᵾn kunda, enim kᵾn kont muⱡmin ku.
47007004	Enim nga uⱡ etmin mbᵾ na ndi pilip kᵾn, enim numan minal ngunt. Na ndi, enim kᵾn numan minal ngunt. Tᵾn kᵾn mbun mam mat orum ei kᵾn, na ndi, enim nga nᵾmp pᵾt uⱡ ei ndi, na etpa ronduⱡ munduⱡnga, numan kai minal pᵾt.
47007005	Tᵾn unt, Masaroniya kona ila ekit oⱡmina kᵾn, kᵾng orunga mbun elpa elpa mat tᵾn kᵾn oⱡnga, tᵾn muⱡ ti nᵾtᵾtmᵾn. Wote, tᵾn nga numan rukᵾr orunga, mundmong itmᵾn.
47007006	Wote, wamp mbun tᵾtmin uⱡ mbᵾ, Got numan kai ngurum wu ei ndi, Taitas tᵾpa, tᵾn kᵾn mundrum ila, tᵾn etpa numan kai pinditim.
47007007	Taitas tᵾn kᵾn urum ei nga mint, tᵾn etpa numan wang ndui nᵾndrᵾm mon. Enim ndi, Taitas etᵾk numan kai pendᵾtᵾng uⱡ ei, Taitas ndi, tᵾn kundpa nitim. Wote enim ndi, na kᵾning ei nga munt mindil tᵾk, ka etᵾk, wote tᵾk rapᵾndᵾk itmin nᵾk, mormin nitim ku. Uⱡ etmin ei nga, na numan minal enim.
47007008	Ei kᵾn, na nga mon rop enim ngur ei, kandᵾk mbun tᵾtᵾng ei nga, na ndi, enim kᵾn kont itim. Wote, akup kont iti natᵾnᵾm. Nambuⱡ emel, na nga mon ei ndi, enim etpa mbun ngurum ndam, na pᵾnt ei, ui onunga kot ila mint mbun ngurum.
47007009	Wote, akup na numan kai pᵾnt ei, enim numan mbun pᵾtᵾng ei nga mon. Enim mbun tᵾtᵾng ei ndi, enim etpa numan ropᵾl rundrum ei nga, na numan enim. Nambuⱡ emel, Got elim ndi, enim mbun ei ngumba kᵾn, enim etpa numan ropᵾl rundrum. Ei nga, na nga mon rᵾr ik ei ndi, mbun ngui ngᵾnggᵾrᵾm mon.
47007010	Got ndi, tᵾn mbun ngumba kᵾn, wote etpa numan ropᵾl rondpa, etpa rukᵾr tᵾtᵾm. Ei kᵾn, tᵾn numan ropᵾl ruimin ei nga, mbun ti nᵾtᵾmᵾn. Wote ya mᵾi kona uⱡ mbᵾ nga mbun tᵾtmᵾn mbᵾ ndi, wamp ropa kondrum.
47007011	Got ndi, enim mbun ngurum uⱡ ila, namba uⱡ mat enim kᵾn etpa mot ndurum uⱡ mbᵾ, en enim kandᵾk kai itᵾi! Uⱡ ei ndi, enim nga numan orunga, ropa rut nduⱡnga, enim nga uⱡ kit etmin mbᵾ wak rok, uⱡ kun kai mbᵾ iting ei nga, numan nguk etmin. Mbun tᵾtᵾng ei nga, popᵾⱡ kulk, wote omba nᵾk, mundmong etmin. I elinga, enim ndi na ok kᵾning ei nga, numan nguk, wote na tᵾk rapᵾndᵾk kᵾn, uⱡ ⱡawa orum mbᵾ, tᵾk mana ndurmᵾn. Uⱡ mbᵾ ndi, ora ndupa, mbun tᵾtᵾng uⱡ ei, enim nga uⱡ ti mon.
47007012	Ei nga, na ndi, mon rop enim ngur uⱡ ei, wamp ti nga uⱡ ⱡawa itim ila, muna wamp ti, uⱡ ⱡawa elinga, kandᵾp mon rop ngui ngᵾnggᵾr, mon! Wote na ndi, mon rop, enim ngur uⱡ ei, enim pilik kun iteing nimp, Got nga kuimp keta ila etᵾk kᵾn, tᵾn numan minal ngᵾk iteing nᵾmp it. Uⱡ ei nga mint, na ndi, enim mon rop ngur.
47007013	Uⱡ ei ndi, enim nga uⱡ etmin kᵾⱡ ndi, tᵾn etᵾk numan kai pendᵾtmᵾn. Tᵾn numan kai pilpᵾn, ambᵾⱡᵾp paⱡpᵾn etmᵾn. Ei nambuⱡ emel, enim ndi, Taitas etᵾk numan kai pendᵾtᵾng. Wote, enim ndi pora, Taitas nga numan orunga elingina, ambuⱡpa paⱡpa murum. Tᵾn tᵾpa rapundpa itim uⱡ ei nga, kandpᵾn kai pilpᵾn, ambᵾⱡᵾp paⱡᵾp itmᵾn.
47007014	Unt na ndi, enim nga uⱡ etmin mel, Taitas kundᵾp nᵾmp, enim nga mbi mundurmᵾn uⱡ ei nga, na pipil kuⱡi nᵾkᵾr, mon! Enim nga uⱡ etmin mbᵾ mel, tᵾn ndi, nᵾtmᵾn ik ei, kupa mint. Akup Taitas pilpa morum. Tᵾn ndi, enim nga mbi mundurmᵾn ik ei, kupa mint.
47007015	Wote, Taitas enim kᵾn urum ei nga, enim ndi, rawe etᵾk tᵾk, enim mundmong etᵾng. Uⱡ ei nga, Taitas ndi pilpa, nim ik ei, enim pora pilik, pep rangina kᵾn, Taitas ndi, enim kᵾn numan minal ngumba, ronduⱡ mundpa itim.
47007016	Akup na numan enim. Ei nambuⱡ emel, uⱡ kai mbᵾ pora, enim ndi, rᵾk rᵾk iting ei nga, na pᵾnt ei, kupa iting.
47008001	Ei kᵾn, akup wamp angmᵾn ye! Tᵾn ndi, Got nga wamp pol ti uⱡ ei, Masaroniya kona ila, Got nga rapa tenda ila wamp anggᵾtᵾm mbila, mormᵾn wamp kᵾⱡ kᵾn, itim ei mel, enim pileing nᵾmp ninmᵾn.
47008002	Ei kᵾn, mbun mam mat ndi, wamp kᵾⱡ nga mondpa pili uⱡ ei, oⱡa tᵾpa kᵾndrᵾm. Ui ei kᵾn, wamp kᵾⱡ kurpa kat morung. Wote uⱡ ei, wak rokᵾn, numan kai ou ndupa kandᵾk tᵾk kᵾn, wamp elpa mat tᵾpᵾn, rᵾpᵾndmin nᵾk pilik kᵾn, ku moni na mel mbᵾ minal, tᵾk mᵾk rorung.
47008003	Uⱡ etᵾng ei nga, na pilip pora ndup kᵾn, nᵾmp ekit ndunt. Wamp kᵾⱡ, en enim nga numan ei ndi pilik, ku moni mbᵾ tᵾk mᵾk rorung. Mel mbᵾ, tᵾk mou rorung mbᵾ ngᵾk, wote mel mat ou nduk pendᵾk ngurung.
47008004	Wamp kᵾⱡ ronduⱡ mundᵾk, tᵾn waldᵾk kᵾn, tᵾn ndi, en enim kapⱡa namina kᵾn, Juriya kona ila, Got nga manga wingti ila wamp kᵾⱡ, tᵾpᵾn rᵾpᵾndmin nᵾtᵾng.
47008005	Wamp kᵾⱡ ndi, mel orunga etᵾk, nguin nimbun nitmin ei, wote ou nduk ngorung. Uⱡ ei, tun ndi iting nimbun, pili nᵾpᵾtmᵾn mel etᵾng. Wamp kᵾⱡ kuimp tek, en enim Nuim ei nguk, rᵾkrᵾng ndurᵾng, wote tᵾn kᵾn ngurung ku. Uⱡ i etᵾng ei ndi, Got nga numan ei, pep rok etᵾng.
47008006	Ei kᵾn, tᵾn ndi, Taitas kᵾn ronduⱡ mundpᵾn nitmin ei, enim kᵾn kuimp tepa, kongun itim uⱡ ei, kᵾmp kᵾm etpa, enim tᵾp rapundpa itangga, enim nga wamp numan ngui uⱡ etmin ei etᵾk, kapⱡa indeing.
47008007	Enim Got kᵾn, mondpa pili uⱡ, ik ni uⱡ, pilpa kundᵾndi uⱡ, tᵾpa rᵾpᵾndi uⱡ, wote wamp numan ngui uⱡ mbᵾ nga pora, tᵾn nuim mormᵾn. Ei nga, enim nga mel mok rui uⱡ etmin uⱡ kai mbᵾ, pilik kelik, iteing ninmin.
47008008	Na ndi, mi ik ti, enim nᵾmp ngᵾmp pep reing nᵾmp, ni nanᵾnt mon! Wote wamp elpa mat nga tᵾpa rᵾpᵾndi uⱡ etmin ei kᵾn, enim nga etmin ei kᵾn, to rop kandᵾp, enim nga wamp numan ngui uⱡ ei kupa, muna mon? Ei kᵾnimp pilip nit.
47008009	Ei kᵾn, tᵾn nga Nuim Jisas Kraist nga wamp poⱡ ti uⱡ ei, enim pilik pora ndurmᵾn. Wote, elim wu mel pi, ei morum. Ei nga, enim tᵾpa rapundpa pilpa kᵾn, elim kurpa purum. Elim kurpa purum ei ndi, enim uⱡ kai mbᵾ nga, etpa nuim mundrum.
47008010	Akup na nga numan pᵾt kᵾⱡ mel, enim nᵾmp ngunt. Unt nga, pana ila nga, enim kongun ei, puⱡ mondᵾk etᵾng ei, akup etᵾk pora ndᵾi! Tᵾp rᵾpᵾndi uⱡ ei, enim kuimp tek etᵾng. Wote, ei mint mon! En enim numan kai pilik etᵾi!
47008011	Ei kᵾn, kongun ei, akup tᵾkrᵾk etᵾk pora ndᵾi! Enim unt kongun ei nga, tᵾkrᵾk numan ngurung. Uⱡ ei mel ku, akup enim nga to ila tᵾkrᵾk etᵾk pora ndᵾi!
47008012	Wote nim ndi, mel mat wamp ti, numan ngokᵾn ngun ndam, uⱡ ei, Got ndi, numan ngurum. Got ndi, wamp ei nga mel tepa morum kᵾⱡ pilpa kᵾn, wamp ei nga mel tepa morum kᵾⱡ, numan ila kᵾmp tᵾndᵾtᵾm. Mel mat, tek muⱡi nambᵾrmᵾn mbᵾ, kᵾmp tindi nandᵾtᵾm.
47008013	Na ndi, enim wamp mbᵾ kundᵾp kᵾn, wamp mat mbun tᵾk muⱡangina, mat numan kai pilik muⱡeing nimp, ni nanᵾnt mon! Enim wamp pora, numan kai mint pilik muⱡeing nimp nᵾnt.
47008014	Akup ui ila, enim mel mat ou nduk tek moⱡung ndam, wamp mat wei moⱡung mbᵾ, tᵾk rapᵾndᵾk ngᵾi! Wote, enim wei moⱡᵾng ei kᵾn, wamp mbᵾ ndi, enim tᵾk rapᵾndᵾk ngeing. Uⱡ i eng ei ndi, tᵾn pora, kapⱡa kapⱡa mint muⱡmin.
47008015	Buk Wingti ei ndi, nimba mel, “Wamp mat mel ou nduk, tek moⱡung mbᵾ, en enim nga to ila ku tek muⱡing. Wote, wamp mat mel etᵾk tek moⱡung mbᵾ, en enim nga to ila ku tek muⱡing ku,” nᵾtᵾm.
47008016	Wote, na Got kᵾn angge nᵾnt uⱡ ei, nambuⱡ emel, Got ndi, Taitas numan kai mat nguⱡnga kᵾn, tᵾn nga numan pᵾtmᵾn ei mel pilpa, enim tᵾpa rapᵾndᵾmba uⱡ ei nga numan ngumba etᵾm.
47008017	Ei kᵾn, tᵾn nga nᵾtmᵾn ik ei, pep ropa, kongun etmba ei nga numan ngumba etᵾm. Ei nga, elim nga numan ei ndi, enim kᵾn uimp nimba, unt pitim.
47008018	Wote, kang wu ᵾngᵾn ti kunda, Taitas kᵾn, tᵾpᵾn rᵾp rundamina uinggil. Kang wu ei, rᵾnang ik kai mbᵾ nilinga, Got nga rapa tenda ila wamp mbᵾ ndi, tᵾk ou nduk etmin wu ei kunda, rᵾp rokᵾⱡ uinggil.
47008019	Wamp mbᵾ ndi, kang wu ei, kᵾmp rok tᵾk kᵾn, tᵾn kᵾn rᵾp ropa andpa, tᵾn tᵾpa rapundpa, wamp mbᵾ ndi, numan ngui, Got kᵾn angge nᵾk ku moni ngurmin mbᵾ, tangga nᵾtᵾng. Tᵾn ndi, Nuim ei nga mbi paka rondpᵾn kongun etpᵾn, wamp mat pilik mbi nduk, teing nimbun, ora ndupᵾn etmᵾn. Uⱡ ei, Got nga kongun ei, numan ngumbun etmᵾn.
47008020	Ni kᵾn, tᵾn uⱡ etmᵾn uⱡ ei, wamp ti ndi, ik kit mat, nimba ngui ngᵾngangga nimbun, numan ila pilip etmin kem ngui uⱡ ou ei, rᵾp etpᵾn kai mondurmᵾn.
47008021	Tᵾn ndi numan ronduⱡ pilpᵾn, Got nga kuimp keta ila uⱡ kun kai mbᵾ etpᵾn, wote wamp mbᵾ nga kuimp keta ila, kunda etmᵾn ku.
47008022	Akup tᵾn nga ᵾngᵾn kang wu ti, wu Taitas kᵾn, wu ti kᵾn, tᵾpᵾn mundamina kunda ping. Tᵾn ndi, kang wu ei, kᵾnmin pilpᵾn kᵾn, kongun mat tᵾpᵾn ngurmᵾn mbᵾ, numan ngumba etᵾm. Kang wu ei ndi, enim kᵾn mondpa pili uⱡ kai etᵾm ei nga, akup enim tᵾpa rapundpa kongun ei, ronduⱡ mondpa etmba.
47008023	Enim ndi, Taitas pilik pora ndurmin ni ka! Na nga ᵾngᵾn wu ei kᵾn, na kᵾn kongun tenda ila etmbᵾⱡ. Wote wamp mbᵾ, tᵾpᵾⱡ rapundpᵾⱡ etmbᵾⱡ. Wote, ᵾngᵾn wu na, Got nga rapa tenda ila wamp mbᵾ kᵾn, Kraist nga kongun mbᵾ endᵾtᵾmbil. Uⱡ ei elinggila kᵾn, Kraist nga rᵾⱡang ei, wamp mbᵾ kandurmin.
47008024	Enim wu raldika kᵾⱡ ndi, wamp numan ngui uⱡ ei, tᵾk ora ndangina kandᵾk kᵾn, Got nga rapa tenda ila wamp mbᵾ ndi, enim nga wamp numan ngui uⱡ ei, etangina kandᵾk kᵾn, tᵾn ik ninmᵾn ei, enim kongun kai ei, kupa etmᵾn nᵾk piling.
47009001	Pol ndi, Korin wamp mbᵾ kundpa, Got nga Jura wamp mbun tᵾk mormin ei nga, tᵾpa rᵾpᵾndi uⱡ ei, enim pilik pora nduk mormin.
47009002	Enim ndi, kongun ei, numan nguk etmin uⱡ ei, na ndi, pilip pora ndup kᵾn, na ndi, enim nga mbi, Masaroniya wamp mbᵾ nga kuimp keta mbila rᵾk rᵾk paka rondᵾr. Wote na ndi, wamp mbᵾ kundᵾp nimp mel, unt pana ila, Grik wamp mbᵾ ndi, kongun ei puⱡ mondᵾk iting pilik, tᵾk minal etᵾng. Enim kongun ronduⱡ mundᵾk etᵾng uⱡ ei, pilik kᵾn, Masaroniya wamp minal ndi, kongun ei, numan nguk etᵾng.
47009003	Pol ndi, nimba mel, “Tᵾn ndi, enim nga mbi paka ropᵾn ninmᵾn ik ei, rok wei ai indi nᵾndᵾi mon! Wote, enim tᵾk kun etᵾk, nokundᵾk muⱡangina kᵾn, kang wu Taitas kᵾn ᵾngᵾn ralt enim kᵾn uinggil ei nga nᵾnt,” nitim.
47009004	Tᵾn ndi, pᵾnmin ei, enim ndi, wamp tᵾpa rᵾpᵾndi uⱡ ei, kapⱡa iting mel enim. Ei nga, enim ndi, wamp tᵾpa rᵾpᵾndi uⱡ ei, tᵾk kun iti natᵾk muⱡangina kᵾn, wote Masaroniya wamp mat, na kᵾn kunda enim kᵾn ᵾmᵾn ndam, enim kᵾn, tᵾn kᵾn, kunda pipil kuⱡmin.
47009005	Uⱡ i etmba ei nga, na punt ei, na ndi, kang wu Taitas kᵾn ᵾngᵾn ralt tᵾp mundamba kuimp tek, enim kᵾn ok molk, enim nga wamp tᵾpa rᵾpᵾndi mel nguimin nᵾk, mᵾi ronmᵾn mel mbᵾ, tᵾk kun etᵾk muⱡᵾi! Wote, na unt ei kᵾn, enim ndi, wamp tᵾpa rᵾpᵾndi uⱡ kupa ei tangina, wamp mbᵾ ndi kᵾneing.
47009006	Enim wamp pilik kai itᵾi! Wamp nam ti, kongun ou ndupa etᵾm ni ndi, rᵾng ou ndupa tᵾpa norum. Wote, kongun onunga etpa etᵾm ni ndi, rᵾng onunga etpa tᵾpa norum.
47009007	Enim ndi, wamp mbᵾ, tᵾk rᵾpᵾndᵾk nguing uⱡ ei, ei mel unt enim nga numan orunga pilik kai etᵾk kᵾn, wote mel mbᵾ ngᵾi! Wamp ti ndi, mbun tᵾpa mel mat ngui ngᵾngimp nimba pilangga kᵾn, wamp ndi, kalk ngui nᵾng uⱡ ei, kapⱡa mon. Nambuⱡ emel, wamp namin mat, numan kai pendᵾk ngurmᵾn mbᵾ, Got ndi, numan ngorum.
47009008	Got ndi, mel puⱡi enim wamp mbᵾ, tᵾpa rapundpa ngurum ila, enim wamp mbᵾ kapⱡa etᵾm. Ui mbila pora, enim mel mbᵾ kapⱡa etᵾm. Ei nga, mel mbᵾ ndi, wamp mat tᵾk rapᵾndᵾk kongun kai mat ou nduk itᵾi!
47009009	Buk Wingti ei ndi, nimba mel, “Wamp nam ti ndi, mel ou ndupa, wamp kurpa mbᵾ, tᵾpa rapundpa ngurum uⱡ kun kai ni, elim kᵾn tepa mint mba,” nᵾtᵾm.
47009010	Got ndi, rᵾng mong puⱡi wamp mbo rᵾⱡeing nimba ngumba, rᵾng elpa elpa mbᵾ, neing nimba ngumba etᵾm. Wote, tᵾk rapᵾndᵾk nguk iteing nimba etᵾm uⱡ ei ndi, wamp nam ti ndi, rᵾng mong raⱡnga kᵾn, wote rᵾng ou ndupa oⱡa omba rorum ni mel, enim nga uⱡ kun kai eng mbᵾ pora, tepa mint mba.
47009011	Got ndi, enim mel puⱡi ngurum uⱡ ei, enim ndi, wamp mbᵾ mel puⱡi ku ngeing nimba etᵾm. Tᵾn nga kongun enmin uⱡ ei nga, enim kundᵾp ninmin. Enim nga wamp tᵾpa rᵾpᵾndi uⱡ mbᵾ tangina kᵾn, wamp mbᵾ ndi, Got kᵾn angge neing.
47009012	Enim ndi, kongun ei etᵾk kᵾn, Got nga wamp mat mel mbᵾ nga mon ndum mbᵾ, tᵾk rapᵾndᵾk, wamp mbᵾ nguk kapⱡa indᵾi! Wote, enim uⱡ eng ei ndi, wamp mbᵾ, Got kᵾn angge minal neing.
47009013	Enim ndi, wamp tᵾpa rᵾpᵾndi uⱡ mbᵾ eng ndam, uⱡ kai mbᵾ, wamp mbᵾ ndi, kandᵾk pilik iting. Enim ndi, Got nga uⱡ kun kai mbᵾ pep rok kᵾn, Kraist nga Rᵾnang Ik Kai mbᵾ nᵾk etmin ei ka! Nᵾk pilik kᵾn, wamp mbᵾ ndi piling. Wote enim ndi, wamp mbᵾ tᵾk rapᵾndᵾk mel mat, wamp mbᵾ nguk, wote wamp elpa mat ngᵾk tangina kandᵾk kᵾn, wamp mbᵾ ndi, Got nga mbi ei paka runding ku.
47009014	Wote, Got nga wamp numan ngui uⱡ ei, enim kᵾn petᵾm ei ndi, enim numan minal nguk etmin. Wote, Got nga wamp poⱡ ti uⱡ ei, enim kᵾn pindangga nᵾk, atinga rondᵾk iting.
47009015	Got ndi, tᵾn wamp mbᵾ, Etpa Ti Wu ei, wei gem ngurum. Ei nga, tᵾn ndi, ik puⱡ ei kapⱡa ni nᵾmᵾn mon! Wote tᵾn ndi, Got kᵾn angge mint nᵾmin.
47010001	Na Pol ndi, enim ik ronduⱡ ti kundᵾp nᵾnt. Na enim kᵾn moⱡᵾp kᵾn, wote nanim nga orunga mep mana or ei mel, enim kundᵾp nᵾnt. Wote na enim kᵾn, muⱡi nᵾmbᵾⱡimp ei nga, enim ronduⱡ ngump nunt. Ei nga, enim Kraist nga uⱡ kun kai mbᵾ, raka raka nᵾk etᵾk, elim nga numan orunga mepa mana omba etᵾm ei mel enim ronduⱡ ngump nᵾnt.
47010002	Na ndi, enim kundᵾp ronduⱡ ngump nᵾnt. Wote, na int enim kᵾn unt ndam, enim ndi, na kᵾn ik ronduⱡ mundᵾk, ni nᵾnᵾi mon! Na punt ei, wamp namin mat ndi, nᵾk mel ik i mbᵾ, ya mᵾi kona ila ik mat nᵾng ndam, na nanim ronduⱡ mbi nᵾmp punt.
47010003	Uⱡ ei kupa, tᵾn ya mᵾi kona ila pep mormun ni mel, ku pep mormun. Wote, ya mᵾi kona ila wamp el rok uⱡ kit mbᵾ etmin uⱡ ni mel, tᵾn iti natᵾp mormun.
47010004	Tᵾn nga el rᵾmin mel kat ambᵾrmᵾn kᵾⱡ, ya mᵾi kona ila mel kat mon. Wote, tᵾn nga el itmin mel kᵾⱡ, Got nga el ronduⱡ kᵾⱡ ndi, kapⱡa el puⱡa wamp mbᵾ kᵾn, el etpᵾn ropᵾn mana ndᵾmin. Wote, el puⱡa wamp mbᵾ nga ronduⱡ mbᵾ, ropa mana ndumba ku.
47010005	Ei nga, Got nga pilpa kungᵾndi kandᵾk ting etmin wamp mbᵾ, uⱡ kit mbᵾ ndi, imp morum ei kᵾn, kandpᵾn el rormᵾn. Uⱡ kit etmin wamp mbᵾ kandpᵾn, imp moⱡmina kᵾn, Kraist nga nombuⱡa mam kai mbila pep rormin.
47010006	Tᵾn akup tᵾpᵾn kun etpᵾn kᵾn enim nga nokundᵾnmᵾn. Wote enim ndi, tᵾn nga ik kᵾⱡ pilik pep rong ndam, wote tᵾn ndi, ik tᵾk roi ndung wamp mbᵾ, kandpᵾn etpᵾn kit mundmin.
47010007	Enim ndi, kanmin ei mel mbᵾ pora, ekit orunga mel tetᵾm nᵾk kanmin. Wote, wamp nam ti ndi, elim Kraist nga wamp ti mor nimba pᵾtᵾm ti, moⱡum ndam, elim ndi, el elim nga orunga mana ndupa pilangga. Nambuⱡ emel, tᵾn Kraist nga wamp mormun nimbun pilpᵾn mormun ei mel ku.
47010008	Got nga ronduⱡ, tᵾn ngorum ila kongun etmin. Ei nga, tᵾn ndi, enim nimbun kit mundi namᵾndᵾrmᵾn mon! Enim nga mondpa pili orunga, etpᵾn ronduⱡ mundᵾp nᵾtmᵾn. Tᵾn nga kongun etmin ronduⱡ uⱡ ei nga, na ndi, paka rop nint ndam, wote na pipil kuⱡi nᵾⱡimp.
47010009	Na nga mon rop enim ngur ei ndi, enim nimp mundmong indi nᵾndᵾt mon!
47010010	Wote, wamp mat ndi, nᵾk mel, “Pol mon ropa ngurum uⱡ ei, ik ronduⱡ mbun iti kat, ropa ngurum nᵾk pᵾtmᵾn. Wote elim oⱡnga, kandᵾrmᵾn ei kᵾn, Pol nga ik nᵾtᵾm ik ei nga, ronduⱡ ti mon. Nᵾk pilik, ik wei nᵾmᵾ ti nᵾk pᵾtmᵾn,” nᵾtᵾng.
47010011	Wote, wamp mat ndi, ik pilik kandᵾk, kun iti natᵾk kᵾn nᵾtmin. Tᵾn ruⱡ etᵾp moⱡpᵾn kᵾn, tᵾn nga mon rormᵾn ei mel, pep ropᵾn itmin ei ka!
47010012	Wamp mat ndi, en enim nga orunga mbi paka rok nᵾtmin ik ni mel, tᵾn ik i etpᵾn ni nanmᵾn mon. Wamp mbᵾ nga uⱡ etmin mbᵾ kᵾn, wote tᵾn nga uⱡ etmin mbᵾ kᵾn, kᵾmp tᵾpᵾn ni nᵾnmᵾn mon! Wamp ti nga etᵾm uⱡ kᵾⱡ, wamp ti ndi, kᵾmp tᵾtᵾm. Wote wamp ti nga etᵾm uⱡ kᵾⱡ, wamp ti ndi, kᵾmp tᵾtᵾm. Uⱡ i etmin ei ndi, wamp mbᵾ nga pilpa kungᵾndi ei, kapⱡa mon.
47010013	Wote Got ndi, tᵾn nga to ropa ngurum uⱡ ei, tᵾpᵾn mana ndupᵾn kᵾn, tᵾn nga numan orunga, paka rop mepᵾn, oⱡa pi napᵾrmin. Got ndi, tᵾn nga to ropa ngurum to ila mint, pep ropᵾn etpᵾn, enim kᵾn onmᵾn.
47010014	Enim Korin wamp mbᵾ, enim Got ndi, tᵾn kongun itᵾmᵾn nimba to rurum kona ei nga, rukᵾr orunga mormin. Ei nga, Got ndi, tᵾn to ropa, Kraist nga Rᵾnang Ik Kai enim kᵾndᵾp nᵾmᵾn nitim kona ei, wak rui nᵾrmᵾn mon!
47010015	Got ndi, tᵾn kᵾn kongun ngurum uⱡ ei, rop rangundpᵾn kᵾn, wamp mat nga kongun eng uⱡ mbila, tᵾn nga mbi paka ropᵾn ni nanmun mon! Got ndi, tᵾn nga kongun ngurum ei, kun etᵾp mepᵾn pamina kᵾn, wote tᵾn pᵾtmin ni, enim nga mondpa pili uⱡ ei ronduⱡ mba. Wote, tᵾn nga kongun ei, etpᵾn mep pamina mba ou itangga!
47010016	Uⱡ ei nga, tᵾn ndi, Rᵾnang Ik Kai kᵾⱡ, mepᵾn mbun, enim nga kona ei nga mbuldung orunga kona mat tetᵾm mbila, mepᵾn mbin. Wote, wamp mat nga kongun etᵾk tetmin kona mbila, tᵾn nga etmin nimbun mbi paka ropᵾn ni nᵾnmin mon!
47010017	Buk Wingti Ik kᵾⱡ, nimba mel, “Wote, wamp nam ti, ambuⱡpa paⱡim uⱡ ei, Nuim ei kᵾn etᵾm mba,” nᵾtᵾm.
47010018	Tᵾn pᵾtmun ni ka! Wamp nam ti, elim nga mbi paka ropa moⱡum wamp ei, Nuim ei nga kuimp keta ila mbi ti, muⱡi nambᵾⱡᵾmba mon! Wote, wamp nam ti, Nuim ei ndi, mbi paka rom wamp ei, mint mbi moⱡmba.
47011001	Enim ndi, na wak rangina kᵾn, na ik ⱡawa kat punt kᵾⱡ namp!
47011002	Na enim kᵾn, numan ronduⱡ ti pᵾt ei, Got ndi, enim kᵾn i ku etpa pᵾtᵾm. Ei mel ku, enim amp wendᵾp kun kai na ti, na ndi, nᵾmp mᵾi rop, wu tenda ti mint pangga nimp ei, wu tenda ei kᵾn mint, moⱡpa mba ei, wu Kraist.
47011003	Wote, na mundmong ent uⱡ ei, nambuⱡ emel, unt kimbuⱡa ti ndi, amp Ip, ik kol ropa ngurum uⱡ ei, enim kᵾn omba ei ka! Uⱡ kᵾⱡ ndi, enim nga pilpa kungᵾndi, etpa kit mondᵾmba. Enim Kraist kᵾn mormin uⱡ kun kai mbᵾ, wak ruing ei nga, pilik kai itᵾi!
47011004	Uⱡ kᵾⱡ nga, na mundmong etᵾp nᵾnt. Wote, wamp mat ndi, enim kᵾn ok, wu Jisas ni nga mbi tek andᵾk ning. Ya tᵾn ndi, Jisas nga mbi tek, andpᵾn ninmin ei nga mon! Uⱡ i eng ei ndi, enim muⱡnga ti ku ting. Enim unt Muⱡnga Wingti tᵾtᵾng ni mel mon! Wote, rᵾnang ik ti nga ku ting. Enim unt rᵾnang ik kai pilik tᵾtᵾng ni mel kapⱡa mon! Wamp mat ndi, uⱡ etmin mbᵾ iting nᵾk, enim ndi kandᵾk, wak rormin ei ka!
47011005	Enim pilik kai itᵾi! Na ndi, enim nga nombuⱡa rung wu kuimbal kᵾⱡ nga mana orunga moⱡᵾp, ni nanᵾnt mon!
47011006	Wote, na ik nimp ei, pilip rundᵾr nda, na nga pilpa kungᵾndi ila pᵾt mint. Uⱡ pilpa kungᵾndi tᵾn etmin mbᵾ ndi, enim rᵾk rᵾk ui mbila, tᵾpᵾn ora ndurmᵾn.
47011007	Enim pᵾtmᵾn ni, na ndi, Got nga Rᵾnang Ik Kai nᵾmp, enim ngump ei kᵾn, mel mat yant ti natᵾt ni ka! Na nga orunga mep mana mbo moⱡᵾp, enim nga mbi paka rondᵾp et. Ei nga uⱡ kᵾⱡ, na uⱡ ⱡawa et nda? Ei mon!
47011008	Wote na ndi, Got nga rapa tenda ila wamp mat nga ku moni mat tᵾp kᵾn, ku moni mbᵾ ndi, na tᵾpa rᵾpᵾndangga, enim kᵾn kongun itimp pilip et. Uⱡ et ei ndi, wamp mat nga ku moni mbᵾ, kindᵾp mel nor.
47011009	Na unt enim kᵾn mur ui ei kᵾn, na mel mat mondrum. Na ndi, enim wamp ti, mbun ngump iti nᵾtᵾt mon! Ui ei kᵾn, na mel mat, mon ndurum mbᵾ, angmᵾn Masaroniya kona ila molk, orung wu kᵾⱡ ndi, na mel ronduⱡ mbᵾ ngurung ila, na kapⱡa itim. Na ndi, mel mbᵾ pora, unt rᵾp etᵾp kai mondᵾr. Wote, akup enim mbun ngui ngᵾngimp mon! Na ndi, rᵾk rᵾk rᵾp etᵾp kai mint mundimp.
47011010	Kraist rᵾk rᵾk ik kupa ei, mint nᵾtᵾm. Wote, na ik kupa ei ku nᵾt. Wote, Akeiya kona ila wamp mbᵾ ndi, ik kupa nᵾt kᵾⱡ, ropa mana ndumba mel, kapⱡa mon!
47011011	Na ndi, ik kᵾⱡ enim kᵾn nᵾt ik ei, nambuⱡ emel nᵾt? Na ndi, enim numan ngui nganggᵾp nᵾt ei? Ei mon! Got ndi, na pᵾtᵾm. Na ndi, enim numan minal ngump nᵾt.
47011012	Wote, wamp mat ndi, en enim nga mbi paka rok nᵾtmin mbᵾ ndi, wamp nga kuimp keta ila anggilik, tᵾn nombuⱡa rung wu monmin ei mel muⱡmin ning. Wamp mbᵾ nga ning ik ei, na ndi, mon nᵾmp nᵾnt. Muⱡmin nᵾk, en enim nga kᵾng orunga mek oⱡa puk, tᵾn kongun enmun ei mel etmin ning.
47011013	Ik kol nga nombuⱡa rung wu kᵾⱡ ndi, ik kol rok kongun mbᵾ etmin. En enim nga ik kol rok etmin uⱡ kᵾⱡ, wote wamp mbᵾ ndi, pilik kᵾn, en enim Jisas nga nombuⱡa rung wu kupa kat, neng nᵾk pilik etmin.
47011014	Wote, uⱡ eng mbila, enim ndi, rot nᵾk kupa nᵾk, pili nᵾpᵾlᵾi mon! Enim pilik mormin, Seitan elim ropᵾl ropa kᵾn, anggelo mel rᵾⱡang mundpa orum, ni ka!
47011015	Seitan elim nga kongun wu kᵾⱡ i ku etᵾk, mbo wamp mbᵾ nga kuimp keta ila kongun wamp kupa ralk etmin. Uⱡ i eng mbᵾ, tᵾn ndi, uⱡ kupa mat enmun nimbun, pili nᵾpᵾlmᵾn mon! Uⱡ eng mbᵾ mel, wote en enim punt rok, mel mat ting.
47011016	Na unt nit ni mel, aldpa nᵾnt, na kupᵾr rop nᵾnt nᵾk, enim ndi, pili nᵾpilᵾi! Wote, na kupᵾr rop nint ndam, kapⱡa ku. Enim ndi, na wak rangina kᵾn, na nga mbi paka rop, ik onunga kat namp.
47011017	Na ndi, Nuim ei nga numan pᵾtᵾm ei mel, pep rop, ni nanᵾnt mon! Wamp wᵾlᵾ na ti, nᵾtᵾmin ik ni mel, na nga orunga mbi paka rop nᵾnt.
47011018	Wote, wamp ou ndupa ndi, ya mᵾi kona uⱡ mbᵾ nga mbi paka rok nᵾtmin ik ni mel, na ndi, na nga orunga mbi paka rop nᵾnt.
47011019	Enim wamp numan kai pilik mormin mbᵾ ndi, wu wᵾlᵾ ei nga ik nimba enim ei, numan nguk kᵾn, tᵾk waka ndᵾi, enim kundpa nangga!
47011020	Wote, wamp nam ti ndi, enim kundpa mepa mba, kan kongun indᵾi nimba, muna enim nga mel mat ranggᵾpa tᵾpa, enim tᵾpa ik kuldpa, ik kol ropa ngumba, muna enim nga ik tᵾpa roi ndupa, enim ki raka ndi ropa em ndam, enim ndi, itangga kandᵾk kui itᵾi!
47011021	Tᵾn ndi, enim kᵾn uⱡ kᵾⱡ itmin ei nga, pipil enim. Wote, wamp nam ti ndi, elim nga uⱡ etᵾm mbᵾ mel, ronduⱡ mundpa nim ndam, wote na nga et uⱡ mbᵾ mel, ronduⱡ mundᵾp nimp ku. Na akup kupᵾr wamp na ni mel, raⱡᵾp nᵾnt.
47011022	Wote, wamp kᵾⱡ Ipru ndam, na Ipru wu ei ku. Wote, wamp kᵾⱡ Isrel wamp kᵾⱡ ndam, na Isrel wu ei ku. Wote, wamp kᵾⱡ, Aparam nga wamp pundun kᵾⱡ ndam, na Aparam nga wu ei ku mor.
47011023	Wote, Kraist nga kongun wu kᵾⱡ, nint ndam, na nga ik ei ndi, na kupᵾr wamp mel, raⱡᵾp nᵾnt. Na Kraist nga kongun ronduⱡ mundᵾp et uⱡ ei ndi, wamp kᵾⱡ, tᵾp mana ndur. Ui ou ndupa, na kongun ronduⱡ mondᵾp elimba, wu mat ndi, na tᵾk kan nguk, tᵾmbᵾⱡ ndi rok etᵾk, mbun nguk etᵾng uⱡ kᵾⱡ tᵾp kᵾn, wu kᵾⱡ pora, tᵾp mana ndur. Na koⱡmba ui minal ei nga, wote kuⱡi nᵾkᵾr mon!
47011024	Jura wu mbᵾ ndi, na rumbᵾⱡ 5 kᵾⱡ ila, kan puⱡa rok 39 endᵾtᵾng.
47011025	Rom wu mbᵾ ndi, na kan puⱡa rok raldika endᵾk, wote ku ndi rok, elim nga num kuta ila sip kit moⱡpa, raldika enduⱡnga rumbᵾⱡ tenda mel, na ki nu tep mbo ekit pur.
47011026	Wote, ui ou ndupa mel, na nombuⱡa ruⱡ mat ila pur. Nu ila, na nu wᵾnggᵾr ku. Kindᵾp wu na mbᵾ ndi, na nga mel mbᵾ roldᵾk tᵾk, wote Jura wu na, wu rᵾⱡaip elpa mbᵾ ndi, na ruing etᵾng ku. Na nu ropa pitim na, kona peng ou na, kona kui waka na mbila, na etᵾk kit mondᵾk etᵾng. Wote, na nga ik kol wu ᵾngᵾn mbᵾ ndi, na rok etᵾk kit mondᵾk etᵾng ku.
47011027	Na mbun mindil elpa elpa mam mat tᵾp, rumbuldi minal ur pi nᵾpᵾt. Na kump kun moⱡᵾp, nu waka kuⱡᵾp, rung nui nandᵾp, wal pᵾki na, manga na mat mul nᵾmbrᵾm ila, na pilip rundᵾr.
47011028	Uⱡ mbun kᵾⱡ mendpᵾⱡ mon! Got nga rapa tenda ila wamp mbᵾ, tᵾp rᵾpᵾndimp nᵾmp et uⱡ mbᵾ ndi, mbun minal mat tᵾt ku.
47011029	Wote, wamp nam ti, ronduⱡ ti nᵾtᵾm ndam, wote na ronduⱡ ti nᵾtᵾt ku. Wamp nam ti, uⱡ kit mbila mana pum ndam, na ndi, wamp ei kᵾn, popᵾⱡ mundimp.
47011030	Wote, na nga mbi orunga, paka rundunt ndam, na nga mbi paka rundunt uⱡ ei ndi, tᵾpa ora ndupa, na nga ronduⱡ ti mon etmba.
47011031	Got Tipam Nuim Jisas ei ndi, pilpa kandrum ei, na ik kol rop ni nanᵾnt. Tᵾn ndi, rᵾk rᵾk, Got ei nga mbi paka rundamin!
47011032	Na Damaskas kona peng ou ila mur ei kᵾn, wu nuim mumuk Aretas nga el wu kᵾⱡ nokundᵾk molk, na tᵾk imp molk, kan ngumᵾn nᵾk etᵾng.
47011033	Wote, na nga wu ᵾngᵾnᵾl kat ndi, na tᵾk kowa wal ila rakilik tᵾk, paⱡa ila mek oⱡa puk, paⱡa ekit orunga mana ndurᵾng ila, nung nᵾmp pur.
47012001	Nombuⱡa mam elpa ti nga, na nga mbi orunga, paka ruimp mel mon. Uⱡ kᵾⱡ ndi, tᵾn tᵾpa rapᵾndᵾmba mel mon. Wote, akup Nuim ei ndi, na ur kump kat, mo ropa ora ndurum ei nga nimp ent.
47012002	Na pᵾnt ei, unt pana 14 omba puⱡnga kᵾn, Got nga rapa tenda wu ti, tᵾpa mepa, wi muⱡ kona raldika ila oⱡa purum ei, kᵾng pᵾi morum muna mon? Uⱡ ei, na pili napᵾnt, Got elim mint pᵾtᵾm.
47012003	Na pᵾnt uⱡ ei, Got ndi, wu ei, tᵾpa mepa wi muⱡ kona purum ila morum. Kᵾng kᵾⱡ pᵾi purum muna mon? Uⱡ ei, na pili napᵾnt. Got elim mint pᵾtᵾm.
47012004	Wi muⱡ kona ila ik pitim mbᵾ, wamp ti ndi, kandpa nimba mel, kapⱡa mon.
47012005	Wote, na nga ronduⱡ ti mon! Ei nga, na ndi, wu ei nga mint mbi paka rundimp. Na nga mbi paka rui nᵾrimp mon! Uⱡ ei nga ronduⱡ ti mon! Ei ndi, nanim tᵾpa ora ndumba.
47012006	Wote, na nga orunga, mbi paka rop nint ndam, na kupᵾr wamp mel raⱡᵾp ni nᵾnimp mon! Ei nambuⱡ emel, na ik kupa ei mint nimp. Wote, na nga orunga, mbi paka rop ni nᵾnimp mon! Na nga mbi paka rop nint ndam, wamp mbᵾ ndi, na pep rok, na nga mbi ou nguing, uⱡ ei mon! Na nga uⱡ kun etᵾp ik nᵾmp, int uⱡ kᵾⱡ wamp mbᵾ ndi, kandᵾk pilik pep ring.
47012007	Wote Got ndi, uⱡ mam ti etpa, ik mong kᵾⱡ na ora ndurum ei, na nga mbi orunga paka rop neimp nimba, Got ndi, iti nᵾtᵾtᵾm mon! Gal mel ti ndi, na purum uⱡ ei, Seitan nga nombuⱡa rung wu mel ti ndi, na ropa mana ndamba kᵾn, na nga mbi orunga paka rui nᵾreimp nimba itim.
47012008	Ui raldika, na Nuim ei kᵾn atinga rop, uⱡ mbun mbᵾ tᵾpa mundangga nit.
47012009	Wote, Nuim ei ndi, na kundpa nimba mel, “Na nga wamp pol ti uⱡ ei, nim kᵾn tetᵾm,” nitim. Wamp ti ronduⱡ pi naprᵾm ei, na nga ronduⱡ ei ndi, kapⱡa etᵾm. Nuim ei ndi, nitim uⱡ ila, na pilip mbun ti natᵾp, Kraist nga ronduⱡ ila, na ambᵾⱡᵾp paⱡᵾp, numan kai minal pᵾt.
47012010	Uⱡ ei mel ku, Kraist nga mbi ila, na ronduⱡ pi nᵾpᵾr ei kᵾn, wamp mbᵾ ndi, na rok etᵾk, kit mondᵾk etᵾng ila, mbun mindil elpa elpa mat ndi, na titim ei kᵾn, na ronduⱡ pi nᵾpᵾr. Wote, uⱡ ila ku, Kraist ndi, na etpa ronduⱡ mundrum.
47012011	Na kupᵾr wamp na ni mel, raⱡᵾp ik mbᵾ nᵾnt. Wote enim ndi, na iteimp nᵾk ninmin mel ku ent. Na nga uⱡ kai et kᵾⱡ, enim ndi, nᵾk mot nduk, na nga mbi paka rondᵾk eng ndam, enim uⱡ kai mbᵾ iting. Enim uⱡ kᵾⱡ iti natᵾng ndam kep, na enim nga nombuⱡa rung wu kuimbal mbᵾ nga mana orunga, muⱡi nambᵾr mon!
47012012	Na ndi, enim nga nombuⱡa rung wu kupa kongun etᵾp, enim ora ndup, wote mbun elpa elpa mat, ronduⱡ mundᵾp koma rop it. Uⱡ kᵾⱡ ndi, enim kᵾn uⱡ rᵾpᵾndi kat nimp, na Got nga kongun wu ei ndi, enim tᵾp ora ndᵾr.
47012013	Got nga wamp rapa tenda ila mbᵾ kᵾn et, uⱡ mbᵾ mel ent. Na ndi, enim kᵾn uⱡ ti mint iti natᵾt. Uⱡ ei, na ndi, enim mbun nguimp nᵾmp kᵾn, enim ndi, mel mat, na ngui ngᵾngᵾi nᵾt. Wote, uⱡ ei ndi, na ⱡawa et ndam, na nga ⱡawa kᵾⱡ, enim ndi, wak rundᵾi!
47012014	Na akup enim kᵾn omp, raldika indimp ei nga, tᵾp kun ent. Na ndi, enim nga mel mat ngeing nimp, ui nᵾwimp, mon. Na ndi, enim etᵾp rukᵾr timp ei nga uimp. Enim pitmin ni ka! Kangambuⱡa mbᵾ ndi, mel mat tᵾk mou rok tipam mamᵾl na mbᵾ, tᵾk rᵾpᵾndi napᵾndᵾrmᵾn mon! Wote tipam mamᵾl mbᵾ ndi, mel mat tᵾk mou rok kangambuⱡa mbᵾ, tᵾk rapᵾndᵾrmin ni ka!
47012015	Na enim kᵾn numan kai minal pendᵾp kᵾn, na nga mel mbᵾ, enim tᵾp rapᵾndᵾp nguimp. Na ndi, enim numan minal ngamba kᵾn, wote enim ndi, na numan orunga etᵾk nguing.
47012016	Enim wamp mat ndi, na kundᵾk nᵾk mel, wu ei ndi, tᵾn nga mel mat ti natᵾpa kᵾn, tᵾn nga mel mbᵾ, mo ropa, mawa etpa tᵾpa, ik kep nomba mel mbᵾ, tᵾpa etᵾm ning.
47012017	Na ndi, wu mat tᵾp mundᵾr ila, enim kᵾn orung mbᵾ ndi ok, enim ik kol rok ngᵾk, enim nga mel tek morung mbᵾ, roldᵾk tᵾk etᵾng nda?
47012018	Na ndi, Taitas nᵾmp kai etᵾp mundᵾr ila, enim kᵾn urum ei, kang wu ti kunda orᵾnggil. Wote Taitas ndi, enim ik kol ropa ngumba kᵾn, enim nga mel mat kindᵾp nomba titim nᵾng nda? Tᵾl muⱡnga tenda ei mondpᵾⱡ, nombuⱡa mam tenda ila, andpᵾⱡ iti nᵾtᵾtᵾmbᵾⱡ mana mon! Enim pilik kai itᵾi!
47012019	Enim ndi, pilik kᵾn, na enim kᵾn, ik nᵾnt kᵾⱡ ndi, tᵾn tᵾn tᵾpa rapᵾndᵾmba nᵾk, pili nᵾpᵾlᵾi mon! Tᵾn Kraist nga wu kᵾⱡ moⱡpᵾn, Got nga kuimp keta ila ik mbᵾ nitmin. Enim wamp na nga kupa kᵾⱡ. Tᵾn ndi, enim nga mondpa pili orunga, nimbun ronduⱡ mundpᵾn ninmᵾn.
47012020	Na onunga kot, mundmong etᵾp pᵾnt uⱡ ei, na ndi, enim uⱡ kai mat itangina, kᵾnimp nᵾmp unt uⱡ ei mel, kᵾni nᵾkᵾnimp mon! Wote enim ndi, na uⱡ kai mat itamba, kᵾnmᵾn nᵾk moⱡung ei mel, kᵾni nᵾkᵾning ku. Uⱡ ei, nambuⱡ emel, el manda mendᵾk muⱡi uⱡ na, wᵾlᵾk rui ik na, ik mbuldung orunga nindi uⱡ na, ik tᵾpa roi ndui uⱡ na, ik nᵾpili uⱡ na, ik mura iti uⱡ na, elim nga orunga mepa oⱡa pi uⱡ na, wamp mat kᵾn numan popᵾⱡ mundi uⱡ na mbᵾ pora enim kᵾn, puⱡ piyangga muⱡing ei nga, na mundmong minal ent.
47012021	Wote, na mundmong ent ei, na enim kᵾn wamba, na nga Got ei ndi, enim nga kuimp keta ila, na etpa pipil kundᵾmba. Wamp kat unt na ndi, kᵾndᵾr kᵾⱡ, uⱡ kit mbᵾ etᵾk, numan ropᵾl rui narᵾk, uⱡ ⱡar mul mbᵾ, tᵾk mbuⱡ ngui nganggᵾk, wapra rui uⱡ na, wamp kandpa kum pindi uⱡ na mbᵾ, wamp mbᵾ kᵾn pelinga mormin uⱡ ei nga, na kont minal enim ei nga, na ka itimp ku.
47013001	Akup na ndi, enim kᵾn omp, raldika indimp ent. Wote, Buk Wingti ei ndi, nimba mel, “Wu raⱡ muna raldika ndi, kᵾnangina wamp ti, uⱡ mat ⱡawa em ndam, enim ndi, nᵾk kun mundᵾi!” nitim.
47013002	Unt na enim kᵾn omp moⱡᵾp, raⱡ endᵾp kᵾn, wamp uⱡ kit etᵾng mbᵾ kᵾn, wamp elpa mat kunda ku, kundᵾp nimp mel, na ndi, uⱡ mat itimp nit. Uⱡ ni, akup na ruⱡ etᵾp moⱡᵾp, enim kundᵾp nᵾnt. Wote, na enim kᵾn unt ei kᵾn, uⱡ kit etᵾk mormin wamp mbᵾ, kandᵾp kui iti nᵾtimp, mon!
47013003	Ei nga, enim molk piling ei, Kraist ndi, na nga keta ila moⱡpa nᵾtᵾm. Kraist ndi, enim kᵾn kupa nimba, ronduⱡ mundpa kongun etᵾm.
47013004	Unt, Jisas nga ronduⱡ ti mon ei nga, nde peta ila nil rorung. Wote, Got nga ronduⱡ ila, Jisas akup kont moⱡnga kᵾn, tᵾn Jisas kᵾn nondpa mormun ei nga, ronduⱡ ti mon! Wote, Got nga ronduⱡ ila, tᵾn Kraist kᵾn kunda kont mormᵾn. Wote, ronduⱡ ei ndi ku, tᵾn kongun etpᵾn, enim ronduⱡ ngurmin.
47013005	Wote enim ndi, en enim oⱡa tᵾk kandᵾk kᵾn, kᵾmp tᵾk pilᵾi! Enim mondᵾk pilik mormin, muna mon nda? Enim nga mondpa pili ila, Jisas Kraist morum uⱡ ei, pili napᵾtmin ei? Muⱡi nambᵾⱡᵾm ndam, enim Jisas Kraist kᵾn mondᵾk pᵾtmᵾn uⱡ ei, kapⱡa mon.
47013006	Wote na ndi, pᵾnt ei, enim ndi, tᵾn Jisas nga kongun wu kupa kᵾⱡ nᵾk pileing.
47013007	Tᵾn ndi, Got kᵾn enim nga nimbun atinga rondᵾrmᵾn uⱡ ei, Got ndi, enim tᵾpa rᵾpᵾndangga kᵾn, uⱡ kit mbᵾ, iti nᵾtᵾng nimbun ninmᵾn. Tᵾn Jisas nga kongun wu kᵾⱡ, kapⱡa etᵾm kᵾⱡ nimbun, wamp nga kuimp keta ila ni nanmᵾn, mon! Tᵾn kapⱡa iti natᵾm ndam, kapⱡa ku, enim uⱡ kai mbᵾ mint iteing nimbun ninmᵾn.
47013008	Wote tᵾn ndi, ik kupa ei, wak ruimin uⱡ ei nga ni nanmun, mon! Ik kupa ei, tᵾpᵾn rapundpᵾn, tᵾp ou nduimin uⱡ ei nga ninmᵾn.
47013009	Tᵾn ronduⱡ pi nᵾpᵾmᵾn ndam, enim ronduⱡ pangga muⱡing uⱡ ei nga, tᵾn numan enim. Tᵾn ndi, Got kᵾn ronduⱡ mundpᵾn atinga rundamina kᵾn, enim Got nga wamp kun kai kᵾⱡ muⱡeing.
47013010	Akup na ruⱡ etᵾp moⱡᵾp kᵾn, enim mon ei, rop ngunt. Wote, na enim kᵾn omp moⱡᵾp, na ndi, enim nga etmin uⱡ kᵾⱡ nga ik mat ronduⱡ mundᵾp, ni nᵾnimp mon! Wote, Nuim elim nga ronduⱡ, na ngurum wu ei nga kongun indimp. Nuim ei nga ronduⱡ ei ndi, enim etpa ronduⱡ mundᵾmba ei nga, enim ropa mana tᵾmba ei mel, kapⱡa mon!
47013011	Akup na nga wamp angmᵾn mbᵾ ye! Na rawe etᵾp nᵾnt ik mbᵾ, mon rop pora ndup nᵾnt. Enim kongun ronduⱡ mundᵾk etᵾk, Kraist nga rapa tenda wamp ila mbᵾ kᵾn, numan tenda pangga molk, na nga ik ei, kum tek pilik, kai itᵾi! Got nga wamp numan wang ndui uⱡ ei, enim kᵾn piyangga!. Enim numan tenda pilik molk, Got nga wamp numan ngui uⱡ ei kᵾn, numan wang ndui uⱡ kai mbᵾ enim kᵾn piyangga!
47013012	Enim wamp tenda tenda nᵾk, ki tᵾk, keta nu rok nok itᵾi!
47013013	Got nga rapa tenda wamp mbᵾ ndi, nim rawe etᵾk nᵾnmin.
47013014	Nuim Jisas Kraist nga wamp pol ti uⱡ ei kᵾn, Got nga wamp numan ngui uⱡ na, Muⱡnga Wingti nga wamp min mindi uⱡ mbᵾ pora, enim kᵾn kan piyangga!
48001001	Na Pol, nombuⱡa rung wu mor ei, wamp ti ndi, tᵾpa mundi nᵾmᵾndrᵾm, muna wamp nga ronduⱡ ila kep mon ku. Got Tipam ei ndi, Jisas Kraist wamp kuⱡi uⱡ ila, etpa kont titim. Wu ei ndi, na etpa nombuⱡa rung wu ei mundrum.
48001002	Na kᵾn, na nga angmᵾn mbᵾ kᵾn, rᵾp rop moⱡpᵾn, enim Got nga rapa tenda ila wamp mbᵾ, met Galesiya kona ila mormin mbᵾ kᵾn, mon ropᵾn ngunmᵾn.
48001003	Got Wuta kᵾn, Nuim Jisas Kraist raⱡ nga wamp poⱡ ti uⱡ mbᵾ, wote numan wang ndui uⱡ mbᵾ, enim kᵾn omba piyangga!
48001004	Akup ui kit mbila, Kraist ndi, tᵾn etpa tᵾmba pilpa kᵾn, Got Wuta nga numan pᵾtᵾm uⱡ ei teng ndupa, elim nga kᵾng kᵾⱡ wak ropa, tᵾn nga uⱡ kit mbᵾ nga mundpa kurum.
48001005	Ei nga, Got nga mbi ou tᵾpa, eng nomba tetᵾm uⱡ ei mel, uⱡ nga kᵾnt nga tepa mint pangga. Ei kupa.
48001006	Na enim nga orunga pilip, min ngun mundunt ei ka! Ti Kraist Jisas nga wamp poⱡ tᵾtᵾm uⱡ ila, Got ndi, enim wi ropa titim. Uⱡ ei, rᵾk rᵾk wak rok, enim ndi, rᵾnang ik elpa kat ku pep ronmin.
48001007	“Rᵾnang ik elpa kat,” ti natᵾtᵾm mon. Wote na ndi, ei mel nᵾnt ei nambuⱡ emel, wamp mat ndi, ruk molk Kraist nga Rᵾnang Ik Kai ei, tᵾk ropᵾl rok, ik elpa ti mel nilingina, enim nga numan orunga rok mbuⱡ mbaⱡ endinmin.
48001008	Wote tᵾn kep, muⱡ kona anggelo ti kep, muna wamp nam ti rᵾnang ik ei, tᵾn unt nᵾmp ngurmᵾn ni mel ni nandpa, ik elpa ti mel mbo endᵾm ndam, koⱡpa ndip kona ila mba ye!
48001009	Tᵾn unt nitmin ni mel, na ik ei aldpa nᵾnt. Wote, wamp nam ti ndi, Rᵾnang Ik ei, tᵾn ndi, enim unt mbo inditmin ei mel kelpa, ik elpa ti mel nim wamp ei, koⱡpa ndip ila pangga!
48001010	Na akup ya ik nᵾnt kᵾⱡ, wamp mbᵾ ndi, na kandᵾk neing nᵾmp nᵾnt muna, Got etᵾp kai mundimp pilip nᵾnt nda? Wamp mbᵾ ndi, na kandᵾk neing nᵾmp nᵾnt ndam, na Kraist nga kongun kindmant wu kupa ti, muⱡi nambᵾⱡᵾmba, mon.
48001011	Angmᵾn, enim pileing nᵾmp nᵾnt ei, na Rᵾnang Ik puⱡ nᵾmp ngur kᵾⱡ, wamp ti ndi, mim iti nᵾtᵾtᵾm.
48001012	Wamp ti ndi kep, na nimba ngumba, wote mbo endpa uⱡ ti, iti nᵾtᵾtᵾm mon ku. Jisas Kraist ndi, na nanim kun ik kᵾⱡ tᵾpa ora ndupa nguⱡnga tit.
48001013	Enim pᵾtmin ni, na unt Jura wamp mbᵾ atinga rormin uⱡ mbila pep rop kᵾn, Got nga rapa tenda ila wamp mbᵾ, rop etᵾp kit mondᵾp, ama ombil pendᵾp rop wei ai indimp pilip it.
48001014	Jura wamp mbᵾ, mbi paka rondᵾk, namba uⱡ etᵾng mbila, na nga wu peng tenda Jura wu mbᵾ, tᵾp akil ndup na kuimp ila mur. Na nga anda kouwᵾmᵾn kᵾⱡ nga mbo uⱡ etᵾng mbᵾ, ronduⱡ mundᵾp pep rur.
48001015	-
48001017	Wote, Got nga wamp poⱡ ti uⱡ ila, na unt mi nᵾmi kᵾn, na mbi ropa tᵾpa, elim nga kongun indeimp nimba pitim. Wote ui ila nga, elim nga kangᵾm ei, na tᵾpa ora ndupa elinga, na ndi, elim nga Rᵾnang Ik Kai ei, mbo wamp mbᵾ, nᵾmp ngeimp nimba pitim. Wamp ti ndi, na man ngeing nᵾmp pi nᵾpᵾr mon ku, muna Jerusalem kona ila nombuⱡa rung wu kuimbal morung kᵾⱡ, mbo kandᵾp uⱡ ti, iti natᵾt mon ku. Na Ereipiya kona ila tᵾngᵾnda mbo, wote Damaskas kona ila yant ur.
48001018	Pana raldika omba puⱡnga, na Jerusalem kona ila Pita kᵾn ik mat pilimp nᵾmp pur. Wote, na Pita kᵾn moⱡmba rumbᵾⱡ 14 omba purum.
48001019	Na ndi, nombuⱡa rung wu mat kᵾni nᵾkᵾndᵾr, Nuim ei nga ᵾngᵾn wu Jeims mendpᵾⱡ kᵾndᵾr.
48001020	Ik ya enim kᵾn mon rop ngunt kᵾⱡ, Got nga kuimp keta ila, ik kupa kᵾⱡ nᵾmp ngunt, kol rop ni nanᵾnt mon!
48001021	Wote akil tepa, na Siriya kᵾn, Silisiya kona raⱡ ila pur.
48001022	Na pur ui ei kᵾn, Juriya kona ila Kraist nga rapa tenda ila wamp, mormin kᵾⱡ ndi, na kandᵾk mbi ndui nandrᵾng.
48001023	Wamp mat ndi, na nga puⱡ orunga timan rok nᵾtᵾng ik ila, na mendpᵾⱡ pᵾtᵾng. “Wu ti unt tᵾn ropa etpa kit mondpa, wote mondpa pili uⱡ ei, etpa kit mondrum wu ni ndi, akup mondpa pili uⱡ ei, elim ndi, mbo endnim,” nᵾtᵾng.
48001024	Got ndi, na kᵾn namba uⱡ itim ei nga ik timan ei pilik, Got nga mbi ei paka rondrᵾng.
48002001	Pana 14 omba puⱡnga, na aldpa Jerusalem kona ila wu Barnapas kᵾn, Taitas raⱡ kunda tᵾp mep yant ur.
48002002	Na pur ei, nambuⱡ emel, Got ndi, na peimp nimba ora ndurum. Ni kᵾn, na ndi, Rᵾnang Ik Kai ei, mbo wamp rᵾⱡaip elpa mbᵾ kᵾn, nᵾmp ngur ei mel, wu Nuim mbᵾ kᵾn epᵾndi mou rormᵾn ila nᵾmp ngur. Unt kep, akup kep, na nga kongun et ei, muⱡ pemba, muna pei mba nda, nᵾmp uⱡ ei mel it.
48002003	Na nga tᵾpa rᵾpᵾndi wu Taitas, Grik wu itim ndam kep, kᵾng kupti uⱡ ei nga tangga nᵾk, mou rurmᵾn ila ronduⱡ mundᵾk ni nandᵾtᵾng.
48002004	Ni wote, wu mat ᵾngᵾnᵾl mul kᵾmp ralk, mou ambrung ila, kiyang nᵾk ruk ok molk kᵾn, Taitas kᵾng kupti uⱡ ei tangga nᵾtᵾng. Wu kᵾⱡ kᵾndᵾp wamp mel ralk, ya tᵾn Kraist Jisas ndi, mi ik ila kan pilinga ndurum uⱡ ei nga, etᵾp kᵾnmin nᵾk orung. Tᵾn aldpa etᵾk tᵾk, mi ik ila kan ngangga muⱡmin nᵾk orung.
48002005	Wu kᵾⱡ ndi, Taitas kᵾng kupti uⱡ ei, tangga nᵾtᵾng ei, tᵾn ndi ik ei nga neing nimbun, kandᵾp kont iti nᵾtᵾtmᵾn. I itmin uⱡ ei ndi, enim Rᵾnang Ik Kupa ei, pilik teing nimbun itmin.
48002006	Wote, wu mat nuim mul kᵾmp rarmin mbᵾ, na ndi, mbᵾ tᵾp mel wei randᵾnt. Got ndi, wamp nga kᵾng ekit orunga kᵾni nakᵾndrᵾm. Wu nuim nimbᵾ, na nga ik nᵾmp ngur mbᵾ nga ik ti, tᵾk mendᵾk kᵾn, ik kont nga mat pendᵾp namin ni nandᵾtᵾng ku.
48002007	Ei kelik molk, tᵾk mendᵾk pᵾtᵾng ei, Got ndi, Pita Jura wamp mbᵾ kᵾn, elim nga Rᵾnang Ik Kai nangga nitim ei mel, na wamp rᵾⱡaip elpa kᵾⱡ kᵾn, Rᵾnang Ik Kai ei, nᵾmp nguimp uⱡ ei pᵾtᵾng.
48002008	Got nga ronduⱡ ila Pita etpa, Jura wamp kᵾⱡ nga nombuⱡa rung wu mundrum ei mel, na wamp rᵾⱡaip elpa kᵾⱡ nga nombuⱡa rung wu mundrum.
48002009	Jeims, Pita kᵾn Jon na wu kᵾⱡ, wu Nuim morung ei ndi, na Got ndi, kongun ronduⱡ ngurum ei, tᵾk mendᵾk kᵾn, na kᵾn Barnapas raⱡ, ok ki tᵾtᵾng. Wote tᵾn pora, numan tenda puⱡnga, tᵾl wamp rᵾⱡaip elpa kᵾⱡ kᵾn, kongun tambuⱡa, en enim Jura wamp kᵾⱡ kᵾn, kongun itmin nᵾtᵾng.
48002010	Ik tenda ti, tᵾn kᵾn nᵾk ngurung ei, wamp kurpa mbᵾ nga tᵾp rᵾpᵾndᵾmᵾn nᵾtᵾng. Ei na nga numan ila ronduⱡ mundᵾp elimba, nᵾmp pᵾt uⱡ ei.
48002011	Pita Andiyok kona ila urum ni kᵾn, na ndi, elim ⱡawa itim uⱡ ei nga pilip kᵾn, keta ila kun nont ndup ik mura ngur.
48002012	Jeims nga wu kat tᵾpa mundrum kᵾⱡ, ya kona ila ok ruk ui nᵾwi kᵾn, Pita mbo wamp rᵾⱡaip kᵾⱡ kᵾn, kup etpa rᵾng nurum. Wote, Jeims nga wamp kᵾⱡ orung ei kᵾn, Pita kᵾn kup etᵾk morung wamp kᵾⱡ wak rurum. Ei nambuⱡ emel, orung wamp kᵾⱡ nga kat kᵾng kupti uⱡ ei nga etmin. Mbo wamp mbᵾ pora, iteing nᵾk minal pᵾtmin ei nga, Pita ndi, pilpa mundmong etpa, mbo wamp kᵾⱡ wak rurum.
48002013	Ni kᵾn, Jura wamp kat Pita nga ik kol ropa itim uⱡ ila kunda etᵾng. Uⱡ etᵾng ei ndi, Barnapas omba tilinga, wamp kᵾⱡ kᵾn omba kup itim.
48002014	Na ndi, kᵾndᵾr mel, rᵾnang ik kai ei nga nombuⱡa mam kupa ei, wak roⱡmina kandᵾp, wu kᵾⱡ pora kandᵾk moⱡina, Pita kundᵾp nᵾnt mel, “Nim Jura wu ei, wote mbo wamp kᵾⱡ mel pek morᵾn, Jura wamp etmin ei mel mon. Namba uⱡ etkᵾn nim ndi, mbo wamp kᵾⱡ etkᵾn, Jura wamp rᵾndᵾn en?” nᵾnt.
48002015	Kupa, tᵾn Jura wamp mendpᵾⱡ kᵾⱡ, wote mbo wamp uⱡ kit etmin mbᵾ mel mon.
48002016	Tᵾn pora pᵾtmᵾn ni, wamp ti, mi ik ila pilpa pep ropa, Got nga mong waⱡ ila, kun kai muⱡi nambrᵾm mon. Wote, Jisas Kraist kᵾn mondpa pili uⱡ ila, kun kai moⱡmba. Tᵾn kunda ku, Jisas Kraist kᵾn mondpa pili uⱡ ila, Got kᵾn kun kai mormun ei, Kraist Jisas kᵾn mondpa pili uⱡ ila etᵾm. Wote, mi ik ila nᵾtᵾm ei mel mon. Mi ik pep rui uⱡ ila, wamp ti, Got nga mong waⱡ ila kun kai muⱡi nambᵾⱡᵾmba.
48002017	Wote, tᵾn Kraist ndi, etpa tᵾmba nimbun mondᵾp pᵾtmᵾn. Ei kᵾn, Jura wamp mbᵾ nga mong waⱡ tᵾn uⱡ ⱡawa ti etmin. Ei mbo wamp mbᵾ, mi ik pep rui narᵾrᵾmᵾn ei mel, tᵾn i ku etmin. I elimina ndam, Kraist ei, uⱡ kit mbᵾ nga paka rondrum ku nilimina. Ei ama mon!
48002018	Wote na ndi, mel ti rokᵾtᵾp mana tit ei, aldpa oⱡa tᵾp rᵾkimp int ndam, uⱡ ei ndi, ora ndupa, na mi ik ei rop puⱡa ror.
48002019	Mi ik ei ndi, na ropa kondpa pora ndurum. I itim uⱡ ei ndi, na akup Got nga nᵾmp kont mbo mor.
48002020	Na kunda, Kraist kᵾn nde peta ila rorung. Ei nga, akup na kont mor uⱡ ei, nanim muⱡi nambᵾr mon. Kraist ei na nga rukᵾr orunga moⱡnga mor. Akup ui ila, kᵾng orunga kont mor uⱡ ei, na nga mondpa pili ila mendpᵾⱡ mor. Na Got nga kangᵾm kᵾn mondᵾp pilip et uⱡ ei, na numan ngumba. Wote, elim nga kᵾng orunga, wak ropa na nga nimba kurum.
48002021	Got nga wamp poⱡ ti uⱡ ei, wak rui narᵾnt. Mi ik mbᵾ ndi, uⱡ kun kai mbᵾ, etpa oⱡa tᵾtᵾm ndam, Kraist ei wei kai kandpa kurum.
48003001	Enim Galesiya wamp kupᵾr kᵾⱡ ye! Jisas Kraist nde peta ila kurum uⱡ ei nga, enim kᵾn ropᵾl mapᵾl ropᵾn etpᵾn ik mbo ronduⱡmina, kandᵾk pilik poⱡ ndurᵾng ni, wamp nam ndi, enim etpa tᵾpa mundrum!
48003002	Na ndi, enim kᵾn, wuldi ik tenda ei, namp pilᵾi! Mi ik ei, pep rok molk, Got nga Muⱡnga ei tᵾtᵾng muna, Rᵾnang ik kai ei kum tek, mondᵾk pilik tᵾtᵾng?
48003003	Enim ropa kupᵾr mundᵾmba mel kapⱡa mon ye! Enim unt, Got nga Muⱡnga ila puⱡ mondᵾk kongun etᵾk pora ndurum. Akup wote, en enim nga ronduⱡ ila, kongun etᵾk pora nduing pilik enmin ei?
48003004	Enim wei nᵾma mbun mindil mbᵾ tᵾtᵾng ei? Wote, na pᵾnt ei, wei nᵾma etᵾng nᵾmp pili napᵾnt!
48003005	Enim Got ndi, Muⱡnga ngumba, wote uⱡ rᵾpndi na mat enim kᵾn etᵾm. Uⱡ ei, mi ik mbᵾ nga enim pep roⱡmina, ngurum muna, Rᵾnang Ik Kai ei kum tek mondᵾk pilingina ngurum?
48003006	Buk Wingti kᵾⱡ nga ik mong kat ndi, Aparam nga nᵾndᵾtᵾm ni nimba mel, “Wu ei Got kᵾn mondpa pitim. I itim ei nambuⱡ emel, Aparam nga mondpa pili uⱡ ila, Got ndi kandpa, wu kun kai ei nimba elim rukᵾr titim,” nᵾtᵾm.
48003007	Enim akup pilik mbi ndᵾi, wamp namin kat, mondᵾk pil-ing ndam, wamp kᵾⱡ Aparam nga wamp pundun kᵾⱡ.
48003008	Unt Buk Wingti kᵾⱡ ndi, uⱡ ti tᵾpa, kuimp ndupa kᵾndrᵾm ei, Got ndi, wamp rᵾⱡaip elpa kᵾⱡ, mondpa pili uⱡ ila, elim kᵾn, kai muⱡing. Ei nga, Rᵾnang Ik Kai ei ndi, Aparam kᵾn tᵾpa kuimp tepa nitim ei ndi, nimba mel, “Nim nga wamp rᵾⱡaip kᵾⱡ ila, Got ndi mᵾi kona wamp mbᵾ pora, memp ting,” nᵾtᵾm.
48003009	Aparam Got kᵾn mondpa pitim uⱡ ila, Got ndi memp pendᵾtᵾm. Ei mel ku, nim wamp nam ti, mondkᵾn pin ndam, Got ndi, memp pendᵾmba ku.
48003010	Wamp namin mat, mi ik ila mendpᵾⱡ pep rormin mbᵾ, Got nga popᵾⱡ ei nga mana orunga moⱡmba. Buk Wingti ila nimba mel, “Wamp nam ti, Mi ik kᵾⱡ rᵾk rᵾk teng ndui nandᵾm ndam, Got nga popᵾⱡ ei nga mana orunga morum.”
48003011	Akup pilip mbi ndonmᵾn ei, wamp ti mi ik kᵾⱡ pep ropa, wote Got kᵾn kun muⱡi nambrᵾm. Ei nambuⱡ emel, Buk Wingti ei ndi, nimba mel, “Wamp nam ti ndi, mondpa pili uⱡ ila mendpᵾⱡ, Got kᵾn tem ndam, wamp ei, Got nga kuimp keta ila kont moⱡmba,” nᵾtᵾm
48003012	Wote, mi ik kᵾⱡ ndi, mondpa pili uⱡ ei kᵾn, uⱡ ti etmba mel mon. Buk Wingti ei ndi, nimba mel, “Wamp nam ti mi kᵾⱡ ndi, nᵾtᵾm ei mel mendpᵾⱡ pep rom ndam, ila ku kont moⱡmba,” nᵾtᵾm..
48003013	Wote Kraist ndi, mi ik kᵾⱡ nga popᵾⱡ orum ila tᵾn etpa titim. Popᵾⱡ ei, tᵾn tilimina, ei mel elim titim. Ei nambuⱡ emel, Buk Wingti ei ndi, nᵾtᵾm ei mel, “Wamp nam ti ndi, nde peta ila pendᵾk rok kondurmin ei, Got nga popᵾⱡ ei tᵾtᵾm.”
48003014	Kraist uⱡ ei itim ei ndi, akup wamp rᵾⱡaip elpa mbᵾ, kapⱡa Got nga memp Aparam nguimp nitim ei ting. Wote, tᵾn Kraist nga wamp rᵾⱡaip mbᵾ, kapⱡa mondpa pili uⱡ ila, Got nga Muⱡnga Wingti nguimp nimba mᵾi rurum ei kapⱡa timin.
48003015	Angmᵾn, tᵾn wamp nga pep muⱡ orunga ik ti, tou tᵾndᵾp nimp ent ei, ya wu raⱡ, muna wamp rᵾⱡaip raⱡ i etpa, uⱡ mat itmin nᵾk, orunga orunga raⱡ pilik kapⱡa etᵾk, mi tetmin ei kᵾn, wamp ti ndi, mi tetmin ei ropa puⱡa ropa, wote tᵾpa wᵾlᵾ mondpa ik ti, ni nandᵾtᵾm mon.
48003016	Ei nga, akup Got elim Aparam kᵾn, elim nga kangambuⱡa pundᵾn mbᵾ kᵾn, uⱡ kai mat wote indimp nimba mᵾi ropa nimba ngurum. Buk Wingti ei ndi, kangambuⱡa ou ndupa to tᵾndpa nimba mel, “Nim nga kangambuⱡa pundun mbᵾ,” i ni nᵾndᵾtᵾm mon. Buk Wingti ei ndi, wamp tenda ti, to tᵾndpa nitim ei nimba kᵾn, “Nim nga wamp pundᵾn ei,” nitim. Ei kᵾn, Kraist kundpa nitim.
48003017	Na ik nᵾnt ei nga, ik puⱡ ei ya ei, Got nga uⱡ itimp nimba mᵾi rurum uⱡ ei, ambᵾⱡᵾp gi nduimp nimba, mi titim. Pana 430 omba puⱡnga, Moses mi ik ngurum kᵾⱡ ndi, Got nga nimba mᵾi rurum uⱡ ei kᵾn mi titim. Uⱡ raⱡ kapⱡa ropa puⱡa ropa, wote tᵾpa mundpa uⱡ ti iti natᵾmba.
48003018	Mi ik pep rui uⱡ ila, Got ndi, tᵾn mel mbᵾ ngurum ndam, elim nga ik nimba mᵾi rurum ila, tᵾn mel ti, ti natᵾtmᵾn. Wote, uⱡ ei mon, Got elim nga wamp kaimp kul uⱡ ila, Aparam kᵾn nimba mᵾi rurum ei nga pep ropa kᵾn, uⱡ ei Aparam ngurum.
48003019	Ei nga, nambuⱡ emel, mi ik kᵾⱡ rok pendᵾtᵾng? Mi ik kᵾⱡ ndi, wamp nga uⱡ ⱡawa etmin mbᵾ, tᵾpa mot ndupa, wote kapⱡa tepa mba, Got nga nimba mᵾi rurum. Ik ti, Aparam nga pundᵾn ei, ekit wangga nitim. Mi ik kᵾⱡ, Got nga anggelo mbᵾ ndi, rok ngorung ei wu ti wamp kᵾn Got kᵾn raⱡ nga ruk ting ila murum.
48003020	Wote ruk ting ila murum wu ei, wamp ti elpa nga kongun iti natᵾtᵾm. Got tenda ei nga kongun etᵾm.
48003021	Ei nga, mi ik kᵾⱡ ndi, Got nga nimba mᵾi rurum ik mbᵾ, tᵾpa pei mundi nᵾmᵾndrᵾm, mon ei? Ei mon, ama mon! Wote, mi ik ti ndi, wamp etpa kont mul uⱡ ei nguⱡnga ndam, mi ik kᵾⱡ ndi, kapⱡa wamp mbᵾ etpa, Got nga mong ila kun kai mbᵾ moⱡina.
48003022	-
48003023	Wote, Buk Wingti ei ndi, nimba kᵾn, mᵾi kona wamp mbᵾ pora, uⱡ kit mbᵾ nga ronduⱡ ei ndi, tepa pora ndurum. Ei nga, mel kai ti nguimp nimba mᵾi rurum ei, Jisas Kraist kᵾn mondpa pili uⱡ ei kᵾn, wamp mat mondᵾk piling wamp mbᵾ, nguimp nitim. Moⱡpᵾn oⱡmina, wote mondpa pili uⱡ ei, ekit urum.
48003024	Ei nga, mi ik kᵾⱡ ndi, tᵾn rᵾp etpa oⱡnga, wote Kraist urum. Wote, ila Kraist kᵾn mondpa pili uⱡ ila, tᵾn etpa Got nga kuimp keta ila, wamp etpa kun kai kᵾⱡ mondᵾmba ei nga itim.
48003025	Akup mondpa pili ui ei, ekit onum ei kᵾn, mi ik kᵾⱡ ndi, tᵾn kan ngumba rᵾp etmba mel kapⱡa mon.
48003026	Mondpa pili uⱡ ila, enim Kraist kᵾn moⱡina, Got ndi, enim etpa, elim nga kangᵾmᵾl mbᵾ nᵾtᵾm.
48003027	Enim Kraist kᵾn nu tᵾtᵾng wamp mbᵾ, Kraist nga uⱡ kai mbᵾ, tᵾk wal pᵾki mel pakrᵾng.
48003028	Ei nga, enim Jura wamp mbᵾ kep, wamp rᵾⱡaip elpa mbᵾ kep, muna kan ila petmin mbᵾ kep, wei mormin wamp mbᵾ kep, amp na, wu na mbᵾ pora, Kraist Jisas nga mbi ila, enim wamp tenda kᵾⱡ mint.
48003029	Enim Kraist nga wamp kat ndam, enim Aparam nga wamp pundᵾn kᵾⱡ, wote Got nga nguimp nimba ik mᵾi rurum mel mbᵾ, kapⱡa ting mint.
48004001	Wote, na ik nᵾmp ngont mbᵾ i etpa mel, kang etpa ti, tipam nga mel mbᵾ tᵾpa ambuⱡmba ei, elim on nga kot nduimp rui nᵾri ei nga aldpa omba, kongun kindmant wamp ni mel morum.
48004002	Kang ei, tipam nga ui to ropa pinditim. Ei wote, kandpa tᵾmba ei nga, unt kang kel kᵾn rᵾp wamp na, wu ou na mbᵾ ndi, rᵾp etmin.
48004003	Ei mel, tᵾn pora i etpa ku, mᵾi kona namba uⱡ tetᵾm mbᵾ ndi, kan nguⱡnga, kangambuⱡa kel mel murmᵾn.
48004004	-
48004005	Wote, ui kupa ei, ekit urum ei kᵾn, Got elim nga kangᵾm ei, ngumba mundrum. Mᵾi kona amp ti nga kangᵾm mel raⱡpa omba, Jura wamp kᵾⱡ nga mi ik rok pendᵾtᵾng mbᵾ nga, mana orunga moⱡpa kᵾn, wamp mat mi ik mbᵾ ndi, kan ngurum mbᵾ tᵾpa mundrum. Uⱡ ei ndi, tᵾn etpa Got nga kangambuⱡa wamp mundrum.
48004006	Tᵾn elim nga kangambuⱡa mel mormun. Got kangᵾm nga Muⱡnga ei ngumba mundrum ei omba, tᵾn nga mundmong orunga moⱡpa, wi ropa nimba mel, “Wuta, na nga Wuta!” nᵾtᵾm.
48004007	Ei nga, nim akup kindmant wamp mbᵾ mel muⱡi nambrᵾn mon! Nim wu ei nga kangᵾm ei, wote nim akup, elim nga kangᵾm morᵾn. Ei nga, Got elim nga mel tetᵾm mbᵾ ngumba. Ei kᵾn, Got elim ndi, itimp nimba pitim uⱡ ei ngumba.
48004008	Enim unt Got morum nᵾk mondᵾk pili napilik morung ni, got kol ropa mbᵾ nga kongun kindmant endᵾtᵾng.
48004009	Wote, akup enim Got kupa morum ei, pilik mbi ndunmin. Wote, ti nᵾmp mel, Got ndi, enim pilpa morum. Ei nambuⱡ emel, enim aldpa int puk, kur atinga rok, got kol ropa mul pep ronmin? Enim aldpa mel mbᵾ nga kindmant wamp muⱡing ye?
48004010	Enim ndi, rumbᵾⱡ muna kalimp, pana ui mbᵾ nga ui, ronduⱡ mat tᵾk pendinmin!
48004011	Na enim nga nᵾmp mundmong ent ei, na nga ronduⱡ ei, wak rop enim kᵾn kongun it ni, wei it nᵾmp pᵾnt.
48004012	Angmᵾn, enim waldᵾnt ei, enim na mor ei mel muⱡᵾi! Na enim monmin ei mel mur ni. Enim ndi, na uⱡ ti etᵾk, kit mundi namᵾndrᵾng.
48004013	Enim pilik mormin ei, na nga kᵾng orunga kui ti ndi, tᵾl nga kᵾn enim Rᵾnang Ik Kai ei, tᵾp kuimp ndup nᵾmp ngur.
48004014	Wote, na nga kᵾng orunga kui ei ndi, enim mbun ngurum ndam kep, enim na kuldi kulk, wak rok uⱡ ti iti natᵾtᵾng. Ei mel iti natᵾk, Got nga anggelo ti, rawe etᵾk, tᵾl muna ei mel, na rawe etᵾk tᵾtᵾng, Kraist Jisas rawe etᵾk ting, ei mel tᵾtᵾng.
48004015	Enim numan kai pilik morung uⱡ ni, akup etpa itim mel nant? Enim nga uⱡ kai etᵾng ei nga, kupa ni nᵾndᵾnt. Ui ni kᵾn, enim nga mong raⱡ akᵾk tᵾk, munding mel pelinga ndam, akᵾk tᵾk na nguⱡmina.
48004016	Wote, akup enim ik kupa kᵾⱡ kundᵾp nᵾnt ei ndi, na enim nga el rui wamp ti pᵾnt ei?
48004017	Enim ik mbo wu kol mbᵾ ndi, kunt kan etᵾk enmin uⱡ ei, enim nga orunga etᵾk kai munding pilik uⱡ ti, iti natᵾnmin. I etᵾk enmin uⱡ ei, enim etᵾk na kᵾn oi kan pendᵾk, en enim nga orunga ronduⱡ mundᵾk pileing nᵾk enmin.
48004018	Uⱡ kai mat nga ronduⱡ mundᵾk piling ndam, ei uⱡ kai. Uⱡ ei, ama kupa mint, enim kᵾn rᵾp rop munt ei kᵾn, mendpᵾⱡ mon.
48004019	Na nga kangambuⱡa numan mundi kᵾⱡ! Wote, aldpa nᵾnt amp ti, kangambuⱡa memba pilpa mindil norum. Ni mel, na mindil ei mel nont ei, enim Kraist nga puⱡ ei, pilik tangina mint, na kai pilimp.
48004020	Akup ui ila, na enim kᵾn rᵾp rop moⱡmba ndam, enim kundᵾp nilmba, ik mendpᵾⱡ ei pilmba. Akup enim nga orunga etᵾp kai mundimp uⱡ ei, pilip rundunt.
48004021	Enim mi ik pep rormin wamp kᵾⱡ nga ik ti penim ei, waldᵾp pilamp. Enim mi ik petᵾm kᵾⱡ nga puⱡ ei, pilik mbi nduk, pep ronmin muna mon?
48004022	Mbi unt nga rorung kat ndi, nimba mel, “Wu Aparam ndi, kang raⱡ mitim, kang ti kindmant amp titim ei nga, kang ti amp nᵾwa kun titim ei nga kang ti,” nitim.
48004023	Kindmant amp ei nga kang mitim ei, tᵾn wamp nga enmin uⱡ ila mitim. Wote, amp nᵾwa kun ei nga kang mitim ei, Got elim ndi, nguimp nimba mᵾi rurum ei mel ngurum.
48004024	Ik ek mel ti, timan ila petᵾm ei ndi, ora ndupa, amp raⱡ ninim ei, Got nga nimba mᵾi rurum uⱡ raⱡ, raⱡ nga ti kindmant amp Eikar ei, tou rondpa komnga Sainai ila Isrel wamp mbᵾ, kindmant wamp mel molk, orung ei nga tou ropa petᵾm.
48004025	Komnga Sainai Areipiya mᵾi kona ila morum ei, amp Eikar nga tou ropa morum. Wote, akup Jerusalem kona ou tenim ei kᵾn, rukᵾr wamp mormun kᵾⱡ, amp ei mel ku tou ropa tetᵾm.
48004026	Wote, wi muⱡ kona Jerusalem tetᵾm kona ei mel ti ndi, kan ngui nganggᵾrᵾm ei, tᵾn nga mᵾi kona ei mel tetᵾm.
48004027	Buk Wingti ei ndi, nimba mel, “Kangambuⱡa mi nᵾmi amp ei, nim kai pili! Nim kangambuⱡa mindil nui nandrᵾn amp ei, numan kai pilkᵾn muⱡi! Kangambuⱡa mi nᵾmi amp ni, kangambuⱡa puⱡi tepa moⱡmba. Amp ti wam morum amp ei mel, kapⱡa mon!” nᵾtᵾm.
48004028	Akup angmᵾn, enim Aisak mel kapⱡa, Got nga mi titim pol ila, enim elim nga kangambuⱡa mbᵾ mormun.
48004029	Ei kᵾn, unt wamp nga etmin uⱡ ila kang metᵾng ei ndi, Got nga Muⱡnga ila ngurum kang ei kᵾn, uⱡ mbun mindil ngurum ei mel, akup ui ila uⱡ tenda ei ku enim.
48004030	Wote, akup Buk Wingti ila namba ik nᵾtᵾm? Ei ndi, nimba mel, “Kindmant amp ei kᵾn, elim nga kangᵾm ei kᵾn, makrᵾk mundᵾi! Kindmant amp ei nga kang ei ndi, amp nᵾwa kun ei nga kangᵾm tipam raⱡ nga mel mbᵾ, ti natᵾmba mon,” nitim.
48004031	Ei nga angmᵾn, tᵾn kindmant amp ei nga kangambuⱡa mat, muⱡi nambᵾrmᵾn. Wote, tᵾn amp nᵾwa kun ei nga kangambuⱡa mormᵾn.
48005001	Kraist ndi, tᵾn kan ila pilinga ndurum uⱡ ei ndi, akup tᵾn wei mormun. Enim uⱡ ei pilik ronduⱡ mundᵾk muⱡᵾi! Jura wamp nga etmin uⱡ mbᵾ ndi, enim kindmant indi nᵾndangga mon!
48005002	Na Pol ndi, ik nᵾnt ei pilᵾiya! Enim kᵾng kupti uⱡ ila, ruk puk uⱡ ti eng ndam, Kraist ei, enim nga mel ingk ti mon.
48005003	Aldpa ronduⱡ mundᵾp nᵾnt ei, wu nam ti kᵾng kupti uⱡ ila pilpa kelpa em ndam, mi ik puⱡ petᵾm kᵾⱡ kump kᵾm pep romba.
48005004	Enim wu mat mi ik ei, pep rok, Got kᵾn kun muⱡmin nᵾk enmin mbᵾ, Kraist kᵾn oi kan pendinmin. Wamp mbᵾ ndi, Got nga pol ti uⱡ ila, paⱡa ekit orunga mormin.
48005005	Wote, tᵾn Got nga Muⱡnga Wingti tᵾn nga mondpa pili orunga kongun enmin uⱡ ei ndi, tᵾn etpa Got kᵾn kun mondᵾmba nimbun nokundᵾnmᵾn.
48005006	Wote, tᵾn Kraist Jisas kᵾn rᵾp rop mormun uⱡ ei, kᵾng kupti uⱡ ei in kep, mon kep, uⱡ ⱡawa ti mon. Mondpa pili uⱡ ei ndi, wamp numan ngui uⱡ ei, ama kupa.
48005007	Enim unt molk kai mondrung. Nam ndi, enim kunt kan etpa tilinga, ik kupa ei wak ronmin?
48005008	Got enim wi ropa rukᵾr titim wu ei ndi, enim kunt kan iti nᵾtᵾtᵾm mon!
48005009	“Yis mel wei kᵾralt ndi, ruk puⱡnga, bret ei aupa oⱡa orum,” nᵾtᵾmin ni.
48005010	Na Nuim ei kᵾn, ronduⱡ mundᵾp pᵾnt ei mel ku, enim i ku etᵾk piling. Wamp nam ti, enim tᵾpa tiki pondᵾnum ei, Got elim ndi, punt ropa ngumba.
48005011	Kᵾng kupti uⱡ ei ndi, wamp etpa titim nilmba ndam, wamp mbᵾ ndi, na mbun mindil kit mat ngui nganggᵾⱡᵾngina, wote na mbun mindil ngunmin. Ei nambuⱡ emel, na Kraist nga nde peta kᵾⱡ nga ik nᵾndᵾt ei nga enmin.
48005012	Kᵾng kupti uⱡ ei, enim iteing nᵾk mbo rondᵾnmin wamp kᵾⱡ, en enim nga kᵾng ei, koptᵾk tᵾk, ekit nduⱡungina ndam, kapⱡa elinga.
48005013	Kupa angmᵾn, enim Jura wamp mbᵾ nga uⱡ etmin ila, wi ropa rᵾk rung tᵾpa wei mundrum. Wei mul uⱡ ei ndi, enim uⱡ ⱡawa iteing ni nandᵾtᵾm mon. Wote, uⱡ ei ndi, wamp numan nguk, ei nga wamp ti nga mana orunga molk, kongun wamp mel muⱡeing nᵾtᵾm.
48005014	Mi ik petᵾm mbᵾ, kump kum ik tenda ei ndi, tᵾpa rak ndurum, “Nim ndi, ninim numan ngurun ei mel, wamp wei mbᵾ i etkᵾn, numan ngui!”
48005015	Wote, enim nga ruk ting ila wamp ti kᵾn, ik mura tᵾk, el manda mendᵾk, popᵾⱡ mondᵾk uⱡ mbᵾ eng ndam, tᵾk muⱡᵾi! Tᵾk mindi namᵾndᵾk noⱡᵾn ndam, enim pora kit muⱡing.
48005016	Na nᵾnt uⱡ mbᵾ ei mel, Muⱡnga Wingti ei ndi, numan orunga tᵾpa kun mundangga, wote wamp nga numan ila uⱡ etmᵾn nimbᵾ, wak rᵾmᵾn.
48005017	Tᵾn wamp nga numan ngurum uⱡ mbᵾ ndi, Muⱡnga ei tᵾpa pei mundrᵾm. Wote Muⱡnga ei ndi, numan ngurmin uⱡ mbᵾ ndi, wamp nga numan ei tᵾpa pei mundrum. Mel raⱡ el rui wamp ralk mormbil ei ndi, enim nga itmin nᵾk pᵾtmin uⱡ kᵾⱡ kapⱡa iti nᵾting.
48005018	Wote, Muⱡnga Wingti ei kᵾn, teng ndukᵾn, pep run ndam, nim mi ik ei nga mana orunga muⱡi nᵾmbᵾⱡᵾn.
48005019	-
48005021	Wamp nga numan ngurmᵾn uⱡ mbᵾ, mot nangga kᵾning. Ei, wapra rui uⱡ, uⱡ ⱡar mul, uⱡ kit iti uⱡ, kur atinga rui uⱡ, kupna ᵾmbᵾⱡi uⱡ, el rui wamp molk, el etᵾk, wᵾlᵾk rok, kandpa kum pindi uⱡ mbᵾ etᵾk, manga rapa oi kan pendᵾk, numan kit pilik, nu ronduⱡ nok, kinan kit mbᵾ nᵾk, wote uⱡ elpa elpa mbᵾ mel etmin. Na enim unt man ik ngur ni mel aldpa nᵾnt. Wamp uⱡ ei mel, i enmin wamp mbᵾ, Got nga wamp tᵾpa mumuk rui uⱡ ei, kandᵾk ti nᵾting mon.
48005022	-
48005023	Wote, Muⱡnga Wingti ei nga uⱡ kai mbᵾ mbo rondrum ei mel, wamp numan ngui uⱡ, numan kai pili uⱡ, numan wang ndui uⱡ, pilpa ment ndui uⱡ, popᵾⱡ mundi nᵾmᵾndi uⱡ, wamp mbᵾ kᵾn uⱡ, kai mbᵾ iti uⱡ, mok rui uⱡ, ik teng ndui uⱡ, wote numan orunga mepa mana pi uⱡ mbᵾ, Muⱡnga ei ndi etᵾm. Mi ik ti ndi, uⱡ kᵾⱡ mon ni nandᵾtᵾm.
48005024	Kraist Jisas kᵾn mormin wamp mbᵾ, kᵾng orunga numan kit pilik, uⱡ kit etmin mbᵾ pora, kambilik mana nduk on etmin.
48005025	Muⱡnga ei ndi, tᵾn kont mul uⱡ ei ngurum. Ei ndi ku, tᵾn nga mul uⱡ orunga tᵾpa kun mundrum.
48005026	Tᵾn nga kᵾng orunga mep oⱡa pi napᵾpᵾn. Wote, wamp mat kᵾn, ik nimbun popᵾⱡ kundi nᵾkᵾndᵾm, wᵾlᵾk rui narᵾpᵾn itᵾmin.
48006001	Angmᵾn, wamp nam ti ndi kᵾnangina, uⱡ ⱡawa na ti em ndam, enim Muⱡnga Wingti tek mormun wamp kᵾⱡ ndi, ⱡawa em wamp ei raka raka nᵾk, tᵾk kun mundᵾi! I etᵾk kᵾn, enim nga orunga oⱡa tᵾpa kᵾni uⱡ ila ruk ping ei nga, tᵾk mendᵾk muⱡᵾi!
48006002	Enim ndi, wamp ti nga mbun tᵾm ila ruk puk tᵾk rᵾpᵾndᵾi! I eng uⱡ ei ndi, Kraist nga mi ik tepa nᵾtᵾm ik ei, omba kupa etmba.
48006003	Wamp nam ti ndi, elim wamp nuim ti mor ku nimba pᵾtᵾm ni, mon. Wote, el elim ik kol ropa ngorum.
48006004	Enim wamp tenda tenda ei, nim kongun etᵾn ei nga puⱡ orunga nim ninim pili! Wote, kai morᵾn ndam, numan kai tangga muⱡi! Wote, kai mᵾn uⱡ ei, wamp ti kᵾn kapⱡa mindi nᵾmᵾndi!
48006005	Nambuⱡ emel, wamp tenda tenda nᵾk mbun mbᵾ, en enim koma rormᵾn.
48006006	Got nga ik pilpa ti wamp kᵾⱡ, enim nga mel kai mbᵾ, ik mbo wamp mbᵾ kᵾn mok rᵾi!
48006007	En enim nga ik kol ei, pep rui nᵾrᵾi! Got ei, tᵾk ik kulding wu ti, muⱡi nambrᵾm. Wamp ti, rᵾng mbo mundrum ei, rᵾng mbo ei ku, oⱡa oⱡnga tᵾpa norum.
48006008	Wamp nam ti ndi, elim nga kᵾng orunga minal pilpa, rᵾng mbo mundum ndam, rᵾng mong kandpa tᵾmba ei, wamp kui nga uⱡ ei, kandpa tᵾmba. Wote, wamp nam ti ndi, Muⱡnga Wingti nga ik ei pilpa, rᵾng mbo ou ndupa mundum ndam, ila rᵾng mong kai ropa ngumba. Ei kᵾn, uⱡ nga kᵾnt nga kont mba mul uⱡ ei, kandpa tᵾmba.
48006009	Ei nga, tᵾn uⱡ kai itmin mbᵾ nga rᵾn kuⱡi naⱡpᵾn. Uⱡ kai mbᵾ etpᵾn mint muⱡmᵾn ndam, ui kupa ei, ekit om ei kᵾn, tᵾn nga uⱡ kai imᵾn mbᵾ mel, rᵾng mong kai mbᵾ, rangga kandᵾp timin.
48006010	Wote ui mbila, uⱡ kai mat tᵾn itmin mel em ndam, wamp mbᵾ kᵾn pora, iti uⱡ kai mbᵾ etpᵾn mbun, Nuim ei nga mondpa pili wamp kᵾⱡ kᵾn minal itᵾmin.
48006011	Mon ou kat, na nga ki mendpᵾⱡ ila ront kᵾⱡ, enim kᵾnᵾi!
48006012	Wu mat ndi, en enim nga kᵾng orunga, mek oⱡa puk enmin mbᵾ ndi, enim kᵾng kupti uⱡ ila, mek ruk ping enmin. I etᵾk enmin uⱡ puⱡ ei, Kraist nga nde peta koma rok mbun mindil ti, uⱡ ei ti nᵾtmin nᵾk etmin.
48006013	Kᵾng kupti uⱡ ila mormin wamp mbᵾ kep, mi ik mbᵾ pep rui narᵾrmin ku. Wote wamp mbᵾ ndi, enim Galesiya wamp mbᵾ, kᵾng kupti uⱡ ei tangina, ya uⱡ ei nga, en enim kaip ninding nᵾk etmin.
48006014	Wote, na ei mel mon. Nuim Jisas Kraist nga nde peta ei nga rom kaip mbᵾ, nindimp mint. Kraist nga nde peta ila, ya mᵾi kona uⱡ kai, na nga numan ila orum mbᵾ, koⱡpa pora ndurum. Wote, mᵾi kona wamp mbᵾ nga kuimp keta ila, na wamp kui mel mor.
48006015	Kᵾng kupti uⱡ ila moⱡung ndam kep, wote muⱡi nambᵾⱡmᵾn ndam kep, uⱡ ti pi iti napᵾmba. Got ndi, tᵾn etpa kont mundᵾmba uⱡ ei, tᵾn kᵾn kont mba pemba.
48006016	Wamp nam ti, ya ik nᵾnt kᵾⱡ, pep rok moⱡung ndam, Got nga moⱡpa kundi uⱡ ei kᵾn, kont kaimp kul uⱡ mbᵾ, kan piyangga! Wote, Got nga wamp mbᵾ pᵾkᵾ, uⱡ tenda ei ndi, tᵾpa tenda etangga!
48006017	Akup ui ei kᵾn, wote ui ila wamp ti, na kᵾn ik ti ni nanᵾmba! Nambuⱡ emel, na nga kᵾng ᵾrᵾⱡa kat petᵾm kᵾⱡ ndi, ora ndangga. Kandᵾk kᵾn, na Jisas nga kindmant wu kupa ei mor nᵾk piling.
48006018	Na nga angmᵾn, Nuim Jisas Kraist nga poⱡ ti uⱡ mbᵾ, enim kᵾn kan piyangga! Ei kupa.
49001001	Na Pol, Got elim ndi, na etpa Kraist Jisas nga nombuⱡa rung wu mundrum. Mon ei rop, Got nga wamp mbᵾ, met Episis kona ila mormᵾn kᵾⱡ kᵾn ngunt. Wamp kᵾⱡ, en enim nga mul orunga, Kraist Jisas kᵾn minal pep rormin.
49001002	Got tᵾn nga Wuta, wote Nuim Jisas Kraist kunda, enim kᵾn poⱡ ti uⱡ, moⱡpa kundi uⱡ mbᵾ ngurum.
49001003	Tᵾn nga Nuim Jisas Kraist Nga Tipam, wote Got morum ei kᵾn, angge namin! Tᵾn Jisas Kraist kᵾn rᵾmp ndupa moⱡmina, memp kai, wi muⱡ kona tetᵾm mbᵾ, tᵾn ngorum.
49001004	Muⱡ mᵾi raⱡ mim iti nᵾti kᵾn, Got ndi, tᵾn elim nga nimba mbi ropa tᵾpa, Kraist kᵾn mundrum. Uⱡ ei ndi, tᵾn etpa wingti randpa, elim nga kuimp keta ila, ⱡawa iti natᵾpᵾn, wamp numan ngui uⱡ ila muⱡamin nimba itim.
49001005	Got ndi, unt pilpa kᵾn, tᵾn wamp mbᵾ, Jisas Kraist kᵾn rukᵾr pamina, elim nga kangambuⱡa raⱡᵾp muⱡamin nimba itim. Ei kᵾn, elim nga numan ila, itimp nimba pᵾtᵾm ei mel itim.
49001006	Got ndi, uⱡ kai wei ti etpa, elim nga kangᵾm tenda numan ngorum ei, tᵾn wamp mbᵾ nga nᵾndpa ngumba mundrᵾm. Ei nga, Got elim nga mbi paka rundamᵾn!
49001007	-
49001008	Kraist kurum uⱡ ei ndi, tᵾn nga uⱡ kit mbᵾ, tinga ndupa, tᵾn etpa wei mundrum. Got nga wamp poⱡ ti uⱡ ei, oⱡa orunga tetᵾm ei, tᵾn ngurum. Ui mbila rᵾk rᵾk, tᵾn wamp mbᵾ, namba uⱡ mat, numan mondurmᵾn mbᵾ, pilpa pora ndurum.
49001009	Unt puⱡ mondpa, Got elim numan kai pendpa, Kraist kᵾn itimp nimba etpa, mo rurum uⱡ ei, akup tᵾpa pena ila pendilinga, pilpᵾn mbi ndurmᵾn.
49001010	Got elim nga itimp nimba pitim uⱡ mbᵾ, etpa pora ndumba ei, elim ui ti, to ropa pinditim ila etmba. Ei kᵾn, muⱡ mᵾi raⱡ ila, etpa pinditim mel mbᵾ pora, tᵾpa tenda endpa, Kraist tᵾpa peng mumuk mondᵾmba.
49001011	Mel mbᵾ pora, Got elim nga numan pilpa ik nimba etᵾm uⱡ ila, ekit orung. Wote, Kraist kᵾn Got ndi, tᵾn wi ropa tᵾpa wamp, elim nga kᵾⱡ nitim. Ei nambuⱡ emel, elim unt puⱡ mondpa, uⱡ itimp nimba pitim ei mel, pep ropa etᵾm.
49001012	Ei nga, tᵾn pora, Kraist kᵾn, kuimp tepᵾn mondᵾp pitmᵾn. Got nga uⱡ eng nui kai itim ei nga, mbi paka rundamin!
49001013	Uⱡ ei, enim kunda ku, enim nombuⱡa rung ik kupa ei, pilik tᵾtᵾng ei, Rᵾnang Ik Kai ei ndi, enim etpa rukᵾr titim. Ei kᵾn, enim Kraist mondᵾk pilingina, Got ndi, enim wamp mbᵾ, elim nga kᵾⱡ nimba, Muⱡnga Wingti ei, enim ngurum. Elim nguimp nimba pitim mel ku ngurum.
49001014	Muⱡnga Wingti ei ndi, tᵾn etpa kapⱡa endangga. Tᵾn Got ndi, unt mbi tepa, nguimp nitim mel mbᵾ, kapⱡa timin. Wote Got ndi, tᵾn kᵾmp kᵾm etpa, tᵾpa wamp mbᵾ, elim nga kᵾⱡ nimba ei, Muⱡnga Wingti ei ndi, tᵾn etpa ndoimp rondᵾmba. Ei nga, tᵾn ndi, elim nga mbi ei paka rundamin.
49001015	Enim nga ik ti pit ei, enim Nuim Jisas Kraist mondᵾk pilik, wote Got nga wamp mbᵾ, numan nguk uⱡ kai mbᵾ etmin.
49001016	I etmin uⱡ ei nga, na enim nga orunga pilip numan wang nilinga, Got kᵾn angge rᵾk rᵾk nᵾt. Na nga atinga ror mbila, enim wak ruimp mel, kapⱡa iti natᵾtᵾm.
49001017	Na ndi, tᵾn nga Nuim Jisas Kraist nga Got Wuta wu eng nui ei kᵾn, atinga rop waldᵾp, enim Muⱡnga Wingti ngangga nᵾt. Ei ndi, enim etpa ndoimp rundangga, pilpa kungᵾndi tᵾk, Got nga morum puⱡ orunga, pilik mbi nduing.
49001018	Na ndi, atinga rop kᵾn, enim nga numan orunga kumba tangga, elim nga rᵾⱡang ei kandᵾk, wote enim wi ropa titim ei nga, uⱡ puⱡ ei, pilik mbi nduk iteing nᵾmp et. Elim nga wamp mbᵾ, memp kai nguimp nimba pinditim uⱡ mbᵾ, minal petᵾm.
49001019	-
49001020	Wote, elim nga ronduⱡ ei, tᵾn mondpa pili wamp mbᵾ kᵾn, wak roⱡnga, kongun enmin. Tᵾn nga rukᵾr orunga kongun enim ronduⱡ ou tenda ei ndi ku, Jisas Kraist on kona ila ⱡoporpa tᵾpa oⱡa mundpa, wi muⱡ kona ila tᵾpa, ki mbo orunga mundrum.
49001021	Kraist wi muⱡ kona ila wu nuim ronduⱡ ei morum. Wote, ronduⱡ ou kel mbᵾ, tᵾpa mana ndupa, oⱡa orunga morum. Wote, ya mᵾi kona ila mbi ou ronduⱡ, akup tenᵾm mbᵾ, tᵾpa mana ndupa, oⱡa orunga morum. Wote, ui mbila moⱡpa, mint mba.
49001022	-
49001023	Got ndi, mel mbᵾ pora, etpa tᵾpa, Kraist nga kump puⱡ ila tinditim. Wote, Got nga rapa tenda ila wamp mbᵾ kᵾn, wote namba mel rukᵾr tetᵾm mbᵾ pora, Kraist nga kᵾng ei morum. Kraist ei, mel mbᵾ nga rukᵾr orunga moⱡpa, kapⱡa endpa, etpa kapⱡa endᵾtᵾm.
49002001	Unt ui mbila, enim ik pili napilik, wote uⱡ kit mbᵾ, etᵾng ni kᵾn, enim nga min orunga, koⱡpa pora ndurum.
49002002	Ei kᵾn, enim mᵾi kona uⱡ kit mbᵾ pep rorung. Wote, enim ya mᵾi kona kur kit mbᵾ nga wu peng mumuk ei nga, ik teng ndurᵾng. Kur kit ei, Got nga ik tᵾk roi ndurmᵾn wamp mbᵾ kᵾn, moⱡpa kongun etᵾm.
49002003	Tᵾn unt wamp rᵾⱡaip kᵾⱡ kᵾn, i ku etᵾp murmᵾn. Ei kᵾn, tᵾn nga kᵾng orunga paka ruimin, numan ou ndupa pilpᵾn ᵾndᵾrmᵾn. Wamp wei mbᵾ mel, tᵾn unt metᵾng ei kᵾn, tᵾn numan kit mbᵾ, pendᵾp mep urmᵾn. Ei kᵾn, wamp wei mbᵾ mel, tᵾn i ku etpᵾn, Got nga popᵾⱡ ila mindil noⱡmina.
49002004	-
49002005	Ni kᵾn wote, Got wamp numan minal ngumba. Wote, wamp kont kul uⱡ ei, ama mandpa tetᵾm ei ndi, tᵾn uⱡ kit minal itmᵾn mbᵾ ndi, ropa kundrum ila kandpa, tᵾn Kraist kᵾn etpa peng kont titim. Got nga wamp poⱡ tᵾtᵾm uⱡ ila, enim etpa titim.
49002006	Tᵾn Kraist Jisas kᵾn ⱡoporpa tᵾpa, wi muⱡ kona tetᵾm mel mbᵾ, elim kᵾn kunda rᵾp itᵾmin nimba itim.
49002007	I itim uⱡ ei, wamp rᵾⱡaip akil tek oⱡa uing mbᵾ, ora ndupa, elim nga wamp poⱡ tᵾpa, numan ngorum uⱡ ei, oⱡa orunga tetᵾm. Ei kᵾn, Kraist Jisas kᵾn tᵾpa mot ndurum.
49002008	Got nga wamp poⱡ ti uⱡ ila, enim mondᵾk pᵾⱡᵾngina, enim etpa peng kont titim. Ei nga, enim nga uⱡ ti iti natᵾtᵾng. Wote, Got elim nga gem ngui uⱡ ei ngurum.
49002009	Uⱡ ei, wamp ti ndi, elim nga ronduⱡ ila kongun etᵾp tint nimba, elim nga mbi oⱡa tᵾmba, mel kapⱡa mon.
49002010	Got ndi, tᵾn mim itim. Wote, Kraist Jisas kᵾn tᵾp tenda etmin uⱡ ila, kongun kai mbᵾ itᵾmin nimba, tᵾn mim itim. Ei nga, Got ndi, tᵾn itᵾmin nimba, unt kor nga tᵾpa kun etpa tinditim.
49002011	Jura wamp mbᵾ, kᵾng kupti uⱡ etmin ei, enim pᵾtmin ni, wote enim wamp rᵾⱡaip elpa kᵾⱡ kundᵾk, ‘kᵾng kupti nᵾpti wamp,’ nᵾtmin. Ik ei, enim pilik kai itᵾi! Unt ni, (wamp kᵾng ila etmin uⱡ ila mendpᵾⱡ), enim kundᵾk wamp rᵾⱡaip elpa nᵾtᵾng.
49002012	Ui ni kᵾn, enim Kraist kᵾn nondpa, muⱡi nambᵾrᵾng. Enim mbo wamp mel morung. Got nga mbi ropa titim wamp kᵾⱡ kᵾn kep, muⱡi nambrᵾng ku. Wote, Got elim nga wamp kᵾⱡ kᵾn, ik mi tepa, wote nimba mᵾi ropa itim uⱡ ila kep, enim muⱡi nambᵾrᵾng mon ku. Mᵾi kona uⱡ mbᵾ ndi, enim ropa wᵾlᵾ mundrum. Mel ti wote, ui mbila, timin nᵾk pili napᵾtᵾng. Wote Got kep, pili napᵾtᵾng ku.
49002013	Wote, akup enim Kraist Jisas nga wamp kᵾⱡ mormin. Unt enim Got kᵾn roⱡ etᵾk morung. Ni wote, akup Kraist nga mema oi nitim uⱡ ila, enim Got kᵾn nondpa puk mormin.
49002014	Kraist elim ndi, moⱡpa kundi uⱡ ei ngorum. Uⱡ ei ndi, tᵾn Jura wamp mbᵾ kᵾn, wamp rᵾⱡaip elpa nᵾnmᵾn mbᵾ, tᵾpa tenda etᵾm. Wamp rᵾⱡaip raⱡ, unt oi kan pendᵾk, el puⱡa wamp morung. Ni kᵾn, Kraist ndi, elim nga kᵾng ei, wak ropa, el puⱡa pitim oi kan ei, ropa puⱡa rurum.
49002015	Jura wamp mbᵾ nga mi ik ei, Kraist elim ndi, ropa wei ai inditim. Wote rᵾⱡaip raⱡ, elim kᵾn tᵾpa tenda etpa, wamp rᵾⱡaip kont kᵾⱡ muⱡeing nimba itim. I etpa kᵾn, wamp rᵾⱡaip raⱡ, moⱡpa kundi uⱡ ila, tᵾpa ruk ndurum.
49002016	Kraist nde peta ila kurum uⱡ ei ndi, rᵾⱡaip raⱡ tᵾpa tenda itim. Ei kᵾn, nde peta ila, rᵾⱡaip raⱡ, tᵾpa kᵾng tenda etpa mepa, Got kᵾn nondpa purum.
49002017	Wote, Kraist urum ei ndi, moⱡpa kundi Rᵾnang Ik Kai mbᵾ nimba, enim wamp rᵾⱡaip elpa, Got kᵾn ruⱡ etᵾk morung mbᵾ kep, Jura wamp en enim Got kᵾn nondpa morung mbᵾ kep, pora nimba ngurum.
49002018	Tᵾn wamp rᵾⱡaip raⱡ, Kraist kᵾn Muⱡnga tenda ila moⱡpᵾn, Wuta Got kᵾn kapⱡa mbin.
49002019	Ei nga, enim mbo wamp rᵾⱡaip kᵾⱡ, akup wamp tᵾma muna, nomba ᵾndi wamp kat mon. Wote, akup enim Got nga wamp mbᵾ kᵾn, rᵾⱡaip tenda mormin. Got kᵾn manga rapa tenda wamp kᵾⱡ mormᵾn.
49002020	Got nga manga mendpᵾⱡ ei, enim wamp kᵾⱡ mormin. Tᵾn nombuⱡa rung wu, ik painui wu na mbᵾ, manga mbo nga mel moⱡmina, wote Kraist Jisas elim ei, manga paka rumᵾnt mel morum.
49002021	Kraist elim ndi, manga ei nga melamp rukᵾr orunga petᵾm mbᵾ, tᵾpa rak ndupa ambuⱡpa, Nuim ei nga manga wingti ti muⱡangga nimba, etpa oⱡa tᵾtᵾm.
49002022	Enim manga pel ndaⱡ na ni mel, Kraist kᵾn rok kundᵾk moⱡᵾngina, Got ndi, enim mondpa pili wamp rᵾⱡaip mat kᵾn, tᵾpa rak nduⱡnga, enim Got nga manga mendpᵾⱡ ei mormin. Manga ila, Got elim nga Muⱡnga ei, pepa morum.
49003001	Uⱡ puⱡ ila nga, na Pol Kraist Jisas nga kongun kindmant wu ei moⱡᵾp, enim wamp rᵾⱡaip elpa kᵾⱡ nga nᵾmp kᵾn, Got kᵾn atinga rondᵾnt.
49003002	Enim kupa pᵾtᵾng ei, Got elim nga wamp kont kuⱡpa, poⱡ tᵾtᵾm uⱡ ila, na enim nga nᵾmp kongun ei, iteimp nimba ngurum.
49003003	-
49003004	Got nga ik mo ropa titim ei, na kᵾn nimba nguⱡnga pit. Ei nga, na mon koⱡmung ti rop, enim unt ngur ei, mon rur ei mel kᵾmp rok kanᵾng ndam, na Kraist nga ik mo ropa tetᵾm na pit ik ei enim pilik piral nduing.
49003005	Ik mo ropa ei, Got ndi, unt ui mbila nimba wamp ngui ngᵾnggᵾrᵾm. Wote, akup Got ndi, Muⱡnga Wingti ila ik ei nimba, nombuⱡa rung wamp, ik painui wamp wingti na mbᵾ kᵾn, etpa piral nduⱡnga pᵾnmᵾn.
49003006	Ik mo ropa titim ei, enim mbo wamp rᵾⱡaip elpa mbᵾ, Rᵾnang Ik Kai ila Jura wamp rᵾⱡaip kᵾⱡ kᵾn ok, rᵾⱡaip tenda etᵾk, wote kᵾng tenda mormᵾn. Uⱡ ila enim kapⱡa Got ndi, Kraist Jisas kᵾn memp kai nguimp nimba pinditim uⱡ mbᵾ kapⱡa ting.
49003007	Got elim nga wamp kont kuⱡpa, poⱡ tᵾpa etᵾm uⱡ ei nga ronduⱡ ila, na etpa kindmant wu muⱡeimp nimba, na ronduⱡ ngurum.
49003008	Na Got nga wamp kit kurpa mbᵾ nga ama mana orunga mor. Ei wote, Got elim ndi, uⱡ kai etpa Kraist nga uⱡ kai tetᵾm mbᵾ nga Rᵾnang Ik Kai ei, wamp rᵾⱡaip elpa mbᵾ, nᵾmp ngeimp nᵾmba, na ik ei ngurum.
49003009	Got ndi, mel mbᵾ pora itim. Wote, elim nga numan ila namba uⱡ itimp nimba pitim uⱡ mbᵾ, unt etpa mo ropa pinditim. Wote, akup na etpa, kongun ila mondpa, uⱡ mo ropa mbᵾ kᵾn, wamp mbᵾ kᵾn, nᵾmp piral ndeimp nimba itim.
49003010	Elim nga numan ila itimp nimba pitim uⱡ ei, akup elim nga rᵾnang ik kai ei, tᵾpa mot nduⱡnga, Got nga pilpa kungᵾndi elpa elpa pᵾtᵾm mbᵾ, wi muⱡ kona rᵾp wu na, nuim ronduⱡ na mbᵾ ndi kanmin.
49003011	Got ndi, unt kor nga itimp nimba pitim uⱡ ei, Nuim Kraist Jisas ndi, etpa omp rundrum.
49003012	Tᵾn Kraist kᵾn mondᵾp pilpᵾn, elim kᵾn moⱡpᵾn, wote kapⱡa Got nga morum kona ila mbin ei, mel ti ndi, imp muⱡi nambᵾⱡmba.
49003013	Ei nga, na ndi, enim waldᵾp kᵾn, enim mbi ou teing nᵾmp mindil nont ei nga, enim numan ou ndupa pili nᵾpᵾlᵾi!
49003014	Uⱡ puⱡ ila, na Wuta nga kuimp keta ila, mura koptᵾm rop mondᵾp, atinga ront.
49003015	Tᵾn wamp pora wi muⱡ kona kep, mᵾi kona kep, Wuta ei kᵾn, mbi kupa tᵾtmᵾn.
49003016	-
49003017	Got ronduⱡ minal tetᵾm wu ei waldᵾp kᵾn, enim Muⱡnga Wingti oi ndupa ngangga, enim nga rukᵾr orunga, ronduⱡ tangina, wote mondpa pili uⱡ ila, Kraist enim nga mundmong orunga omba nuim muⱡangga. Na atinga rop kᵾn, wamp numan ngui uⱡ ei, nde na ni mel, mᵾi ila pᵾⱡ kan nguk ronduⱡ mundᵾk itᵾi!
49003018	I etᵾk kᵾn, enim kep, Got nga wamp mbᵾ pora, ronduⱡ tᵾk kapⱡa endᵾk, Kraist nga wamp numan ngui uⱡ ei ruⱡ, muna nondpa etpa tetᵾm, muna wi oⱡa tetᵾm, muna mana tetᵾm ei, pilik mbi nduing.
49003019	Ei, Kraist nga wamp numan ngui uⱡ ei ndi, numan wei mbᵾ, akpa tᵾpa oⱡa ndupa mandpa tetᵾm uⱡ ei, pilik mbi nduing. Ei kᵾn, Got nga uⱡ kun kai mbᵾ pora, enim kᵾn tepa omba, kapⱡa endangga.
49003020	Elim nga ronduⱡ ei, tᵾn nga mundmong orunga kongun etᵾm. Ronduⱡ ei ndi, tᵾn nga numan pᵾtmin, wote atinga rormin mbᵾ, tᵾpa rapᵾndᵾpa ama kongun ronduⱡ mundpa etᵾm.
49003021	Got nga mbi paka rundi uⱡ ila, elim nga mbi ou ti uⱡ ei, Kraist Jisas kᵾn uⱡ nga kᵾnt nga tepa mint pangga! Ei kupa!
49004001	Na Nuim ei nga kongun kindmant endᵾp kᵾn, enim kᵾn ronduⱡ mundᵾp, waldᵾp ei mel nᵾnt. Enim nga mul orunga, Got ndi, enim wi ropa rukᵾr tᵾpa namba uⱡ iteing nimba, tou rurum uⱡ mbᵾ etᵾk muⱡᵾi!
49004002	Wamp mbᵾ nga mana orunga molk, raka nᵾk, timing tek min mondᵾk, koma pou raⱡ tek muⱡᵾi. Wamp numan ngui uⱡ ei, enim ndi, ora nduing ei, enim nga ᵾngᵾnᵾl mbᵾ tᵾk rᵾpᵾndᵾi!
49004003	Muⱡnga Wingti ei ndi, enim nga moⱡpa kundi orunga nimba kᵾn, enim etpa tᵾpa numan tenda mundrum uⱡ ei, ambulk gi nduk muⱡᵾi!
49004004	Got ndi, enim etpa numan tenda pendpa mel tenda ti, nukᵾndeing nimba, wi ropa titim ei, mel kᵾng tenda. Muⱡnga tenda ei nga mint nokᵾndᵾk muⱡᵾi!
49004005	-
49004006	Nuim tenda mint morum, mondpa pili tenda, nu ti uⱡ ei, tenda mint, Got tenda mint morum ei, wamp pora nga Tipam morum. Wamp kep, mel namba mel tenᵾm kanmᵾn mbᵾ nga Nuim oⱡa orunga moⱡpa, wote rukᵾr orunga moⱡpa, kongun etᵾm.
49004007	Kraist elim nga numan ila, elim nga kongun ronduⱡ minal tetᵾm mbᵾ nga, tᵾn wamp tenda tenda nimba ei, kongun itmin tou ila kandpa, mok ropa ngurum.
49004008	Buk Wingti ila, ei nimba mel, “Elim oⱡa purum ei kᵾn, kan ngurung wamp puⱡi mepa purum, wote wamp mbᵾ, kongun ronduⱡ mat ngurum,” nᵾtᵾm.
49004009	Akup wote, “oⱡa orunga purum,” nimba ik petᵾm ei, puⱡ ei, etpa petᵾm mel nant? Ik ei nga puⱡ ei, kuimp tepa elim mana urum, mana omba mᵾi mana orunga purum.
49004010	Ei nga, elim wamp tenda mana urum ei ku, oⱡa purum. Oⱡa mba, muⱡ kᵾmp mbᵾ, tᵾpa mana ndupa, akup elim mana kep, oⱡa kep, kona nant mbila moⱡpa, kapⱡa endᵾmba pilpa itim.
49004011	Elim ndi, wamp mbᵾ kongun ronduⱡ mbᵾ, kᵾmp tᵾpa ngurum. Mat tᵾpa, nombuⱡa rung wamp mondpa, mat tᵾpa, ik painui wamp mondpa, mat tᵾpa, Rᵾnang Ik nindi wamp mondpa, mat tᵾpa, kongun peng ila mondpa, ik mbo wamp mondpa etᵾm.
49004012	Kraist ndi, tᵾn Got nga wamp mbᵾ, tᵾpa rapᵾndpa, kongun ronduⱡ mbᵾ ngumba, elim nga kongun kai mbᵾ tamina, elim nga kᵾng ei, mba ou tangga nimba itim.
49004013	Kongun mbᵾ, etᵾp mint mbun, wote ui ti kᵾn, tᵾn pora, Got kangᵾm ei kᵾn, numan ronduⱡ pᵾtmᵾn uⱡ ei kᵾn, mondpa pili uⱡ ei kᵾn, tenda ila moⱡpᵾn, Kraist elim tou tenda ila muⱡmin.
49004014	Wote tᵾn, nde mun na ti, kᵾpkᵾ ropa, roimp rᵾkᵾ nᵾtᵾm ni mel, kangambuⱡa kel raⱡpᵾn muⱡi nᵾmbᵾⱡmin. Ik kol nga puⱡ wamp mat ndi, ik kol ropa, mat mim etᵾk ik kupa mel mbo endᵾk, wamp mat tᵾk kona kit ila mundᵾrmin. Uⱡ mbᵾ, tᵾn kum ti nᵾtᵾmᵾn.
49004015	Ei mon, wamp numan ngui uⱡ mbᵾ etpᵾn, ik kupa nimbun, wamp kupa raⱡpᵾn, Kraist ei uⱡ mbᵾ nga peng ei morum. Ei kᵾn, moⱡᵾp gi ndᵾmin.
49004016	Elim peng ila moⱡpa, kᵾng ila kᵾmp ki, kum mel, elpa elpa petᵾm mbᵾ, tᵾpa rak ndupa ambrᵾm. Wote kᵾmp, ki kum mel, elpa elpa mbᵾ, en enim nga etpa pinditim kona, koⱡ ila rok kundᵾk, molk kᵾn, ti ndi, ti paka roⱡnga, kᵾng tenda ei, ambulk gi ndurmin. Ei nga, mel elpa elpa kᵾⱡ, kongun tou ila elpa elpa etmin ei kᵾn, wamp numan ngui uⱡ ila kᵾng nᵾnmᵾn ei, oⱡa omba, ou etpa ronduⱡ purum.
49004017	Nuim ei nga mbi ila, na ik ei nᵾmp, wote ronduⱡ man ngump nᵾnt. Enim mbo wamp ralk, numan wᵾlᵾ pilik, pek mormin ei mel, pek muⱡi nᵾmbᵾⱡᵾi.
49004018	Wamp mbᵾ nga numan orunga rumbᵾⱡ morum, ik pilpa ti, uⱡ orunga tip morum. Ei nga, Got ndi, wamp nga numan mbo ingk ngurum uⱡ ila, ruk muⱡi nambᵾrmᵾn. Ei nambuⱡ emel, ik tᵾk roi nduⱡina, mundmong orunga ku rarᵾm.
49004019	Pipil kuⱡi nakᵾrmᵾn, uⱡ kit minal etᵾk, wote iting ei nga numan ngurmin.
49004020	Enim Kraist nga ik pilik tᵾtᵾng ei, ya uⱡ mbᵾ mel iteing nᵾk, mbo indi nandᵾtᵾng mon!
49004021	Na pᵾnt ei, Kraist nga ik ei, enim pilik tᵾtᵾng. Wote, ik kupa Jisas kᵾn petᵾm uⱡ mbᵾ, enim mbo endilingina pᵾtᵾng.
49004022	Enim nga uⱡ unt nga etᵾng mbᵾ, wak rok mundᵾi! Uⱡ mbᵾ ndi, enim ik kol, numan kit mbᵾ, mbo rundrum ei mel ku, pek morung. Uⱡ unt nga nimbᵾ, ik kol na, numan kit na mbᵾ ndi, enim etpa kit mundrum.
49004023	Enim numan kont paka kai ti kandᵾk tᵾi!
49004024	En enim etᵾk, wamp kont paka kat, Got nga numan pilpa mim itim ei mel muⱡᵾi! Uⱡ i etᵾk eng ei ndi, enim wamp kun kai wingti kᵾⱡ muⱡing.
49004025	Enim ik kol rormᵾn mbᵾ, wak rok mundᵾi! Enim wamp mbᵾ pora, angmᵾn nᵾk, ik kupa ei mint nᵾi! Nambuⱡ emel, tᵾn pora, Kraist nga kᵾng tenda ila mint mormun.
49004026	Enim popᵾⱡ ti, kandᵾk tᵾng ndam, popᵾⱡ ei ndi, enim etpa uⱡ kit ila mepa pi nᵾpangga! Wote popᵾⱡ ei, pilik muⱡangina, ant ei mana pi nᵾpangga!
49004027	Seitan ruk omba, ei nga paⱡa polkᵾn muⱡi!
49004028	Kᵾndᵾp norum wamp ni, akup kᵾndᵾp nui nᵾnangga! Elim nga ki raⱡ ndi, kongun uⱡ ronduⱡ mat etangga! I etpa kᵾn, mel kai mat, etpa oⱡa tᵾpa, kurpa pum wamp ei, mok ropa ngangga!
49004029	Ik pundma kit mbᵾ, ni nandᵾk, nimba ndoimp rundi ik kai mbᵾ nᵾi! Ei kᵾn, nᵾk ngun wamp ei, ronduⱡ tangga, ᵾldᵾ orunga moⱡpa pilim wamp ei, pilpa kai pilangga!
49004030	Muⱡnga Wingti ei, etᵾk mbun ngui ngᵾngᵾi! Got ndi, Muⱡnga Wingti ei, enim kᵾn tip timal mel etpa ngumba, wakᵾt elim nga ui ou ei, ekit om kᵾn, enim etpa kan pilinga ndupa, wei mondᵾmba ei nga ngurum.
49004031	Mundmong kit pili uⱡ, ik mura iti uⱡ, popᵾⱡ mundi uⱡ, kei aⱡi nᵾk ik mbuldung orunga ni uⱡ mbᵾ kᵾn, wote namba numan kit pᵾtmin uⱡ mbᵾ, wak rok mundᵾi!
49004032	Uⱡ mbᵾ pendᵾk kelik, numan kai pendᵾk, angmᵾn mat kᵾn ik kai nᵾk, mok kai etᵾk, wote angmᵾn mat ndi, etᵾk kit mondung ndam, nit mbᵾ wak rᵾi! Kraist nga mbi ila, enim nga nit mbᵾ, Got ndi, wak rurum ei mel ku, wak rᵾi!
49005001	Enim Got ndi, numan ngorum kangambuⱡa kᵾⱡ mormin. Ei pilik, elim mondᵾk pilik muⱡᵾi!
49005002	Enim nga kont mul uⱡ ei, wamp numan ngui uⱡ ei ndi, kindmant endangga! Kraist itim ei mel, tᵾn numan ngumba, elim nga kont mul uⱡ ei, tᵾn nga nᵾndpa wak ropa elim ndi, elim nga kᵾng ei, Got kᵾn atinga ropa kaⱡpa tindiⱡim munduⱡnga, mura pilpa kai pitim.
49005003	Enim Got nga kangambuⱡa kᵾⱡ mormin ei pilik, wapra rui uⱡ, uⱡ kol, wote ik kol rui uⱡ na, kandpa kum pindi uⱡ kit mbᵾ nga ik ti, enim nga ruk tinga ila, pi nᵾpangga!
49005004	Wote, ik kit nᵾk, pundma rok, ik roldᵾnga na mat ni nandᵾk, Got kᵾn angk ning uⱡ ei, ombil pendᵾk itᵾi!
49005005	Enim kor pᵾtmin ni, wamp ti wapra rui uⱡ kit mbᵾ etpa, uⱡ ⱡar mul na, mel minal kandpa numan pendpa etᵾm. Ei, uⱡ kᵾⱡ tᵾpa, elim nga got randpa, Got kupa wak rorum. Ei nga, Kraist kᵾn Got raⱡ nga tᵾpa mumuk rui kona ila, ruk mba mel mon.
49005006	Wamp ti ndi, ik muⱡ pi nᵾpi mat nimba, enim kol ropa ngumba etmba ei, tᵾk mendᵾk muⱡᵾi! Nambuⱡ emel, Got nga popᵾⱡ ei, ik tᵾk roi ndurmin wamp mbᵾ kᵾn orum.
49005007	Ei nga, wamp i etpa mbᵾ kᵾn puk, rup rui nᵾrᵾi!
49005008	Enim unt rumbᵾⱡ ila morung ni, wote akup, enim Nuim ei nga rᵾⱡang ila mormin. Ei nga, enim rᵾⱡang ila mormin wamp mbᵾ mel, ralk muⱡᵾi!
49005009	Rᵾⱡang ei ndi, uⱡ kun kai na, nombuⱡa mam kun ᵾndi na, ik kupa ni uⱡ mbᵾ etpa oⱡa tᵾtᵾm.
49005010	Nuim ei etᵾk, numan kai pinding uⱡ mbᵾ nga mint pilik, kandᵾk tᵾk itᵾi!
49005011	Wamp ndi, uⱡ kurpa rumbᵾⱡ muⱡi eng uⱡ mbᵾ, kandkᵾn ok, tᵾkᵾn molkᵾn, uⱡ eng mbᵾ mekᵾn rᵾⱡang ila, ekit okᵾn tᵾkᵾn, pena ila pindi!
49005012	Ei nambuⱡ emel, mo rok uⱡ kit etmin mbᵾ, para ndupᵾn nimin ei nga, pipil etᵾm.
49005013	Wote, rᵾⱡang ei ndi, uⱡ kit mbᵾ, etpa mot nduⱡnga, uⱡ kit mbᵾ, kandᵾp mbi ndurmun.
49005014	Rᵾⱡang ei ndi, mel mbᵾ pora, etpa mot ndupa pena ila telinga, wamp ndi, kandᵾk pora ndurmin. Uⱡ ei nga, Buk Wingti ila, ik koⱡmung kat ndi, nimba mel, “Nim ur mint pekᵾn morᵾn wamp ei, rut na, on kona ila ⱡoporᵾk oⱡa moⱡa! Wote Kraist nga rᵾⱡang ei nim kᵾn wangga!” nᵾtᵾm.
49005015	Enim wamp kᵾn muⱡi orunga, tᵾk mendᵾk muⱡᵾi! Numan kun pindi nᵾpᵾndi wamp mel, pek muⱡi nᵾmbᵾⱡᵾi! Wote, numan kun pindi wamp mel, pek muⱡᵾi!
49005016	Akup ui kit monmᵾn ila, Got nga uⱡ kai mat inding nda, akup ei kᵾn itᵾ! Wote ui ei, tᵾk kawa ndui nᵾndᵾ!
49005017	Enim wamp wᵾlᵾ mel ralk, muⱡi nambᵾlk, Nuim ei ndi, enim namba uⱡ iteing nimba, numan orunga mbo rondum ei, pilik tᵾk mendᵾk itᵾi!
49005018	Enim nu ronduⱡ nok kekilip rui nᵾrᵾi! Uⱡ ei ndi, enim etpa kit mondᵾmba. Ei kelik, Muⱡnga Wingti ei, enim kᵾn omba, peka rangga muⱡᵾi!
49005019	Angmᵾn mat kᵾn, ik kai mbᵾ nᵾk, mbi paka kinan mbᵾ nᵾk, int yant etᵾk, Nuim ei kᵾn, rom kaip mbᵾ numan kai pendᵾk, mbi paka rᵾi!
49005020	Got Tipam ei ndi, mel mbᵾ pora ngurum ei nga, Nuim Jisas Kraist nga mbi ila, rᵾk rᵾk angk nᵾk muⱡᵾi!
49005021	Enim Kraist tᵾk ou nduk molk kᵾn, aiya angmᵾn mat nga mana orunga muⱡᵾi!
49005022	Amp mbᵾ, enim Nuim ei, tᵾk ou ndurmin. Ei mel, wanᵾmᵾl kᵾn, i ku itᵾi!
49005023	Nambuⱡ emel, wu ei nga ronduⱡ ei, oⱡa orunga tetᵾm. Ei mel ku, Kraist ei, elim nga manga rapa tenda ila wamp mormin mbᵾ nga ronduⱡ, tepa oⱡa orunga morum. Kraist elim, elim nga rapa tenda ila wamp kᵾⱡ, elim nga kᵾng ei nga Etpa Ti Wu ei.
49005024	Ei nga, Got nga rapa tenda wamp mbᵾ, Kraist nga mana orunga mormin. Ei mel ku, enim amp mbᵾ, wanᵾmᵾl nga mana orunga mint muⱡᵾi!
49005025	Wote Kraist ndi, elim nga manga rapa tenda wamp mbᵾ numan ngumba, elim nga kᵾng kᵾⱡ wak rurum. Ei mel ku, enim wu mbᵾ, ambᵾnᵾmᵾl mbᵾ, numan ngᵾi!
49005026	Kraist ndi, elim uⱡ ei etpa, elim nga rapa tenda ila wamp tᵾpa, Got kᵾn rukᵾr ndurum ei, elim nga ik ila, nu tindilinga eng nomba kai itim.
49005027	I itim ei etpa kᵾn, elim nga manga rapa tenda ila wamp mbᵾ, elim kᵾn rukᵾr tᵾpa, etpa mon mundpa, etpa kai itim. Wote ping nomba ⱡar moⱡpa, iti nᵾtᵾtᵾm mon!
49005028	Wu mbᵾ, en enim nga kᵾng ei, numan ngurmin ei mel ambᵾmᵾl mbᵾ kᵾn, i ku iteing. Wu ti, ambᵾm numan ngorum ndam, elim ndi, elim numan ngorum.
49005029	-
49005030	Wamp ti, elim nga kᵾng ei kᵾn, kit pili napᵾtᵾm mon! Elim rᵾng ropa nokundᵾpa etᵾm. Ei mel ku, Kraist elim nga rapa tenda ila wamp i etpa ku etᵾm. Nambuⱡ emel, tᵾn wamp ei, elim nga kᵾng ila rop kundᵾp mormun.
49005031	Buk Wingti ila nimba mel, “Uⱡ puⱡ ila, wu ei ndi, tipam mam raⱡ wak ropa, wote ambᵾm kᵾn omba, kup etᵾm. Wote, wamp raⱡ omba kᵾng tenda purum,” nᵾtᵾm.
49005032	Buk Wingti ila ik mong ninim kᵾⱡ, ik kupa ti ninim. Wote, na pᵾnt ei, Kraist kᵾn, elim nga manga rapa tenda ila wamp kᵾⱡ kᵾn, nimba mundnᵾm nᵾmp pᵾnt.
49005033	Wote, enim wu amp kᵾⱡ kᵾn, nimba mundnᵾm ku! Wu mbᵾ pora, elim ndi, elim numan ngorum ei mel, ambᵾmᵾl mbᵾ, ei mel ku numan ngᵾi! Wote, enim amp mbᵾ, wanᵾmᵾl tᵾk ou mint ndᵾi!
49006001	Enim kangambuⱡa mbᵾ, Jisas nga mbi ila tipanᵾm manᵾmᵾl mbᵾ nga ik teng ndᵾi! Ei, uⱡ kun kai ei iting.
49006002	-
49006003	Buk Wingti ila nimba mel, Tipanᵾm manᵾmᵾl tᵾk ou ndᵾi!” nᵾtᵾm. Ik ei, mi ik mbᵾ nga ik kuimbal ei. Wote, uⱡ ei mel eng ndam, uⱡ kai ti, indimp nimba, pendpa ngurum ei, “Nim nga mul orunga kupᵾn mba, kai tangga kᵾn mᵾi kona ui ruⱡ etkᵾn muⱡin,” nᵾtᵾm.
49006004	Wote, enim wamp tipam mamᵾl mbᵾ ndi, kangambuⱡa mbᵾ etᵾk, numan kit pendᵾk etᵾk popᵾⱡ kundi nᵾkᵾndᵾi! Uⱡ ei kelik, Got nga ik ila mbo endᵾk, man nguk etᵾk ou indᵾi!
49006005	Enim kongun kindmant wamp mbᵾ pilik, enim nga wu ou mbᵾ nga mundmong endᵾk, tᵾk ou nduk, Kraist kᵾn inding ei mel itᵾi!
49006006	Enim nga wu ou mbᵾ ndi, kandᵾk neing nᵾk uⱡ ti iti nᵾtᵾi! Wote, muⱡi nambᵾⱡᵾm ndam kep, enim numan wang nduk, Got nga numan pᵾtᵾm ei mel, Kraist nga kongun kindmant wamp mel itᵾi!
49006007	Ei wamp nga uⱡ ti, endinmin nᵾk pili nᵾpᵾlᵾi! Nuim ei nga kindmant endinmin nᵾk pora, numan orunga nguk itᵾi!
49006008	Enim pᵾtmin ni, kindmant indi wamp, wei mormin wamp mbᵾ pora, Nuim ei ndi, yant omba mel kai mat punt ropa ngumba ei, kongun kai eng tou ila ku ngumba.
49006009	Enim wu nuim mbᵾ, uⱡ tou tenda ila ku, enim nga kongun kindmant wu mbᵾ kᵾn itᵾi! Pundma rok etᵾk, mundmong indi nᵾndᵾi! Enim pᵾtmin ni, enim kᵾn enim nga kongun kindmant wu kᵾⱡ kᵾn pora, wi muⱡ kona Wu Ou tenda ei nga mint mormin. Ei ndi moⱡpa, wamp mbᵾ pora, tou tenda ila mint rᵾp etᵾm.
49006010	Nuim ei nga ronduⱡ minal tetᵾm uⱡ ila, enim Nuim ei kᵾn, ronduⱡ mundᵾk mormun nᵾk muⱡᵾi!
49006011	El itmin ei nga, Got ndi, mel ngorum mbᵾ, tᵾp rᵾmp ndupᵾn, ronduⱡ mbun anggilpᵾn, Seitan nga mo ropa, kunt kan etᵾm uⱡ kit mbᵾ, rok mana ndeing.
49006012	Ei nambuⱡ emel, tᵾn wamp kᵾn mendpᵾⱡ, el rui narᵾnmᵾn, mon! Tᵾn muⱡnga kit elpa elpa mbᵾ kᵾn, el roⱡmina mel enim. Ei, wu nuim na kongun kuimbal mormin, wote ya mᵾi kona ila uⱡ rumbᵾⱡ muⱡi mbᵾ nga nokᵾndᵾrmin muⱡnga kit peng mumuk mbᵾ kᵾn, el ronmᵾn.
49006013	Ei nga, akup Got ndi, nim el ruin mel ngurum kᵾⱡ tᵾkᵾn rᵾmp ndukᵾn, ui kit ei om kᵾn, ronduⱡ mundᵾk anggilkᵾn, el etᵾk int pendᵾk, en enim nga mᵾi ila molk mint ping.
49006014	-
49006015	Ei nga, anggilik tᵾk kun etᵾk muⱡᵾi! Ik kupa ei, kan mel tᵾk gi nduk ralk, uⱡ kun kai mbᵾ tᵾk pakᵾk, wote numan wang ni, Rᵾnang Ik Kai ei, tᵾk kun etᵾk ninding ei, kᵾmp rᵾk mel tᵾk mundᵾi!
49006016	Ui mbila rᵾk rᵾk mondpa pili uⱡ ei, kumba ripa mel rapᵾk mint muⱡᵾi! I etᵾk moⱡᵾng ei kᵾn, wu kit ei nga, el mong ndip pendpa rom mbᵾ, rok pei munding.
49006017	Wote, numan kai pendᵾk wamp, Etpa Ti Uⱡ ei tᵾk, peng wuna kapa mel mana tᵾk pakᵾk, wote Muⱡnga Wingti ei ndi, Got nga ik mong nimba ngum mbᵾ, tᵾk koiya ruⱡ nengina norum ni mel ᵾmbᵾⱡᵾi!
49006018	Muⱡnga Wingti nga ronduⱡ ila uⱡ mbᵾ, iting ei nga, Got ndi, tᵾpa rᵾpᵾndangga nᵾk, atinga rᵾk rᵾk rok mint muⱡᵾi! Mana ping ei nga, nokundᵾk tᵾk mendᵾk mint muⱡᵾi! Wote rᵾk rᵾk, Got nga wamp mbᵾ nga nᵾndᵾk, atinga rᵾndᵾi mint.
49006019	Wote, na nga orunga nᵾndᵾk atinga rundᵾi ku! Na Got nga ik nindimp ei kᵾn, na tᵾpa rᵾpᵾndangga, mundmong iti natᵾp, ronduⱡ mundᵾp, Rᵾnang Ik Kai ronduⱡ mo ropa tetᵾm mbᵾ, nᵾmp ekit ndeimp.
49006020	Na Got nga Rᵾnang Ik Kai nᵾndᵾt, uⱡ puⱡ ila nga, na kan manga ila pet. Na Rᵾnang Ik Kai kᵾⱡ ronduⱡ mundᵾp, neimp mint nᵾk atinga rundᵾi!
49006021	Tikikas tᵾn nga ᵾngᵾn wu kai ei, wote Nuim ei nga kongun mbila, numan ngumba etᵾm. Wu ei ndi, na etᵾp mor mel nant ei nga ik puⱡ mbᵾ, enim nimba ngangga piling.
49006022	Wu ei, enim kᵾn tᵾp mundᵾnt ei, tᵾl nga morumbᵾⱡ puⱡ orunga, enim timan ropa ngangga, pilik ronduⱡ teing nᵾmp tᵾp mundᵾnt.
49006023	Got Tipam, wote Nuim Jisas Kraist raⱡ ndi, moⱡpa kundi uⱡ, wamp numan ngui uⱡ mbᵾ, enim mondpa pili angmᵾn mbᵾ kᵾn wangga!
49006024	Got nga wamp poⱡ ti uⱡ ei, Nuim Jisas Kraist numan minal ngurmin wamp kᵾⱡ kᵾn omba, tepa mint pangga!
50001001	Pol kᵾn Timoti raⱡ, tᵾl Kraist Jisas nga kongun wu raⱡ ndi, mon ei ropᵾⱡ, enim Got nga wamp Pilipai kona ila Kraist Jisas nga mondpa pili wamp kᵾⱡ kᵾn, rᵾp wamp na, kongun wamp mbᵾ pora rop ngunmbᵾⱡ.
50001002	Tᵾn nga, Wuta Got kᵾn, Nuim Jisas Kraist raⱡ nga wamp poⱡ ti uⱡ ei kᵾn, numan wang ndui uⱡ raⱡ, enim kᵾn kan piyangga!
50001003	-
50001006	Ui mbila rᵾk na enim nga nimp pilip, na nga Got kᵾn angge nimp, rᵾk rᵾk numan kai pilip, enim nga nimp atinga rop mint mor. Nambuⱡ emel, na Rᵾnang Ik Kai ei nga, unt kongun puⱡ mondᵾp it ei kᵾn, omba akup ui ila, na tᵾk rapᵾndᵾrmᵾn. Na kupa punt ei, Got ndi, kongun kai ei, enim kᵾn puⱡ mundrum ei, etpa mepa mba, Kraist Jisas nga ui ou ila, etpa pora ndumba.
50001007	Na nga numan ei, enim kᵾn tetᵾm ei nga, wote na enim nga nᵾmp pilip mor. Enim kep, na kep, Got nga poⱡ ti uⱡ ei tᵾtmᵾn. Ei nga, na kan manga ila pep, wote Rᵾnang Ik Kai ei nᵾmp kep, enim tᵾp, na nga numan ila ambᵾⱡᵾp gi ndup mor.
50001008	Na Got nga kuimp keta ila ik kupa ei nᵾnt. Kraist Jisas nga kont kaimp kul uⱡ ei ndi, na nga numan orunga ropa rut nduⱡnga, wote na enim omp kᵾnimp ei nga kundᵾⱡnga mor.
50001009	-
50001010	Na enim nga atinga rondᵾp kᵾn, enim nga wamp numan ngui uⱡ ei, tepa mba ou ndangga kᵾn, wote pilpa kungᵾndi tᵾk, numan ila kᵾmp tᵾk kandᵾk, uⱡ kun kai mbᵾ pilik mbi nduk, wote Kraist nga ui ei om ei kᵾn, enim wamp kun kai mbᵾ muⱡeing.
50001011	Enim nga numan ila, Jisas Kraist nga uⱡ kun kai mbᵾ, tepa peka rangga. Uⱡ ei ndi, Got mbi ou tangga kᵾn, wote tᵾn ndi, Got nga mbi ei, paka rundᵾmin.
50001012	Wote angmᵾn, enim pilᵾi! Uⱡ na kᵾn enim mbᵾ ndi, Rᵾnang Ik Kai ei, ropa mana ndui nandᵾrᵾm mon. Uⱡ ei ndi, Rᵾnang Ik Kai ei, etpa mepa int int purum.
50001013	Ei kᵾn, Rom gapman nga manga ila, el wu mbᵾ pora, wote wu mat kunda, na Kraist nga mbi ila kan manga ila pet. Ei nambuⱡ emel, na Kraist nga kindmant wu ei nᵾk pᵾtmin.
50001014	Wamp ou nduk, Wu Nuim ei mondᵾk pᵾtᵾng. Ei kᵾn, na kan manga ila pit ui ei kᵾn, wamp kᵾⱡ nga mondpa pili orunga ronduⱡ tᵾtᵾng. Wote, mundmong etᵾng uⱡ ei, wak rok, ronduⱡ mondᵾk, Got nga Rᵾnang Ik Kai ei nᵾndᵾtᵾng.
50001015	Kupa, wamp mat ndi, Kraist nga Rᵾnang Ik Kai ninmin ei nga pilik, kit pilik, wᵾlᵾk rok etmin. Wamp mat ndi, pilpa kungᵾndi kai mbᵾ, tᵾk Kraist nga Rᵾnang Ik Kai ei ninditmᵾn.
50001016	Wu kᵾⱡ pᵾtmin ei, na wamp nga kuimp keta ila moⱡᵾp, Got nga ik ei nᵾmp ronduⱡ mundᵾr ei nga, wamp mbᵾ ndi, na numan nguk, Got nga ik ei nitmin.
50001017	Wote wu mat, en enim mbi ou ting pilik, Kraist nga ik ei nitmin. Wu mbᵾ, numan kun mat kandᵾk tᵾk, ni nanᵾnmᵾn mon. Na kan manga ila pᵾnt ei kᵾn, na mbun ou ndupa nguing pilik ninmin.
50001018	Wote kep, nui uⱡ ei kep, kupa ni uⱡ mbᵾ kep, uⱡ mbᵾ pora, Kraist nga mbi paka rundᵾnmᵾn ei, na rᵾk rᵾk, numan mint etmba.
50001019	Wote, na pᵾnt ei, enim na tᵾk rapᵾndᵾk, atinga rormin ei ndi, Jisas Kraist nga Muⱡnga Wingti na ronduⱡ ngangga! Ya uⱡ pᵾnmᵾn mbᵾ ndi, na tᵾpa rᵾpᵾndangga moⱡᵾp, kai mundimp.
50001020	Na numan mam ti enim uⱡ, wote orunga pemba mbᵾ, nokundᵾp mor. Na ronduⱡ mbo uⱡ etᵾp mor ei mel itimp ku, pipil kuⱡi nᵾⱡimp. Wote, na kunt ndam kep, kont munt ndam kep, na uⱡ int ei ndi, Kraist nga mbi paka rundimp.
50001021	Na pᵾnt ei, na kont munt ndam, Kraist nga kongun ei, indimp muna kunt ndam, mel muⱡ ti timp.
50001022	Wote, na kont munt ndam, na kapⱡa wamp ou ndupa tᵾp rᵾpᵾndimp. Uⱡ raⱡ nga na itimp ei, na pili napᵾnt.
50001023	Na ila numan raⱡ etᵾp pᵾnt ei. Na Kraist kᵾn mbo munt ndam, ei ama uⱡ kai mel ti pᵾnt!
50001024	Ei ama uⱡ kai ti pᵾnt. Wote na kont munt ndam, enim kapⱡa tᵾp rᵾpᵾndimp.
50001025	Na numan ronduⱡ ti pᵾnt ei, enim kᵾn moⱡᵾp mint mbo enim tᵾp rᵾpᵾndamba kᵾn, enim nga mondpa pili ronduⱡ pangga, ambulk palk muⱡeing.
50001026	Wote, na enim kᵾn unt ei kᵾn, enim na kᵾn ambulk palk, Kraist Jisas nga mbi paka runding.
50001027	Namba uⱡ mat em ndam, Kraist nga Rᵾnang Ik Kai ei, nᵾtᵾm ei mel pep rui! Na enim omp kᵾnt ndam kep, wote enim mormun ei nga timan ik ei, pint ndam kep, na ti pᵾnt ei, enim numan tenda pangga, numan tenda ei mint ambulk molk, Rᵾnang Ik Kai ila mondpa pili uⱡ ei, etᵾk ronduⱡ mundᵾi.
50001028	Enim nga el rui wamp mbᵾ nga mundmong iti nᵾtᵾi! Rᵾk rᵾk ronduⱡ mundᵾk molk, wamp mbᵾ uⱡ kupa mbᵾ tᵾk ora ndᵾi. Wamp mbᵾ nila muⱡing, wote enim muⱡ ping. Nambuⱡ emel, Got ndi, enim itᵾi nᵾtᵾm uⱡ ei mel etᵾm.
50001029	Got ei ndi, enim Kraist nga kongun indeing nimba uⱡ kai mbᵾ ngurum. Enim Kraist kᵾn mondpa pili uⱡ ila mint ngui ngᵾnggᵾrᵾm mon. Wote, elim nga mbi ila molk, mbun koma ruing uⱡ ei kunda ngurum.
50001030	Unt enim na kandrᵾng ni, na el rur. Akup ei kᵾn, na el rop mint mor timan ik ei pᵾnmin. Enim na kᵾn rup rop moⱡpᵾn el rᵾmin.
50002001	-
50002002	Enim nga, numan ila Kraist kᵾn ronduⱡ tᵾtmᵾn muna? Wote, elim nga kaimp kul uⱡ ei ndi, enim nga numan orunga etpa wang ndurum muna? Muⱡnga Wingti nga mul uⱡ ila rukrᵾng orunga mormin muna? Enim nga numan ei, wamp ᵾngᵾnᵾl kᵾⱡ nguk kaimp kurmin ei? I etᵾk kᵾn, na nga ambuⱡpa puⱡi uⱡ ei, etᵾk ou indᵾi! I etᵾk numan tenda mundᵾk, wote kaimp kul uⱡ tenda ambulk, numan tenda pangga muⱡᵾi!
50002003	Enim nga numan orunga mint pilik, kara pi nᵾpᵾi mon! Wote, wamp mat tᵾk ou nduk, enim mana orunga muⱡᵾi!
50002004	Enim nga kᵾng orunga mint pili nᵾpᵾlᵾi mon! Wamp mat nga kunda pilᵾi ku!
50002005	-
50002006	Enim Kraist Jisas nga numan pᵾtᵾm ei mel ku pilᵾi! Elim ni Got ku, wote elim ni, Got Tipam murum ei mel muⱡimp nimba, pili nᵾpᵾtᵾm, mon!
50002007	-
50002008	Elim nga numan ei wak ropa, kongun kindmant wamp mel raⱡpa moⱡpa, elim nga orunga mepa mana omba, Got nga ik ei pep ropa mba kurum. Nde peta ila ruing nimba pitim ndam kep, koⱡmba ei nga numan ngumba kurum.
50002009	-
50002011	Ei nga, Got ndi, Jisas oⱡa tᵾpa, elim nga ki mbo orunga mundrum. Wote, mbi ti ngurum ei, mbi wei mbᵾ mel mon, mbi ou ti ngurum. Mbi ei Jisas. Nambuⱡ emel, wi muⱡ kona kep, ya mᵾi kona kep, mᵾi min mana orunga kep, wamp mbᵾ, Jisas nga mbi ei tek, mura rok mondᵾk, wote wamp ik nuim kan elpa elpa mbᵾ ndi, pora keta tenda puⱡnga, Jisas Kraist ei Nuim ei nangina, Got Tipam nga mbi ei mon pangga! Tᵾn ndi, Got nga mbi ou ei paka rundᵾmin.
50002012	Ei kᵾn, na nga wamp mᵾn kᵾⱡ, na unt enim kᵾn, mur ei kᵾn, na nga ik ei rᵾk rᵾk pep rorung, ei mel ku akup, na enim wak rur ei kᵾn, ik ei pep ku rᵾi! Enim kongun ronduⱡ mundᵾk etᵾk, Got ndi, tᵾn rukᵾr titim ei nga, mundmong etpᵾn angge nimbun, Got nga mbi paka rundmin.
50002013	Nambuⱡ emel, Got ndi, enim nga numan orunga pilpa kongun etᵾm. Uⱡ ei nga, elim ndi, enim nga numan ei, ropa rot nduⱡnga, enim ndi, elim nga kongun numan ngorum ei mel kun kulk etmin.
50002014	-
50002016	Uⱡ mbᵾ kump kᵾm enim iting etᵾk kᵾn, popᵾⱡ mundi namᵾndᵾk, el rui narᵾk eng ei kᵾn, uⱡ ⱡawa mat pi nᵾpangga! Wote, enim Got nga kangambuⱡa kun kai ralk muⱡing. Wote enim ndi, kont mba mul uⱡ ei, ambulk gi nduk, enim ya mana mᵾi ila wamp rᵾⱡaip uⱡ kit etmin mbᵾ nga ruk ting ila ui muⱡ ila mipil mel, rᵾlang pangga muⱡing. Enim ndi, wamp mat kᵾn, Rᵾnang Ik kont pi kᵾⱡ nᵾk ngung ndam, wote Kraist nga ui ou ila, na enim kᵾn numan etmba. Ei nambuⱡ emel, na nga kongun enim kᵾn, it uⱡ mbᵾ wei ai iti natᵾmba.
50002017	Ei nga, na nga kᵾng kᵾⱡ enim nga, mondpa pili ei nga, nᵾndᵾp uⱡ kunt ndam, na enim kᵾn ambᵾⱡᵾp paⱡᵾp muⱡimp.
50002018	Wote ei mel ku, enim ndi, i ku etᵾk, na kᵾn ambulk palk muⱡᵾi!
50002019	Wote, pilim ndam, ui nondpa ti kᵾn, Timoti enim kᵾn omba moⱡpa, enim nga enmin uⱡ mbᵾ na kundpa nangga, numan kai pilip muⱡimp.
50002020	Wu tenda ei ndi, na nga numan pᵾt ei mel pilpa, enim tᵾp rᵾpᵾndimp ku nimba pᵾtᵾm.
50002021	Wote, wamp minal ndi, en enim nga kᵾng orunga nga nᵾk pilik, Kraist Jisas nga kongun mbᵾ pili napᵾtmᵾn.
50002022	Wote, enim pilik mormun ei, Timoti na kᵾn tipam kangᵾm mel moⱡpᵾⱡ, Rᵾnang Ik Kai ei, nᵾmp mep andrᵾmbᵾⱡ kangᵾm ndi, tipam tᵾpa rapᵾndurᵾm ei mel.
50002023	Wote, na nanim moⱡᵾp pilamba uⱡ mbᵾ, kapⱡa em ndam, Timoti enim kᵾn ui nondpa tila tᵾp mundimp.
50002024	Wote, na kupa pᵾnt ei, Nuim ei ndi, nombuⱡa mam ti tᵾpa kun tangga, na enim kᵾn ui nondpa tila uimp.
50002025	Na pᵾnt ei, na nga ᵾngᵾn Epaprondaitus, wote kongun rᵾp wu, wote el nde wu, nombuⱡa rᵾng wu Epaprondaitus ni, enim kᵾn ngump int ndont.
50002026	Wu ei, enim kanᵾmba ei nga numan elinga morum. Ei nambuⱡ emel, elim kui rurum ei nga enim numan ou nduk pilik mormun ei nga.
50002027	Ei kupa, unt elim kui rurum. Ei kᵾn, koⱡpa pora nduⱡnga, ei wote, Got ndi, wu ei kont kurum. Wote, na kont kurum ku. Ei nambuⱡ emel, Got elim ndi, na mbun mam ti, koma rui nᵾreimp nimba pitim.
50002028	Ei kᵾn, na numan mam ti pᵾnt ei, Epaprondaitus enim kᵾn ngump int ndamba, enim kandᵾk numan wang nduk kai pilangina, na numan ou ndup pili nᵾpᵾleimp.
50002029	Wote, wu ei om ei kᵾn, Nuim ei nga mbi ila numan mam ti nguk, rawe etᵾk tᵾi!
50002030	Ei nambuⱡ emel, Kraist nga kongun indimp nimba etpa, elim koⱡmba itim. Elim koⱡmba ei, nga pili napilpa itim ei, enim ndi, iti natilingina mel itim.
50003001	Wamp angmᵾn, na ik ei nᵾmp pora nduimp etᵾp, enim Nuim ei kᵾn numan kai pilᵾi! Enim mon rop ngur ik kᵾⱡ, nga aldpa rop nguimp, ei nga mbun ti mon. Mon ei ndi, enim tᵾpa rapᵾndᵾmba.
50003002	Wu kit mat ndi, owa rakra mel ok, tᵾn kᵾng kupti uⱡ ila nga, ronduⱡ mundᵾk nᵾk, enim kᵾng kupti ei nga tᵾk mendᵾk muⱡᵾi!
50003003	Tᵾn kupti uⱡ ila, tᵾn Got nga kangambuⱡa muⱡi namburmin mon. Tᵾn Got nga Muⱡnga mondpᵾn, Got nga mbi paka rondᵾrmin uⱡ ei, kᵾng kᵾpti uⱡ kupa ei. Tᵾn rapa tenda wamp mbᵾ, Kraist Jisas kᵾn kai pᵾtmᵾn. Ei nambuⱡ emel, tᵾn tᵾn etᵾp peng kont ti natᵾlmina uⱡ mbila, Kraist ndi, tᵾn etpa titim ei nga.
50003004	Wote, kᵾng orunga uⱡ mat etpᵾn, tᵾndᵾn etᵾp peng kont timᵾn nilimina ndam, na kuimp tep elimba. Jura wamp uⱡ mbᵾ nga nam pilpa pora ndurum. Nilingina ndam, na kapⱡa.
50003005	Ei nambuⱡ emel, na ndi, na melinga rumbᵾⱡ 8 omba puⱡnga, na Jura wu mema ei nga, Jura wamp nga etmin ei mel, na nga kᵾng kopᵾtᵾtᵾng. Na Isrel wu, Benjamin nga rᵾⱡaip ila, wote Ipru wamp kupa. Ei wote, na Perisi wu kupa, ei nambuⱡ emel, na Moses nga mi ik mbᵾ ronduⱡ mundᵾp pep ruimp nᵾmp it.
50003006	Wote, na mi ik kᵾⱡ pep rop, Got nga kongun ei ronduⱡ mundᵾp itimp nᵾmp, Got nga rapa tenda wamp mbᵾ rop kundimp nᵾmp it. Ei kᵾn, Moses nga mi ik kᵾⱡ ila wamp ti ndi, kandpa tepa nakᵾn, nim ndam, na nga ⱡawa ti mon.
50003007	Wote, na akup Kraist kᵾn moⱡᵾp kᵾn, uⱡ unt nga etᵾp undᵾr mbᵾ, uⱡ roldᵾnga mat nᵾmp pᵾnt.
50003008	-
50003009	Wote, uⱡ mbᵾ mint mon! Wote na ndi, namba mel mbᵾ pora, tᵾp pei mundunt. Ei mel, ronduⱡ ingk it nga nᵾmp ent. Ei kᵾn, Kraist Jisas na nga Nuim, ei nga numan ei pilip timp. Uⱡ ei nga, nᵾmp kᵾn uⱡ wei mbᵾ wak rop mundᵾr. Na Kraist rukᵾr timp ei nga, mondpa pili uⱡ ei, mel ronduⱡ ti nᵾmp pᵾnt.
50003010	-
50003011	Na uⱡ ti pilamp, ka nᵾmp pᵾnt ei, Kraist koⱡpa kont purum uⱡ ei nga ronduⱡ ei kᵾn, wote mindil nurum ei mel nomp, kurum ei mel koⱡᵾp, wote ⱡoporpa omba purum ei mel pamp, ka nᵾmp punt.
50003012	Na ndi nᵾmp kᵾn, na timp nᵾt mel ei, tit ni nanᵾnt mon. Wote, kun kai mor ni nanᵾnt mon ku. Ei nga, na mel kai ti timp ei nga, kokila kongun ronduⱡ mundᵾp etᵾp mint mor. Ei kᵾn, Kraist Jisas elim ndi, na teimp nitim mel kai ei timp.
50003013	-
50003014	Angmᵾn, na kai muⱡ ei tit nᵾmp pi napᵾnt. Wote, mel tenda ti pᵾnt ei, mel mbuldung orunga tetᵾm mbᵾ wak rop, mel kai ei ronduⱡ mundᵾp timp ei nga pilip kᵾn, tᵾkrᵾp mbo mel muⱡ ei, Got ndi, wi ropa nguⱡnga ila omp kᵾn, mel ingk kai ei tit. Mel kai ei, Kraist Jisas tepa morum. Ei, uⱡ nga kᵾnt nga kont mul uⱡ ei mbo timp.
50003015	Wote, tᵾn uⱡ kun kai mbᵾ, etᵾp moⱡmina ndam, tᵾn nga numan ei wamp kun kai mbᵾ mel kapⱡa moⱡmina. Wote, enim numan elpa ti pil-ing ndam, Got ndi, enim nga numan ei etpa mot ndumba.
50003016	Wote, tᵾn uⱡ kun kai titmᵾn mbᵾ, ambuⱡpᵾn gi ndᵾmin.
50003017	Wamp angmᵾn, enim ndi, na nga uⱡ ent mbᵾ pep rᵾi! Wote enim ndi, unt na uⱡ kun kai et mbᵾ mel, pep rok etmin wamp mbᵾ mel kandᵾk itᵾi!
50003018	Ui ou ndupa, enim kundᵾp nit. Ei mel ku, wote akup enim kundᵾp nilmba, na nga mong ila ka onum. Ei kᵾn, wamp minal Kraist nga, nde peta ila el rui wamp mel mormin.
50003019	Wote, enim nga kᵾng orunga numan pᵾtmᵾn ei, en enim nga got mel etᵾm. Wote, wamp mbᵾ ndi, en enim nga kᵾng orunga ambulk parmin ei pipil kul uⱡ mbᵾ, wote wamp mbᵾ ndi, mᵾi kona uⱡ mbᵾ nga mint pᵾtmin. Wamp mbᵾ kit muⱡing.
50003020	Wote, tᵾn mondpa pili wamp mbᵾ, muⱡ kona ila wamp mendpᵾⱡ kᵾⱡ mormun. Tᵾn wamp kᵾⱡ ndi, Jisas Kraist ei muⱡ kona wak ropa mana omba, tᵾn rukrᵾng tᵾmba ei nga nokundpᵾn mormun.
50003021	Wote Kraist ndi, tᵾn nga mbo kᵾng kᵾⱡ etpa, elim nga kᵾng wingti kᵾⱡ mel randpa, etpa mon mundᵾmba. Ei mel etpa kᵾn, wote uⱡ ronduⱡ em mbᵾ ndi, mel tetᵾm mbᵾ kᵾmp kᵾm, elim nga mana orunga mint temba.
50004001	Wote, na nga angmᵾn! Enim Nuim ei kᵾn ronduⱡ mundᵾk muⱡᵾi! Wote na ndi, pilip nᵾnt ei, na nga numan ei, enim ngump, na enim kᵾn kont minal enim. Na enim kᵾn numan etᵾm ei kᵾn, enim wamp kai wei kᵾⱡ nᵾpᵾnt.
50004002	Amp Iyotiya kᵾn Sintike raⱡ, enmbil pilᵾl! Enmbil Nuim ei kᵾn, numan tenda pangga, muⱡᵾnggil!
50004003	Nim na kᵾn, kongun tenda ila kupa etmbᵾⱡ ei nga nim kundᵾp nᵾnt. Nim ndi, amp raⱡ tᵾkᵾn rᵾpᵾndi! Amp raⱡ ndi, na tᵾk rapunduⱡᵾnggila, Nuim ei nga Rᵾnang Ik Kai ei nᵾtmᵾn. Wote Klement kᵾn, kongun wu mat kᵾn, kongun tenda ila etmᵾn mbᵾ, amp raⱡ kᵾn kongun etmin. Enim nga mbi ei, kont mba mul Buk ila morum.
50004004	Enim ndi, ui mbila rᵾk rᵾk Nuim ei kᵾn kai pilik muⱡᵾi! Na aldpa nᵾnt ku, enim ambulk palk muⱡᵾi!
50004005	Enim ndi, wamp mbᵾ kᵾn pora, numan wang ndui uⱡ mbᵾ etᵾk muⱡᵾi! Nuim ei nondpa onum.
50004006	Enim numan ou nduk pili nᵾpilᵾi mon! Wote, enim numan ngung mel mbᵾ, Got kᵾn rᵾk rᵾk numan mbo ila tek, elim kᵾn kai pilik, atinga rok, angge nᵾk etᵾi!
50004007	Ei nga, moⱡpa kundi uⱡ ei, Got ndi, tᵾn ngorum ei ndi, wamp mbᵾ nga pilpa kungᵾndi uⱡ mbᵾ pora ropa mana ndurum. Wote, Jisas Kraist nga kongun etᵾm ila moⱡpa kundi uⱡ ei, enim nga numan orunga kᵾn, enim nga pilpa kungᵾndi uⱡ orunga rᵾp etpa kai etangga!
50004008	Nimp pora ndup nᵾnt wamp angmᵾn. Enim nga numan ila rop peka runding mel kᵾⱡ, uⱡ wingti kai, ik kupa, mbi ou, uⱡ kun, mel wingti, uⱡ kai mon pi, wote kaip ninding uⱡ mat itᵾi!
50004009	Uⱡ mbᵾ kᵾmp kᵾm enim mbo rundᵾr ui ei kᵾn, enim tᵾk pora ndurᵾng uⱡ mbᵾ, enim pilik, wote na kandrung ei, wote enim ndi, rᵾk rᵾk uⱡ mbᵾ pora etᵾi! Wote etangina kᵾn, Got ndi, tᵾn kᵾn moⱡpa kundi uⱡ ei, enim kᵾn moⱡmba.
50004010	Akup enim nga numan ei ropa rot nduⱡnga, enim na nga nᵾk pᵾnmᵾn. Wote ei nga, Nuim ei kᵾn numan kai ti enim. Enim unt na nga nᵾk pᵾtᵾng. Ei nga, wote na tᵾk rᵾpᵾnding ei nga, nombuⱡa mam ti, ti natᵾtᵾm mon.
50004011	Na mel, ti nga mon mondunᵾm ni nᵾnᵾnt mon. Na mel ou ndupa tep munt kep, orunga etᵾp tep munt kep, na nga numan orunga kapⱡa elinga mor.
50004012	Na wamp kurpa mel moⱡᵾp, wote mel minal kapⱡa ᵾmbuⱡimp. Na rᵾng ou ndupa nui uⱡ ei nga puⱡ ei pᵾt. Wote, kump kun tetᵾm ei nga puⱡ ei, pᵾt ku. Wote, mel minal ᵾmbil uⱡ ei nga, na pᵾt ku, wote mel mon ndui ei nga, puⱡ ei pᵾt ku. Wote ui mbila kep, kona mbila kep, kᵾmp kᵾm na ndi kapⱡa mint nᵾt.
50004013	Kraist ndi, na ronduⱡ mundrum ei nga, elim nga ronduⱡ ila, na ndi kapⱡa uⱡ mbᵾ itimp.
50004014	Wote enim ndi, uⱡ kai ti etᵾng ei, enim ndi, na nga mbun ila, na tᵾk rapᵾndrᵾng.
50004015	Enim Pilipai wamp kᵾⱡ, pilik kun etᵾk mormin. Na Masaroniya kona wak rur ui ei kᵾn, na Rᵾnang Ik Kai ei nᵾmp ngur ei, enim Got nga rapa tenda ila wamp kᵾⱡ ndi mendpᵾⱡ, na tᵾk rapᵾndrᵾng. Enim wamp kᵾⱡ ndi, na kᵾn molk, mel mat na ngok mint etᵾng. Wote, mat yant nguk etᵾng.
50004016	Na Tesalonaika kona ila moⱡmba. Enim ndi, na unt tᵾk rapᵾndᵾk, wote tᵾk rapᵾndᵾk etᵾng.
50004017	Na ndi, enim nga mel ti timp ei nga ni nᵾndᵾt mon. Na ndi, enim nga uⱡ kai numan ngur mbᵾ, etᵾk kakina indᵾi!
50004018	Na mel timp ei mel tᵾp, wote ama mat pendᵾk ngurung. Na nga gem ngurung mel Epaprondaitus mepa urum nimbᵾ, na tilmba kakina murum. Koipa tindiⱡim mundi uⱡ ni mel, mel mura rui kai mat mek, na ngurung nimbᵾ, Got ndi, pilpa kai pitim.
50004019	Na nga Got ei, mel kai mbᵾ tepa morum ei ndi, Kraist Jisas nga nindpa, enim wamp nam ti mel mon ndum ei, etpa kapⱡa endᵾmba.
50004020	Got tᵾn nga, Tipam ei kᵾn, ui mbila rᵾk rᵾk elim nga mbi ei, tᵾn wamp mbᵾ ndi, paka rundamin! Ei kupa.
50004021	Na ndi, Kraist Jisas nga mbi ila, enim Got nga wamp mbᵾ kᵾn, mᵾkᵾlmᵾ kai, nᵾnt. Wote, tᵾn nga wamp ᵾngᵾnᵾl na kᵾn, kunda mormin mbᵾ ndi, enim kᵾn, mᵾkᵾlmᵾ kai ku ninmᵾn.
50004022	Wote, Got nga wamp ya wu nuim mumuk Sisa nga manga ila kongun etmin wamp mbᵾ ndi, ama ronduⱡ mundᵾk enim kᵾn, ‘Mᵾkᵾlmᵾ kai,’ nᵾnmin.
50004023	Nuim Jisas Kraist nga wamp, mᵾn kan mundi uⱡ ei, enim kᵾn kan piyangga!
51001001	-
51001002	Na Pol, Kraist Jisas nga nombuⱡa rung wu ei. Got elim nga numan ila, na tᵾpa nombuⱡa rung wu mundrum. Na kᵾn ana, Timoti raⱡ moⱡpᵾⱡ, mon ei ropᵾⱡ, enim Got nga wamp Kolosi kona ila Kraist mondᵾk pᵾtmin wamp kᵾⱡ kᵾn, mon rop ngᵾnmbᵾⱡ. Tᵾn nga pora, Got Tipam ei ndi, enim numan kai mbᵾ ngumba, moⱡpa kundi uⱡ ei nga, enim kᵾn piyangga!
51001003	Tᵾl ndi, enim nga orunga atinga rondᵾrmbᵾⱡ ei kᵾn, tᵾl ndi, Nuim Jisas nga Tipam Got ei kᵾn, angge rᵾk rᵾk nᵾtmbᵾⱡ.
51001004	Ei nambuⱡ emel, tᵾl pᵾtmbᵾⱡ ei, enim nga mondpa pili orunga, Kraist Jisas kᵾn tek, Got nga wamp mbᵾ kᵾn, wamp numan ngui uⱡ ei etmin.
51001005	Ik kupa, Rᵾnang Ik Kai kᵾⱡ, enim kᵾn kuimp tepa urum ei kᵾn, enim muⱡ kona ting mel mbᵾ pᵾtᵾng ei mel nokundᵾk mormin. Ei nga, enim nga mondpa pili uⱡ ei kᵾn, wamp numan ngui uⱡ etᵾk tek mormin ei, wi muⱡ kona Got Tipam ei ndi, enim nga mel ting mbᵾ tendpa kai etpa morum mbᵾ ting. Ei nga, uⱡ nᵾnmᵾn mbᵾ etᵾk mormin.
51001006	Rᵾnang Ik Kai nga memp kai mbᵾ omba pol ila oⱡnga, akup muⱡ uⱡ mbila pora, tepa ndaip nᵾnᵾm. Ei kᵾn, enim unt ui ti puⱡ mondᵾk, Got nga wamp pol tᵾtᵾm uⱡ ei, pilik tᵾk, akup minal pep rok enmin ei mel ku.
51001007	Tᵾl nga kongun peng rᵾp wu Epapras kᵾn, enim Got nga wamp ruk tᵾtᵾm uⱡ ei, pilik kandᵾk tᵾtᵾng. Wu ei, Kraist nga kongun wu ronduⱡ ei, tᵾl kongun etmbᵾⱡ ei mel ku etᵾm.
51001008	Enim Muⱡnga ei ndi, nimba nguⱡnga, wamp numan ngui uⱡ etmin mbᵾ, wu ei ndi, tᵾl kundpa nitim.
51001009	Wote, uⱡ puⱡ ila, enim nga ik timan mbᵾ, kuimp tep pᵾtmbᵾⱡ ui ei kᵾn, enim nga atinga rondᵾp mint ormbᵾl. Tᵾl ndi, Got waldpᵾⱡ, elim nga Muⱡnga ei ndi, enim Got nga pitim uⱡ mbᵾ nga pilpa kungndi kai mat ngangga, pilpa kungᵾndi orunga, etpa piral ndupa tangga! Wote, pilpa mbi ndui uⱡ ei, pilik teing nᵾmbᵾⱡ atinga rundurmbᵾⱡ.
51001010	I tambuⱡa kᵾn, enim Nuim ei nga numan pᵾtᵾm uⱡ mbᵾ mel etᵾk, wamp kupa mbᵾ molk, rᵾk rᵾk Nuim ei nga numan ngurum uⱡ mbᵾ itᵾi! Ei nga, enim nga kongun etᵾk, pek nok andurmᵾn puⱡ orunga, Got nga uⱡ kai mbᵾ pilik kelik etᵾk, wote Got nga pitim uⱡ mbᵾ, enim kᵾn tepa mba ou itangga!
51001011	-
51001012	Tᵾlndi enim nga atinga rondpᵾⱡ kᵾn, Got elim nga uⱡ eng nui kai ronduⱡ tetᵾm mbᵾ ndi, enim etpa ronduⱡ mundangga, wote enim mbun mindil uⱡ pem mbila, ronduⱡ puk molk, numan kun koma ti uⱡ mbila mint etᵾk muⱡᵾi! Wote ambulk palk, Got Tipam ei kᵾn angge nᵾi! Ei nambuⱡ emel, Got ei ndi, elim nga tᵾpa mumuk rui kona rᵾⱡang pi ei, enim tᵾpa ngumba pilpa tᵾpa kun, inditim kona ei ting.
51001013	Got Tipam ei ndi, tᵾn wamp mbᵾ pora, rumbᵾⱡ mul uⱡ mbᵾ nga ronduⱡ ila moⱡmina, tᵾn etpa tᵾpa, wote rᵾp etpa mepa mba, elim nga Kangᵾm nga tᵾpa mumuk rui uⱡ ila mepa purum.
51001014	Wote, Got elim nga kangᵾm ei ndi, tᵾn nga uⱡ kit etmin mbᵾ tinga nduⱡnga, tᵾn akup wei mormun.
51001015	Got ei mo ropa morum, kᵾnmin ei mel, Kraist kᵾndᵾrmᵾn. Kraist ei, Got nga kangᵾm kumina ei. Got ndi, mel mbᵾ pora, mim itim mbᵾ nga Kraist ei, ama oⱡa orunga morum.
51001016	Kraist ei moⱡnga kᵾn, Got ndi, muⱡ kona ila kep, ya mᵾi kona ila kep, kᵾni nᵾkᵾni mel, mel tetᵾm mbᵾ pora itim. Wu king, gapman muna, wu Nuim na, wote mel namba mel tetᵾm mbᵾ pora, Got ndi, Kraist iti nilinga itim. Ei nga mel mbᵾ pora, Kraist moⱡnga mint itim ei nga mel mbᵾ pora, Kraist nga tetᵾm.
51001017	Kraist ei, kuimp tepa moⱡnga kᵾn, mel mbᵾ pora akil tepa itim. Ei nga, Kraist nga ronduⱡ ila mel mbᵾ pora, tᵾpa tenda etpa ambuⱡpa morum.
51001018	Rapa tenda ila wamp mbᵾ nga peng ei, elim morum. Wote, elim nga kᵾng kᵾⱡ rapa tenda ila wamp kᵾⱡ. Elim nga kangᵾm kumina ei, koⱡpa kont mul uⱡ ei nga, elim puⱡ mondpa etpa, akup elim mel mbᵾ tᵾpa mana ndupa, elim kuimbal morum.
51001019	Got elim nga numan ila, elim namba uⱡ etᵾm mbᵾ pora, kangᵾm kᵾn ngumba rukᵾr ndurum.
51001020	Got elim nga kangᵾm ei moⱡnga kᵾn, mᵾi kona mel mbᵾ pora, aldpa elim ndi rukᵾr titim. Elim nga kangᵾm, nde peta ila kurum uⱡ ei ndi, moⱡpa kundi uⱡ kai ei, muⱡ kona ila kep, wote ya mᵾi kona ila kep, mel mbᵾ pora, elim rukᵾr titim.
51001021	Unt, enim Got kᵾn ruⱡ etᵾk, el rui wamp mel molk, numan kit pendᵾk, uⱡ kit mbᵾ etᵾng.
51001022	Wote akup, elim nga kangᵾm nde peta ila kurum uⱡ ei ndi, enim etpa elim nga wamp mbᵾ randpa, elim nga kuimp keta ila wamp kun kai wingti kᵾⱡ, muⱡeing nimba itim.
51001023	Ei nga, enim nga mondpa pili orunga, ronduⱡ pangga muⱡᵾi! Enim Rᵾnang Ik Kai ei, kuimp tek pilik tᵾtᵾng ni kᵾⱡ, mel ti ndi kundpa, ekit ti nᵾtangga! Na Pol, Rᵾnang Ik Kai ei nga kongun kindmant wu ei moⱡᵾp, ik ei nilmba, mᵾi kᵾmp kona mbila pora, pilik tᵾnmin.
51001024	Akup na ndi, enim nga nᵾmp mindil tᵾnt uⱡ ei, numan enim. Nambuⱡ emel, na nga kᵾng ei, wak rop, Kraist nga mindil nurum kᵾng nit ei, tᵾp rapᵾndᵾp etᵾp, ora nduimp nᵾmp it. Ei elim nga manga wingti ila wamp kᵾⱡ nga, na nga kᵾng orunga, mindil timp uⱡ ei ndi, Kraist nga mindil nurum kᵾng ei kᵾn mba, kapⱡa etangga!
51001025	Got elim ndi, enim molk kai mundeing nimba, na wi ropa tᵾpa kindmant kongun ei tᵾpa ngurum. Kongun ei, Got elim nga nombuⱡa rung ik ei neimp nimba itim.
51001026	Ik ei, unt kor nga ui mbila, wamp nga kuimp keta ila mo ropa titim. Akup wamp kᵾⱡ nga kuimp keta ila etpa mot ndunum.
51001027	Got nga numan ila pᵾtᵾm uⱡ ei, elim nga uⱡ mo ropa titim mbᵾ, elim nga wamp mbᵾ kᵾn, tᵾpa mot ndurum. Uⱡ eng nui kai tetᵾm mbᵾ, wamp mbᵾ nga pora tendᵾtᵾm. Ik mo ropa ei, Kraist ei nim kᵾn rukᵾr morum ei ndi, nim etpa tᵾpa muⱡ kona mepa mba.
51001028	Ei nga, Kraist nga Rᵾnang Ik Kai ei, wamp mbᵾ kᵾn pora nᵾmp ngurmᵾn. Pilpa kungᵾndi numan ronduⱡ mbila, moⱡpᵾn wamp mbᵾ, man ngumbun mbo endpᵾn itamina, wamp tenda nimba, Kraist kᵾn ok tᵾk tenda etᵾk, ronduⱡ puk muⱡeing.
51001029	Uⱡ i itimp pilip kᵾn, na nga ronduⱡ ei, kᵾmp kᵾm ruk ndup, kongun ronduⱡ mundᵾp et ei, Kraist na kᵾn moⱡpa, kongun elinga et.
51002001	Enim pileing nᵾmp ik ei mel nᵾnt. Ei na ndi, enim kᵾn, Leiyoresiya kona wamp mormin kᵾⱡ kᵾn, wote na kᵾni nakᵾndᵾrmᵾn wamp mbᵾ pora nga tᵾp rapᵾndᵾp kongun mindil tᵾp et.
51002002	Na kongun uⱡ kᵾⱡ et ei, enim nga mundmong orunga etᵾp ndoimp rᵾndamba wamp numan ngui uⱡ ila molk kᵾn, wote kapⱡa en enim nga mondpa pili orunga etᵾk ronduⱡ munding ei nga, numan kun kai ei, kandᵾk tᵾk pileing. I etᵾk molk kᵾn, Got nga ik puⱡ mo ropa tetᵾm ei nga puⱡ wu Kraist morum ei, pilik mbi nduing.
51002003	Got nga pilpa kungᵾndi ronduⱡ mo ropa tetᵾm mbᵾ, Kraist kᵾn peka ropa tetᵾm.
51002004	Wamp ti ndi, enim ik kol ropa ngumba, ik kunt kan iti nᵾtangga nᵾmp kᵾn, enim kundᵾp nᵾnt.
51002005	Na enim kᵾn muⱡi nambᵾr. Ei wote, na nga numan ei, enim kᵾn tenda punum ei ndi, enim kᵾn mor. Enim Kraist kᵾn ronduⱡ mundᵾk, mondᵾk pilik kongun kupa etᵾk mormin ei nga, na kandᵾp kai pilip numan ngunt.
51002006	Enim Kraist Jisas enim nga Nuim ei nᵾk rukᵾr tᵾtᵾng. Akup ei kᵾn, i ku etᵾk, Kraist kᵾn rup rok muⱡᵾi!
51002007	Nde na ti, mᵾi ila pilkan ngumba etᵾm ni mel, Jisas kᵾn pilkan nguk, enim nga mul orunga, Jisas tᵾk manga paka rumᵾnt randᵾk itᵾi! Enim Rᵾnang Ik Kai ei ndi, mbo endᵾtmᵾn ni mel, uⱡ mbᵾ etᵾk, enim nga mondpa pili orunga ronduⱡ pangga, numan kai pilik, Got kᵾn angge nᵾi!
51002008	Enim pilik tᵾk mendᵾk muⱡᵾi! Wamp mat ndi, Kraist nga ik mat nᵾndᵾnmᵾn nᵾk, ik nuwᵾ roldᵾnga mat nᵾk, enim ik kol rok nguk, tᵾk tiki pundi nᵾpᵾndeing. Wamp i etpa mbᵾ, mᵾi kona uⱡ kurpa mbᵾ etᵾk, wamp kalk tᵾk, etmin ik mbᵾ mint nᵾtmin.
51002009	Got nga numan pilpa uⱡ etᵾm mbᵾ pora, Kraist nga kᵾng ila peka ropa tetᵾm.
51002010	Wamp nga uⱡ etmin ronduⱡ mbᵾ kᵾn, mel nant kanmᵾn mbᵾ nga pora, Kraist ei, wu peng mumuk ei morum. Ei nga, enim Kraist kᵾn molk numan kont ila peka rangga muⱡᵾi!
51002011	Kraist kᵾn kunda molk kᵾn, kᵾng kupti uⱡ kupa ei kandᵾk tᵾtᵾng. Ei wamp nga etmin uⱡ ei mon! Kraist koⱡpa kont mba, tᵾn nga nit mbᵾ tinga ndurum. Uⱡ ei, kᵾng kupti uⱡ kupa ei.
51002012	Enim nu tᵾtᵾng ei kᵾn, Kraist kᵾn kunda on etᵾng. Got nga ronduⱡ ei ndi, Kraist on kona ila ⱡoporpa oⱡa mundrum nᵾk, mondᵾk pilik nu tᵾtᵾng. Uⱡ ila nga, enim Kraist kᵾn kunda, on kona ila ⱡoprᵾk oⱡa morung.
51002013	Unt, enim nga min orunga, koⱡpa pora ndurum. Nambuⱡ emel, uⱡ kit mbᵾ nga minal etᵾng. Wote uⱡ ti, enim wamp rᵾⱡaip elpa kᵾⱡ, mi ik ila rukᵾr muⱡi nambᵾrmᵾn. Wote akup, Got tᵾn nga uⱡ kit mbᵾ pora tinga ndupa, enim etpa mepa mba, Kraist kᵾn kup inditim.
51002014	Ei nga mi ik kᵾⱡ ndi, tᵾn tᵾpa mana ndurum ni, Got ndi, tᵾpa munduⱡnga, Jisas Kraist nde peta ila pitim. Uⱡ ni ndi, Got ndi, tᵾn nga uⱡ kit mbᵾ kᵾmp kᵾm tᵾpa, mundpa pora ndurum.
51002015	Kraist nde peta ila pitim uⱡ ei ndi, wu peng mumuk na, wu nuim na mbᵾ nga ronduⱡ mbᵾ, tᵾpa mana ndupa, elim mbi oⱡa orunga titim.
51002016	Ei nga, wamp ti ndi, enim kᵾn, ik poⱡpa, nu rᵾng na, ui wingti na, mowi kor na, uⱡ mbᵾ nga mi pendpa uⱡ ti iti nᵾtangga!
51002017	Uⱡ mbᵾ, wote pemba ei nga, akup to rondᵾp kanmᵾn, wote uⱡ mbᵾ nga mel kupa ei, wu Kraist.
51002018	-
51002019	Wamp ti ndi, enim nga ruk ting ila moⱡpa, ur kump et nimba, muna elim mana ndup, anggelo mbᵾ nga atinga ror nimba uⱡ mat em mbᵾ ndi, enim tᵾpa mana ndui nᵾndangga! Wamp i etpa mbᵾ rukᵾr orunga, wamp nga mbo numan ei ndi, peka roⱡnga, kᵾng ei nga peng ei, wu Kraist morum ei ambuⱡpa, gi ndui nandpa nᵾtᵾm. Kraist ei ndi moⱡpa, kᵾng ei pᵾkᵾ nokundpa rᵾng ropa elinga, kᵾng na, ombil pilkan na mbᵾ, Got nga numan ila pᵾtᵾm ei mel ou etᵾm.
51002020	-
51002021	Ya mᵾi kona numan kit ngurum uⱡ mbila, enim Kraist kᵾn kolk ping mel puⱡᵾngina, enim etpa titim. Ei nga, nambuⱡ emel, ya mᵾi kona nga numan kit mbᵾ, kandᵾk tᵾk mormin? Nambuⱡ emel, mᵾi kona nga mi ik mat mim etᵾk, ‘Mel ei ᵾmbᵾⱡi nᵾmbᵾⱡi, mel ei nui nᵾni, muna mel ei, minda ndui nᵾndi nᵾk enmin uⱡ mbᵾ nga teng ndui nᵾndᵾi?’
51002022	Uⱡ mbᵾ, wamp nga ik mim etᵾk mbo endᵾk etmin. Uⱡ mbᵾ, pora nimba, wei ai etᵾm.
51002023	Ei kupa, mi ik kᵾⱡ pilpᵾn, tᵾn nga orunga mana ndupᵾn, kᵾng orunga mindil tᵾpᵾn, mbi paka kupa rondpᵾn itᵾmin. Wote, ik ei kupa nᵾmp pᵾnmᵾn. Ei wote, mi ik kᵾⱡ ndi, tᵾn nga numan kit unt nga kandᵾp tᵾtmᵾn uⱡ mbᵾ, kapⱡa tᵾpa mana ndui nandᵾmba.
51003001	Got ndi, enim Kraist kᵾn tᵾpa kup endpa, ⱡoporpa tᵾpa oⱡa mundrum. Ei nga, enim nga numan orunga mek puk, wi muⱡ kona tetᵾm mel mbᵾ kᵾn tiyangga. Kona ila Kraist Got nga ki mbo orunga, wu nuim mumuk morum.
51003002	Enim nga numan ei, wi mul kona ila nga tetᵾm mel mbᵾ nga mint pilᵾi! Enim mᵾi kona mel kanmᵾn mbᵾ mon!
51003003	Enim korung ei nga, wote enim nga muⱡnga kont ei, Got nga rukᵾr orunga, wu Kraist kᵾn mo ropa morum.
51003004	Kraist ei tᵾn nga muⱡnga kont tep mormun ei nga Puⱡ Wu ei morum. Wote, Kraist omba, mot nim ui ei kᵾn, enim kunda rup rok, elim nga rᵾⱡang eng nui ila ekit uing.
51003005	Enim ya mᵾi kona ila nga uⱡ kit mbᵾ nga, enim nga numan rukᵾr orunga, mbo rondnᵾm uⱡ mbᵾ rok kundᵾi! Ei wapra rui uⱡ, uⱡ ⱡar mul uⱡ, popᵾⱡ kandpa ti uⱡ, wamp ti nga mel kandpa kum pindi uⱡ, uⱡ ei (ik kol got ei nga, mbi paka rui uⱡ ei).
51003006	Nambuⱡ emel, Got nga popᵾⱡ ei, uⱡ kit mbᵾ nga eng wamp mbᵾ kᵾn omba.
51003007	Unt molk orung ni mbila, uⱡ kit mbᵾ ndi, enim tᵾpa kum roⱡnga, ⱡawa minal etᵾng.
51003008	Akup ei kᵾn, popᵾⱡ kuⱡi uⱡ, popᵾⱡ tᵾkrᵾpa mundi uⱡ, wote pilpa kit pili uⱡ mbᵾ, wak rok pendᵾk kilᵾi! Ik mbuldung orunga nundᵾk, ik kit nᵾk etmin uⱡ ei nga, enim nga keta ila, ekit ui nᵾwangga mon!
51003009	-
51003010	Wamp ti kᵾn, ik kol rok ngui uⱡ ei wak rᵾi! Nambuⱡ emel, enim uⱡ kit mbᵾ, wak rok, akup kᵾng ti nga tᵾk, wamp kont kᵾⱡ mormin. Mel mbᵾ pora iti wu Got ei ndi, uⱡ mbᵾ mel endpa, enim rᵾk rᵾk etpa kont mundpa, enim etpa mepa mba, elim morum ei nga pilpa kungᵾndi ei, ting nimba etᵾm.
51003011	Uⱡ mbᵾ ekit oⱡnga, wamp rᵾⱡaip elpa mbᵾ kep, Jura wamp mbᵾ kep, kᵾng kupti wamp mbᵾ kep, kᵾng kupti nᵾpti wamp mbᵾ kep, kona roⱡ wamp mbᵾ kep, pilpa kun iti nᵾti wamp kep, kindmant wamp mbᵾ kep, wei muⱡi wamp mbᵾ kep, wamp mbᵾ pora, Kraist nga mint, Kraist ei, wamp mbᵾ kᵾn pora morum.
51003012	Enim Got nga wamp kᵾⱡ, elim ndi, enim numan ngumba wamp mbᵾ, elim nga nimba mbi ropa titim. Ei nga, wamp mbᵾ pora kont kulk, uⱡ kai mbᵾ mint itᵾi! Enim ndi, en enim nga numan orunga mana nduk, wamp mbᵾ kᵾn, uⱡ kun mbᵾ mint itᵾi!
51003013	Enim nga ruk ila wamp ti kᵾn, min mondᵾk, wamp ti nim kᵾn, uⱡ ti ⱡawa int nim ndam, Kraist ndi, nim nga ⱡawa wak rundrum ei mel ⱡawa ei, wak rundi ku.
51003014	Uⱡ kai mbᵾ etkᵾn, wote wamp numan ngui uⱡ ei pendkᵾn iti! Wote, wamp numan ngui uⱡ ei ndi, uⱡ mbᵾ pora, tᵾpa tenda endᵾtᵾm.
51003015	Kraist ndi, enim moⱡpa kundi uⱡ ngurum ei, enim nga numan orunga nombuⱡa mam ping ei nga rᵾp etᵾm. Ei nga, enim Got ndi, moⱡpa kundi uⱡ ila moⱡina kandpa, enim wi ropa tᵾpa tenda etpa, kᵾng tenda kundrum. Ei nga, numan wang nduk angge nᵾi!
51003016	Kraist nga nombuⱡa rung ik puⱡ mbᵾ, enim nga mundmong rukᵾr orunga, kont mba piyangga! Wamp ti ndi, ti pilpa kungᵾndi ronduⱡ pili uⱡ mbᵾ nga mbo rondᵾk, man nguk itᵾi! Got kᵾn angge nᵾk, rom kaip nᵾndᵾk, kinan mat nᵾk, numan kai pilik itᵾi!
51003017	Enim uⱡ namba uⱡ etᵾk, ik namba ik nᵾk eng mbᵾ pora, Nuim Jisas nga mbi ila etᵾk, Got Wuta kᵾn angge nᵾi!
51003018	Enim amp mbᵾ wanᵾmᵾl mbᵾ nga mana orunga muⱡᵾi! Nuim ei nga kuimp keta ila, uⱡ kun kai mbᵾ nimba kandrum.
51003019	Enim wu mbᵾ ndi, ambᵾnᵾmᵾl mbᵾ, numan nguk, numan orunga etᵾk kit mundi nᵾmᵾndᵾi!
51003020	Enim kangambuⱡa mbᵾ ndi, tipanᵾm manᵾmᵾl mbᵾ nga rᵾk rᵾk ik teng ndᵾi! Uⱡ ei mel, eng ndam, Got etᵾk, numan wang nduing.
51003021	Enim wamp tipam mamᵾl mbᵾ ndi, enim nga kangambuⱡa mbᵾ etᵾk, popᵾⱡ kundi nᵾkᵾndᵾi! I eng ndam, kangambuⱡa mbᵾ, pilik kit piling.
51003022	Enim kongun wu mbᵾ, enim nga mᵾi kona wu nuim mbᵾ nga namba uⱡ itᵾi nᵾng mbᵾ pora, teng ndᵾi! Kandᵾk mormin ei kᵾn kongun etmin. Wote, kᵾni nakᵾndrᵾmin ei kᵾn, kongun iti natᵾtmin. Ei nga, Oⱡa Wu Nuim ei ndi, kandpa morum nᵾk pilik itᵾi!
51003023	Enim namba kongun eng mbᵾ, wamp ti nga enmin nᵾk pili napilik, Oⱡa Nuim ei nga endinmᵾn nᵾk pilik itᵾi!
51003024	Pilik muⱡᵾi! Nuim ei ndi, enim kongun etmin ei mel, numan wang ndui mel mat ngumba. Kraist ei, wu Nuim kupa ei nga, enim kongun endᵾtmᵾn.
51003025	Wote, ⱡawa eng wamp mbᵾ, uⱡ eng ei mel ku punt ropa ngumba. Nambuⱡ emel, Got ndi, wamp mbᵾ, to tenda ila mint kᵾmp tᵾmba.
51004001	Enim wu nuim mbᵾ nga kongun kindmant wu mbᵾ, rᵾp etᵾk, nokundᵾk kai itᵾi! Wi muⱡ kona ila enim nga wu nuim ei morᵾm. Ei nga enim pilik tᵾk mendᵾk, uⱡ mbᵾ itᵾi!
51004002	Enim atinga rui uⱡ ei, ronduⱡ mundᵾk ambulk muⱡᵾi! Atinga rok ei kᵾn, Got kᵾn numan kai pendᵾk, angge nᵾk, atinga rᵾi!
51004003	Enim atinga rok kᵾn, tᵾn nga pendᵾk atinga rangina, Got ndi, tᵾn nombuⱡa mam kai ti ora ndangga! Elim nga nombuⱡa rung ik ei, Kraist kᵾn mo ropa tetᵾm mbᵾ, nᵾmp nguimp. Ik ei nga nᵾmp kᵾn, na akup kan manga ila pet.
51004004	Atinga rok kᵾn, na Rᵾnang Ik Kai ei, nᵾmp piral ndeimp nᵾk, atinga rundᵾi!
51004005	Enim nga ruk ting ila, mondpa pili nᵾpili wamp mbᵾ kᵾn, pilik kongundᵾk muⱡᵾi! Kor muⱡi nambᵾlk, Rᵾnang Ik Kai ei nga, kongun pilik kelik indᵾi!
51004006	Enim nga ik nᵾng ei, kun mba tᵾngᵾn itangga. I eng uⱡ ei ndi, namba wuldi ik mat, wamp mbᵾ kᵾn, om ndam, tᵾk rᵾk mint punt rok kai munding.
51004007	Na kongun et uⱡ mbᵾ, Tikikus ndi, enim kᵾn int omba, timan ropa ngumba. Tikikus ei, tᵾn nga wu ᵾngᵾn mendpᵾⱡ ei, Nuim ei nga kongun wu kun kai, tᵾn kᵾn kongun rup ropa etᵾm.
51004008	Uⱡ ei nga nᵾmp kᵾn, wu ei, enim kᵾn ngump mundunt. Tᵾn etᵾp mormun mel nant nimba kandpa, wote enim nimba ronduⱡ mundpa etmba.
51004009	Wu Onesimas, Tikikus ni, wu ei kᵾn, tᵾp kup endᵾp mundᵾnt. Onesimas ei, tᵾn nga ᵾngᵾn wu kai ei, wote enim nga wu puⱡ ei. Wu raⱡ int enim kᵾn okᵾⱡ, ya ila penim uⱡ mbᵾ mel nᵾk, kai etᵾk nguinggil.
51004010	Kan manga ila na kᵾn, rup rop petᵾmbᵾⱡ wu Aristakas ndi, rawe ik kai mbᵾ, enim kᵾn nimba mundnᵾm. Wote, wu ti Mak, Banapas nga wu pam ei, enim kᵾn rawe etpa, ik kai mbᵾ nimba mundrum ku. (Wu ei, enim kᵾn om ndam, na unt enim ik man ngur ni mel rawe etᵾk tᵾi!)
51004011	Wote, wu ti Josuwa, mbi ti tek, Justus nᵾtmin ei ndi, rawe ik kai mbᵾ nimba mundrum ku. Jura wamp mbᵾ nga mondpa pili wu raldika kᵾⱡ, na kᵾn rup rok, Got nga wamp tᵾpa mumuk rui kongun ei nga etmin. Wote, na nga puⱡ orunga, ambulk pilik tᵾk rapᵾndᵾrmin.
51004012	Wote, wu Epapras ndi, enim kᵾn rawe ik kai mbᵾ, nimba mundnᵾm ku. Wu ei enim nga wu puⱡ ei, Jisas Kraist nga kongun endᵾtᵾm ku. Rᵾk rᵾk enim nga nᵾndpa atinga ronduⱡ mundpa ropa, Got waldpa, enim nga mondpa pili orunga, ronduⱡ pangga molk, Got nga pᵾtᵾm uⱡ mbᵾ mint, pep rok muⱡeing nimba etᵾm.
51004013	Na wu ei nga morum puⱡ orunga pilip kᵾn, akup nᵾndᵾnt ei, enim kᵾn, Leiyorisiya, Iropolis kona raⱡ nga wamp mormin mbᵾ nga pora, rak ndupa wu ei ndi, kongun ronduⱡ mundpa endᵾtᵾm.
51004014	Luk, tᵾn nga numan mondurmᵾn wu dokta ei kᵾn, wu Dimas raⱡ ndi, rawe ik kai mbᵾ, enim kᵾn nᵾk mundunmbil ku.
51004015	Tᵾn nga angmᵾn Leiyorisiya kona ila mormin mbᵾ kᵾn, wote amp Nimba nga manga ila, Got nga rapa tenda ila mormin wamp mbᵾ pora, tᵾn ndi, rawe ik kai mbᵾ, nᵾmp mundᵾnmᵾn ku.
51004016	Enim ya mon ei, kᵾmp rok, pora nduk kᵾn, wote Leiyorisiya kona ila rapa tenda ila wamp mormin mbᵾ, kᵾmp rok kᵾneing nᵾi! Ui ei kᵾn ku, enim ndi, Leiyorisiya wamp kᵾⱡ nga mon rok ngung ei, kᵾmp rᵾi ku.
51004017	Wote, wu Akipas kundᵾk, nᵾk mel, “Pilpa kai etpa Nuim ei ndi, kongun ngurum ei, ronduⱡ mundpa, etpa pora ndoimp ropa nimba pilpa etangga,” nitim.
51004018	Na nga ki mendpᵾⱡ kᵾⱡ ndi, mon ei ront. Rawe ik kai mbᵾ, na Pol kᵾn tepa onum. Na kan manga ila pet, tᵾk apra ndui nᵾndᵾi! Got nga wamp poⱡ ti uⱡ ei, enim kᵾn kan piyangga!
52001001	Mon ei, na Pol, Sailas, Timoti kᵾn, moⱡpᵾn ropᵾn enim. Got Tipam ei kᵾn, Nuim Jisas Kraist raⱡ nga wamp mbᵾ met Tesalonaika Got nga rapa tenda ila mormin wamp kᵾⱡ kᵾn rop ngonmᵾn. Got nga wamp poⱡ ti uⱡ ei kᵾn, wote moⱡpa kundi uⱡ ei, enim kᵾn kan piyangga!
52001002	Tᵾn rᵾk rᵾk enim wamp mbᵾ nga, Got kᵾn angge nimbun, tᵾn nga atinga rormᵾn mbila, enim nga pendᵾp mint rondurmᵾn.
52001003	Omba, enim nga mondpa pili ei, ronduⱡ puⱡnga, numan uⱡ kun kai mbᵾ etᵾk, Kraist numan ngormᵾn uⱡ ei ndi, kongun ronduⱡ etᵾk, Jisas Kraist yant omba, ei nga ronduⱡ mundᵾk, nokundᵾk mormin uⱡ ei, tᵾn Got Tipam ei kᵾn, kundᵾp nimin ei nga, enimp kuⱡi nakᵾrmᵾn.
52001004	Angmᵾn, tᵾn pᵾnmin ei, Got ndi, enim numan ngumba, elim nga wamp mendpᵾⱡ kᵾⱡ nimba mbi ropa titim.
52001005	Tᵾn ndi, enim Rᵾnang Ik Kai ei, nimbun ngurmᵾn ni, ik nᵾmᵾ ti mon! Ik ei nga ronduⱡ ei kᵾn, Muⱡnga Wingti kᵾn, rak ndupᵾn ik nilmina, enim nga mundmong ila mondpa pili uⱡ ei, ronduⱡ purum. Tᵾn unt enim kᵾn pep murmᵾn ei kᵾn, tᵾn nga puⱡ orunga, enim pilik mormin ei, enim nga nᵾndpᵾn itmin ni ka!
52001006	Enim tᵾn nga uⱡ itmin mbᵾ kᵾn, wote Nuim ei nga uⱡ etᵾm mbᵾ pep rormin. Uⱡ ei ndi ku, enim mindil mam mbᵾ nok, Muⱡnga Wingti nga numan kai pili uⱡ ei ndi, kongun ronduⱡ mundᵾk etᵾk ik ei pilik numan ngorung.
52001007	I etᵾng uⱡ kai mbᵾ, ya Masaroniya kᵾn, Gris kona raⱡ ila, mondpa pili wamp mormin mbᵾ, waka nduk etᵾng.
52001008	Wote, Got nga ik ei, enim kᵾn tepa, Masaroniya kᵾn Gris kona raⱡ ila mendpᵾⱡ pi nᵾpᵾrᵾm, mon! Enim Got kᵾn mondᵾk pᵾtmin uⱡ ei, kona mbila pora, kui ndip mel nomba puⱡnga, wamp ndi, pilik kapⱡa endᵾtᵾng. Ei kᵾn, akup tᵾn ndi, aldpa Tesalonaika mondpa pili wamp kᵾⱡ kᵾn, aldpa ik ti nimin mel mon.
52001009	Wamp mbᵾ ndi ku, enim Tesalonaika wamp kᵾⱡ nga ik mat nᵾtᵾng ei, tᵾn enim kᵾn ormᵾn ei kᵾn, tᵾn rawe etᵾk uⱡ kai mat etᵾng. Wote, enim nga kur atinga rormin uⱡ mbᵾ, wak rok, Got wu kupa ei nᵾk pilik, kongun kindmant endᵾtᵾng.
52001010	Wote, elim nga Kangᵾm wi muⱡ kona ila moⱡpa, yant omba ei nga nokundurmin ei, elim nga kangᵾm Jisas, ya wamp kuⱡi uⱡ ila, ⱡoporpa tᵾpa kont mundrum. Uⱡ ei ndi, tᵾn etpa tᵾtᵾm. Wote, Got nga popᵾⱡ akil tepa ekit omba ila, tᵾn etpa tᵾmba.
52002001	Angmᵾn, en enim pilik mormin ei, tᵾn enim kᵾn tᵾngᵾnda ombun kongun itmᵾn uⱡ ei omba, wei ai iti nᵾtᵾtᵾm.
52002002	Enim pᵾtᵾng ni, unt Tesalonaika urmᵾn ei kᵾn, met Pilipai kona ila, tᵾn tᵾmbᵾⱡ ndi rok, tᵾn etᵾk pipil kundᵾk etᵾng! Uⱡ mbun mbᵾ tᵾpᵾn, pilip kelpᵾn int ngumbun, Got nga ronduⱡ ila moⱡpᵾn, Got elim nga Rᵾnang Ik Kai ei, enim kᵾn kundᵾp nitmin.
52002003	Enim ik nimbun ngurmᵾn mbᵾ, tᵾn wᵾlᵾ mbun, ik nimba ⱡawa mundi na, uⱡ ⱡar mul na mbᵾ ndi, wamp ti tᵾpᵾn, kumngi rundmᵾn pilpᵾn iti nᵾtᵾtmᵾn.
52002004	Mon, tᵾn rᵾk rᵾk Rᵾnang Ik Kai nᵾtmᵾn ei, nambuⱡ emel, Got elim ndi, nᵾi nilinga nᵾtmᵾn. Tᵾn ndi, mura mondpᵾn wamp mbᵾ, kundᵾp nimin ei, pilpa mbi ndupa ngurum. Tᵾn wamp mbᵾ, etᵾp numan kai pindmin pilpᵾn iti nᵾtᵾtmᵾn, Got elim etᵾp, numan kai pindmin nimbun etmᵾn. Got elim ndi, tᵾn nga numan orunga, kandpa mbi nduⱡnga, etmin.
52002005	Ei nga, enim pilik mbi nduk mormin ei, tᵾn ik nᵾwᵾ mat ni nᵾndᵾtmᵾn. Wote, enim kunt ropᵾn, enim nga mel mat timin pilpᵾn, ik ᵾk tᵾpᵾn ni nᵾndᵾtmᵾn mon! Ei kᵾn, Got pilpa morum!
52002006	-
52002007	Uⱡ i itmᵾn mbᵾ, enim ndi kep, wote wamp mat ndi kep, tᵾn kaip nindeing nimbun uⱡ ti iti nᵾtᵾtmᵾn. Tᵾn kupa, Jisas nga nombuⱡa rung wu mendpᵾⱡ kᵾⱡ, enim kᵾn mel mat tᵾn ngeing nilmina ei, wote ni nᵾndᵾtmᵾn. Wote enim kᵾn, ek ndup nimbun murmᵾn ei, amp ti, elim nga kangambuⱡa nana mbᵾ, rᵾp etᵾm ni mel itmin.
52002008	Wote tᵾn ndi, enim numan minal ngumbun, Got nga Rᵾnang Ik Kai ei, enim kundᵾp nitmin. Wote, ei mint mon, tᵾn kuⱡmᵾn ndam, kapⱡa ku nᵾmp pitmin. Ei nambuⱡ emel, enim numan minal ngurmᵾn ei nga.
52002009	Angmᵾn, enim pilik mormin ei, tᵾn kongun kindmant rumbuldi rᵾnggilmᵾ raⱡ, muⱡ ti natᵾpᵾn itmin! I itmin uⱡ mbᵾ ndi, enim wamp mbᵾ mel mat, ngeing nimbun, Got nga Rᵾnang Ik Kai ei nimbun, ngui ngᵾnggᵾrmᵾn mon.
52002010	Enim tᵾn kandrung ni mel pilik mormin, wote Got pilpa ku morum. Enim mondpa pili wamp mbᵾ kᵾn, namba uⱡ mat itmin ei, uⱡ kun kupa mbᵾ itmin, wote uⱡ ⱡawa mat iti nᵾtᵾtmᵾn.
52002011	Enim pilik mormin ei, wu tipam ti ndi, elim nga kangambuⱡa mbᵾ nokundpa kai etᵾm ni mel, tᵾn ndi, enim wamp mbᵾ, tenda tenda nimbun i ku itmin.
52002012	Tᵾn ndi, enim etᵾp ronduⱡ mundpᵾn, rᵾp kai etpᵾn, enim kᵾng numan raⱡ ndi, Got nga numan ngumba uⱡ mat etangina, Got enim elim nga tᵾpa mumuk rui uⱡ, wote uⱡ eng nui mbᵾ, oi ropa ngumba pilpa, wi ropa morum ei ngangga, nimbun ronduⱡ mundᵾp nᵾtmin.
52002013	Wote, tᵾn Got kᵾn angge rᵾk rᵾk nimbun mint mormun. Ei nambuⱡ emel, enim tᵾn ndi, Got nga ik nimbun ngurmᵾn ni, wamp mbᵾ nga ik ti mon nᵾk, pilik mbi nduk, numan kai pendᵾk rukᵾr tᵾtᵾng. Ik ei, enim int mondpa pili wamp kᵾⱡ kᵾn, ruk ila kongun enim.
52002014	Wote angmᵾn, enim mindil tᵾtᵾng mbᵾ, met Juriya kona ila, Nuim Jisas Kraist mondᵾk pᵾtᵾng rapa tenda ila wamp mbᵾ, mindil tᵾtᵾng ei mel ku, en enim nga kona tenda ila wu kit mat ndi, enim mindil kit mbᵾ ngurung ei mel ku, Juriya wamp mbᵾ i ku etᵾng.
52002015	Wote, wu kit mbᵾ ndi ku, unt painui wu mbᵾ rok kondrung, wote Jisas Juriya kona ila rorung, wote tᵾn wu kᵾⱡ rok, mindil kit mbᵾ ngok, tᵾn rok makrᵾk etᵾng. Wu kit mbᵾ, Got kᵾn kep, wamp nga kep, ik kum ti natᵾtmin.
52002016	Wu mbᵾ ndi ku, mbo wamp rᵾⱡaip mbᵾ kᵾn, Got nga wamp etpa ti uⱡ ei, ik mbo indimin nᵾmp itmin nombuⱡa mbᵾ mi rorung. Uⱡ i etᵾng mbᵾ ndi, en enim nga uⱡ kit mbᵾ, omba kakina elinga, Got nga popᵾⱡ ei, wu kit mbᵾ kᵾn omba murum.
52002017	Angmᵾn, tᵾn wamp kit mat ndi, tᵾn tᵾk elpa elpa mundrᵾng ui ni kᵾn, tᵾn kangambuⱡa etpa ni mel murmᵾn. Tᵾn enim nga kuimp keta kᵾni nakᵾnmᵾn. Ei wote, tᵾn nga numan ei, enim kᵾn rᵾk rᵾk pilip mint mormin. Ei kᵾn, enim aldpa kᵾnamin ka nimbun mindil nombun mormᵾn.
52002018	Tᵾn enim kᵾn, int uimin nimbun pᵾtmᵾn. Ei wote, ui minal ei kᵾn, na Pol enim kᵾn uimp nᵾmp et ei, wote Seitan ei ndi, tᵾn imp morum.
52002019	Wote, Jisas Kraist yant om ei kᵾn, elim nga kuimp keta ila, tᵾn mundmong kai pendpᵾn, numan kai pendpᵾn, itimin ei, nambuⱡ emel pindmin? Ei kᵾn, enim wamp kᵾⱡ kᵾn, numan mam ti etmba. Ei nga, nokundpᵾn pilip mormin.
52002020	Tᵾn mbi kai tᵾpᵾn, numan kai pilpᵾn itmin ei nga muⱡ ei, enim Tesalonaika wamp kᵾⱡ mendpᵾⱡ.
52003001	-
52003003	Ei kᵾn, enim uⱡ kit mbila, mana ping nimbun kel rondpᵾn, pilip mint mormin uⱡ ei, imp muⱡmin mel kapⱡa natilinga, numan ei mel pilip mint moⱡmina, mundmong ei, mi elinga, ya Atins kona ila muⱡᵾmbil etpᵾⱡ, tᵾl nga ᵾngᵾn Timoti, Got nga kongun endpa, Kraist nga ik puⱡ nimba ngumba etᵾm ei, enim kᵾn tᵾp mundᵾmbᵾⱡ. Kang wu ei ndi, enim tᵾpa rapundpa, enim nga mondpa pili orunga, etpa ronduⱡ mundᵾmba. I em ei kᵾn, enim uⱡ mbun mindil onum mbila ok, mana pi nᵾpeing. Enim pilik mormin ei, uⱡ mbun mindil iti mbᵾ, Got elim ndi, tᵾn wamp pora kandᵾp tᵾmin nimba pᵾtᵾm mel, tᵾtmᵾn.
52003004	Tᵾn enim kᵾn, rᵾp ropᵾn murmᵾn ei kᵾn, tᵾn mondpa pili wamp mbᵾ pora, uⱡ mbun mindil iti mat, wote kandᵾp timin nitmin ni mel ku, akup uⱡ mbun mindil iti mbᵾ kandᵾp tᵾnmᵾn.
52003005	Ei nga pilip kᵾn, akup na ndi, Timoti tᵾp mundᵾr. Na enim nga mondpa pili orunga etᵾk mormin mel nant nda nᵾmp, Timoti tᵾp mundᵾr. Ei nambuⱡ emel, enim Seitan ndi, enim oⱡa tᵾpa, kandpa em ndam, tᵾn nga unt, enim kᵾn kongun etᵾp itmin uⱡ nimbᵾ, wei nᵾwᵾ itmᵾn mel pemba.
52003006	Wote, akup Timoti, tᵾl kᵾn yant omba, Rᵾnang Ik Kai mat, enim nga mondpa pili orunga, wamp numan ngui uⱡ ei nga etmin ei mel, tᵾl kundpa nᵾm. Wote enim ndi, tᵾl kᵾn numan kai pendᵾk, aldpa kᵾnamin, ka nᵾk etᵾng mbᵾ mel, tᵾl enim kᵾn i ku nᵾmp pᵾtᵾmbᵾⱡ.
52003007	-
52003008	Ei angmᵾn, tᵾl nga mindil nui uⱡ mbᵾ tᵾtᵾmbᵾⱡ ei kᵾn, enim nga uⱡ kai etmin timan ei pilimbuⱡa, tᵾl ronduⱡ minal ngorum. Enim nga mondpa pili uⱡ ei ndi, tᵾl etpa ronduⱡ mundrum, ei mel, enim Nuim ei kᵾn ronduⱡ puk moⱡung ndam, tᵾl wamp kupa mel pep muⱡᵾmbil.
52003009	Akup tᵾn, Got nga kuimp keta ila, enim kᵾn numan mam ti elinga, Got kᵾn angge nᵾnmᵾn.
52003010	Rumbuldi rᵾnggilmᵾ mbila rᵾk rᵾk, Got kᵾn atinga ronduⱡ mondᵾp ropᵾn, tᵾn kopᵾt wak rangga, enim kᵾn ombun moⱡpᵾn, ik rungᵾndpᵾn enim nga mondpa pili ei, ronduⱡ pi napᵾm ndam, etᵾp ronduⱡ mundamin nᵾmp ninmin.
52003011	Tᵾn numan pᵾnmᵾn ei, Got Tipam elim kᵾn, Nuim Jisas kᵾn nombuⱡa mam ti, enim kᵾn uimin ei nga tᵾpa tiyangga!
52003012	Tᵾn nga wamp numan ngui uⱡ ei, enim kanmᵾn ei mel, enim nga orunga, Nuim ei ndi, i ku etangga! Wote, enim kᵾn tepa mba, wamp muⱡ kᵾmp kona mormin mbila, mba tepa kapⱡa etangga.
52003013	Uⱡ ei etᵾk itangina, Nuim ei ndi, enim nga mundmong orunga, etpa ronduⱡ mundangga, Nuim Jisas elim nga wamp wingti mbᵾ kᵾn, tᵾnggᵾt yant om ei kᵾn, enim Got Tipam ei nga kuimp keta ila wamp wingti raⱡᵾp muⱡmin.
52004001	Akup angmᵾn, Got nga numan ila, tᵾn wamp moⱡᵾp kai mundmᵾn nimba pᵾtᵾm uⱡ mbᵾ, elim kandᵾk tᵾk pora ndurᵾng. Ei ama kupa, enim nga ik nᵾk, nombuⱡa andᵾk, kongun etᵾk etmin uⱡ mbila kandᵾp nᵾnmᵾn. Ei nga, enim kᵾn ronduⱡ mundpᵾn, waldᵾp nᵾnmᵾn ei, Nuim Jisas nga mbi ila, uⱡ kai etmin mbᵾ, ronduⱡ mondᵾk itᵾi!
52004002	Tᵾn Nuim Jisas nga ronduⱡ ila moⱡpᵾn, enim man ngurmᵾn ik nimbᵾ, pilik mbi nduk mormin.
52004003	Enim Got ndi, iteing nimba pᵾtᵾm uⱡ mbᵾ. Enim wamp mbᵾ mop map etᵾk, wapra rᵾi uⱡ mbᵾ ok tᵾk, wamp wingti ralk muⱡᵾi!
52004004	Enim wu mbᵾ pora, amp tᵾk, ambᵾnᵾmᵾl kᵾn rᵾp rok iting uⱡ ei, uⱡ wingti kun mbila mint itᵾi!
52004005	-
52004006	Wote, mbo wamp mel ralk, Got mondᵾk pili napilik, wu amp kandpa kum pindi uⱡ ei nga, puⱡ pendᵾk etmin ei mel, enim iti nᵾtᵾi! Ya ik nᵾnmᵾn mbᵾ, wu ᵾngᵾn ti ndi, ti tᵾpa roi ndupa, wu ᵾngᵾn ti nga amp ei kᵾn, ⱡawa iti nᵾtangga mon! Tᵾn ndi, enim ik mbᵾ nga unt ronduⱡ mundpᵾn, man ngurmᵾn ei, uⱡ mbᵾ nga eng ndam, Nuim ei ndi, enim mbun ngumba.
52004007	Got ndi, tᵾn wamp mbᵾ pora, tᵾp wingti rundimp nimba, wi ropa titim. Tᵾn uⱡ kit mbᵾ nga, itᵾmin nimba, wi ropa ti nᵾtᵾtᵾm.
52004008	Ei kᵾn, wamp ti ndi, ya ik mbo rondunmᵾn kᵾⱡ, tᵾpa mbuⱡ ngum ndam, ei wamp ti tᵾpa, mbuⱡ ngui nganggᵾrᵾm mon! Got Muⱡnga Wingti ngurum wu ei, tᵾpa mbuⱡ ngorum.
52004009	Akup wamp ᵾngᵾnᵾl numan nguing uⱡ ei nga, mon ropᵾn ik ti, nimbun ngui nangᵾnmᵾn. Ei, nambuⱡ emel, uⱡ ei nga Got ndi, enim nga numan ila kor mbo endpa pora ndurum.
52004010	Ei kᵾn, pilik mbi nduk, met Masaroniya kona ila wamp mormin mbᵾ pᵾi numan ngurmᵾn. I etᵾk etmin uⱡ ei nga, tᵾn ndi, enim paka rondpᵾn, pilik kelik itᵾi nᵾnmᵾn.
52004011	Tᵾn ndi, enim unt kundᵾp nitmin ni mel, enim nga numan orunga, ronduⱡ pangga, raka nᵾk molk, wamp mat nga eng uⱡ mbila, paka rundi nandkᵾn, enim nga ki raⱡ ndi, kongun etᵾk rᵾng nᵾi!
52004012	I etᵾk eng uⱡ ei ndi, wamp mat etᵾk ora ndung mbᵾ ndi, enim tᵾk ou nduk itangina, wote enim mel ti, kurpa nui nanᵾmba.
52004013	Angmᵾn, enim mbo wamp ralk. Wamp unt korung nimbᵾ, ⱡoprᵾk oⱡa muⱡi nᵾmbᵾⱡeing nᵾk, kit pili nᵾpᵾlᵾi! Ik kupa ei, pilik teing nimbun, enim kundᵾp nᵾnmᵾn.
52004014	Tᵾn wamp mbᵾ pora, mondᵾp pᵾtmᵾn ei, Jisas koⱡpa, wote ⱡoporpa omba purum. Ei mel ku, tᵾn akup mondᵾp pᵾtmᵾn ei, Got kᵾn mondᵾk pilik korung wamp mbᵾ, Jisas yant om ei kᵾn, Got ndi, wamp mbᵾ pᵾi tᵾpa mundangga, mepa omba.
52004015	Tᵾn ndi, ya Nuim ei nga ik mbo rondmᵾn kᵾⱡ, Nuim elim ndi, mbo inditim ei mel, Nuim ei yant om i ei kᵾn, tᵾn kont muⱡmin wamp mbᵾ, ombun akil tiyamina, unt korung wamp mbᵾ, ok kuimp ting.
52004016	-
52004017	Ei kᵾn, Got nga wi ronduⱡ ti, ekit wangga, anggelo kuimbal morum ei ndi, wi rangga, wote Got nga pikul ik ei, ekit wangga, nuim ei, muⱡ kona wak ropa mana omba. Ui ei kᵾn, Kraist mondᵾk pilik korung wamp mbᵾ, kuimp tepa ⱡoporpa oⱡa mondᵾmba. Wote, tᵾn kont muⱡmᵾn wamp mbᵾ, akil tepa, Nuim ei ndi, kopa pol ila oⱡa tangga, Nuim ei, oⱡa waka ila kandᵾp tᵾpᵾn, wote ila nga Nuim ei kᵾn, uⱡ nga kᵾnt nga muⱡmin.
52004018	Ei nga, ik kᵾⱡ, pilik tin wamp ei ndi, wamp ti nᵾkᵾn, kai etkᵾn ngui!
52005001	Angmᵾn, uⱡ mbᵾ, rumbᵾⱡ, muna ant mong, nant ila ekit omba ei? Tᵾn ndi, enim wang ndupᵾn mon ti, ropᵾn ngui ngᵾngmin.
52005002	Ei kᵾn, en enim pilik pora ndurmin ni, Nuim ei nga omba, ant mong ei, kindᵾp wamp na ti, rumbuldi orum ni mel omba.
52005003	Wamp mbᵾ ndi, nᵾk mel, “Tᵾn akup moⱡᵾp, kai mondunmᵾn, rui nᵾring,” nᵾk muⱡangina. Amp kangambuⱡa ming pilik, kangambuⱡa mbuⱡ rorum ei mel, uⱡ min ngᵾn pi mbᵾ, ekit om ei kᵾn, mo rok ping mel, kapⱡa mon!
52005004	Wote, enim angmᵾn kᵾⱡ, rumbᵾⱡ ila muⱡi nambᵾrmᵾn ei nga, min ngᵾn pimbᵾ ekit omba ui ei, kindᵾp wamp na ni mel, enim tᵾpa tᵾndpa ui nᵾwangga mon!
52005005	Enim rᵾⱡang ila mormin wamp mbᵾ, enim kona ant ei nga wamp mbᵾ mormin. Tᵾn kona rumbᵾⱡ ei nga wamp kat mon!
52005006	Ei kᵾn, tᵾn wamp mat etmin ei mel, ur pi napᵾpᵾn, mong raⱡ makilpᵾn, numan kundil nangga muⱡmᵾn.
52005007	Kona rumbᵾⱡ rorum ei kᵾn, wamp ur petmin. Wote, rumbᵾⱡ ila ku, nu kit nok, kekilip rok etmin.
52005008	Wote, tᵾn wamp ei, rᵾⱡang ila mormin, ei nga tᵾn nga numan ei piral nangga, muⱡmᵾn. Wote tᵾn nga mondpa pili uⱡ ei kᵾn, wamp numan ngui uⱡ raⱡ tᵾpᵾn, kumba ripa mel rapᵾpᵾn, wote tᵾn, Got ndi, yant omba etpa tᵾmba uⱡ ei, ronduⱡ mundpᵾn pilmin ei tᵾpᵾn, peng wᵾna kapa mel pakpᵾn muⱡmin.
52005009	Got ndi, elim nga popᵾⱡ ent tᵾn nangga nimba, mbi ropa ti nᵾtᵾtᵾm, mon! Tᵾn, Got nga wamp etpa ti uⱡ ei, Nuim Jisas Kraist kᵾn kandᵾp tᵾmin nimba, tᵾn mbi ropa titim.
52005010	Wu ei, tᵾn nga nindpa kurum uⱡ puⱡ ei, tᵾn wamp kont mormᵾn mbᵾ kep, wamp kui mbᵾ kep, elim tᵾnggᵾt yant om ei kᵾn, rak ndupᵾn muⱡmin nimba itim.
52005011	Ei nga, akup etᵾk mormin uⱡ mbᵾ mel, wamp ti ndi, ti etᵾk, ronduⱡ mundᵾk, tᵾk rapᵾndᵾk itᵾi!
52005012	Angmᵾn, tᵾn ndi, enim ik ti waldᵾp nᵾnmᵾn ei, enim wamp mormin ruk ting ila, wamp mat kongun ronduⱡ mundᵾk enmin mbᵾ, tᵾk ou ndᵾi. Wamp mbᵾ, Nuim ei ndi, mbi ropa tᵾpa, enim kᵾn ronduⱡ mondᵾk, ik mbo indeing nimba, tᵾpa mundrum.
52005013	Wamp mbᵾ, enim nga nᵾk, kongun etmin ei nga tᵾk ou nduk, numan nguk itᵾi! Wamp mbᵾ kᵾn pora, min kan uⱡ mbᵾ etᵾk muⱡᵾi!
52005014	Angmᵾn, tᵾn ndi, enim kᵾn ik ronduⱡ mundᵾp nᵾnmᵾn ei, enim ndi, enimp mondung wamp mbᵾ, nᵾk kun mundᵾk, mundmong eng wamp mbᵾ, etᵾk ronduⱡ mundᵾk, wening em wamp mbᵾ, tᵾk rapᵾndᵾk, wamp mbᵾ kᵾn pora, raka nᵾk muⱡᵾi!
52005015	Wamp ti ndi, ti etpa kit mondum ndam, ⱡang etᵾk ti nᵾtᵾi! Rᵾk rᵾk ronduⱡ mundᵾk, wamp mbᵾ kᵾn pora, uⱡ kai mbᵾ mint itᵾi!
52005016	-
52005018	Rᵾk rᵾk numan kai piyangga molk, atinga rᵾk rᵾk rok, uⱡ kit kai raⱡ elpa elpa om mbila, Got kᵾn angge nᵾk tᵾi! Got ndi, Jisas Kraist nga mbi ila, uⱡ mbᵾ mel iteing nimba pᵾtᵾm.
52005019	-
52005020	Muⱡnga Wingti nga ndip ei, rok kumᵾndi nᵾmᵾndᵾi! Got nga ik mong ronduⱡ mbᵾ, pai nok nᵾk ngung ndam, tᵾk mbuⱡ ngui ngᵾngᵾi!
52005021	Uⱡ kᵾⱡ pora kandkᵾn, pilkᵾn mbi ndukᵾn, wote uⱡ kai mbᵾ, ambulk gi ndᵾi!
52005022	Wote, uⱡ kit mbila, runga etᵾk muⱡᵾi!
52005023	Got ndi, tᵾn moⱡᵾp kundmin nimba uⱡ kai mbᵾ, mok ropa ngorum. Wu ei ndi, enim nga min kᵾng raⱡ kᵾn, muⱡnga ei kᵾn, etpa wingti rundangga! Jisas Kraist yant om ei kᵾn, enim kᵾn nit ti, muⱡi nᵾmbᵾⱡangga!
52005024	Enim wi ropa titim wu ei ndi, uⱡ mbᵾ mel endᵾmba. Ei nambuⱡ emel, wu ei wu kun kai ei.
52005025	Angmᵾn, tᵾn nga nᵾndᵾk atinga rundᵾi!
52005026	Got nga manga rapa tenda wamp mbᵾ kᵾn, numan kai pendᵾk ki tᵾi!
52005027	Na Nuim ei nga mbi ila, ik ronduⱡ mundᵾp nᵾnt ei, wamp mbᵾ pora, kᵾmp rok ngᵾi!
52005028	Nuim Jisas Kraist nga wamp poⱡ ti uⱡ ei, enim kᵾn kan piyangga!
53001001	-
53001002	Tᵾn, Pol Sailas kᵾn Timoti kunda moⱡpᵾn, mon ropᵾn, enim Got Tipam ei kᵾn, Nuim Jisas Kraist raⱡ nga wamp met Tesalonaika Got nga rapa tenda ila mormin wamp mbᵾ kᵾn, mon rop ngunmᵾn. Tᵾn nga Tipam Got ei kᵾn, Nuim Jisas Kraist raⱡ nga wamp poⱡ ti uⱡ na, moⱡpa kundi uⱡ kai mbᵾ, enim kᵾn piyangga!
53001003	Angmᵾn, ui mbila rᵾk rᵾk, enim nga nimbun Got kᵾn angge nimin mint i itmin ei, tᵾn kapⱡa itmin mint. Nambuⱡ emel, enim nga mondpa pili orunga kanmin ei, ronduⱡ puⱡnga, wote wamp numan ngui uⱡ ei, enim wamp tenda tenda nimba ei kᵾn tepa oⱡa omba ou ndunᵾm.
53001004	Ei nga nimbun, tᵾn ndi, Got nga rapa tenda ila wamp mbila enim nga kaip nᵾndᵾtmin. Ei, enim akup ui mbila rᵾk rᵾk, uⱡ kit onum mbᵾ, wangga nᵾk pilik kelik, mindil tᵾk mondpa pili uⱡ ei, ronduⱡ mundᵾk amᵾnmᵾn. Ei nga, tᵾn ndi, enim nga kaip nᵾndᵾnmᵾn.
53001005	Enim nga enmin uⱡ kᵾⱡ, Got ndi, tᵾn orunga mel ndupa, elim ndi, tᵾn apᵾrpa tᵾpa, uⱡ kun mbila mint tᵾpa mundrum. Enim mindil tᵾk, wote Got nga mbi paka rondᵾnmin uⱡ ei ndi, enim elim nga wamp tᵾpa mumuk rui uⱡ mbᵾ enim ngomba ei nga, enim etpa mura mondnᵾm.
53001006	-
53001008	Got ndi, uⱡ kun kai ti etmba ei, enim mindil ngung wamp mbᵾ, Got ndi, wamp mbᵾ, punt ropa mindil ku ngumba. Wote, enim nga kep, tᵾn nga kep, mbun tᵾtmᵾn uⱡ mbᵾ tᵾpa mundpa, numan kai mbᵾ ngumba. I etmba uⱡ ei, tᵾnggᵾt Nuim Jisas, elim nga anggelo ronduⱡ pi mbᵾ kᵾn, muⱡ kona molk, ekit wangina, ndip anmbil mam ti ndi omba, Got mondᵾk pili napᵾtmᵾn wamp mbᵾ kᵾn, omba Nuim Jisas nga Rᵾnang Ik Kai ei, teng ndui nandᵾrmin wamp mbᵾ, ndip ndi nangga, mindil mint nok muⱡing.
53001009	Mindil ting ei, uⱡ nga kᵾnt nga pepa mint mba. Nuim ei nga rᵾngaⱡ ronduⱡ pi tem ila nondpa, muⱡi nᵾmbᵾⱡing.
53001010	Nuim Jisas yant omba, Got nga wamp mbᵾ kᵾn, mbi ou tᵾmba om ei kᵾn, elim nga mbi paka runding, mondpa pili wamp mbᵾ, numan kai pilik ambulk palk muⱡing. Enim kunda ila muⱡing ku, nambuⱡ emel, tᵾn ndi, Rᵾnang Ik Kai nimbun ngurmᵾn kᵾⱡ, mondᵾk pilik pep rorung ei nga.
53001011	Ei nga, nimbun enim nga rᵾk rᵾk atinga mint rondᵾrmin. Got ndi, enim wi ropa titim ei, elim ndi, enim pek molk, kai mundeing nimba pitim ei mel pek muⱡᵾi! Elim nga ronduⱡ ila, enim uⱡ kai mbᵾ, itmin nᵾk pilik, numan ngurmin uⱡ mbᵾ, elim ndi, etpa ronduⱡ mundangga. Wote, enim Nuim Jisas kᵾn mondᵾk pilik, uⱡ mat itmin nᵾk pilᵾng mbᵾ, elim ndi, etpa kapⱡa indangga iteing.
53001012	I etᵾk eng uⱡ ei ndi, enim Jisas nga mbi paka rundangina, wote elim ndi, enim i ku etmba. Tᵾn nga Got kᵾn Nuim Jisas Kraist raⱡ nga wamp poⱡ ti uⱡ mbᵾ, enim kᵾn kan piyangga!
53002001	-
53002002	Nuim Jisas Kraist yant wangga, tᵾn mondᵾp pili wamp mbᵾ pora, elim kᵾn mbun mou tenda ila muⱡmin uⱡ ei, angmᵾn, na ndi, enim ronduⱡ mundᵾp waldᵾp nᵾnt. Ei, enim wamp na ti ndi, ik pai nomba muna, wote tᵾn ndi, ya mon rop ngurmᵾn nimbila nga tila ik ti pepa mel, Jisas nga omba ui ni kor, ekit om nᵾk pilik, enim nga numan orunga mepa ᵾndi nᵾndangga, mon!
53002003	Wamp ti, kandᵾk kont tangina, enim tᵾpa, tiki pindi nᵾpᵾndangga, mon! Jisas omba ant ei, unt ekit ui nᵾwangga, wamp minal Got kᵾn tᵾk mbuⱡ ngangina, wote uⱡ kit mbᵾ nga puⱡ wu, ndip kona tᵾmba wu ei omba, ui ei kᵾn, ku mot nimba.
53002004	Ei kᵾn ku, wamp nga uⱡ kai mat etᵾk, Got nga mbi paka rondᵾk eng uⱡ mbᵾ, mon nimba, kumba pendᵾmba. Elim nga mbi paka ropa mepa oⱡa mba, wote Got nga manga wingti ou ila mukᵾr mba, elim Got mor nimba ila moⱡmba ku.
53002005	Enim pilik mbi ndonmin muna mon? Ya uⱡ mbᵾ, na enim kᵾn rᵾp rop murmᵾn ei kᵾn, enim kundᵾp nᵾmp pora ndur.
53002006	Uⱡ kᵾⱡ, akup ui ila ekit oⱡnga ei, wote mel ti ndi imp monum ei, enim pilik mormin. Wu kit ei, Got ndi, ui ngum tila mint mot nimba.
53002007	-
53002008	Uⱡ kit mo ropa tetᵾm mbᵾ, kongun elinga mel enim. Wote, nᵾnt uⱡ mbᵾ, unt ekit ui nawᵾmba, imp monum wamp ei ndi, ambuⱡpa mint muⱡangga mba, wu kit ei, tᵾnggᵾt tᵾk mundung ei kᵾn, wu kit ei, kuimp tepa mot nangga kᵾn, wote Nuim Jisas yant omba. Wu kit ei, Nuim Jisas elim nga keta muⱡnga ei ndi, ropa kondpa, wote elim nga uⱡ rᵾⱡang pi mepa om ei ndi, wu kit ei, ama uⱡ nga kᵾnt nga ropa etpa, kit mondᵾmba.
53002009	-
53002010	Wu kit ei, Seitan nga ronduⱡ ei, tᵾpa mepa omba, uⱡ rᵾpndi elpa elpa mat etpa, wote wamp kit muⱡing mbᵾ, uⱡ rᵾpᵾndi kol ropa mbᵾ, ou ndupa ora ndumba, wamp kit muⱡing. Ei nambuⱡ emel, Got nga uⱡ kupa, en enim etpa tᵾmba uⱡ kun mbᵾ, numan nguk rukᵾr ti natᵾtᵾng.
53002011	Uⱡ puⱡ ila nga, Got ndi, uⱡ kol mbila pep rormᵾn wamp mbᵾ, pilik kelik pep reing nimba, ronduⱡ ti, wak rondᵾmba.
53002012	Itangga kᵾn, punt ropa ngumba uⱡ ei, uⱡ kit mbᵾ, numan nguk pilik kelik eng wamp mbᵾ, kit muⱡing.
53002013	Angmᵾn, Nuim ei ndi, enim numan ngorum ei nga, tᵾn Got kᵾn rᵾk rᵾk angge nᵾtmin. Ei nambuⱡ emel, Got ndi, etpa ti uⱡ ila, enim kuimp tepa rukᵾr titim. Wote, enim nga mondpa pili orunga mek puk, uⱡ kupa mbila tetᵾng ei, Muⱡnga Wingti nga ronduⱡ ila, enim etpa, Got nga wamp wingti kᵾⱡ, mondᵾmba pilpa itim.
53002014	Tᵾn, Got nga Rᵾnang Ik Kai ei, enim nimbun ngurmin nila, Got ndi, enim wi ropa titim. Wote, Nuim Jisas Kraist nga uⱡ eng nui kai tetᵾm mbᵾ, enim elpa elpa mok rok, tᵾk ᵾmbᵾⱡeing nimba itim.
53002015	Ei kᵾn, angmᵾn! Ya tᵾn mon rop ngunmᵾn ila kep, wote unt ik mbo inditmin nimbila kep, en enim nga mondpa pili orunga, ronduⱡ puk molk, uⱡ kupa mbᵾ, ambulk gi ndᵾi!
53002016	-
53002017	Tᵾn nga Nuim Jisas Kraist elim kᵾn, Wuta Got tᵾn numan ngumba. Wote, elim nga wamp poⱡ ti uⱡ ila, tᵾn uⱡ nga kᵾnt nga kont mul uⱡ ei, tᵾmin nimba ronduⱡ ngurum wu ei ndi tangga, enim keⱡ rundi rundi molk, enim nga numan orunga, etpa ronduⱡ mundangga, ik kai mbᵾ nᵾk, uⱡ kai mbᵾ, etᵾk mek pᵾi!
53003001	Angmᵾn, ya mon ei pora nimba ila, enim tᵾn nga nᵾk, Got kᵾn atinga rangina, ya Wu Nuim ei nga ik mong kai kᵾⱡ, enim kᵾn tenim ei mel ku, kona wei mbila, kᵾmp kᵾm tepa ndaip nimba, kapⱡa etangga! Rᵾnang Ik Kai kᵾⱡ, mbi muⱡangga!
53003002	Wote, ti pundmong wamp moⱡung kona mbila, Got ndi, tᵾn etpa tangga nᵾk pendᵾk, atinga rᵾi! Enim pᵾtmin ni, wamp puⱡi, Got nga Rᵾnang Ik Kai kᵾⱡ, mondᵾk pili napᵾtmin ni ka!
53003003	Wote, Wu Nuim ei, uⱡ kupa mbᵾ mint etᵾm. Ei ndi, enim ronduⱡ ngumba rᵾp itangga! Wote wu kit ei ndi, enim omba, ti nᵾtangga!
53003004	Tᵾn Nuim ei ndi, numan ronduⱡ nguⱡnga pᵾnmin ei, enim iteing nitmin uⱡ nimbᵾ etmin. Ni mel ku, akup itᵾi nᵾnmin uⱡ mbᵾ, etᵾk mint muⱡᵾi!
53003005	Nuim ei ndi, enim nga numan orunga tᵾpa kun mundangga, Got nga wamp kaimp kul uⱡ mbᵾ kᵾn, wote Jisas mbun titim mel ku, enim mbun tᵾnmin ei pilik, mbi nduk kᵾn, ronduⱡ mundᵾk muⱡᵾi!
53003006	Angmᵾn, Nuim Jisas Kraist nga mbi ila, enim kᵾn ronduⱡ mundpᵾn ik ti nᵾnmin ei, angmᵾn mat, tᵾn ndi, molk kai mundeing nimbun ik man ngurmᵾn mbᵾ, pep rui narᵾk, enimp mondᵾk enmin wamp mbᵾ kᵾn, ruⱡ etᵾk muⱡᵾi!
53003007	Enim pilik pora nduk mormin ei, tᵾn enim kᵾn rᵾp rop murmᵾn ni kᵾn, tᵾn enimp mundi nᵾmᵾndᵾrmin ni mel, enim uⱡ ei mel ku itᵾi!
53003008	Enim rᵾng na mat, tᵾn ngorung ndam, wei ti nᵾtᵾtmᵾn mon, mel ti ngumbun ku titmᵾn. Tᵾn rumbuldi, rᵾnggilmᵾ raⱡ, kongun nduip nduip ngumbun itmin ei, wamp ti etpᵾn mbun ngui ngᵾngmin pilpᵾn itmin.
53003009	Tᵾn enim nga rᵾng na mbᵾ, wei noⱡmina ei, wote iti nᵾtᵾtmᵾn. Ei nambuⱡ emel, enim kongun etᵾk, rᵾng neing nimbun etpᵾn ora ndurmᵾn.
53003010	Unt, enim kᵾn murmᵾn ei kᵾn, tᵾn enim kundpᵾn nimba mel, “Wamp nam ti, kongun iti natᵾm ndam, rᵾng nui nᵾnangga, mon!” nᵾtmᵾn.
53003011	Tᵾn i nitmin ei nambuⱡ emel, enim mormᵾn ruk ting ila, wamp mat kongun iti natᵾk, enimp mondᵾk wamp mat nga etmin uⱡ mbila, rok nde pendᵾk andᵾrmin ila kandᵾp nᵾtmᵾn.
53003012	Nuim Jisas Kraist nga mbi ila, wamp kᵾⱡ kᵾn, ronduⱡ mundᵾp nᵾnmᵾn ei, ropa nde ti wamp mbᵾ, koⱡ etᵾk molk, rᵾng mbᵾ, en enim kongun etᵾk kandᵾk tᵾk neing.
53003013	Wote angmᵾn, enim uⱡ kai mbᵾ iting ei nga, enimp mundi nᵾmᵾndᵾi!
53003014	Enim int mormin ila wamp nam ti, ya mon ropᵾn ngonmᵾn ik ei, pep rui narᵾm ndam, wamp ei kandᵾk ok, tᵾk muⱡangina, elim pipil kuⱡangga!
53003015	Wote, wamp ei tᵾk, enim nga el rui wamp mel rundi nᵾndᵾi! Enim nga wamp ᵾngᵾn mel randᵾk, man nguk itᵾi!
53003016	Moⱡpa kundi uⱡ mbᵾ nga puⱡ petᵾm Wu Nuim ei ndi, enim ui mbila rᵾk rᵾk namba uⱡ eng mbila, moⱡpa kundi numan ei ngangga! Wote Nuim ei, enim kᵾn muⱡangga mint!
53003017	Na nga ki ei ndi, mon ya ei ront! Na Pol ei ndi, enim kun rawe ent. Ei kᵾn, na nanim mon ror mbila pora, tip timal mel etᵾp, mbi ror ei mel ront.
53003018	Nuim Jisas Kraist nga wamp poⱡ ti uⱡ mbᵾ pora, enim kᵾn kan piyangga!
54001001	Na Pol, Kraist Jisas nga nombuⱡa rung wu ei, Got tᵾn nga Etpa Ti Wu ei kᵾn, wote Kraist Jisas tᵾn ndi, nokundpᵾn pilpᵾn mormun ei kᵾn, kunda nilinggila, mon ei ront.
54001002	Kang wu Timoti, na nga mondᵾp pili uⱡ ila, koip purum ei kᵾn, mon rop mundᵾp nᵾmp mel, Got Tipam ei kᵾn, wote tᵾn nga Wu Nuim Kraist Jisas nga wamp poⱡ ti uⱡ ei kᵾn, wamp kaimp kul uⱡ ei kᵾn, wote numan wang ni uⱡ mbᵾ pora, nim kᵾn kan piyangga!
54001003	-
54001004	Na wᵾl Masaroniya kona ou ila, mbi omp, nim kᵾn ronduⱡ mundᵾp, ya Episis kona peng ou ila, mul nit ni mel ku, akup nim kona ila ku mul nᵾnt. Ik mbo wu mat, ik kol rormin mbᵾ, man ngukᵾn muⱡi! Wamp mbᵾ, kang timan ronmin mbᵾ kᵾn omba, en enim nga anda kouwᵾmᵾn mbᵾ nga mbi ruⱡ mat, mon rok tek mormin mbᵾ, wak reing ni! Ik mbᵾ ndi, wamp mbᵾ nga numan ila roⱡnga, ik palk etmin. Got nga numan pᵾtᵾm uⱡ ei, mondpa pili uⱡ ila mint pᵾtmin.
54001005	Ik ti ya ronduⱡ mundᵾp nᵾnt ei, wamp numan ngui uⱡ ei. Uⱡ ei, wamp nga mundmong ila eng nomba, numan ei piral nimba, mondpa pili ronduⱡ purum. Ei kᵾn, wamp numan ngui uⱡ ei, kupa etᵾm.
54001006	Wamp mat ndi, uⱡ kai mbᵾ wak rok, en enim nga ik roldᵾnga mbᵾ, nᵾk andurmin.
54001007	Wamp kᵾⱡ, en enim Got nga mi ik mbo wu muⱡmin nᵾk pilik, ik ronduⱡ mundᵾk nᵾtmin. Ei wote, en enim nga ik na, uⱡ na mat ou nduk etmin mbᵾ, tᵾk mindi namᵾndᵾtmᵾn.
54001008	Tᵾn pᵾtmᵾn, mi ik kᵾⱡ, elim petᵾm ei mel pep rumᵾn ndam, kai etmba.
54001009	-
54001011	Ik ei, kupa mint tᵾk mundᵾiya! Got nga mi ik petᵾm ei, ya wamp kai mbᵾ nga mon. Mi ik ei ya, ik tᵾpa roi ndui wamp, kᵾndᵾp nui wamp omba, Got mondpa pili nᵾpili wamp, uⱡ kit etmin wamp mbᵾ kᵾn, wamp mbi paka rui narᵾk, Got nga uⱡ kai mbᵾ, tᵾk mindi namᵾndᵾk etmin mbᵾ kᵾn, wamp nam ti, elim nga mam tipam raⱡ kep, wote wamp elpa mat rok kondᵾk etmin mbᵾ kᵾn, wote wu ndi, wu kᵾn wapra rui uⱡ, amp ndi, amp kᵾn wapra rui uⱡ, wamp kindᵾp nui uⱡ, ik kupa ei, wak rok, ik kol rok etmin wamp mbᵾ nga petᵾm. Wote, mi ik kupa ei, Got wu eng nui ei nga Rᵾnang Ik Kai ei, na neimp nilinga mbem ik ei, nᵾmp mor.
54001012	Na ndi, tᵾn nga Nuim Kraist Jisas kᵾn angge nᵾnt. Ei nambuⱡ emel, na wu kai ti nimba pilpa, na ronduⱡ ngumba, na elim nga rᵾnang ik kai ei, neimp nimba kandpa titim.
54001013	Unt na ndi, elim ik kit nᵾmp ngump, elim nga wamp mbᵾ rop kondᵾp, wote ik mura ngump it mbᵾ, Got ndi, na kaimp kurum. Ei nambuⱡ emel, na Got mondᵾp pili napilip, wote uⱡ mbᵾ tᵾp mindi namᵾndᵾp it.
54001014	Nuim Got ndi, elim nga wamp pol ti uⱡ ei na minal ngumba, wote mondpa pili uⱡ ei kᵾn, wamp numan ngui uⱡ raⱡ pendpa ngurum. Ei mel elinga, tᵾl akup Kraist Jisas kᵾn rᵾp rop morumbᵾⱡ.
54001015	Ya ik kᵾⱡ, ama kupa mint, pilik kai itᵾi! Kraist Jisas ya mᵾi kona urum ei, wamp kit mbᵾ, etpa tᵾmba pilpa urum. Wamp kit mbᵾ nga, na ama uⱡ kit minal it wu ei.
54001016	Wote, uⱡ puⱡ ya ila mint, Got ndi, na kont kurum. Uⱡ ei, Nuim Jisas ndi, na etᵾp timp nimba nokundrum uⱡ ei, na kᵾn etpa mot ndurum. Uⱡ ei, wamp akil teng mbᵾ ndi kandᵾk, Got mondᵾk pilik, wote uⱡ nga kᵾnt nga kont mul uⱡ ei ting.
54001017	Wu Nuim Mumuk ei, uⱡ nga kᵾnt nga Nuim ei morum. Got ei, rak rᵾk kont morum, elim kᵾni nakᵾndᵾrmᵾn, wote elim nga mbi ou ei kᵾn, uⱡ mon pi mbᵾ elim kᵾn, uⱡ nga kunt nga pemba ei nga piyangga! Ei kupa.
54001018	Kang wu Timoti nim kopᵾt man ngump namp, pai nok nᵾtᵾng ik ni kᵾⱡ, nim nᵾmp ngur ik ni kᵾⱡ, pilkᵾn tᵾkᵾn, el ronduⱡ mundkᵾn iti!
54001019	El ila mondpa pili uⱡ ei kᵾn, numan kun pindi uⱡ raⱡ, akilma iti! Wamp mat ndi, numan kun pindi uⱡ ei, tᵾk pei mundᵾk elingina, en enim nga mondpa pili orunga, etpa kit morum.
54001020	Wamp kᵾⱡ kᵾn, ya wu Imeneyas kᵾn, Aleksanda raⱡ, Got kᵾn ik kit nᵾtᵾnggil ni, Seitan kᵾn ngump rukᵾr ndur ei, wu raⱡ ropa elik rundangga nᵾmp it.
54002001	-
54002002	Kuimp tep na ik ti ronduⱡ mondᵾp, kundᵾp nimp ent ei, nim ndi, wamp mbᵾ nga pora, atinga rondkᵾn omba, Got ndi, wamp mbᵾ kaimp kuⱡangga ni, wu nuim na, wu ou mbᵾ pora, wote tᵾn moⱡpᵾn kai mondmin uⱡ kun kai mbᵾ itᵾmᵾn, nᵾkᵾn atinga rundi!
54002003	-
54002004	Uⱡ ei, Got tᵾn nga Etpa Ti Wu ei ndi, kandpa kai pᵾtᵾm. Got elim kᵾn rukᵾr puk, ik kupa ei pilik, mbi ndeing nimba pᵾtᵾm.
54002005	-
54002006	Ei kᵾn, Got tenda ei morum. Wote Got kᵾn, wamp mbᵾ nga ruk ting ila morum wu ei, Kraist Jisas, wamp mbᵾ pora, etᵾp timp nimba kurum ei ndi, tᵾn rop ropa tilinga, akup tᵾn elim nga wamp mendpᵾⱡ kᵾⱡ mormin. Uⱡ ei ndi, ora ndupa, Got ndi, tᵾn wamp mbᵾ pora, rukᵾr timp nimba itim uⱡ ei, elim to ropa pinditim ui ila kᵾn Jisas kurum.
54002007	Uⱡ puⱡ ila, na Got nga ik kupa ei kᵾn, mondpa pili uⱡ ei kᵾn, ik puⱡ nᵾmp ngump, wote nombuⱡa rung wu ei, muⱡeimp nimba, God ndi, na kandpa titim. Na kupa nᵾnt, ik kol rui narᵾnt. Na ik mbo wu ei ndi, nᵾnt ik ei, enim wamp rᵾⱡaip elpa mbᵾ ndi, ik kupa ei mondᵾk pilᵾi!
54002008	Muⱡ kump mbila pora, wu mbᵾ popᵾⱡ kandᵾk ti natᵾk, wingti ralk molk, ki ru rok atinga reing nᵾmp nᵾnt.
54002009	Wote, uⱡ ti pᵾnt ei, amp mbᵾ pora numan mbo pilik, en enim nga rarmin mel mbᵾ ralk tᵾtᵾpal na, ki rung na, ku moni ou ndupa purum mel mbᵾ kᵾn, kᵾng nin kᵾni uⱡ etmin mbᵾ pora, wak rᵾi!
54002010	I etᵾk, kᵾng moke iti mel, Got nga kongun kai mbᵾ etᵾk elim nga mbi paka rᵾi!
54002011	-
54002012	Amp mbᵾ raka nᵾk molk, rᵾk rᵾk ik teng mint ndeing. Amp ndi, wu ik mbo endᵾk, wote wu ei nga ronduⱡ ei, tᵾpa mana ndupa, iti nᵾtangga mon nᵾnt. Amp ei, elim raka nimba muⱡangga.
54002013	-
54002014	Ei nambuⱡ emel, Andam kuimp tepa mim itim. Wote, Seitan ei ndi, Andam kuimp tepa oⱡa tᵾpa kᵾni nᵾkᵾndrᵾm, mon! Amp ei, kuimp tepa ⱡawa itim.
54002015	Ei kᵾn, amp mbᵾ ndi, kangambuⱡa mindil nok mek, wote uⱡ kun kai mbᵾ etᵾk, Got mondᵾk pilik numan ngok, wingti ralk molk, pilpa kungᵾndi kai ei tᵾng ndam, Got ndi, en enim rukᵾr tᵾmba.
54003001	Ik kupa ei, petᵾm mel nᵾnt, wu ti, elim Got nga rapa tenda ila wamp mbᵾ nga rᵾp wu ti, muⱡimp nimba pilim ndam, kongun kai ei etmba.
54003002	-
54003003	Got nga rapa tenda wamp mbᵾ, rᵾp itimp nimba pilim ndam, wamp nga kuimp keta ila, elim wu kai, ⱡawa ti mon, amp tenda ti tangga, popᵾⱡ mundi namᵾndpa, elim nga orunga rᵾp etpa kai mondpa omba, kona elpa wamp mbᵾ, elim nga manga ila rawe etpa tᵾpa, ik mbo endpa, nu ronduⱡ mbᵾ nui nandᵾpa, koma pou raⱡ tepa, kara pi napᵾpa, ku moni numan ou ndupa, ngui ngᵾngangga mon!
54003004	Wu ei, elim nga mang kona amp kangambuⱡa wamp mbᵾ, rᵾp etpa kai mondpa, wote elim nga kangambuⱡa mbᵾ man ngangga, elim tᵾk ou nduk ik kum teing.
54003005	Wu ti, elim nga amp kangambuⱡa wamp mbᵾ, rᵾp etpa kai mundi namᵾndᵾm ndam, wote, Got nga rapa tenda ila wamp mbᵾ, etpa rᵾp etmba mel nant?
54003006	Wu ei, kokila, numan ropᵾl rom ti mon. Nambuⱡ emel, Seitan ei, itim ei mel, elim nga kᵾng orunga mepa oⱡa pum ndam, mba uⱡ kit ila mana mba.
54003007	Wu ei, mbo wamp ekit orunga mbᵾ ndi, tᵾk ou nduk etmin wu ti. Ei nambuⱡ emel, elim wamp mbᵾ nga pipil kuⱡi naⱡᵾmba, wote elim, Seitan nga mil ila rui narᵾmba.
54003008	-
54003009	Got nga rapa tenda tᵾpa rᵾpᵾndi wu kᵾⱡ molk, uⱡ kun kai mbᵾ etᵾk, ik kun mbᵾ nᵾk, nu nok, kupᵾr rui narᵾk, omba wamp ti nga kng mel mbᵾ kandᵾk, kum pindi napᵾndᵾk, wu kᵾⱡ kapⱡa, Got kᵾn mondpa pili uⱡ kupa ei, ambuⱡ gi nduk, numan orunga eng nangga muⱡeing.
54003010	Kuimp tek wu kᵾⱡ, kongun ila tᵾk mondᵾk kᵾnangina, kongun etᵾk kun mundung ndam, wote wak rangina, kongun iteing.
54003011	Wu kᵾⱡ nga ambᵾmᵾl kᵾⱡ, uⱡ ei mel ku etᵾk molk, kai mondᵾk, ik mbuldung orunga ni nandᵾk, uⱡ kai mbᵾ etᵾk, wote ik kupa mbᵾ nᵾk iteing.
54003012	Got nga rapa tenda ila tᵾpa rᵾpᵾndi wu ei, amp tenda ti tᵾpa, wote elim nga mang kona amp kangambuⱡa mbᵾ, rᵾp etpa kai mondpa itangga.
54003013	Kongun etᵾk kai mondurmᵾn wu mbᵾ, wamp ndi, tᵾk ou ndangina, wote Jisas Kraist nga Rᵾnang Ik Kai ei, en enim mondᵾk pᵾtmᵾn ei, ronduⱡ mundᵾk ning.
54003014	Na mon ei, rop ngunt ei kᵾn, nim nondpa omp kᵾnimp ei nga, wote ya ik kᵾⱡ, unt man ngamp.
54003015	Wote, na nondpa ui nᵾwᵾnt ndam, ya mon ei ndi, tᵾn Got kᵾn ronduⱡ mundpᵾn muⱡmin ei mel, tᵾpa ora ndumba. Got rᵾk rᵾk kont morum ei nga rapa tenda ila mormin wamp mbᵾ, manga paka rumᵾnt na ei mel, ik kupa ei koma rok mormin.
54003016	Wamp ti ndi, tᵾn Got kᵾn mbi paka ronmᵾn uⱡ ei, oⱡa oⱡa tetᵾm ni nanᵾmba. Ik mo ropa pinditim, akup pᵾnmᵾn ei, ik mam ti. Wu ei, wamp kᵾng tᵾpa, Muⱡnga Wingti ei ndi, elim nga puⱡ ei, tᵾpa mot ndurum. Ei kupa, wote anggelo mbᵾ ndi kandrung. Wu ei nga ik puⱡ mbᵾ, ya mᵾi kona ila nᵾk ngurmᵾn. Mᵾi kona wamp mbᵾ ndi, ik ei mondᵾk pᵾtᵾng. Wote wu ei, muⱡ kona ila oⱡa titim.
54004001	Muⱡnga Wingti ei ndi, nᵾtᵾm pᵾtmᵾn ni, wote ui mbila, wu mat en enim nga mondpa pili uⱡ ei, wak rok kᵾn, ik kol muⱡnga mbᵾ nga, man ik kep, nui mbᵾ pep ru-ing.
54004002	Man ik mbᵾ, ik kol rormin wu mbᵾ kᵾn, tepa orum, omba, wu mbᵾ nga numan ila uⱡ kit mbᵾ mint petᵾm. Ei nga, uⱡ etmin mbᵾ nga pipil kuⱡi nakᵾrmin.
54004003	Wu mbᵾ ndi, nᵾk mel, amp tᵾk, wote amp wu puk etmin uⱡ ei, ⱡawa etmin ning. Wote rᵾng mat, mi rok nui nᵾni ning. Ei wote, Got nga, elim nga ik kupa mondᵾk pᵾtmin wamp mbᵾ, elim kᵾn angge nᵾk, rᵾng mbᵾ tᵾk, neing nimba itim.
54004004	-
54004005	Got ndi, itim mel mbᵾ pora, kai mint mel tenda na ti, kit ni nᵾnmin. Mel mbᵾ tin etkᵾn, Got kᵾn angge ni! Ei nambuⱡ emel, atinga ei kᵾn, Got nga ik ei kᵾn, Got nga kuimp keta ila etpa eng nondrᵾm.
54004006	Nim ya ik mbo indᵾt nᵾkᵾⱡ mek pukᵾn, nim nga wamp kᵾⱡ nᵾkᵾn ngun ndam, nim Kraist Jisas nga kongun wu kai. Nim Got mondᵾk pilkᵾn, wote uⱡ kupa etᵾn ni ndi, nim ronduⱡ ngurum.
54004007	Wamp nga kang timan nᵾwᵾ mat rormin uⱡ mbᵾ, nim ndi, tᵾkᵾn mbuⱡ ngokᵾn, Got nga uⱡ kun kai mbᵾ iti!
54004008	Nim pᵾtᵾn ni, nim nga kᵾng orunga uⱡ mat etᵾn ni ndi, nim orunga kot tᵾpa rapᵾndᵾmba. Wote nim ndi, Got nga uⱡ mbᵾ nga mat ou ndukᵾn in ndam, akup nga ui ila kep, wote ui ila kep, nim minal tᵾpa rapᵾndᵾmba.
54004009	-
54004010	Ya ik kupa kᵾⱡ, wamp pora pilik tᵾk, wote mondᵾk pileing. Got wamp Rukᵾr Tᵾtᵾm Nuim ei, tᵾn kupa mondpᵾn pitmin wamp mbᵾ, rukᵾr titim. Tᵾn ya mondpᵾn pᵾnmᵾn ei, Got kont morum, wote tᵾn etpa tᵾmba. Ei nga, tᵾn ya kongun ronduⱡ mundpᵾn enmin.
54004011	Ik mbᵾ, wamp mbᵾ nᵾkᵾn ngukᵾn, wote pep reing nᵾkᵾn mbo indi!
54004012	Wote, wamp mbᵾ ndi, nim kandᵾk kᵾn, kang wu kokila ti, nᵾk pilik pei mundi nᵾmᵾndeing. Ei mon! Nim ndi, wamp mbᵾ, nombuⱡa kun ᵾndi uⱡ, omba ik kun ni uⱡ, wamp numan ngui uⱡ, mondpa pili uⱡ na, uⱡ eng nui na mbᵾ nga, nim ndi, etkᵾn ora ndupᵾn, mbo rundi.
54004013	Akup ui ila, na nokundkᵾn molkᵾn mel, wamp mbᵾ, Got nga Rᵾnang Ik Kai mbᵾ nᵾkᵾn ngukᵾn, mbo endkᵾn mint muⱡi!
54004014	Nim unt ik pai nok nᵾk etᵾng, wote atinga manga kongun wu mbᵾ ndi, nim ambulk memp pendᵾk, atinga rondᵾk etᵾng ronduⱡ ni, wak rui nᵾri!
54004015	Wote nim ndi, uⱡ mbᵾ pilkᵾn molkᵾn rᵾk rᵾk rᵾⱡaip rokᵾn, kongun itana, oⱡ omba kai itangga, wamp mbᵾ ndi, kandᵾk kai piling.
54004016	Nim nga nombuⱡa mam andkᵾn, wote ik nᵾkᵾn in ei, tᵾk mendkᵾn ᵾndᵾn ndam, nim nga kongun in ei ndi, nim etpa tᵾmba. Wote, nim nga ik nᵾtᵾn ei, pᵾtᵾng wamp mbᵾ, etpa tᵾmba ku.
54005001	-
54005002	Wu ronduⱡ mbᵾ, ik mura ngui ngᵾngi, wote wu mbᵾ tᵾkᵾn, nim nga tipanᵾm mel rundi. Kang wu mbᵾ tᵾkᵾn, nim nga ᵾngᵾnᵾl mel randkᵾn. Wote, amp manᵾmᵾl tᵾkᵾn, nim nga manᵾmᵾl mel rundi. Amp wendᵾp kᵾⱡ, numan kun kai ila, nim nga amp kimᵾnᵾl mel rundi.
54005003	Amp wiya mendpᵾⱡ kᵾⱡ, kandkᵾn tᵾkᵾn ou ndui.
54005004	Amp wiya ti, elim nga kangambuⱡa na mat kep, wote elim nga kangambuⱡa apᵾmᵾl na mat, tepa moⱡum ndam, kangambuⱡa kᵾⱡ ou etᵾk, wote elim nokundᵾk kai iteing, wote punt mat morum nda ngok. Uⱡ i etmin ni, wu Got kandpa kai pᵾtᵾm.
54005005	Amp wiya munduⱡina ti, elim mendpᵾⱡ morum ei, elim nga numan ei, Got kᵾn tepa omba, rumbuldi rᵾnggilmᵾ raⱡ rᵾk rᵾk, Got kᵾn atinga ropa, elim tᵾpa rᵾpᵾndangga nᵾtᵾm.
54005006	Wote, amp wiya ti, elim mᵾi kona uⱡ mbᵾ nga ambuⱡpa paⱡpa andrᵾm ni, min orunga korum.
54005007	Amp kᵾⱡ, ya man ik kᵾⱡ nᵾk ngana, wote wamp mbᵾ ndi kandᵾk, ⱡawa mundi nᵾmᵾndeing.
54005008	Wamp ti, elim nga wamp mema kan ti, rᵾp etpa kai iti natᵾm ndam, wamp ei nga mondpa pili ti mon. Ei wamp ekit orunga iti natᵾtmᵾn ei mel etᵾm.
54005009	-
54005010	Amp wiya nga mbi rok, mana nduin rᵾⱡaip ila, amp ya i etpa, mat nga mint rok mana ndui. Amp ei, pana 60 ndi oⱡa ndupa, wu tenda ti mint purum. Uⱡ kai mat mint etpa, elim nga kangambuⱡa mbᵾ, rᵾp etpa kai mondrum. Omba wamp tᵾma ong mbᵾ, rawe etpa tᵾpa, kongun etpa wamp mbᵾ, tᵾpa rapundupa, Got nga kongun wu mbᵾ, kᵾmp ⱡumᵾi rondpa, wote wamp mong tᵾk mormin mbᵾ, tᵾpa rapundpa etᵾm amp ei nga mbi rui!
54005011	-
54005012	Wote, kang amp ti, wiya moⱡum ndam, mbi rok mana ndui nᵾndi! Amp ei, elim wu kont nga puⱡmba nimba pilim ei ndi, Kraist tᵾpa mbuⱡ ngumba, Nuim pep ruimp nimba, nimba mᵾi rormᵾn ik ni, wak romba uⱡ ei ndi, ⱡawa mba.
54005013	Uⱡ ti, wamp kᵾⱡ enimp mondᵾk, wote wamp manga mbila ᵾlinga rok, enimp mendpᵾⱡ mondᵾk, uⱡ ti, ik kunt rok, ik na mat nandilina mbᵾ, nᵾk etmin.
54005014	Wote, ei nga na pᵾnt ei, kang amp wiya kᵾⱡ wu puk, kangambuⱡa mek, wote enim nga mang kona kongun mbᵾ etᵾk, i eng uⱡ ei ndi, wu kit ei ndi, ropa mana ti natᵾmba.
54005015	Kang amp wiya mat, Jisas wak rok, Seitan pep rormin.
54005016	Na ndi, enim kundᵾp namp, mondpa pili amp ti nga rᵾⱡaip ila, amp wiya mat moⱡᵾng ndam, mondpa pili amp ei ndi, rᵾp etangga. Got nga rapa tenda ila wamp kᵾⱡ ndi, iteing nimba, wak rui nᵾrangga! Wote, Got nga rapa tenda ila wamp mbᵾ ndi, i ku etᵾk, ku moni wak rok, amp wiya mat, en enim kou moⱡᵾng mbᵾ tᵾk rᵾpᵾndeing.
54005017	Rup wu kᵾⱡ kandᵾk, tᵾk ou nduk, rᵾp minal iting ei, wu kat ronduⱡ mundᵾk, Got nga rᵾnang ik nᵾk nguk, wote wamp ik mbo endᵾk etmin wu kᵾⱡ ngᵾi!
54005018	Wote, Got nga Buk Wingti ei ndi, nimba mel, “Nim ndi, kng kau ti, wit mong kambilpa nim nim ndum ei kᵾn, keta komnga ngui ngᵾngi!” Wote ei nga, “Rup wu ei, elim nga kongun etᵾm uⱡ ila, mel kai mat tᵾmba mint.” nᵾtᵾm.
54005019	Wamp nam ti ndi, rup wu ei, uⱡ ⱡawa ti, em nᵾm ndam, kum ti nᵾti mon! Wamp raⱡ kep, raldika kep, nᵾng ndam, mint kum ti!
54005020	Uⱡ ⱡawa em rᵾp wamp ei, wamp moⱡᵾng kona mbila ik mura ngana, wamp mbᵾ ndi kandᵾk, mundmong iteing.
54005021	Got kᵾn, Kraist Jisas kᵾn, wote anggelo eng nui kᵾⱡ nga kuimp ila moⱡᵾp nim kᵾn kun kondᵾp nᵾnt, ya ik kᵾⱡ, kum tekᵾn pep rui! Wote, nim nga uⱡ en mbila, wamp ti numan ngukᵾn, wamp ti numan ngui nganggᵾkᵾn uⱡ ti, iti nᵾti!
54005022	Got nga kongun ila wamp ti, tᵾkᵾrkᵾn mbi rokᵾn, tᵾkᵾn mundi nᵾmᵾndi! Wamp ti nga ⱡawa em ei, nim kᵾn kunda, mbi kit moⱡmba ei mon! Nim nga orunga eng nomba, kai itangga muⱡi!
54005023	Mbo nu mendpᵾⱡ nui nᵾni! Nu wain kot pendkᵾn nana, nim nga oⱡ ila kui petᵾm mbᵾ pora nangga!
54005024	-
54005025	Wamp mat nga uⱡ kit etmin mbᵾ, wei wei etᵾk kandurmin! Wote, wamp mat nga uⱡ kit etmin mbᵾ, kᵾni nakᵾndᵾrmᵾn mbᵾ, Got nga wamp kᵾmp tᵾmba uⱡ ila, unt kuimp tepa purum. Wote, wamp mat nga uⱡ kit etmin mbᵾ, akil tepᵾn kandurmᵾn. Ni mel ku, uⱡ kai mbᵾ, wei wei etᵾp kandurmᵾn. Wote uⱡ kai mat mo ropa petᵾm mbᵾ, wei wei etᵾp, kᵾni nakᵾndᵾrmᵾn. Uⱡ kai mbᵾ, mo rui narᵾmba.
54006001	Kindmant wamp mbᵾ ndi pora, en enim nga wu ou mbᵾ, tᵾk ou nduk, wu kai nangina, wote wamp ekit orunga mbᵾ ndi, Got kᵾn kep, wote tᵾn nga ik mbo endᵾtmᵾn ik nimbᵾ, nᵾk kit mundi nᵾmᵾndeing.
54006002	Mondpa pili wu ou ti nga, kongun kindmant wu mbᵾ, en enim nga wu ou mbᵾ, minal tᵾk ou ndᵾi! Wu ᵾngᵾn ti nᵾk, ik tᵾk roi ndui nᵾndᵾi! Nambuⱡ emel, kongun endᵾtmin mondpa pili wamp kᵾⱡ, en enim ndi, numan nguk kongun ronduⱡ mundᵾk endᵾtmin. Uⱡ etmin ei ndi, mondpa pili wamp ou kᵾⱡ, minal tᵾk rapᵾndᵾrmᵾn. Timoti nim ndi, ik kupa mbᵾ mbo endkᵾn, wamp mbᵾ pep ring nᵾkᵾn, ndoimp rundi!
54006003	-
54006004	Wamp nam ti, Got nga ik puⱡ elpa mat mbo endpa, tᵾn nga Nuim Jisas Kraist nga ik kupa ei kᵾn, tᵾn Got kᵾn mbi paka rormᵾn uⱡ kᵾⱡ wak ropa, ik elpa mat mbo endᵾm ndam, wamp ni nga rukᵾr orunga mondpa pili ila mel ti, ti natᵾtᵾm. Wote ik puⱡ ti kep, pili napᵾtᵾm ku. Wamp ei, numan kit pendpa, ik puⱡ mbᵾ nga ropa akpa nimba etᵾm. I etᵾm uⱡ ei ndi, wᵾlᵾk rui uⱡ, ik kit ni uⱡ, ik mbuldung orunga nindi uⱡ ik ropa mondpa ni uⱡ mbᵾ nga puⱡ pendpa, numan ila pᵾtᵾm.
54006005	-
54006006	Wote, wu mat numan kit morum mbᵾ ndi, ik kupa ei wak rormᵾn. Wamp i etpa mbᵾ ndi pilik kᵾn, Got kᵾn atinga rui uⱡ ei, kng mel mbᵾ ting, nombuⱡa mam ti nᵾk pᵾtmᵾn. Mondpa pili wamp ti, elim tep mor mel mbᵾ, manda nimba pᵾtᵾm ni, Got nga uⱡ kai mbᵾ, wamp ei kᵾn tepa kapⱡa endᵾtᵾm.
54006007	Tᵾn ya mᵾi kona ila uimin etpᵾn mel ti, mepᵾn ui nᵾwᵾrmᵾn. Ni mel ku, wote tᵾn ya mᵾi kona wak ropᵾn mbin etpᵾn, mel ti mepᵾn pi nᵾpᵾmᵾn.
54006008	Wote, nim rᵾng na, wal pᵾki na mat tekᵾn mun ndam, ei nim nga to ila manda.
54006009	Wamp ti mel ou ndupa, timp nimba pilpa etᵾm wamp ni, Seitan nga oⱡa tᵾpa kᵾni uⱡ mbila, mana mba, kandpa kum pendpa anduⱡnga, elim nga moⱡpa kundi orunga, kit moⱡnga wamp ei, elim kit morum.
54006010	Ku moni kandpa kum pindi uⱡ ei, uⱡ kit mbᵾ nga puⱡ pilkan ei. Wamp mat, ku moni nga kum pendᵾk, en enim nga mondpa pili uⱡ ei, wak rok, kitim mindil tᵾk, tiki polk andurmin.
54006011	Nim Got nga kindmant wu ei kandkᵾn, uⱡ mbᵾ kildi kulkᵾn. Wote, uⱡ kun kai, uⱡ eng nui na, mondpa pili na, wamp numan ngui uⱡ na, numan ronduⱡ pili uⱡ na omba, wote numan wang ndui uⱡ kᵾⱡ, ronduⱡ mundkᵾn iti!
54006012	Nim nga mondpa pili el ruin ei, ronduⱡ mondkᵾn el rui, wote uⱡ nga kᵾnt nga kont mul uⱡ ei, timp nᵾkᵾn pilkᵾn el rui! Got ndi, nim kont mul uⱡ ei, ngumba pilpa kᵾn, nim wi ropa tilinga, wamp nga mou ila, nim nga uⱡ kit mbᵾ nᵾkᵾn ekit ndurun.
54006013	-
54006014	Got mel mbᵾ pora, etpa peng kont tᵾtᵾm Puⱡ Wu ei kᵾn, wote Kraist Jisas elim nga mondpa pili ei, wu Pontas Pailot ei nimba ngurum. Ei mel, wu raⱡ nga kuimp keta ila, na nim kᵾn man ngump nᵾnt ei, ‘Nim ndi, Got nga mi ik kᵾⱡ wamp mbᵾ ndi, nᵾk kit munding ei nga, tᵾk mendkᵾn pep rokᵾn moⱡana, Nuim Jisas Kraist yant omba ui ei, kandkᵾn tᵾn.’
54006015	-
54006016	Jisas omba ui ei, Got elim to ropa pendpa morum. Wu Got ei, wamp ambᵾⱡpa puⱡ uⱡ mbᵾ nga Puⱡ Wu. Nuim mumuk mormun mbᵾ nga Nuim Mumuk Oⱡa orunga ei, omba wu nuim mbᵾ nga Nuim ei. Mel mbᵾ nga pora Rᵾp Wu ei, ronduⱡ elim kont moⱡpa mint purum. Ei nga, tᵾn akup kont mormun ui ila wamp ti, rᵾⱡang ila morum kona ila, kapⱡa rukᵾr pi napᵾmba. Wamp ti ndi, elim kᵾni nᵾkᵾndrᵾm. Wote, akil tep, kᵾni nᵾkᵾning ku. Nuim Got ei mint, mbi ou tangga, uⱡ nga kᵾnt nga ronduⱡ tepa mint pangga! Ei kupa!
54006017	Mel ou nduk tek mormin wamp mbᵾ kundkᵾn, enim nga kᵾng orunga, mek oⱡa pi napᵾk, en enim nga mondpa pili uⱡ ei, mel pora nimba mbᵾ kᵾn ti natᵾk, Got kᵾn mendpᵾⱡ pilik nokundᵾk muⱡeing ni! Got wu mel pi ei ndi, numan kai pendpa, tᵾn mel minal nguⱡnga, tepᵾn moⱡpᵾn, ambuⱡpᵾn paⱡpᵾn muⱡeimin nimba etᵾm.
54006018	Wamp mbᵾ kundkᵾn, uⱡ kai mbᵾ iteing ni! Uⱡ kai mbᵾ nga mel piyangga nᵾkᵾn, molk kai mondᵾk, en enim nga mel tetmin mbᵾ, numan kai pendᵾk, mok rok iteing ni!
54006019	Uⱡ ei mel eng ndam, mel kai mat, wote ui tila tᵾpa rapᵾndᵾmba ei nga, tᵾk mou rok muⱡing. Ei, uⱡ nga kᵾnt nga rᵾk rᵾk kont mul uⱡ kupa ei ting.
54006020	Timoti, Got ndi, nim kongun ngurum ei, ronduⱡ mundkᵾn rᵾp iti! Ik kit na, wote ik mat, ik kol rok, “ik pilpa kungᵾndi kai” nᵾk enmin mbᵾ, tᵾkᵾn mbuⱡ ngukᵾn iti! Ik mbᵾ, Got nga el rui ik mbᵾ.
54006021	Wamp mat, ya ik pilpa kungᵾndi kai ei, tep mor nᵾk pilik, en enim nga mondpa pili ei, wak rormin. Got nga wamp poⱡ ti uⱡ ei, nim kᵾn kan piyangga!
55001001	-
55001002	Ya mon kᵾⱡ, na Pol Got ndi, pilinga mor ei. Kraist Jisas nga kitip kᵾni wu ndi, ya Kraist Jisas kᵾn rᵾp ropᵾn moⱡpᵾn, uⱡ nga kᵾnt nga kont mul uⱡ ei, wote Got kᵾn timin ei nga, ik nangga nᵾk, tᵾk mundrᵾng wu ei ndi, mon ei rop, Timoti na nga kangᵾm kang tenda ei kᵾn ngont. Got Tipam kᵾn, wote tᵾn nga Nuim Kraist Jisas raⱡ nga wamp poⱡ ti uⱡ ei kᵾn, kont kuⱡi uⱡ ei kᵾn, wote moⱡpa kundi uⱡ kᵾⱡ, nim kᵾn kan piyangga!
55001003	Na nga anda kouwᵾmᵾn kᵾⱡ, Got pep rorung ei mel ku, na pep ront. Na Got kᵾn rumbuldi rᵾnggilmᵾ raⱡ, angge nimp atinga rop, nim pilip ku et.
55001004	Na nim nga ka mong ni kᵾⱡ, tᵾpa pinditim ei kᵾn, na nim omp kandᵾp kᵾn ambᵾⱡᵾp paⱡᵾp moⱡamp ka ei nᵾmp pᵾt.
55001005	Nim nga mondpa pili kun kai ei, na pilip mint mor. Mondpa pili ei, unt nim nga manᵾm nga manᵾm amp Lowis kᵾn, wote nim nga manᵾm amp Yunis kᵾn, mondᵾk pᵾtᵾnggil ni mel ku, akup na pᵾnt ei, nim kᵾn tetᵾm ku.
55001006	Uⱡ puⱡ ei nga, na nim kᵾn ronduⱡ mundᵾp nᵾnt. Na ndi, nim ki oⱡa ndupa memp pendpa atinga roⱡᵾmba, Got nga ronduⱡ ti tᵾtᵾn ni, akup ronduⱡ mundkᵾn ᵾmbᵾⱡi!
55001007	Got ndi, tᵾl Muⱡnga Wingti ngurum ni, tᵾl mel ti nga mundmong itimbil nimba ngui ngᵾnggᵾrᵾm. Ei mon! Muⱡnga Wingti ei ndi, tᵾl ronduⱡ ngumba, wamp numan ngui uⱡ ei ngumba, wote numan kai ei ngumba etᵾm.
55001008	Nim Got nga Rᵾnang Ik Kai nin ei nga, pipil kuⱡi nᵾⱡi! Wote na ya, Got nga kongun ila nᵾmp kan manga pit ei nga, pipil kuⱡi nᵾⱡi mon ku. Ei mon! Nim Got ndi, ronduⱡ ngurum ni, tekᵾn molkᵾn, Got nga Rᵾnang Ik Kai kᵾⱡ nga, na mbun koma ronduⱡ mundᵾp, koma ront. Ei mel, nim i ku etkᵾn koma rui!
55001009	Got ndi, tᵾn etpa, peng kont tᵾpa omba, tᵾn elim nga wamp mbᵾ nᵾtᵾm ei, tᵾn nga uⱡ kai etmin nimbila mon. Got ndi, uⱡ etᵾm ei, elim nga numan ila, wote elim nga wamp poⱡ ti uⱡ ila mint etᵾm. Muⱡ mᵾi raⱡ iti nᵾti kᵾn, Got nga wamp poⱡ ti uⱡ ei, Jisas Kraist kᵾn to ropa, tᵾn wamp mbᵾ ngurum.
55001010	Wote, akup tᵾn nga Etpa Ti Wu Kraist Jisas ei ndi, uⱡ mbᵾ etpa tᵾpa, pena ila pinditim kᵾndᵾrmᵾn. Wamp kuⱡi peng ei nga ronduⱡ ei, ropa mana ndupa, wote Rᵾnang Ik Kont mba mul uⱡ ei tᵾpa, pena ila pendᵾtᵾm.
55001011	Got ndi, elim nga Rᵾnang Ik Kai ei, na ik mbo wu moⱡᵾp, wote elim nga nombuⱡa rung wu muⱡeimp nimba na kandpa titim.
55001012	Uⱡ puⱡ ila mint, na mindil ou ndupa nont. Wote, ei nga nᵾmp, na wak rui nᵾrimp. Ei nambuⱡ emel, na Got mondᵾp pilip, tᵾp ou ndup et wu ei ndi, Nuim yant omba Ui Ou ila, na etpa peng kont tᵾmba.
55001013	Na ik kupa mat, nim mbo indᵾt nimbᵾ, ambulkᵾn gi ndukᵾn, pep rokᵾn, mondpa pili uⱡ ei kᵾn, wote wamp numan ngui uⱡ raⱡ, Kraist Jisas kᵾn tekᵾn muⱡi!
55001014	Uⱡ kai mat, Muⱡnga Wingti nga ronduⱡ ei ndi, tᵾn ngurum ei, akup nim kᵾn tetᵾm nimbᵾ, ambulkᵾn gi ndui!
55001015	Nim pilik morᵾn ei, ya Eisiya kona ila wamp nimbᵾ, na wak rok porung. Wote, wu Pigelas kᵾn Ermoginis raⱡ kunda, na wak rok purᵾnggil.
55001016	Wu Nuim ei ndi, wu Onisiporas kᵾn, elim nga wamp mbo tenda kᵾⱡ, etpa numan wang ndangga. Ei nambuⱡ emel, na kan manga pit ei nga, pipil kuⱡi naⱡᵾpa, na nga numan orunga etpa, ndoimp rundrum.
55001017	Wote, Rom kona ila urum ei kᵾn, na andpa kurpa, wote kandpa titim.
55001018	Wu Nuim ei ndi, Nuim yant omba Ui Ou ila, wu Onisiporas kandpa kont kuⱡangga! Nim pilik morᵾn ei, Episis kona ila, na wu ei ndi, minal tᵾpa rapᵾndrᵾm.
55002001	Ei kᵾn, na nga kang ei, nim Kraist Jisas nga wamp poⱡ ti uⱡ kai mbᵾ, ronduⱡ mundkᵾn ᵾmbᵾⱡi!
55002002	Ik ei mek pukᵾn, wamp minal morung ila, nim man ngur ik nimbᵾ, mek pukᵾn wu kun kai, na nga ik ninding wu mat kundᵾk nana! Wu mbᵾ ndi, int puk, wamp mat mbo indeing.
55002003	Nim Kraist Jisas nga, el wu kupa muⱡin ei nga, mindil ou nduk nuin ei, na mindil tit ei mel tin.
55002004	El wu ti, elim nga wu ou ei, numan kai pilangga nimba, wamp roldᵾnga mbᵾ kᵾn, mba kup iti natᵾtᵾm.
55002005	Ei mel ku, nombuⱡa mam tᵾkᵾrᵾrᵾm wu ei ndi, nombuⱡa tᵾkᵾrᵾrmᵾn uⱡ mbᵾ nga, pep ropa etᵾm ndam, mba mel kai mbᵾ tᵾtᵾm.
55002006	Ei kongun ronduⱡ mundpa etᵾm wu ni, rᵾng ou ndupa etpa mondpa, elim kᵾmp tepa norum.
55002007	-
55002008	Na ik nint kᵾⱡ tᵾkᵾn mindi! Nuim ei ndi, nim tᵾpa rᵾpᵾndangga, ya uⱡ mbᵾ pilkᵾn, tᵾn nim Depit nga anda kouwᵾ wu Jisas Kraist koⱡpa, tikil rurum wu ei nga Rᵾnang Ik Kai nᵾndᵾt, wu ei nga tᵾkᵾn mindi!
55002009	Ei nga, na rᵾnang ik kai nᵾt ei nga, na mindil ou ndup nont. Wote mat kᵾn, kindᵾp wamp na ni mel, na nga kᵾmp ki raⱡ kan ngormᵾn. Ei wote, Got nga ik ei, kan nguk pindi napᵾndᵾtmᵾn.
55002010	Na mindil nont ei, Got nga wi ropa titim wamp kᵾⱡ, Kraist Jisas nga etpa ti uⱡ ei, tᵾk uⱡ nga kᵾnt nga molk mint ping ei nga nᵾmp, na mindil ou ndup nont.
55002011	Ya ik ei kupa, tᵾn wu ei kᵾn, kuⱡmᵾn ndam, wote wu ei kᵾn ku, kont mbun muⱡmin.
55002012	Wote, tᵾn wu ei kᵾn, ronduⱡ mundpᵾn muⱡmᵾn ndam, tᵾn wu ei kᵾn ku, kona mbᵾ nukundmin. Tᵾn wu ei, pili napᵾtmin nimin ndam, wote wu ei ndi, tᵾn pili napᵾt ku nimba.
55002013	Wote, tᵾn enimp mondurmᵾn ndam, Got elim enimp mundi namᵾndrᵾm. Ei nambuⱡ emel, elim ndi, el elim ik kol ropa, ngui nganggᵾrᵾm!
55002014	Nim nga wamp mbᵾ, ya ik kᵾⱡ kundkᵾn ni, wote Got nga kuimp keta ila ya ik roldᵾnga mbᵾ, ni nᵾning mon ni! Ik mbᵾ, ik kai mat mon, omba ik mbᵾ ndi, wamp ik pᵾlᵾng mbᵾ etpa kit mondᵾmba.
55002015	Nim kongun ei teng ndukᵾn itana, Got ndi, kᵾnangga kapⱡa itangga! Pipil kuⱡi nalkᵾn, Got nga ik kupa ei petᵾm mel, kun mbo indi!
55002016	Ik roldᵾnga mbᵾ, ok tᵾkᵾn muⱡi! Ik mbᵾ ndi, wamp mbᵾ nga numan orunga mepa, Got kᵾn nondpa pi napᵾrᵾm.
55002017	-
55002018	Ik i etpa mbᵾ ndi, wamp kᵾng ila pipi norum ei mel kapⱡa. Wu Imineyas kᵾn, Pilitas raⱡ, ik i etpa mbᵾ nga mbo endᵾtᵾmbil. Wu raⱡ ndi, ik kupa ei, tᵾk mbuⱡ ngokᵾⱡ, wamp ⱡoporpa oⱡa mul uⱡ ei, kor ekit urum ninimbil. Ik i etᵾk ninimbil ei ndi, wamp mat nga mondpa pili orunga, rok mbuⱡ mbaⱡ enmbil.
55002019	Wote, Got nga ik kupa ei, manga runga ku na ni mel, ronduⱡ mba petᵾm. Mel ti ndi, roka ndumba mel kapⱡa mon. Manga runga ku ila, mbi i etpa kat morum. “Wu Nuim ei ndi, elim nga wamp mbᵾ, pilpa morum.” Wote, “ Wamp nam ti, elim wu Nuim ei nga wamp num ndam, wamp ei uⱡ kit mbᵾ wak rangga!” nᵾtᵾm.
55002020	Manga mam tila ming mat, gol kᵾn, silpa kᵾn mbᵾ ndi, etmin mbᵾ tetᵾm. Wote ming mat, nde kᵾn, ui kᵾn mbᵾ ndi, etmin mbᵾ tetᵾm. Mel mbᵾ nga mat kongun ronduⱡ mel mat iting ei nga tetᵾm. Wote, mel mat kongun wei wei mat iting mbᵾ nga tetᵾm.
55002021	Wamp ti, elim uⱡ kit mbᵾ pendpa kelpa, uⱡ kai mbᵾ mint em ndam, wamp ei, nu ming na ti, kongun ronduⱡ mbila kongun etmin ei mel kapⱡa. Etpa kai etpa eng nomba tiyangga kᵾn, manga Puⱡ Wu ei ndi, tᵾpa kongun kai mbila mundangga etmba.
55002022	Kang wamp mbᵾ nga numan meka rui mbila, ok tᵾkᵾn molkᵾn, omba uⱡ kun kai mbᵾ kᵾn, mondpa pili uⱡ ei kᵾn, wamp numan ngui uⱡ ei kᵾn, wote moⱡpa kundi uⱡ ei kᵾn, uⱡ kit iti natᵾk, Nuim ei nga tᵾpa rᵾpᵾndangga nᵾk, wi rok etmin wamp mbᵾ kᵾn, rᵾp rokᵾn pep rui.
55002023	Ik kit mat nᵾk, ik palk nᵾtmin uⱡ mbᵾ, wak rui! Ik i iti mbila, ik mura mel etᵾk etmin.
55002024	-
55002026	Nuim ei nga kongun wu ei, ik mura iti natᵾpa, wamp mbᵾ kᵾn uⱡ kai mbᵾ etpa, numan kai pilpa, popᵾⱡ mundi namᵾndpa, ik mbo wu kai ti muⱡangga! Wamp mat, elim nga ik tᵾk roi ndurmin mbᵾ, numan wang ndupa, tᵾpa kun tangga kᵾn, Got ndi, wamp mbᵾ etpa, numan ropᵾl rundangga, ik kupa ei, pilik mbi nduing. I etᵾk kᵾn, en enim nga numan mbo ingk ei pilik, wu kit ei nga kan ei, rok puⱡa rok, omba wu kit ei nga kindmant indi uⱡ ei, wak rok, Got elim kᵾn rukᵾr uing.
55003001	-
55003002	Nim pilkᵾn muⱡi! Ui pora nimba ei kᵾn, uⱡ mindil nui mat ou ndupa omba. Wamp mbᵾ, en enim ou nduk numan ngok, mel mbᵾ mok rui narᵾk, en enim nga kᵾng orunga mel mbᵾ nga ou nduk pilik, ku moni minal numan ngok, en enim nga kaip nᵾndᵾk iting. Kara pok, Got tᵾk ik kuldᵾk, tipam mamᵾl nga ik tᵾk roi nduk, Got kᵾn angge nandᵾk, uⱡ wingti mbᵾ, tᵾk mbᵾⱡ nguing.
55003003	Wamp mbᵾ, uⱡ kai mbᵾ iti natᵾk, wote wamp mat kont kuⱡi nalk, wamp ik mbuldung nᵾndᵾk, en enim nga mul orunga rᵾp iti natᵾk, wote uⱡ kai mbᵾ, numan ngui nganggᵾk iting.
55003004	Wamp mat, rok kunding mbᵾ nga ruk molk, omba numan ingk mat pili napilik, wote numan meka rui ei ndi, wamp mbᵾ kᵾn peka romba. Kᵾng orunga iting uⱡ mbᵾ, numan minal ngok, Got numan ngui ngᵾnging.
55003005	Got nga uⱡ mbᵾ, kᵾng orunga mint ambulk molk, Got nga uⱡ ronduⱡ kupa mbᵾ wak rok, tᵾk mbuⱡ ngok, wu i etpa mbᵾ kandkᵾn, ok tᵾkᵾn muⱡi!
55003006	Wu mbᵾ nga mat, wamp mat nga manga mbila puk, amp numan kun etpa pi napᵾtᵾm mbᵾ kandᵾk, ik kol rok ngurmin. Amp mbᵾ, en enim nga unt uⱡ kit na, wote numan kit na mbᵾ ndi, en enim nga numan orunga peka roⱡnga, uⱡ kit mbᵾ numan ila peka rorum.
55003007	Amp mbᵾ, ik pili nᵾpiling, wote ik kupa ei, pilik mbi ndui nᵾnding.
55003008	Ei wote, wu Janis kᵾn Jambres raⱡ, ik kupa ei, tᵾk mbuⱡ ngokᵾⱡ, Moses kᵾn kapⱡa mendkᵾⱡ el rorᵾnggil. Ei mel ku, wu elpa mbᵾ nga numan kai mat mon. Omba wote, nondpa pili kupa mat, tek muⱡi nambᵾrmᵾn.
55003009	Wamp kit i etpa mbᵾ nga kongun eng uⱡ mbᵾ, mba ruⱡ pi napᵾmba. Wu Janis kᵾn Jambres raⱡ kᵾn pitim ni mel, wamp kit mbᵾ nga uⱡ wᵾlᵾ eng mbᵾ, kandᵾk poⱡ nduing.
55003010	-
55003011	Wote, nim na nga man ik ei kᵾn, ik nᵾmp, nombuⱡa andᵾp, numan pilip et uⱡ mbᵾ, nim pep ron. Wote, na nga mondpa pili uⱡ, pilpa ment ndui uⱡ, wamp numan ngui uⱡ, wote wamp ndi, na mbun nguⱡungina, mbun tᵾp ronduⱡ mbo mor uⱡ mbᵾ kᵾn, wote kᵾng orunga mindil ngormᵾn uⱡ mbᵾ, nim pilkᵾn poⱡ ndukᵾn morᵾn. Nim pilik morᵾn ei, na wil Andiyok kᵾn Aikoniyum, wote Listra kona kᵾⱡ ila, na rok kunding pilik etᵾng ni, Nuim ei ndi, na tᵾpa rᵾpᵾndrᵾm.
55003012	Wamp nam ti, Kraist Jisas kᵾn rᵾmp ndupa moⱡpa, wote Got kᵾn mint muⱡimp nimba pᵾtᵾm wamp ei, mbun mindil kit mbᵾ ting.
55003013	Wu kit mbᵾ kᵾn, ik mbo wu kol na mbᵾ, en enim ik kol rok rukᵾr titmin ei mel, wamp puⱡi ik kol rok nguⱡina, wote en enim kᵾn wamp mbᵾ kᵾn pora, uⱡ kit ila mana purmin.
55003014	-
55003015	Wote, nim ik ei pilkᵾn morun. Nim unt kang kel murᵾn ei kᵾn, Buk Wingti ik kᵾⱡ pilkᵾn morᵾn. Ya buk ila nga, nim pilpa kungundi kai mat ngorum. Ei nga, nim Kraist Jisas mondkᵾn pilkᵾn muⱡana, Got ndi, nim etpa tᵾmba.
55003016	Buk Wingti ila petᵾm ik mbᵾ, Got ndi, nimba nguⱡnga, mon rorung. Ik ronduⱡ kᵾⱡ, tᵾn numan kai mbo rondpa, uⱡ ⱡawa etmin mbᵾ, etpa mot ndupa, wote tᵾpa kun mundpa, moⱡpa kundi orunga muⱡmin ei mel, man ngorum.
55003017	I etᵾm uⱡ ei ndi, Got nga kongun wamp ei, kongun kai elpa elpa mbila, etpa mura mondrum.
55004001	-
55004002	Got kᵾn, Kraist Jisas raⱡ nga kuimp keta ila, na nim kᵾn ronduⱡ mundᵾp nᵾnt. Ei nambuⱡ emel, Kraist Jisas ndi omba, wamp kui kont mbᵾ pora, kᵾmp tᵾmba. Ei kᵾn, Jisas elim kᵾn, elim nga tᵾpa mumuk rui uⱡ ei nondpa omba, mot nimba enim. Ei nga, nim kᵾn ronduⱡ mundᵾp nᵾnt. Rᵾnang Ik Kai ei, wamp piling moⱡung mbila kep, wei kep, ronduⱡ mundkᵾn nᵾkᵾn mint muⱡi! Koma pou raⱡ tekᵾn man ngukᵾn, uⱡ ⱡawa eng mbila, ik mura iti natkᵾn, raka raka nᵾkᵾn, tᵾkᵾn kun mundi!
55004003	Ui ti ekit omba ila, wamp ou ndupa ik kupa ei, tᵾk roi nduk, en enim nga kᵾng orunga minal pilik, ik mbo wu ou ndupa kandᵾk tangina, wu mbᵾ ndi, wamp mbᵾ ik elpa mat mbo ndangina, ik mbᵾ kum tek piling.
55004004	Wamp mbᵾ ndi, ik kupa ei wak rok, mbo ik nᵾmᵾ mbᵾ nga ou ndupa piling
55004005	Wote, nim uⱡ mbᵾ nga tᵾk mendkᵾn molkᵾn, mbun om uⱡ mbᵾ koma rokᵾn, Rᵾnang Ik Kai ei, nin ei nga ronduⱡ mundkᵾn ni! Namba kongun mat in mbila, Got nga kongun kindmant wamp mel ralkᵾn muⱡi!
55004006	Na nᵾkᵾn pin ndam, na nga moⱡᵾp mbi ui mbᵾ, omba nondpa enim, kᵾng orunga kont mul uⱡ ei, mbun mindil ngangina, mᵾi kona wak ruimp ui ei, nondpa enim.
55004007	Na nombuⱡa pᵾn ni uⱡ ila, omp kai mundᵾr. Pᵾn nᵾtmin to ila, omp pit ka ndup mor. Ei na nga mondpa pili uⱡ ei, ambᵾⱡᵾp gi ndur.
55004008	Ei nga, na mel kai ti timp ei, nok ndupa tetᵾm ei, uⱡ kun kai mbᵾ nga peng wᵾna mundimp ei. Uⱡ mbᵾ nga tepa kᵾmp tᵾtᵾm, Wu Nuim ei, yant om ui ou ila, na ngumba. Wote, na mendpᵾⱡ mon, wamp mat, Nuim ei omba kᵾnmin nᵾk, numan kai pendᵾk nokundᵾk mormin mbᵾ, kunda ngumba.
55004009	Nim tᵾkᵾrkᵾn na okᵾn na kᵾni!
55004010	Dimas ni, mᵾi kona uⱡ mbᵾ numan mondpa, na wak ropa, Tesalonaika kona ila mba, wote Kresens mba, wote Galeisiya kona purum. Wote Taitas, Delmeisiya kona ila purum ku.
55004011	Luk mendpᵾⱡ na kᵾn morum. Nim wu Mak tᵾk mekᵾn ui! Nambuⱡ emel, wu ei ndi, na nga kongun et ila tᵾpa rapᵾndᵾmba.
55004012	Na ndi, Tikikus, Episis kona ila tᵾp mundᵾr.
55004013	Nim uin etkᵾn, na nga wal pᵾki ruⱡ kᵾⱡ, Trowas kona wu Karpas nga manga ila tep kelip ur kᵾⱡ mendkᵾn ui! Buk tetᵾm mbᵾ kunda, wote kᵾn kᵾng ila buk mel tetᵾm mbᵾ kunda ku.
55004014	Ain kongun etᵾm wu Aleksanda ndi, na minal etpa kit mondum mbᵾ nga, na ik ti, ni nᵾnimp. Nuim ei ndi, em uⱡ mbᵾ mel elim ndi, punt ropa ngangga.
55004015	Nim wu ei nga tᵾk mendkᵾn muⱡi! Nambuⱡ emel, wu ei ndi, tᵾn nga ik nᵾtmᵾn mbᵾ, tᵾpa roi ndupa ropa akpa etᵾm.
55004016	Na ik ei nga nᵾmp kun itimp nᵾmp, wamp nga kuimp keta ila kot it ei kᵾn, wamp ti ndi, na tᵾpa rᵾpᵾndi nᵾpᵾndrᵾm mon! Na mel wei mel wak rorung. Got kᵾn atinga rop nᵾnt ei, wamp kᵾⱡ uⱡ etᵾng ei nga pili nᵾpᵾlangga nᵾnt!
55004017	Wote Nuim ei, na kᵾn omba moⱡpa, ronduⱡ ngurum uⱡ ei ndi, na etpa elim nga nombuⱡa rung ik ei neimp nilinga, ronduⱡ mundᵾp nilimba, wamp rᵾⱡaip elpa mbᵾ pora, ik ei pilik tᵾtᵾng, kui laiyon nga keta min ila, na ekit titim.
55004018	Wote Nuim ei ndi, na uⱡ kit mbila ok, poⱡpa oⱡa tᵾpa mepa, muⱡ kona tᵾpa mumuk rui kona ila tᵾpa mondᵾmba. Mbi ou oⱡa orunga ei, elim kᵾn uⱡ nga kᵾnt nga pepa mint pangga! Ei kupa.
55004019	Na nga rawe ik kai mbᵾ nᵾmp Prisila, Akuila kᵾn, wote Onisiporas kᵾn, elim nga manga tenda wamp kᵾⱡ kᵾn nᵾmp mundunt.
55004020	Erastas Korin kona ila moⱡnga, na ndi, Tropimas, Miletus kona ila mondᵾp kelip ur. Ei nambuⱡ emel, wu ei, kui kandpa titim.
55004021	Kona kᵾpkᵾ, ui kit orum ui ei, akil tiyangga, nim kuimp tekᵾn ui! Yubilus, Purens, Linus kᵾn Klautiya kᵾⱡ, ya molk, nim kᵾn rawe ik kai mbᵾ nᵾk mundunmᵾn, wote ᵾngᵾnᵾl kat kunda ku nᵾnmin.
55004022	Nuim ei omba, nim nga muⱡnga orunga poⱡpa kan tangga! Got nga wamp poⱡ ti uⱡ ei, enim kᵾn kan piyangga!
56001001	-
56001002	Na Pol, Got nga kongun kindmant endᵾp, wote Jisas Kraist nga nombuⱡa rung wu mor ei ndi, mon ei rop ngunt. Got ndi, na mbi ropa tᵾpa mundrum ei, Got elim nga mbi ropa titim wamp mbᵾ nga mondpa pili orunga, etᵾp ronduⱡ mundᵾp, elim nga uⱡ kun kupa mbᵾ kandᵾk tᵾk, Got nga wamp mel muⱡing ei nga, na ndi, tᵾp ora nduimp. Got wu ik kol rui narᵾrᵾm ei ndi, unt muⱡ mᵾi raⱡ, iti nᵾtᵾtᵾm ei kᵾn, uⱡ nga kunt nga kont mul uⱡ ei, tᵾn nguimp nimba mi titim.
56001003	Uⱡ kᵾⱡ, elim nga ui kai kᵾmp ropa itim ila, akup elim nga rᵾnang ik kai ila tᵾpa mot ndonᵾm. Uⱡ ei na ndi, kapⱡa itimp ei nga pilpa mbi ndupa, na neimp nilinga nᵾnt ei, Got tᵾn nga Etpa Ti Wu ei, elim ndi, ni nilinga, nᵾmp ekit ndunt.
56001004	Mon ei, Taitas kᵾn rop ngunt, nim na kᵾn mondpa pili orunga, numan tenda purum ei nga, nim na nga kang kupa ei. Got Wuta kᵾn, Jisas Kraist tᵾn nga Etpa Ti Wu ei ndi, nim moⱡpa kundi uⱡ mbᵾ kᵾn, wamp poⱡ ti uⱡ mbᵾ ngangga!
56001005	Na ndi, nim Krit kona ila mondᵾp kelip ur ei nambuⱡ emel, kongun mat kun pi nᵾpᵾrᵾm mbᵾ, tᵾkᵾn kun mundkᵾn itᵾn nᵾmp it. Wote, kona peng elpa elpa tetᵾm mbila, atinga manga rᵾp wu mat na ndi, unt nim man ngur ni mel iti.
56001006	Rᵾp wu ei, wamp nga mong waⱡ ila uⱡ ⱡawa mat iti natᵾpa, amp tenda tᵾpa, wote elim nga kangambuⱡa mbᵾ, mondpa pili kangambuⱡa mbᵾ molk, ik tᵾk roi nduk, uⱡ kit mbᵾ iti natᵾk, kangambuⱡa kai mat muⱡeing.
56001007	Got nga kongun rᵾp etmba wu ti, wamp nga mong waⱡ ila, uⱡ ⱡawa mat iti natᵾpa. Wote wu ei, popᵾⱡ tᵾkrᵾpa mundi namᵾndpa, nu ronduⱡ mat ou ndupa nomba, numan mbo pili napilpa iti nᵾtangga! Wote kng mel mbᵾ nga kum pendpa iti nᵾtangga.
56001008	Rᵾp wu kandᵾk ting ei, wu ti wamp ki ngumba, uⱡ kai mbᵾ etpa, numan ingk pilpa, elim ndi, elim rᵾp etpa, nombuⱡa kun tem ila andpa, wamp nga mong waⱡ ila uⱡ kun kai mbᵾ itangga!
56001009	Rᵾp wu ei, elim Rᵾnang Ik Kai ei, ronduⱡ mundpa ambuⱡpa, ik puⱡ pem mbila kun nimba itangga. I em uⱡ ei ndi, wamp mat ik kupa mbᵾ nga puⱡ petᵾm mbᵾ, mbo rundangina, pilik tᵾk pep rok, wote en enim nga uⱡ ⱡawa eng mbᵾ, pilik mbi nduk wak reing.
56001010	Ik nᵾnt ei, nambuⱡ emel, ik Got nga ik tᵾk roi nduk, roldᵾnga nᵾk, ik kol rok etmin wamp ei nga puⱡi mormin. Wamp mbᵾ ndi, wamp mat ik kil rok nguk tᵾk tiki pondurmᵾn. Ei, Jura wamp, kᵾng kupti wamp rᵾⱡaip kᵾⱡ ndi, puⱡ pendᵾk etmin.
56001011	Ik i etᵾk nitmin mbᵾ, mon nᵾi! Nambuⱡ emel, wamp mbᵾ, enim nga numan orunga ku moni ting ei nga mendpᵾⱡ pilik, wamp ik mbo rondurmin orunga omba kun pi napᵾⱡnga, wamp mbo tenda rᵾⱡaip ei nga, wamp puⱡi enimp kurmin.
56001012	Unt Krit mᵾi puⱡ wu mendpᵾⱡ ti, ik pai nui wu ei ndi, ik ti nitim ei ndi, nimba mel, “Krit wamp mbᵾ, ik kol nga puⱡ wamp mbᵾ, kng owa rakra mbᵾ mel kapⱡa, kongun iti natᵾk, rᵾng wal nok, wei mormin wamp mbᵾ,” nitim.
56001013	-
56001014	Ik i etpa nitim ik kᵾⱡ, omba kupa enim. Uⱡ puⱡ ila nga wamp mbᵾ ronduⱡ mundkᵾn ik mbo rundana, wamp mbᵾ nga mondpa pili orunga omba kun mba kai itangga. Wote, Jura wamp nga uⱡ unt nga pep rormin mbᵾ kᵾn, wamp nga mi ik mim etᵾk, ik kupa tᵾk pei mundᵾk etmin uⱡ mbᵾ, wak ruing ni!
56001015	Ei nga, wamp namin mat, numan orunga eng norum mbᵾ ndi, mel mbᵾ pora kai mint nᵾk pᵾtmᵾn. Wote, wamp namin mat, numan orunga kit moⱡnga, mundᵾk pili napᵾtmᵾn mbᵾ ndi, mel mbᵾ pora, eng nui nandᵾrᵾm nᵾk pᵾtmᵾn. Nambuⱡ emel, en enim nga numan orunga kᵾn pi nᵾpᵾtᵾm.
56001016	Wamp mbᵾ ndi, Got pᵾtmᵾn ning ei, wote enim nga ik nᵾk, nombuⱡa andᵾk rᵾng nok etmin uⱡ mbᵾ ndi, ora ndupa, mon nimba petᵾm. Wamp mbᵾ, numan ngui ngᵾngi. Wamp mbᵾ, ik tᵾk roi nduk molk, uⱡ mat mura mondᵾk iting mel, kapⱡa mon.
56002001	Wote, nim ndi molkᵾn kᵾn, wamp mbᵾ ik ronduⱡ mat, tᵾn ndi, mbo rundᵾrmᵾn nimbᵾ nga puⱡ petᵾm mbila, kun mbo rundi.
56002002	Wu mam ronduⱡ na mbᵾ kundkᵾn, nu nok kekilip rui narᵾk, enim nga numan orunga rᵾp mint etᵾk, numan tenda ei piyangga. Wote, i etᵾk molk kᵾn, en enim nga mondpa pili orunga, wamp numan ngui uⱡ ei kᵾn, wote enim nga mbun kandᵾk tinmᵾn uⱡ mbila, ronduⱡ mundᵾk muⱡing uⱡ ei, kun mba piyangga!
56002003	-
56002005	Ei mel ku, amp wenda ronduⱡ na mbᵾ kundkᵾn, amp ingk kun kai mbᵾ muⱡeing ni, nu nok kekilip rui narᵾk, wote wamp ti nga ik mbuldung orunga nindi uⱡ ei nga iti natᵾk, uⱡ kai mbᵾ nga mint pep rok iteing ni. I eng uⱡ ei ndi, amp wendᵾp mbᵾ, mbo rundangina, en enim nga wamᵾl na, kangambuⱡa na mbᵾ, numan ngᵾk, numan tenda pilik, kun kai molk, wote mang kona kongun mbᵾ nga mura muⱡangga, wamᵾl nga mana orunga mint molk, ik teng nduk iteing. I etᵾk tangina kᵾn, wamp tenda na ti ndi, Got nga rᵾnang ik ei nᵾk, kit mundi nᵾmᵾndeing.
56002006	Uⱡ ei mel ku, kang wu mbᵾ, en enim nga numan orunga rᵾp etᵾk, muⱡeing nᵾkᵾn man ngui!
56002007	Nim ninim uⱡ mbila pora, mura mondkᵾn, ninim wamp mbᵾ, ik mbo rondrᵾn ei mel, pep rokᵾn etkᵾn kuimp tiyana! Wote, wamp mbᵾ ndi, nim nga in uⱡ mbᵾ kandᵾk pep reing. Ik kupa ei, ronduⱡ mundkᵾn, mbo endᵾnt nᵾkᵾn iti!
56002008	Ik mong ronduⱡ mbᵾ, ekit tᵾkᵾn nana kᵾn, ik mbuldung orunga nᵾndᵾtmᵾn wamp mbᵾ, nᵾkᵾn pipil kundana, wote tᵾn nᵾk kit mundi nᵾmᵾndeing.
56002009	-
56002010	Wote, kongun kindmant wu mbᵾ kundkᵾn, en enim nga wu nuim mbᵾ nga ik teng nduk, uⱡ namba uⱡ eng mbᵾ etᵾk, wu nuim mbᵾ nga numan orunga etᵾk, wang nduk, ik pundma rui narᵾk, kindᵾp nui nandᵾk, kongun kindmant wu mbᵾ, en enim ora nduk, en enim molk kai mondᵾk, numan tenda pendᵾk muⱡeing. Wote, i eng uⱡ ei ndi, Got ei, tᵾn nga Etpa Ti Wu ei nga ik mbo rondrum kᵾⱡ, omba muⱡ piyangga.
56002011	Got elim nga wamp poⱡ tᵾpa, wote etpa rukᵾr tᵾtᵾm uⱡ ei, unt wamp mbᵾ kᵾn etpa mot ndurum.
56002012	Tᵾn pᵾtmᵾn ni, wamp poⱡ titim uⱡ ei ndi, tᵾn ora ndupa, Got tᵾpa mbuⱡ ngui uⱡ kit mbᵾ kᵾn, wote mᵾi kona ila uⱡ mbᵾ, ou ndupᵾn pep rop enmin ei uⱡ mbᵾ, akup ui monmᵾn ila wak ropᵾn, numan kai mbᵾ yant tᵾpᵾn, numan orunga ronduⱡ mundpᵾn, Got nga nombuⱡa kun tetᵾm ila pᵾmᵾn.
56002013	I etᵾp moⱡpᵾn kᵾn, Got nga memp pinditim Ui ei, nokundpᵾn muⱡᵾmin. Wote ei kᵾn, tᵾn nga Nuim Got, wote wamp Etpa Ti Wu Kraist Jisas rᵾpndi rᵾⱡang eng nui pol ila moⱡpa, wangga mon mba ei, wote ui tila mot nimba.
56002014	Elim ndi, elim wak ropa, tᵾn uⱡ kit mbila etpa tᵾpa, wote wamp eng nui kᵾⱡ mundrum. Ei nga, tᵾn akup wamp elim nga mendpᵾⱡ kᵾⱡ moⱡpᵾn kᵾn, uⱡ kai mbᵾ itmin ei nga, numan pendᵾp muⱡᵾmin.
56002015	Rᵾk rᵾk ya ik mong kᵾⱡ nᵾkᵾn, wamp mbᵾ etᵾk ronduⱡ mundkᵾn, mbo rondkᵾn, man ngokᵾn iti! Wote, nim kang wu kokila ti nᵾk, nim tᵾk mana ndui nᵾndeing, mon!
56003001	Nim ndi wamp mbᵾ, aldpa man ngukᵾn, en enim nga gapman ei kᵾn, gapman nga wu nuim mbᵾ nga ronduⱡ ila, mana orunga molk, ik teng nduk, uⱡ kai mbᵾ iting ei nga, rᵾk rᵾk tᵾk kun etᵾk muⱡeing ni!
56003002	Moⱡpa kundi uⱡ kai mbᵾ etᵾk, rᵾk rᵾk wamp mbᵾ kᵾn min mondᵾk, wamp ti ndi ti, nᵾk kit mundi uⱡ ei nga ti, iti nᵾteing mon ni!
56003003	Tᵾn pᵾtmᵾn ni, unt tᵾn nga numan orunga kᵾn, pi napᵾpᵾn ik tᵾp roi ndupᵾn, meka ropᵾn, ⱡawa minal itmin. Mᵾi kona ila mel mbᵾ nga kindmant endᵾtmin ei ndi, tᵾn tᵾpa kan ngurum. Wamp ti kᵾn, pilpa kit pili uⱡ na, kandpa kum pindi uⱡ mbᵾ nga minal itmin. Wamp mat ndi, tᵾn numan ngui nganggᵾrmᵾn. Wote tᵾn ndi, wamp mbᵾ numan ngui nganggᵾrmᵾn ku.
56003004	-
56003005	Wote, Got tᵾn nga Etpa Ti Wu ei nga, wamp numan ngui uⱡ ei kᵾn, wamp tᵾpa rᵾpᵾndi uⱡ ei kᵾn, omba pena ila pitim. Uⱡ ei ndi, tᵾn etpa titim. Tᵾn etpa titim uⱡ ei, tᵾn nga uⱡ kai etmin mbᵾ ndi mon! Wote, Got elim nga wamp kont kurum uⱡ ei ndi, tᵾn etpa titim. Ei kᵾn, tᵾn nu titmin ei kᵾn, Muⱡnga Wingti ei ndi, tᵾn kont nga melinga, wamp kont kat murmᵾn.
56003006	Tᵾn nga Etpa Ti Wu Jisas Kraist ndi, kongun itim uⱡ ila, Got ndi, tᵾn Muⱡnga Wingti ei, pilpa kelpa oi ndupa ngurum.
56003007	Uⱡ ei ndi, elim nga wamp poⱡ ti uⱡ ila, tᵾn etpa tilinga, Got nga kuimp keta ila tᵾn kun purmin. Wote, i etpᵾn moⱡpᵾn mbun, uⱡ nga kᵾnt nga kont mba mul uⱡ ei, timin pilpᵾn nokundpᵾn mormᵾn.
56003008	Ik kupa ei, nᵾmp ngont. Wote nim ndi, wamp mbᵾ kᵾn, ronduⱡ mundkᵾn nana, wote Got kᵾn mondᵾk piling wamp mbᵾ, en enim ronduⱡ mundᵾk, uⱡ kai mbᵾ etᵾk muⱡing. Ya nᵾnt ik mbᵾ, wamp mbᵾ pora molk, kai munding.
56003009	Wote, wamp mat ik nᵾmᵾ nᵾk, anda kouwᵾmᵾn kalk tᵾtᵾng mbᵾ nga ik nᵾk, mi ik na mbᵾ nga ik palk etmin wamp mbᵾ kᵾn ok, tᵾk muⱡᵾi! Nambuⱡ emel, ik mbᵾ, ik kai mat mon.
56003010	Wamp ti ndi, atinga rormᵾn ik ei, pep rui narᵾpa, elim nga ik ei pep reing nimba em wamp ei, kuimp tekᵾn man ngana pilpa, ti natᵾm ndam, aldpa man ngui! Wote ei kᵾn, ik ei kum ti natᵾm ndam, wamp ei tᵾkᵾn mbuⱡ ngui!
56003011	Nim pilik morᵾn, wamp ti, nombuⱡa kun ei, wak ropa, elim nga uⱡ kit etᵾm ei ndi, elim etpa kit mondrum.
56003012	Wote na ndi, wu Artemas kep, wu Tikikus kep, tᵾp nim kᵾn mundunt ei kᵾn, nim okᵾn, ya Nikopolis kona ila ui! Nambuⱡ emel, ⱡapta mana orum ui ei kᵾn, na kona ila omp muⱡimp.
56003013	Gapman nga mi ik pili wu Seinas kᵾn, Apolus raⱡ, nombuⱡa pinggil ila, mek pinggil mel mbᵾ, nim ndi, tᵾkᵾn kun indana mekᵾⱡ pinggil.
56003014	Tᵾn nga wamp mbᵾ, kongun kai mbᵾ, ronduⱡ mundᵾk etᵾk, wote wamp mat pilik rundᵾng mbᵾ, tᵾk rapᵾndᵾk iteing. Enimp mondᵾk wei monmᵾn uⱡ ei mon. Moⱡpa kundi uⱡ kai mbᵾ iteing.
56003015	Na kᵾn rup rop mormin wamp mbᵾ ndi, nim kᵾn rawe etᵾk mundᵾnmᵾn. Tᵾn nga rawe ik kai mbᵾ nᵾkᵾn, tᵾn nga mondpa pili wamp mat, tᵾn numan ngormᵾn mbᵾ kᵾn nᵾkᵾn ngui! Got nga wamp poⱡ ti uⱡ ei, enim kᵾn pora piyangga!
57001001	-
57001002	Na Pol, Kraist Jisas nga nᵾndᵾp kan manga ila pet wu ei kᵾn, tᵾn nga ᵾngᵾn Timoti kᵾn, mon ei ropᵾl rop, nim Pailimon tᵾl nga kongun wu ᵾngᵾn ei kᵾn, tᵾn nga kimᵾn amp Apiya kᵾn, wote tᵾn nga el wu ᵾngᵾn Arkipas kᵾn, wote nim nga Got nga mang rapa tenda ila wamp nᵾk mormun kᵾⱡ kᵾn, mon ei rop ngonumbᵾⱡ.
57001003	Tᵾn nga Got Wuta kᵾn, Nuim Jisas Kraist nga poⱡ ti uⱡ ei kᵾn, numan wang ndui uⱡ mbᵾ, enim kᵾn kan piyangga.
57001004	Ui mbila rᵾk rᵾk na atinga rop, nim mbi tep angᵾndᵾp, na nga Got kᵾn angge nᵾt.
57001005	Ei nambuⱡ emel, na pᵾt ei, nim ndi, Got nga wamp mbᵾ, numan ngukᵾn, omba Nuim Jisas ei mondᵾk pᵾtᵾn ku.
57001006	Na ndi, Got kᵾn atinga rop mawa elimba! Nim nga mondpa pili ei, etpa ronduⱡ mundangga, nim nga pilpa kungᵾndi omba kun pangga! Wote, nim pilkᵾn molkᵾn, uⱡ kun kai mbᵾ tᵾn ndi mbun, Nuim Kraist ei kᵾn, memp kai mbᵾ tᵾtmᵾn ei mel nim tin.
57001007	Wu ang ye! Nim nga wamp numan ngui uⱡ etᵾn ei ndi, na ronduⱡ nguⱡnga, numan kai pilip mor. Nambuⱡ emel, nim ndi, Got nga wamp mbᵾ kᵾn, etkᵾn numan kai pendᵾtᵾn.
57001008	Ei nga, wote na ndi, nim kᵾn numan ei mel pᵾt. Nim uⱡ kun kai tenda ti itᵾn ei, Kraist nga mbi ila na ndi, nim kᵾn, ronduⱡ mondᵾp man ngump namp.
57001009	Wote, na i etᵾp ni nᵾnimp. Na wamp numan ngui uⱡ ila nim kᵾn ik raka raka nᵾmp namp. Kupa, na Pol ei, akup anda etᵾp, wote Kraist Jisas nga, kan wu ei mor.
57001010	Na ndi, nim Pailimon waldᵾnt ei, na nga kangᵾm Onesimas nga pili! Ei nambuⱡ emel, na kan manga ila pit ei kᵾn, Kraist nga mbi ila na kang ei nga tipam ei mur.
57001011	Unt kang Onesimas nim kᵾn uⱡ ingk ti, iti nᵾtᵾtᵾm mon. Wote, akup nim nga kep, na nga kep, tᵾpa rᵾpᵾndi wu kai ei morum.
57001012	Akup Onesimas nim ngump int ndont. Na nga numan ei, wu ei kᵾn pendᵾp ngont.
57001013	Na Got nga Rᵾnang Ik Kai ei nga nᵾmp, kan manga ila pit ei kᵾn, nim nga koⱡ ila wu Onesimas, na tᵾpa rapundpa moⱡpa, wote got nga ik ei nindimp. Unt nim itin uⱡ ei mel etangga!
57001014	Wote na ndi, nim kᵾn ronduⱡ mondᵾk, na tᵾkᵾn rᵾpᵾndi ni nᵾnimp mon! Na kᵾn uⱡ kai mat itimp nᵾkᵾn pin mbᵾ, nim ninim numan ila pin ei mel iti. Na uⱡ ti itimp ei nim ndi, kapⱡa nana mint itimp.
57001015	Onesimas unt nim ui onunga kot ila wak ropa purum. Ei wote, nim kᵾn yant omba ui roⱡ etpa moⱡmba ei nga itim.
57001016	Akup Onesimas kindmant wu mel morum. Wote, Kraist nga mbi ila wu ei, akup kindmant kongun ei, tᵾpa mana ndurum. Akup wu ei, Kraist nga ᵾngᵾn mendpᵾⱡ ei morum ku. Ei nga, na ndi wu ei numan ngont. Ei mel ku, nim ndi, i ku etkᵾn, numan minal ku ngui. Nambuⱡ emel, wu ei kindmant wu moⱡpa, wote Nuim ei nga mbi ila, wu ᵾngᵾn mendpᵾⱡ ei morum.
57001017	Wote nim Pailimon, na Pol tᵾl wu raⱡ, Kraist kᵾn kongun tenda ila etᵾmbᵾⱡ. Nim Pailimon ndi, Onesimas rawe etkᵾn yant ti! Uⱡ ei, na rawe etkᵾn tin ei mel ku!
57001018	Wote, wu ei ndi, nim kᵾn uⱡ mat etpa ⱡawa mundrum ndam kep, wote elim nga mel punt mat, nim kᵾn pem ndam kep, kᵾmp kᵾm na kᵾn nana, na ndi, punt ruimp.
57001019	Na Pol ndi, nanim nga ki ei ndi, ya mon ei rop ngunt. Ei kupa, na ndi, nim punt ruimp. Nim Kraist kᵾn kont pukᵾn morᵾn uⱡ ei, na kᵾn punt mam ti morum. Ei nga, nim ei ndi, namba etkᵾn punt ruin? Ei kapⱡa mon! Ei nga, na ik ei nga ni nanimp, mon!
57001020	Wu ang ye! Na uⱡ ti numan mondunt ei iti. Na Nuim ei nga mbi ila, nim nga ᵾngᵾn ei, na mor nᵾkᵾn, na etkᵾn numan ei wang ndukᵾn, Onesimas rawe etkᵾn ti.
57001021	Wote, na pᵾnt ei, nim uⱡ nᵾnt ei mel, kapⱡa itin ei nga pilip, ya mon ei rop ngont. Wote, nint uⱡ ei mel etkᵾn, uⱡ mat pendkᵾn itin mbᵾ, na pilip mor.
57001022	Ei kᵾn ku, manga ti kandkᵾn, tᵾkᵾn tekᵾn muⱡi! Ei nambuⱡ emel, Got ndi, enim nga atinga rormin ei punt ropa, na kelpa enim kᵾn int ndupa ngumba.
57001023	Wu Epapras na kᵾn, rᵾp ropᵾⱡ, Kraist nga mbi ila kan manga ila petᵾmbᵾⱡ wu ei ndi, enim kᵾn rawe enim.
57001024	Na nga kongun wu ᵾngᵾnᵾl rᵾp rop andurmin wu Mak, Aristarkus, Dimas, Luk mᵾn kᵾⱡ ndi, enim rawe enmin ku.
57001025	Nuim Jisas Kraist nga wamp poⱡ ti uⱡ ei, enim nga muⱡnga orunga piyangga! Ei kupa!
58001001	Unt kor nga, tᵾn nga anda kouwᵾmᵾn Jura wamp morung ui ei kᵾn, ui ou ndupa, Got ndi, ik mat painui wu mbᵾ nga keta ila nimba ekit nduⱡnga pᵾtᵾng.
58001002	Wote akup, ui pora nimba enim ila, Got ndi, elim nga kangᵾm ei nga keta ila, ik nimba tᵾn ngonum. Wote, ui pora nim kᵾn, kangᵾm ei ndi, mel mbᵾ pora, elim rᵾp itangga nimba tᵾpa mundrum. Wote, kangᵾm ei ndi, muⱡ mᵾi raⱡ mim itim.
58001003	Got nga uⱡ eng nui mbᵾ pora, kangᵾm kᵾn tepa rᵾⱡang purum. Uⱡ ei ndi, kangᵾm ei, Got nga uⱡ eng nui mbᵾ pora, elim kangᵾm morum ei mel, tᵾn tᵾpa ora ndonᵾm. Elim nga ik ei, ronduⱡ minal petᵾm ei ndi, mel mbᵾ pora, etpa ronduⱡ mundrum. Wote, tᵾn wamp mbᵾ nga uⱡ kit wak rui uⱡ ei, etpa pora ndupa, elim muⱡ kona Got wu ronduⱡ pi, ei nga ki mbo orunga, wu nuim mumuk oⱡa orunga ei morum.
58001004	Got ndi, kangᵾm mbi ou kai ti ngurum. Uⱡ ei ndi, anggelo mbᵾ nga mbi mbᵾ ropa mana ndupa, elim oⱡa orunga Wu Nuim ei morum.
58001005	Unt Got ndi, Jisas kundpa, nimba mel, “Nim na nga Kangᵾm ei, akup na nim nga Tipanᵾm ei,” nitim. Aldpa Got ndi, nimba mel, “Na nim nga Tipam ei mor, nim na nga kangᵾm ei muⱡi,” nitim. Ik ei, Got ndi, anggelo ti, kundpa ni nᵾndᵾtᵾm mon.
58001006	Wote Got ndi, elim nga kangᵾm kumina tenda ei, mᵾi kona ila ngumba mana ndupa, nimba mel, “Got nga Anggelo mormin mbᵾ ndi pora, wu ei nga mint mbi paka rundeing,” nitim.
58001007	Wote Got ndi, elim nga anggelo mbᵾ kundpa, nimba mel, “Kona kᵾpkᵾ mel nimba, wote elim nga kongun kindmant wamp mbᵾ kundpa, ndip anmbil mel kapⱡa,” nitim.
58001008	Wote Got ndi, kangᵾm kundpa, nimba mel, “Nuim Got Wu Nuim Mumuk ei, rᵾk rᵾk molkᵾn mint pukᵾn! Nim nga wamp tᵾpa mumuk rui uⱡ ei kᵾn, uⱡ kᵾn kai mbᵾ kᵾn, nokundkᵾn moⱡᵾn mint pin,” nitim.
58001009	Wote Got ndi, kangᵾm kundpa, nimba mel, “Nim uⱡ kun kai mbᵾ numan ngukᵾn, uⱡ kit mbᵾ numan ngui nganggᵾrᵾn. Ei nga, Got ei, nim nga Got ei ndi, wamp wei mbᵾ kelpa, nim mbi ropa tᵾpa ambuⱡpa pᵾl kopung ei, nim kᵾn oi ndurum,” nitim.
58001010	Aldpa Got ndi, kangᵾm kundpa, nimba mel, “Wu Nuim ye! Unt kuimp tepa nim ndi, mᵾi mim itin. Wote, nim nga ki raⱡ ndi, muⱡ ei itin.
58001011	Muⱡ mᵾi raⱡ pora ninggil, wote nim rᵾk rᵾk molkᵾn mint pin, muⱡ mbal na, ti ping norum ni mel, muⱡ mᵾi raⱡ ping nomba.
58001012	Nim ndi, kᵾnᵾng mat na ti, ambulk mᵾkᵾp rorᵾn uⱡ ni mel, muⱡ mᵾi raⱡ ambulkᵾn mᵾkᵾp ruin. Wal pᵾki unt nga na kat, mundᵾk kelik, kont kat yant tᵾk etmin. Uⱡ ni mel, nim ndi, muⱡ mᵾi raⱡ i ku itin. Wote, nim rᵾk rᵾk molkᵾn mint pin. Nim nga ui ti pora ni nanᵾmba, mon,” nitim.
58001013	Unt Got ndi, kangᵾm kundpa, nimba mel, “Nim tᵾp na nga ki mbo orunga mundamba kᵾn, nim nga el rui wamp mbᵾ, nim nga kᵾmp puⱡ ila muⱡeing,” nitim. Wote Got ndi, elim nga anggelo tenda ti, ik ei mel kundpa, ni nᵾndᵾtᵾm mon.
58001014	Anggelo mbᵾ namba mel? Muⱡnga ei ndi, anggelo mbᵾ nga, Got elim kindmant kongun endᵾtmᵾn. Got ndi, wamp mat etpa rukᵾr tᵾtᵾm wamp mbᵾ, tᵾk rapᵾndᵾk etmin.
58002001	Uⱡ ei nga, tᵾn ik kupa pitmᵾn kᵾⱡ, ambuⱡpᵾn gi ndupᵾn pep rᵾmin. Tᵾpa kawa ndangga, ik kᵾⱡ pep ruimin uⱡ ei, wak ruimin.
58002002	Unt Got ndi, anggelo mbᵾ, ik mbo rundrᵾm ila, tᵾn nga anda kouwᵾmᵾn mbᵾ ndi, nᵾtᵾng ik ei, ronduⱡ mba petᵾm. Ik ei, tᵾk roi nduk etᵾng wamp mbᵾ, en enim nga uⱡ kit etᵾng mbila, Got ndi, punt ropa mbun ngurᵾm.
58002003	Akup Got ndi, tᵾn rukᵾr titim uⱡ ei, kongun mam ti itim. Got nga kongun em uⱡ ei, tᵾpᵾn mbuⱡ ngumᵾn ndam, wote tᵾn ndi, Got nga popᵾⱡ mbᵾ, nambuⱡ ti etpᵾn kᵾn, mondpᵾn mbin. Ei kapⱡa mon! Unt Got elim ndi, tᵾn rukᵾr tᵾmba itim ei kᵾn, Nuim elim nga ik ei, pᵾtᵾng wamp mbᵾ ndi, tᵾn kundᵾk nᵾk mel, ik ei ama kupa mint nᵾtᵾng.
58002004	Ei kᵾn, Got nga Rᵾnang Ik Kai ei, kupa nimba ronduⱡ mundpa. Wote, uⱡ rᵾpndi elpa elpa mat etpa, Muⱡnga Wingti nga gem ngui uⱡ ei, wamp mbᵾ kᵾmp tᵾpa, elim nga numan ila pᵾtᵾm ei mel ngurum.
58002005	Mᵾi kont ti, wote wengᵾndupa ekit omba enim ei nga, tᵾn akup ninmᵾn. Got ndi, anggelo mbᵾ kundpa, mᵾi ei rᵾp itᵾi ni nanᵾmba mon!
58002006	Wote, Buk Wingti ila ik ti ndi, nimba mel, “Got ye! Tᵾn wamp mbᵾ, namba mel ti nᵾkᵾn pᵾtᵾn? Wu ei nga kangᵾm ei, namba mel ti nᵾkᵾn, nim ndi, rᵾp etᵾn.
58002007	Ui onunga etpa ila nim ndi, wu ei tᵾkᵾn, anggelo mbᵾ nga mana orunga mondkᵾn, uⱡ eng nui mbᵾ ngukᵾn, mbi ou ngukᵾn etᵾn.
58002008	Mᵾi kona mel mbᵾ pora, etpa wamp ei nga, mana orunga tinditim. Got ndi, mel mbᵾ pora, etpa titim uⱡ ei, wamp ndi, rᵾp etᵾk nokundᵾk tangina kᵾn, mel mat nᵾwᵾ ti nᵾtangga!” nᵾtᵾm. Wote, akup mel mbᵾ pora, wamp ndi, rᵾp enmin nᵾmp kᵾni nakᵾnmᵾn.
58002009	Wote, tᵾn Jisas kanmᵾn ei, unt ui onunga kot ila, anggelo mbᵾ nga mana orunga moⱡpa, Got nga wamp poⱡ ti uⱡ ila, wamp mbᵾ nga nindpa mindil nomba kurum. Uⱡ ei nga, Got ndi, elim nga mbi paka rondpa, uⱡ eng nui mbᵾ ngumba, mbi ou ti ngurum.
58002010	Mel mbᵾ nga puⱡ ei, Got morum. Got elim nga wamp mbᵾ, mepa wi muⱡ kona pangga kᵾn, Kraist nga mon pi uⱡ ngumba ei nga itim. Nambuⱡ emel, Got ndi, Jisas mindil nangga nitim uⱡ ei, wamp mbᵾ nga tᵾpa rak ndupa, kuimbal moⱡpa, wamp mbᵾ etpa rukᵾr tᵾmba uⱡ ei nga itim. Got nga uⱡ itim ei, kun mint purum.
58002011	Kraist ei ndi, tᵾn wamp mbᵾ, uⱡ kit mbila, etpa tᵾpa kun kai mundrum. Wote, Jisas kᵾn wamp namin mat, etpa kun kai mondrum mbᵾ kᵾn, tᵾn nga tipam rak ndupa wu tenda ei, Got elim morum. Ei nga, Jisas ndi, tᵾn wamp mbᵾ tᵾpa elim nga ᵾngᵾnᵾl randᵾmba. Ei nga, Jisas pipil ti, kuⱡi naⱡᵾmba mon!
58002012	Nambuⱡ emel, Jisas elim ndi, nimba mel, “Got nim nga mbi ei, wamp ᵾngᵾnᵾl mbᵾ kᵾn nᵾmp nguimp. Wote, wamp mou rong kona ila, na ndi, nim nga mbi ei, paka rondᵾp nindimp,” nᵾtᵾm.
58002013	Wote, aldpa nimba mel, “Na nga mondpa pili ei, Got kᵾn timp.” Aldpa nimba mel, “Got ndi, na nga kangambuⱡa ngurum mbᵾ kᵾn, kunda rᵾp rop mormin,” nᵾtᵾm.
58002014	Jisas ndi, kangambuⱡa mbᵾ kundpa, kᵾng ila mema pi wamp mbᵾ nitim. Wote Jisas elim tᵾn wamp mbᵾ mel, kᵾng na mema na mbᵾ mel ku kᵾng kᵾrᵾm. I itim uⱡ ei ndi, elim mindil nomp koⱡᵾp kᵾn, wamp kui nga ronduⱡ ei, Seitan tepa morum ei, rop mana nduimp nimba itim.
58002015	Jisas ndi, i etpa kᵾn, wamp mat wamp kui nga uⱡ ei ndi, etpa mundmong endilinga, kindmant wamp ralk morung mbᵾ, kan tinga ndupa titim.
58002016	Jisas ndi, uⱡ itim ei, anggelo mbᵾ tᵾpa rᵾpᵾndi napᵾndrᵾm mon. Aparam nga wamp pundᵾn mbᵾ tᵾpa rapᵾndrᵾm.
58002017	Uⱡ ei nga puⱡ ila, Jisas nga ik nimba uⱡ itim mbᵾ pora, elim nga wamp ᵾngᵾnᵾl mbᵾ, etmin uⱡ mbᵾ mel itim. I itim uⱡ ei ndi, Wu Pris Kuimbal moⱡpa, Got nga kongun endpa, kai mondpa, wamp kont kuⱡᵾp itamba. Got ndi, wamp mbᵾ nga uⱡ kit mbᵾ, pendpa kilangga nimba itim.
58002018	Nambuⱡ emel, elim mbun urum mbᵾ, koma ropa mindil nomba itim. Uⱡ ei mel, akup wamp mbᵾ nga mbun tᵾk, mindil normin uⱡ mbᵾ, kapⱡa tᵾpa rapᵾndᵾmba ku.
58003001	Na nga angmᵾn, wamp wingti kᵾⱡ ye! Enim Got ndi, i ku etpa, wi ropa titim wamp kᵾⱡ, enim pilik kai itᵾi! Jisas wu ei, nombuⱡa rung Wu Pris Kuimbal ei nga mbi paka rondpᵾn, mondᵾp pilpᵾn kᵾn, uⱡ kun kai mbᵾ tᵾp pena ila pindmin!
58003002	Unt Got ndi, Moses ei, wamp rᵾp itangga nitim uⱡ ei, rᵾk rᵾk pep ropa itim. Ei mel ku, Jisas elim nga kongun, Got ndi, ngurum ei, rᵾk rᵾk pep ropa itim ku.
58003003	Manga rukrᵾm wu ei nga mbi ei, oⱡa purum. Wote, manga elim nga mbi ei, mana purum. Uⱡ ei mel ku, Jisas nga mbi ei, oⱡa puⱡnga, Moses nga mbi ei, mana purum.
58003004	Manga mbᵾ pora, wamp ti ndi, moⱡpa rakrᵾm. Uⱡ ei mel ku, Got ndi, mel mbᵾ pora itim.
58003005	Moses ni, kindmant wu mel moⱡpa, Got nga nitim ik mbᵾ mel, pep ropa wamp mbᵾ kᵾn, kongun itim. Ni kᵾn, Got nga uⱡ wote etmba mel, Moses ndi, wamp mbᵾ unt kundpa nitim.
58003006	Wote Kraist, Got nga kangᵾm ngurum wu ei moⱡpa kᵾn, Got nga manga ila mormin wamp mbᵾ, rᵾp etᵾm. Wote, tᵾn ronduⱡ mundpᵾn, muⱡ kona timin nimbun mondᵾp pilim ndam, tᵾn Got nga manga ei mel muⱡmin.
58003007	-
58003008	Uⱡ ei nga, Muⱡnga Wingti ei ndi, nimba mel, “Enim ndi, Got nga ik ei, akup ei kᵾn, kum tek pileing ndam, unt enim nga anda kouwᵾmᵾn mbᵾ, kona kui waka ila numan orunga ronduⱡ puⱡnga, Got tᵾk mbuⱡ nguk, oⱡa tᵾk kandrung ni mel, enim iti nᵾtᵾi!
58003009	Got ndi, nimba mel, ‘Pana 40 ila, na ndi, uⱡ i iti mbᵾ, enim nga anda kouwᵾmᵾn mbᵾ ndi kandᵾk kelik, na nga ronduⱡ ei kᵾnmin nᵾk, na oⱡa tᵾk kandrung.’
58003010	Uⱡ mbᵾ mint etᵾng ila, na ndi, wamp mbᵾ kᵾn popᵾⱡ kuⱡᵾp kᵾn, wamp mbᵾ kundᵾp nᵾmp mel, ‘Enim nga numan ei ndi, na nga nombuⱡa mam kupa ei, wak rok mormin ei ka!’ nit.
58003011	Na popᵾⱡ kuⱡᵾp kᵾn, mi tep ik ei mel nit, ‘Wamp mbᵾ na nga muⱡ ti kona ila, rukrᵾng ui nᵾwing mon!’” nit.
58003012	Ei nga, na nga angmᵾn, enim kandᵾk rᵾp etᵾk kai mundᵾi! Wote wamp ti, mundmong ila numan kit pilpa moⱡpa, Got kont morum ei kᵾn, mondpa pili uⱡ ei, wak romba.
58003013	Wote, uⱡ ei mon, enim uⱡ kit mbᵾ ndi, tᵾpa tiki pondpa, ropa mana tangga, enim numan orunga ronduⱡ puⱡnga, uⱡ kit mbᵾ iti nᵾtᵾi! Enim ndi, wamp ti ndi, ti rᵾk rᵾk tᵾk rapᵾndᵾk itᵾi! Tᵾn nga ui ei, ‘Akup’ ya Buk Wingti ei ndi, tᵾn kundpa ninim.
58003014	Tᵾn Kraist kᵾn tenda ila mormin wamp kᵾⱡ, tᵾn nga mondpa pili ei, unt kuimp tepa, tep murmᵾn ni, ambuⱡpᵾn gi ndupᵾn mbun, tᵾn kuⱡmin ndam, uⱡ ei kapⱡa etmba.
58003015	Buk Wingti ei ndi, ei mel ninim, “Akup enim Got nga ik ei, piling ndam, enim unt numan orunga ronduⱡ puⱡnga, tᵾk mbuⱡ ngᵾk, Got kᵾn tᵾk, roi ndurᵾng ei mel iti nᵾtᵾi!” nitim.
58003016	Unt wamp namin mat ndi, Got nga ik nitim mbᵾ, tᵾk roi ndurᵾng? Moses ndi, Isrel wamp Isip kona ila, tᵾpa mepa ekit urum wamp mbᵾ pora ndi, ik tᵾk roi ndurᵾng.
58003017	Got ndi, wamp namin kᵾn, popᵾⱡ mondᵾⱡ nga pana 40 omba purum. Uⱡ kit etᵾng wamp mbᵾ kᵾn, popᵾⱡ kuⱡnga, kona kui waka ila kolk ketᵾng.
58003018	Got ndi, wamp namin mat kᵾn, nimba mᵾi ropa, na nga wamp muⱡ tᵾtmin kona ila, rukᵾr pi nᵾpeing mon nitim. Elim nga ik tᵾk roi ndurᵾng wamp kᵾⱡ kᵾn mint nitim.
58003019	Uⱡ ei nga, akup tᵾn pᵾnmᵾn, Got mondᵾk pili napᵾtᵾng wamp kᵾⱡ, Got elim nga wamp muⱡ ti kona ila, rukᵾr pi nᵾping.
58004001	Ei kᵾn, Got ndi, nimba mᵾi ropa kᵾn, tᵾn elim nga wamp muⱡ tᵾtmin kona ila, tᵾn mep rukᵾr mbi nitim. Ei nga, tᵾn mundmong indimin. I iti nᵾtmᵾn ndam, wamp ti, Got nga wamp muⱡ ti kona ila rukᵾr pi napᵾmba.
58004002	Tᵾn akup Got nga Rᵾnang Ik Kai ei pᵾnmᵾn. Uⱡ ei mel ku, Isrel wamp mbᵾ, unt Got nga Rᵾnang Ik Kai ei pᵾtᵾng. Ik Kai kᵾⱡ, wei mint pilik kᵾn, Got kᵾn mondᵾk pili napᵾtᵾng mon. Nambuⱡ emel, Got nga ik kai pᵾtᵾng kᵾⱡ ndi, wamp mbᵾ tᵾpa rᵾpndi nᵾpᵾndrᵾm.
58004003	Tᵾn mondpᵾn pᵾtmᵾn wamp mbᵾ, Got nga wamp muⱡ ti kona ila rukᵾr mbin. Got ndi, nimba mel unt popᵾⱡ kuⱡpa kᵾn, “Na ik kupa ti mendpᵾⱡ nᵾnt. Wamp mbᵾ ya, na nga muⱡ ti kona ila, rukᵾr ui nᵾwing mon!” nᵾtᵾm. Unt Got ndi, muⱡ mᵾi raⱡ etpa pora ndupa kᵾn, wote kongun ei nga ti, aldpa iti nᵾtimp nimba kᵾn, ik kᵾⱡ nitim.
58004004	Buk Wingti ila ik mong ti ndi, nimba mel, “Got ndi rumbᵾⱡ 6 kᵾⱡ ila, kongun etpa mba kᵾn, rumbᵾⱡ 7 ila muⱡ tᵾpa kor murum,” nᵾtᵾm.
58004005	Buk Wingti ila, ik kᵾⱡ nga aldpa, nimba mel, “Na nga wamp muⱡ ti kona ila wamp mbᵾ, kapⱡa rukᵾr ui nᵾwing mon!” nᵾtᵾm.
58004006	Wamp mat, unt kuimp tek, Got nga nimba mᵾi rurum ik kai kᵾⱡ pilik kᵾn, Got nga wamp muⱡ ti kona ila rukᵾr pi napᵾrᵾng. Nambuⱡ emel, Got ei, mondᵾk pili napᵾtᵾng. Wote wamp mat, Got nga wamp muⱡ ti kona ila rukᵾr purmin.
58004007	Ei kᵾn, Got ndi, ui elpa ti, etpa pendpa, rukᵾr uing nitim ui ei, ‘Akup.’ Wote, pana mat ou ndupa omba puⱡnga kᵾn, Got ndi, Depit nga keta ila nimba ekit nduⱡnga, Buk Wingti ila mon rok, nᵾk mel, “Enim ndi, Got nga ik ei, akup pilᵾng ndam, enim ndi, tᵾk roi ndui nᵾndᵾi mon!” nᵾtᵾm.
58004008	Unt wu Josuwa ndi, wamp mbᵾ rᵾp etpa mepa mba, Got nga wamp muⱡ ting kona kupa mendpᵾⱡ ila, tᵾpa monduⱡnga ndam, Got ndi, ui ti petᵾm nitim ik ei, ni nandilinga.
58004009	Ei nga, Got ndi, elim kongun etpa mba rumbᵾⱡ 7 ila muⱡ tᵾpa, kor murum. Ei mel ku, Got nga wamp mbᵾ, muⱡ tᵾk kor muⱡing ui ei petᵾm.
58004010	Ei kᵾn, Got elim kongun etpa, muⱡ titim ei mel, wamp nam ti, Got kᵾn mba muⱡ tᵾm ei, el elim nga kongun etᵾm uⱡ ila muⱡ tᵾmba.
58004011	Ei kᵾn, tᵾn akup kongun ronduⱡ mundpᵾn etpᵾn, Got nga wamp muⱡ ti kona ila rukᵾr mbun muⱡmin. Nambuⱡ emel, unt Isrel wamp mbᵾ ndi, Got nga ik ei, tᵾk roi nduk, elim nga wamp muⱡ ti kona ila, rukᵾr pi napᵾrᵾng. Uⱡ ei mel, tᵾn iti nᵾtᵾmin.
58004012	Ei nga, Got nga ik ei rᵾk rᵾk kont mba tetᵾm ei ndi, kongun ronduⱡ mundpa etpa mint morum. Ik ei, koiya ti mbuldung orung raⱡ nengᵾn nga norum ei, tᵾp mana ndupa, ama minal nengᵾn norum. Ei ndi, wamp mbᵾ nga min muⱡnga pepa mba, kᵾng ombᵾl randrᵾm tᵾkᵾm ila, kun koptᵾpa rukᵾr mba, wamp mbᵾ nga numan orunga kᵾn, numan pilik uⱡ etmin mbᵾ, kᵾmp tᵾpa kandrum.
58004013	Wote, Got nga mim itim mel mbᵾ pora, elim nga kuimp keta ila ekit omba tetᵾm. Ei nga, tᵾn wamp mbᵾ pora, tᵾn nga uⱡ etmin mbᵾ, Got elim kᵾn kun nimp nguimin. Wote Got ndi, weng ndupa itim mel mbᵾ nga ti, elim nga kuimp keta ila mo rui narᵾmba.
58004014	Ei nga wote, tᵾn nga Wu Ou Pris Kuimbal ei, wi muⱡ kona ila Got nga kuimp keta ila rukᵾr purum. Wu ei, Got Kangᵾm Jisas. Ei nga, tᵾn nga mondpa pili ila, ik nimbun uⱡ etmin mbᵾ, ambuⱡpᵾn gi ndamᵾn.
58004015	Tun nga Wu Pris Kuimbal ei ndi, oⱡa tᵾpa kᵾni uⱡ kit mat, elim kᵾn urum mbᵾ, tᵾpa mana ndupa uⱡ ⱡawa ti, iti nᵾtᵾtᵾm. Ei nga, oⱡa tᵾpa kᵾni uⱡ kit mat, tᵾn kᵾn orum mbᵾ, elim ndi, pilpa pora ndupa morum ei ndi, tᵾn tᵾpa rapᵾndᵾmba mint.
58004016	Ei nga, tᵾn mbun mat pem ei kᵾn, tᵾn ronduⱡ mbun, Got nga wamp poⱡ ti uⱡ morum kona ila, atinga ropᵾn ruk mbun, elim nga wamp poⱡ ti uⱡ ei kᵾn, wamp kont uⱡ mbᵾ ndi, tᵾn tᵾpa rapᵾndᵾmba.
58005001	Wamp mbᵾ ndi, wu pris kuimbal morung mbᵾ pora, to ropa mondrum uⱡ ei, Got elim ndi, wamp ei rukᵾr tᵾpa kᵾn, wamp mbᵾ tᵾpa rapundpa kongun indangga nimba itim. Mel mat, Got kᵾn angge nᵾk ngorung mbᵾ, wamp mbᵾ nga uⱡ kit mbᵾ nga nᵾndᵾk, kalk tindiⱡim mundᵾk etᵾng.
58005002	Wu pris kuimbal morum ei nga ronduⱡ ti mon. Uⱡ ei ndi, uⱡ mat ou ndupa iti natᵾtᵾm. Elim ndi, wamp mat, pilik kun iti natᵾk etmin mbᵾ kᵾn, uⱡ ⱡawa etmin mbᵾ kᵾn, raka raka nimba kongun etᵾm.
58005003	Nambuⱡ emel, wu pris kuimbal ei nga ronduⱡ ti natᵾtᵾm uⱡ ei, elim nga uⱡ kit etᵾm mbᵾ kᵾn, wamp mbᵾ nga uⱡ kit etmin mbᵾ, kᵾmp kᵾm Got ndi, tinga ndᵾndangga nimba kᵾn, kaⱡpa tindiⱡim mundi uⱡ ei itim.
58005004	Wu Pris kuimbal mormin kongun ou ei, wamp ti ndi, tᵾpa mundi namᵾndrᵾm mon! Got elim ndi, unt wu Eron ni, wi ropa tᵾpa, kongun ngurum. Ei mel ku, akup i ku etmin.
58005005	Uⱡ ei mel ku, Wu Pris kuimbal mormᵾn kongun ou ei, Kraist elim kᵾng orunga mepa oⱡa pi nᵾpᵾrᵾm mon. Ei nga, Got ndi, Kraist ni kundpa, nimba mel, “Nim na nga Kangᵾm Wu ei, akup na nim nga Tipanᵾm rant,” nᵾtᵾm.
58005006	Buk Wingti ila, Got ndi, aldpa Kraist ni, kundpa nimba mel, “Nim Wu Pris Melkisendek mel ralkᵾn, rᵾk rᵾk molkᵾn mint pᵾn!” nᵾtᵾm.
58005007	Jisas unt mᵾi kona ila wamp mel moⱡpa kᵾn, elim Got nga mana orunga moⱡpa, ik teng ndupa itim. Wote, elim koⱡmba uⱡ ei nga, Got ndi, elim etpa peng kont tangga nimba itim. Nambuⱡ emel, elim ndi, wi ropa ka ronduⱡ mundpa etpa, atinga ronduⱡ mundpa ropa itim. Uⱡ i itim mbᵾ, Got ndi pitim.
58005008	Wote Jisas ni, Got Kangᵾm ei moⱡpa kᵾn, mbun koma ropa mindil nurum. Uⱡ i itim ei ndi, elim Tipam nga numan pᵾtᵾm ei mel, ik teng ndupa itim.
58005009	Jisas elim nga Tipam ndi, kongun ngurum ei, etpa pora ndupa kᵾn, elim wamp Etpa Ti Uⱡ ei nga Puⱡ Wu ei murum. Wamp nam ti ndi, Jisas nga ik ei, pilik pep rong ndam, uⱡ nga kᵾnt nga molk mint ping.
58005010	Ei kᵾn, Got ndi, Jisas kundpa, nim Wu Pris Kuimbal muⱡᵾn. Uⱡ ei, unt wu Melkisendek murum ei mel muⱡᵾn.
58005011	Unt nga Wu Melkisendek nga ik mong puⱡi tetᵾm mbᵾ, akup tᵾn ndi, enim nimbun nguimin, ei nga mbun etpa petᵾm. Ei nambuⱡ emel, enim pilik ting ei nga pilik mbi ndui nandᵾrmᵾn.
58005012	Enim wamp mat, unt kor nga mel morung ni nga, kapⱡa wamp mat, Got nga ik puⱡ kuimbal mbᵾ ik mbo endᵾk iting uⱡ ei, enim ndi, kapⱡa iti nᵾting, mon! Wote, wu kuimbal moⱡᵾng mat ndi, Got nga ik puⱡ kuimbal mbᵾ, enim aldpa ik mbo inding. Enim ndi, rᵾng ronduⱡ purum mbᵾ tᵾk, nuing ei kelik, aim mint nok mormin.
58005013	Wamp nam ti, aim mint normin wamp mbᵾ, kangambuⱡa kel mel kapⱡa. Uⱡ kun kai mbᵾ, pilik mbi ndui nandᵾrmin.
58005014	Ronduⱡ purum wamp mbᵾ ndi, pilpa kungᵾndi kai mbᵾ, tᵾpa uⱡ kit kai mbᵾ, kᵾmp tᵾk kandᵾk mbi ndurmᵾn. Wote, wamp mbᵾ ndi, rᵾng ronduⱡ purum mbᵾ, kapⱡa nuing.
58006001	-
58006002	Wote, tᵾn Kraist nga ik kuimp tepᵾn pitmin mbo rondrᵾng ik ei ndi, nimba mel, numan ropᵾl rok uⱡ kont pi napᵾrᵾm mbᵾ, wak rok uⱡ wamp nu tindi uⱡ, wamp ambulk atinga rundi uⱡ, wamp koⱡpa kont pi uⱡ, wote Got nga wamp kᵾmp ti uⱡ ei, rᵾk rᵾk pepa mint mba ei nga pᵾtmᵾn. Ik mbᵾ nga wote, int mbun ni nᵾnmᵾn mon. Akup ei kᵾn, Got nga ik mong ronduⱡ mbᵾ, pilip tᵾpᵾn ronduⱡ mbun pep rᵾmin.
58006003	Got ndi, elim nga ik ila ronduⱡ puk, pep rui nilinga ndam, tᵾn kapⱡa pep roⱡmina ku.
58006004	-
58006006	Unt wamp mat, Got ndi, wamp mbᵾ nga numan orunga kumba tindilinga kᵾn, elim nga ik ei pilik mbi ndurᵾng. Got nga gem ngui ei, muⱡ kona mana urum ei tᵾk, Muⱡnga Wingti tᵾk etᵾng. Wote, Got nga ik ei, pilik kai pᵾtᵾng. Got nga tᵾpa mumuk rui uⱡ ronduⱡ omba ei, pilik pora ndurᵾng. Uⱡ i etᵾk, wote uⱡ kit ila pung ndam, Got tᵾk mbuⱡ nguk iting. Wote yant ok, numan ropᵾl rok iting ei nga nombuⱡa mam ti, ti natᵾtᵾm, mon. Nambuⱡ emel, en enim nga uⱡ kit etmin mbᵾ ndi, ropᵾl rok, Got nga kangᵾm ei, nde peta ila aldpa nil rok, mint muⱡing. Wote, wamp mat ndi kandᵾk, Got nga kangᵾm tᵾk mbuⱡ ngᵾk, ik mbuldung nundᵾk etmin.
58006007	Uⱡ ei mel ku, ui mbila, kona ndamᵾng rorum ei kᵾn, mᵾi mbᵾ nu pepa, pana rᵾng kai mat oⱡa oⱡnga kᵾn, wamp pana rᵾng rarmin mᵾi ei, Got ndi, etpa kai mondrum.
58006008	Wote mᵾi ti, goimbun rong na, eta oⱡa omba etᵾm ei, mᵾi kai ti mon. Mᵾi ei kit moⱡpa, pora ndurum. Ei nga wote, Got ndi, etpa kit mundangga kᵾn, ndip ndi, nomba pora ndumba.
58006009	Wamp mᵾn mul kᵾⱡ ye! Wote, tᵾn ik i etpᵾn nimin uⱡ ei, Got ndi, enim memp pendpa, etpa rukᵾr tᵾmba uⱡ ei nga pilpᵾn nᵾnmᵾn.
58006010	Enim nga kongun etmin, wote Got nga wamp mbᵾ kᵾn, numan ngok uⱡ kai etᵾng. Uⱡ ei, etᵾk ku mormin. Got ei, wu kun kai morum ei ndi, enim tᵾpa apra ndui nandpa, punt romba mint.
58006011	Wote, tᵾn numan ei ndi, enim kᵾn ronduⱡ mundpᵾn pᵾnmin uⱡ ei, enim ndi, wamp numan nguk, uⱡ kai etmin uⱡ mbᵾ, etᵾk mint pangina kᵾn, enim nga ui ei pora nangga. Wote Got ndi, enim mel kai mat nokᵾndmᵾn mbᵾ, punt ropa ngumba.
58006012	Wote tᵾn ndi, pᵾnmin ei, enim enimp mundi namᵾndᵾk, wote wamp mat nga mondᵾk pᵾtmᵾn uⱡ mbᵾ kᵾn, nokᵾndmᵾn mel mbᵾ kandᵾk, enim pep rong ndam, Got ndi, nguimp nimba mᵾi rurum mel mbᵾ, kapⱡa ting.
58006013	Unt Got ndi, Aparam kᵾn nimba mᵾi ropa nitim ik ei, wamp nuim elpa, ti nga mbi tepa angᵾndpa ni nᵾndᵾtᵾm ei mon. Nambuⱡ emel, nuim wu ti, i etpa muⱡi nambᵾrᵾm ei nga, Got elim nga mbi ila tepa angᵾndpa, ronduⱡ mundpa nimba mᵾi ropa nitim.
58006014	Got ndi, nimba mel, “Na ik kupa ei nᵾnt. Na ndi, nim memp mam ti nguimp. Wote, nim nga wamp pundᵾn minal kalk ting,” nitim.
58006015	Got ndi, Aparam kundpa nitim ik ni pilpa kᵾn, enimp kuⱡi naⱡᵾpa nokundpa moⱡnga, nitim ik nimbᵾ, omba kupa itim.
58006016	Ni kᵾn, wamp nam ti ndi, nimba mᵾi ropa ik nᵾtᵾm ei kᵾn, elim nga ik ei kupa itangga nimba kᵾn, wu nuim ou ti nga nimba, mbi ropa angᵾndpa nilinga, pᵾtmin wamp mbᵾ ndi, elim nga ik ei, kupa nᵾk pᵾtmᵾn.
58006017	Unt Got ndi, tᵾn Aparam nga wamp rᵾⱡaip mbᵾ kᵾn, nimba mᵾi ropa, enim tᵾp nguimp nitim. Nitim uⱡ ei mel akup, tᵾn kᵾn kupa etᵾm. Elim nga nimba mᵾi ropa nitim ik ei, ronduⱡ purum.
58006018	Ei nga, Got nga ik raⱡ nimba pinditim ei mel petᵾm. Nambuⱡ emel, Got ndi, ik raⱡ kol ropa ni nᵾndᵾtᵾm mon. Uⱡ ei ndi, tᵾn wamp nga mundmong orunga etpa, ronduⱡ mundangga kᵾn, tᵾkᵾrpᵾn mbun, Got kᵾn nondpa mou ruimin. Wote, tᵾn nga numan orunga, Got ndi, nguimp nitim mel mbᵾ, ambuⱡpᵾn gi ndupᵾn nokᵾndamᵾn!
58006019	Got ndi, mel kat, tᵾn nokundᵾk muⱡᵾi nitim kᵾⱡ, wamp kont mul uⱡ ei, tᵾn nga mundmong ila, gi nimba muⱡangga kᵾn, manga kᵾkaⱡ wingti, ila muⱡ mbal mam ti, kuipa rok mondᵾrmin ila rukᵾr mbin.
58006020	Jisas ndi, tᵾn tᵾpa rapundpa kᵾn, unt elim rukᵾr purum. Wu Pris Kuimbal Melkisendek nga murum uⱡ ei mel, rᵾk rᵾk moⱡmba purum.
58007001	Melkisendek ni wu ei, Salem kona ei nga, wu nuim mumuk ei moⱡpa, Got Oⱡa Orunga ei nga wu pris kuimbal moⱡpa itim. Aparam ndi, unt wu nuim mumuk tᵾmbᵾkak mbᵾ kᵾn, el ropa wote, wu mbᵾ ropa kondpa kᵾn, kelpa mang kona mbi nimba, mba nombuⱡa mam ila, wu Melkisendek kandpa tilinga, wu Melkisendek ndi, Aparam ni memp pinditim.
58007002	Wote Aparam ndi, el etpa andpa, mepa urum mel nimbᵾ nga mat, kᵾmp tᵾpa, 10 endpa, tenda Melkisendek ngurum. Melkisendek nga mbi tek nᵾtᵾng, kuimp tepa puⱡ ei, “Uⱡ kᵾn kai mbᵾ nga wu nuim mumuk,” nᵾk, wote Salem kona ei nga wu nuim mumuk nᵾk etᵾng. Uⱡ ei, i ku etᵾk, ropᵾl rok kᵾn, “Numan wang ndui uⱡ ei nga wu nuim mumuk,” ei nᵾtᵾng.
58007003	Melkisendek nga tipam mam ralt mon, anda kouwᵾ ti mon ku. Mam ndi, mitim ui ti mon. Wote, kurum ui ti mon. Wote, Melkisendek nga murum timan mbᵾ, tᵾn pi napᵾtmᵾn. Wu ei, Got Kangᵾm nga morum uⱡ ei mel, rᵾk rᵾk wu pris kuimbal morum.
58007004	Enim pilik kun itᵾi! Melkisendek ni, wu ei mbi murum. Tᵾn nga kaⱡpa titim anda kouwᵾ kuimbal Aparam ni, wu ei mbi murum ku. Wote Aparam ndi, el etpa andpa mel kai mat titim mbᵾ kᵾmp tᵾpa, 10 endpa, tenda Melkisendek ni ngurum.
58007005	Wote, Lipai wamp mbᵾ nga kangᵾmᵾl mbᵾ, pris kongun ei mint etmin. Mi ik ei ndi, wamp mbᵾ kundpa, Isrel wamp mbᵾ nga mel 10 endpa, tenda kᵾmp tᵾk, Lipai wamp mbᵾ, ngᵾi mint nᵾtᵾm. Isrel wamp mbᵾ, Lipai wamp mbᵾ nga ᵾngᵾnᵾl mendpᵾⱡ mbᵾ. Aparam nga wamp kaⱡpa titim mbᵾ nga, wote Isrel wamp mbᵾ ndi, Lipai wamp ᵾngᵾnᵾl mbᵾ nga mel mbᵾ, kᵾmp tᵾk nguing mint, nᵾtᵾm.
58007006	Melkisendek ni, wu ei, Lipai wamp rᵾⱡaip kᵾⱡ nga wu ti mon. Wote Aparam ei, Got nga memp minal titim wu ei ndi, mel 10 endpa, tenda kᵾmp tᵾpa ngurum mbᵾ tᵾpa, wote Aparam memp pinditim.
58007007	Tᵾn pitmᵾn ei, wu ti memp pendᵾtᵾm ei, oⱡa orunga moⱡnga kᵾn, memp pendᵾtᵾm wamp mbᵾ, wu ei nga mana orunga mormin.
58007008	Isrel wamp mbᵾ nga mel 10 endpa, tenda Lipai wamp mbᵾ ndi, tᵾtmᵾn uⱡ ei, wamp kormin mbᵾ nga mel mbᵾ tᵾtmin. Wote Melkisendek ndi, mel 10 endpa, tenda tᵾtᵾm. Wote, elim nga timan ei pᵾtmᵾn ei kᵾn, wu ei, rᵾk rᵾk kont mba morum.
58007009	-
58007010	Tᵾn ndi, kapⱡa ik ei mel nilimina ku, Lipai nga pundun mbᵾ ndi, Isrel wamp wei mbᵾ nga mel 10 endpa, tenda tᵾtmᵾn ku. Wote, unt Lipai mi nᵾmi kᵾn, elim nga anda kouwᵾ Aparam ndi, Melkisendek mel 10 endpa, tenda ngurum. Uⱡ ei ndi, pepa kᵾn, Lipai elim nga anda kouwᵾ Aparam nga mema rukᵾr ila murum. Ei nga, Melkisendek ndi, Aparam nombuⱡa mam ila kandpa titim ui kᵾn, Lipai ndi, mel 10 endpa, tenda ti ngurum ku nimbun pilmin.
58007011	Isrel wamp mbᵾ, unt mi ik ei, pilik tᵾtᵾng ei ndi, wamp mbᵾ kundpa nimba, Lipai wamp mbᵾ pris kongun ei nga mint iteing nᵾtᵾm. Pris kongun etᵾng uⱡ ei ndi, wamp mbᵾ molk, kun kai monduⱡnga ndam, wote Got ndi, nambuⱡ emel, wu Eron mel ti, ngumba mundi namᵾndpa, aldpa Melkisendek mel wu ti, tᵾpa mundrum ei ka!
58007012	Wote, wu pris kont nga ti moⱡum ndam, mi ik kont nga ti ku pemba.
58007013	Wote, tᵾn nga Nuim ndi, wu ti ninim ei, Isrel wamp rᵾⱡaip elpa kat nga, wote wu ei nga rᵾⱡaip ila, wu ti rat pol ila moⱡmba. Unt wu pris kᵾⱡ, kongun etᵾng uⱡ ei mel iti natᵾmba.
58007014	Tᵾn pilip pora ndurmᵾn ni ka! Tᵾn nga Wu Nuim ei, Jura wamp rᵾⱡaip ila oⱡa urum. Wote, Jura wamp rᵾⱡaip ila, pris kongun ei iteing nimba, Moses ndi, ni nᵾndᵾtᵾm, mon!
58007015	Wote, akup tᵾn ndi, kandᵾp mbi ndunmᵾn ei, wu pris kont nga ti, oⱡa omba ei ndi, Melkisendek mel kapⱡa moⱡmba. Nambuⱡ emel, wu raⱡ Lipai nga rᵾⱡaip ila mon.
58007016	Wamp nga uⱡ etᵾk, mi ik ei, pep rok, wu pris tᵾk mondurmin ei mel mon. Wote, wamp rᵾk rᵾk kont puk muⱡing ei nga ronduⱡ ila, rᵾk rᵾk Kraist ei, Pris moⱡmba.
58007017	Nambuⱡ emel, Buk Wingti ei ndi, nimba mel, “Nim Melkisendek Pris murum ei mel, Pris rᵾk rᵾk molkᵾn mint pᵾn,” nᵾtᵾm.
58007018	Ni kᵾn, mi ik unt nga pris molk kongun etᵾng nimbᵾ, Got ndi, tᵾpa ekit ndurum. Uⱡ ei nambuⱡ emel, mi ik unt nga ei ndi, tᵾn tᵾpa rapᵾndᵾmba uⱡ ei nga ronduⱡ ei, kapⱡa mon!
58007019	Nambuⱡ emel, mi ik unt nga kᵾⱡ ndi, wamp ti etpa kun kai mundi nᵾmᵾndrᵾm, mon. Wote akup, uⱡ kai ti pilmin ei, Kraist ndi, tᵾn etpa kun kai mundangga, Got kᵾn nondpa mbin.
58007020	Wote, i ku etpa, Got ndi, nimba mᵾi rurum ni, Kraist ei, Pris rᵾk rᵾk muⱡangga nitim. Wote, wu Pris mat, Got ndi, ei mel Pris muⱡeing nimba, mi ik iti, ti nᵾtᵾtᵾm mon!
58007021	Wote Jisas ni, Got nga mi ik ronduⱡ ila Pris murum. Buk Wingti ila nimba mel, “Wu Nuim ei ndi, mi ik ronduⱡ ti, tepa nitim ik ei, wak rui narᵾmba. Nim rᵾk rᵾk Pris muⱡᵾn,” nᵾtᵾm.
58007022	Tᵾn ndi pilamin, ik ronduⱡ nimba pinditim ei, Jisas kᵾn omba pena ila pitim. Uⱡ ei ndi, mi ik ei ropa mana ndurum. Wote akup, tᵾn etpa kun kai mondᵾmba ei nga, rᵾk rᵾk nokundpa morum.
58007023	Wote i ku, unt nga wu pris puⱡi molk, kongun etᵾng mbᵾ korung. Ei nga wote, rᵾk rᵾk pris molk mint pi naprᵾng.
58007024	Wote, Jisas nga pris kongun ila, rᵾk rᵾk moⱡpa mint purum. Ei nga, wu ti ndi, koⱡ ila tᵾmba mel, kapⱡa mon!
58007025	Uⱡ ei nga, Jisas ndi, elim nga mbi ila, wamp mbᵾ mepa, Got kᵾn nondpa omba. Nambuⱡ emel, elim ndi, rᵾk rᵾk moⱡpa, wamp mbᵾ etpa tangga nimba, Got kᵾn ronduⱡ mundpa, waldpa atinga rondrum.
58007026	Jisas wu Pris Kuimbal ei ndi mint, tᵾn tᵾpa rapᵾndᵾmba. Wu ei nga, uⱡ ⱡawa ti mon! Wu wingti eng nui kai ei nga, wu mat uⱡ kit etmin ei mel, iti nᵾtᵾtᵾm mon! Got ndi, Wu ei, muⱡ kona ila mbi ou ngurum.
58007027	Unt nga wu pris morung mbᵾ ndi, rᵾk rᵾk Got kᵾn angge nᵾk, kalk tindiⱡim mundrᵾng. Wu pris mbᵾ ndi, en enim nga uⱡ kit etmin mbᵾ, nᵾk para nduk kᵾn, unt kalk tindiⱡim mundrᵾng. Wote, wamp mbᵾ nga endᵾtᵾng. Wote, Jisas uⱡ ei mel, iti nᵾtᵾtᵾm mon! Jisas el elim nga kᵾng kᵾⱡ kᵾn, min ei kᵾn, ui tenda mint, Got kᵾn angge nimba, kaⱡpa tindiⱡim mundrum.
58007028	Moses nga mi ik ei ndi, wu ti to ropa, pris kuimbal mundrum mbᵾ, kun kai muⱡi nambᵾrᵾng. Wote, Got nga mi ik ronduⱡ, akil tepa urum ei ndi, Got Kangᵾm kun ei mundrum. Wu pris kuimbal kun kai ei, rᵾk rᵾk moⱡpa mint mba, pris nga kongun itim.
58008001	Ik nᵾnmᵾn ei nga puⱡi ei mel, tᵾn nga wu pris kuimbal ti, Got wu nga ronduⱡ ei nga ki mbo orunga, Wu Nuim Mumuk nga rat pol ila, muⱡ kona morum.
58008002	Got nga manga wingti ila, pris kongun ei nga etpa morum. Got nga manga kupa ti, muⱡ kona ila morum. Ei wamp ti ndi, rᵾki nᵾkᵾrᵾm, mon. Got elim ndi rᵾkrᵾm itim.
58008003	Wu minal pris kuimbal morung mbᵾ ndi, Got nga manga wingti ila, Got kᵾn mel mat angge nᵾk nguk, kalk tindiⱡim mundᵾi nilinga, kalk tindiⱡim mundrᵾng. Ei nga, wote tᵾn nga wu Pris Kuimbal Jisas moⱡpa kᵾn, el elim mel mat kaⱡpa tindiⱡim mundrum ku.
58008004	Ya mᵾi kona ila, Jisas moⱡnga ndam, wu pris kuimbal muⱡi nambᵾⱡnga. Ei nambuⱡ emel, ya mᵾi kona ila wu pris kuimbal mat molk, pora nduk kᵾn, unt nga mi ik ei ndi, pris molk kongun etᵾng uⱡ ei mel ku, wote Got kᵾn angge nᵾk mel mbᵾ ngurmin.
58008005	Unt wu pris mbᵾ ndi, mbi paka manga mbila kongun etᵾng. Uⱡ ei, wi muⱡ kona tetᵾm ei mel, to rok ya mᵾi kona ila etᵾng. Ei mel ku, Got ndi, unt Moses kundpa, nimba mel, “Nim ndi, mbi paka runding ei nga muⱡ manga ti, rᵾkᵾn ndam, wi Sainai Komnga ila, mi ik nim nimp ngur, ni mel pilkᵾn kai etkᵾn, to rokᵾn rᵾki!” nitim.
58008006	Wote, akup Jisas ndi, pris kongun itim uⱡ ei ndi, wu pris unt nga morung mbᵾ, ropa mana ndurum. Ei nambuⱡ emel, Jisas elim Got kᵾn, wamp kᵾn, ruk ting ila moⱡpa kᵾn, nimba mᵾi rui ik unt nga ei, ropa mana ndupa kᵾn, kont nga nimba mᵾi rurum. Uⱡ ei ndi, unt nga uⱡ kᵾⱡ, ropa mana ndurum.
58008007	Nimba mᵾi rurum ik unt nga kᵾⱡ, ⱡawa pi napilinga ndam, Got ndi, ik kont nga nimba mᵾi rurum uⱡ ei, iti natilinga.
58008008	Wote Got ndi, wamp nga uⱡ ⱡawa etᵾng ila, kandpa nimba mel, “Ui ti om kᵾn, na ndi, Isrel wamp na, Jura wamp na mbᵾ kᵾn, nᵾmp mᵾi ruimp uⱡ kont nga ti itimp.
58008009	Nimba mᵾi rui uⱡ, unt nga anda kouwᵾmᵾn kᵾⱡ kᵾn, it uⱡ ei mel, uⱡ kont nga kᵾⱡ kᵾn kapⱡa mon. Unt nga uⱡ it ei kᵾn, wamp mbᵾ ki ambᵾⱡᵾp mep puⱡmba, Isip kona wak rok purung. Wote ei kᵾn, na nga nᵾmp mᵾi rᵾr uⱡ kᵾⱡ kandᵾk, pep rui narᵾrᵾng. Na ndi, wamp mbᵾ wak rᵾr,” nᵾtᵾm.
58008010	Nuim ei ndi, ik ti nimba mel, “Ui ei pora nangga kᵾn, wote ui om ila, akup na ndi, Isrel wamp mbᵾ kᵾn, nimba mᵾi rui uⱡ kont ti itimp ei. Na nga mi ik mbᵾ, wamp mbᵾ nga pilpa kungᵾndi ila, etᵾp pendᵾp, wamp mbᵾ nga numan mbo ila, rukᵾr mon rop pindamba kᵾn, na wamp mbᵾ nga Got ei muⱡamba. Wote wamp mbᵾ, na nga wamp muⱡing.
58008011	Ui ei kᵾn, wamp mat ndi, mat ik mbo endᵾk nᵾk mel, ‘Enim ndi, Nuim ei pilik mormin ye! Nᵾk, uⱡ ti iti nᵾtᵾng mon. Nambuⱡ emel, wamp ou, kel, nuim, kurpa mbᵾ ndi, na pilik pora nduing.
58008012	Nambuⱡ emel, na ndi, wamp mbᵾ kont kuⱡᵾp, uⱡ kit eng mbᵾ wak rondᵾp, wote wamp nga uⱡ kit etmin mbᵾ, na ndi, pili nᵾpilimp mon!” nᵾtᵾm.
58008013	Got ndi, nimba mᵾi rurum ik kont nga ei ndi, nimba mᵾi rui ik unt nga kongun itim ei omba, pora nimba. Uⱡ ei ndi, uⱡ unt nga mbᵾ, etpa pora ndumba.
58009001	Got nga nimba mᵾi rᵾrᵾm uⱡ unt nga ila, elim nga mbi paka runding ei mel, ya mᵾi kona ila to ropa ngurum.
58009002	Wote, wamp mbᵾ ndi, muⱡ manga ti rakᵾk kᵾn, manga kᵾkaⱡ kuimbal ila nga rat pol na, bret na, kiya kandᵾk, Got nga kuimp keta ila, mek puk tek etmin. Kona ei kundᵾk, Manga Kᵾkaⱡ Wingti, nᵾtmin.
58009003	Manga Kukaⱡ rukᵾr orunga tila, muⱡ mbal ti, ku kuipa rok mondᵾrmin. Kona ei mbi tek, Manga Kᵾkaⱡ Wingti Kupa, ei nᵾtmᵾn.
58009004	Rukᵾr orunga kona ila, tindiⱡim kai purum rat pol tetᵾm kᵾⱡ, gol ndi, mim etᵾk, eng nondrᵾng kᵾⱡ, tetᵾm ku. Wote, nimba mᵾi rui ik ei nga nde kes kᵾⱡ nga rukᵾr orunga ila, rᵾng ‘Mana,’ unt norung ei nga petᵾm, gol ming ti, titim ku. Wote, wu Eron nga ᵾpᵾⱡ ila, nde kit kit mat, unt oⱡa urum. Wote, Got nga mi ik mon ropa ngurum ku roⱡiya raⱡ, petᵾm ku.
58009005	Wote, anggelo mel raⱡ to rok, etᵾk ou nduk, nde kes punt oⱡa orunga mondᵾrmin raⱡ ndi, to ropa mel, Got nga uⱡ eng nui mbᵾ, ila tetᵾm. Anggelo mel raⱡ nga mana orunga ila, nde kes pip rormᵾn kona ila, wamp nga uⱡ kit mbᵾ, wak rundangga nᵾk, etᵾng kona ei titim. Wote, akup tᵾn ndi, uⱡ ei nga pora, para ndup ni nᵾnmin.
58009006	Wu pris mbᵾ ndi, uⱡ mbᵾ mel etmin, rᵾk rᵾk ui mbila puk, muⱡ manga kᵾkaⱡ ekit orunga ila, mukᵾr puk, en enim nga kongun mbᵾ etmin.
58009007	Wote, Wu Pris Kuimbal tenda ei mint, mbi paka manga kᵾkaⱡ wingti kupa ila mukᵾr purum. Uⱡ ei, pana tenda ila, mukᵾr mba tenda ku etᵾm. Wei nᵾwᵾ mukᵾr pi napᵾrᵾm, mon! Kng mema kuⱡpa mepa mba kᵾn, elim nga uⱡ kit etᵾm mbᵾ kᵾn, wote wamp mbᵾ nga uⱡ kit etmin mbᵾ, pili napilik etmin mbᵾ, Got ndi, etpa tangga nᵾk, kalk tindiⱡim mundrum.
58009008	Uⱡ ei nga, akup Muⱡnga Wingti ei ndi, tᵾn tᵾpa ora ndupa mel, mbi paka manga kᵾkaⱡ kuimbal ei, pris kongun etᵾk mint mormin. Ei nga, mbi paka Manga Kukaⱡ Wingti Kupa ei nga, mukᵾr mbin nombuⱡa mam ila, tᵾn kapⱡa pi nᵾpᵾmᵾn mon.
58009009	Uⱡ etᵾk ormᵾn mbᵾ, akup ui ei nga to rondᵾk etmin. Unt kng meme na mat, Got kᵾn angge nᵾk nguk, kalk tindiⱡim mundᵾk etᵾng. Wote, mel mbᵾ ndi, mbi paka rorung wamp mbᵾ nga numan orunga, tᵾpa kun kai mundi nᵾmᵾndrᵾm mon.
58009010	Uⱡ etmin ei nga, unt kᵾng orunga tᵾn kun mundᵾk muⱡing ei nga mi ik mat nguⱡnga, wamp mbᵾ ndi, rᵾng nok, nu nok, kᵾmp ki ᵾlki rok, rᵾng nuing ei nga ui mat pendᵾtmᵾn. Wote ui tila, Got ndi, mbi paka rui uⱡ ei nga etpa kai mondᵾmba.
58009011	Wote, akup mbi paka rui uⱡ ei, omba kun kai enim. Ei nambuⱡ emel, Kraist ei, wi mul kona ila nga, mbi paka manga kupa ingk ila murᵾk mba, Pris Kuimbal moⱡpa, kongun elinga enim. Mul kona mbi paka manga ei, wamp nga ki ila rᵾki nᵾkᵾrᵾng. Wote, mᵾi kona ila mbi paka manga ti mon ku.
58009012	Kraist ndi, kng meme na, kau waⱡ na mbᵾ nga mema mbᵾ ndi, Got kᵾn angge nimba, kaⱡpa tindiⱡim mundpa tepa, Got nga Manga Kukaⱡ Wingti Kupa ila, mukᵾr pi nᵾpᵾrᵾm, mon! Jisas elim nga mema ei, tᵾngᵾnda mint oi ndupa kᵾn, kona wingti kupa ila rukᵾr mba, Kraist nga wamp etpa ti uⱡ nga kᵾnt nga kont mul uⱡ ei, tᵾn nga nimba nombuⱡa ei tᵾpa titim.
58009013	Unt wamp mbᵾ ndi, kng meme na, kng kau na mbᵾ nga mema mbᵾ tᵾk, wote kng kau waⱡ rok ndip karᵾng, ndip tap mbᵾ kᵾn, tᵾk wamp mbᵾ nga kᵾng orunga, eng nangga nᵾk, oi nduk ndanda ndurᵾng.
58009014	Uⱡ etᵾng mbᵾ, Kraist nga mema oi ndurum uⱡ ei ndi, ropa mana ndurum. Kraist nga uⱡ kit ti iti nᵾtᵾtᵾm, ama mon! Muⱡnga Wingti rᵾk rᵾk kont morum ei ndi, Jisas nga kont mul uⱡ ei, Got kᵾn angge nimba kaⱡpa tindiⱡim mundrum. Jisas elim nga mema oi ndurum uⱡ ei ndi, tᵾn nga numan orunga mint ⱡumᵾi rui nᵾrᵾrᵾm mon. Tᵾn nga numan orunga uⱡ kit etmᵾn mbᵾ, kunda ⱡumᵾi roⱡnga kᵾn, tᵾn ndi uⱡ kit mbᵾ wak ropᵾn, Got rᵾk rᵾk kont morum ei nga kongun endmin.
58009015	Uⱡ puⱡ ila nga, Kraist ei, wamp kᵾn, Got kᵾn, rᵾk ting ila moⱡpa, nimba mᵾi rui uⱡ kont ei, etpa ronduⱡ mundrum. I elinga, wamp namin mat, Got ndi, wi ropa titim wamp mbᵾ, uⱡ nga kᵾnt nga kont mul uⱡ ei nga memp teing nimba, mᵾi rurum ei ting. Uⱡ ei mel pemba. Ei nambuⱡ emel, Kraist kurum uⱡ ei ndi, wamp mbᵾ nimba mᵾi rui uⱡ unt nga ila molk, uⱡ kit etᵾng mbᵾ, kil ngumba tᵾpa mundrum.
58009016	Wu ti ndi, nimba kᵾn, na kunt ndam, na nga moiya mel mbᵾ nam tᵾmba. Mon ropa pendpa nimba mᵾi rorum. Wote, tipam korum kᵾn, kangᵾm ndi, tipam nga nimba mᵾi rorum ik ei, pep ropa kᵾn, tipam nga moiya mel mbᵾ tᵾtᵾm.
58009017	Wote, wu ei korum ei kᵾn mint, elim nga nimba mᵾi rorum ik ei ronduⱡ purum. Nimba mᵾi rorum wu ei, kont morum ndam, nimba mᵾi rorum ik ei nga, ronduⱡ ti mon.
58009018	Uⱡ ei mel ku, kng mbᵾ rok kondᵾk kᵾn, mema mbᵾ kulk, tᵾk oi ndurmin ila nga, nimba mᵾi rui uⱡ unt nga, ei ronduⱡ purum.
58009019	Unt kuimp tepa Moses ndi, mi ik mbᵾ, wamp mbᵾ kᵾn, mbo endpa pora ndupa kᵾn, wote kng meme, na kng kau waⱡ nga mema mbᵾ, kuⱡpa tᵾpa mbo nu ila, tᵾpa tenda etpa oi ndupa, nde Isop puⱡa ila nga, kng sipsip ndi mbᵾ tᵾpa, kan ropa mondpa kᵾn, kng mema ming ila mana ndupa, wote oⱡa tᵾpa buk na, wamp morung kona mbila, kopung kᵾⱡeing nimba ropa mundrum.
58009020	Wote Moses ndi, kng mema ei ropa mundpa, nimba mel, “Got nga nimba mᵾi rurum ik, enim pep ruing nitim ni, akup kng mema ei ndi, etpa ronduⱡ mundnᵾm,” nitim.
58009021	Wote Moses ndi, kng mema kuⱡpa tᵾpa manga wingti ei kᵾn, wote rukᵾr orunga tetᵾm mel mbᵾ kᵾn pora, ropa mundpa nimba mel, mel mbᵾ pora mema ei ndi, mint etpa eng nondᵾmba.
58009022	Mi ik ei, kng mema rok mundrᵾng ila mel mbᵾ pora, omba kai etmba. Wote, mel ti kuⱡi naⱡᵾpa mema oi ni nanim ndam, Got ndi, wamp mbᵾ nga uⱡ kit mbᵾ, wak rundi nandᵾmba.
58009023	Ya mᵾi kona ila manga wingti ei kᵾn, mel rukᵾr orunga tetᵾm ei mbᵾ pora, muⱡ kona ila mel tetᵾm mbᵾ nga, to rondpa telinga, Moses ndi, kaⱡpa tinditim mundi uⱡ itim mel mbᵾ ndi, etpa eng nᵾndrᵾm. Wote, muⱡ kona ila mel mbᵾ, etpa eng nondᵾmba uⱡ ei, muⱡ kona ila kaⱡpa tindiⱡim mundi uⱡ ronduⱡ, elim ti ndi, ku etmba.
58009024	Tᵾn pᵾtmin ei, Kraist ni, wamp ndi, muⱡ kona mel ei nga to tᵾndᵾk, manga wingti rakrᵾng tila, murᵾk pi nᵾpᵾrᵾm mon! Ei elim muⱡ kona ila, kun mba, tᵾn tᵾpa rapᵾndᵾmba ei nga, Got nga kuimp keta ila morum.
58009025	Pana ui mbila rᵾk rᵾk, Jura wu pris kuimbal mbᵾ ndi, kng mema kulk tᵾk, Got kᵾn kaⱡpa tindiⱡim mundᵾnmᵾn nᵾk, Got nga Manga Kᵾkaⱡ Wingti Kupa ila, mek purmin. Kng mema ei, en enim nga mema ti mon! Wote Jisas ndi, uⱡ etᵾng ei mel iti nᵾtᵾtᵾm, mon! Jisas el elim Got kᵾn angge nimba ngumba purum. Angge nimba ui mat ou ndupa, ngui ngᵾnggᵾrᵾm mon!
58009026	Muna ei mel elinga ndam, Got ndi, muⱡ mᵾi raⱡ puⱡ mondpa itim ei kᵾn, mindil pepa mint oⱡnga. Wote, uⱡ ei kelpa, akup ui pora nimba elinga, tᵾngᵾnda mint mᵾi kona ila mana omba, wamp nga uⱡ kit mbᵾ, pendᵾp kilimp nimba, elim nga kᵾng kᵾⱡ uⱡ kᵾrᵾm.
58009027	Wamp mbᵾ pora, kolk raⱡ indi nᵾnding mon! Tᵾngᵾnda mint kuⱡangina, wote Got ndi, wamp mbᵾ pora, kᵾmp tᵾmba.
58009028	Uⱡ ei mel ku, Kraist ndi, elim nga kᵾng kᵾⱡ, wamp minal nga, uⱡ kit etmin mbᵾ, pendᵾp kilimp nimba, Got kᵾn tᵾngᵾnda mint, kaⱡpa tindiⱡim mundrum. Kraist aldpa yant omba ei, uⱡ kit mbᵾ nga nimba ui nawᵾmba mon! Wamp elim nokundᵾk mormin mbᵾ, etpa tᵾmba ei nga omba.
58010001	Wote, Moses nga mi ik petᵾm kᵾⱡ, uⱡ kupa ingk mat, wote ekit omba ei nga, unt to ropa waka ndurum. Uⱡ kupa mbᵾ, ekit ui nᵾwᵾrᵾm mon! Got kᵾn angge nᵾk, kalk tindiⱡim mundi uⱡ ei, pana ui mbila rᵾk rᵾk etmin. Uⱡ etmin ei ndi, mbi paka rormᵾn wamp mbᵾ, Got kᵾn nondpa ping. Uⱡ ei ndi, numan orunga tᵾpa kun mundi namᵾndrᵾm.
58010002	Moses nga mi ik mbᵾ ndi, Got nga mbi paka rondᵾrnᵾm, wamp mbᵾ nga uⱡ kit etmin mbᵾ, kupa etpa eng nondᵾⱡnga ndam, uⱡ kit mat etmin nᵾk, numan ou ndupa pili napilingina, wote kaⱡpa tindiⱡim mundi uⱡ ei pora nilinga.
58010003	Uⱡ ei mel mon. Pana ui mbila pora, kng kaⱡpa tindiⱡim mundᵾrmᵾn uⱡ ei ndi, wamp mbᵾ nga uⱡ kit mbᵾ, ropᵾl rok piling ei nga ngurmin.
58010004	Nambuⱡ emel, kng meme na, kng kau pela na mbᵾ nga mema kulk tᵾk, Got kᵾn angge nᵾk, kalk tindiⱡim mundᵾrmᵾn uⱡ ei ndi, wamp mbᵾ nga uⱡ kit etmin mbᵾ, pora ni nandᵾtᵾm mon!
58010005	Wote, uⱡ puⱡ ila, Kraist ni, mᵾi kona omba etpa kᵾn, Got kundpa, nimba mel, “Nim ndi, kaⱡpa tindiⱡim mundi uⱡ na, angge nᵾk ngui uⱡ na mbᵾ numan mundi namᵾndᵾn. Wote nim ndi, na nga kᵾng kᵾⱡ tᵾkᵾn kun etkᵾn ngurun.
58010006	Kng mat tᵾk rat pol mbila, kalk tindiⱡim mundᵾrmin uⱡ mbᵾ kᵾn, wote uⱡ kit mbᵾ pendpa kilinga nᵾk, kalk tindiⱡim mundᵾrmᵾn uⱡ mbᵾ, nim ndi, numan ngui nganggᵾrᵾn mon!” nᵾtᵾm.
58010007	Wote na ndi, nᵾmp mel, “Unt Got nga Buk Wingti ila, mi ik nᵾtᵾm ni mel, ‘Akup na ndi, Got nim nga numan ei, pep ruimp pilip ont,’” nᵾtᵾm.
58010008	Kraist ndi, kuimp tepa nimba mel, “Kaⱡpa tindiⱡim mundi uⱡ, wote Got kᵾn angge nᵾk, mel ngormᵾn uⱡ mbᵾ pora, nim ndi, numan ngui nganggᵾrᵾn. Wote, rat pol wingti ila, kng ndip karmin uⱡ, wote uⱡ kit wak rok, kalk tindiⱡim mundᵾrmin uⱡ mbᵾ, nim ndi, numan ngui nganggᵾrᵾn ku. Wote, mi ik ila, uⱡ mbᵾ iteing nitim ndam kep, Kraist ndi, pilpa kelpa ik kᵾⱡ,” nitim.
58010009	Wote Kraist ndi, nimba mel, “Na ya ila mor. Na ont ei ndi, omp nim nga numan pin ei mel, pep ruimp pilip ont,” nitim. Ei nga, Got ndi, unt kng kalk tindiⱡim mundᵾk etᵾng uⱡ mbᵾ mundpa kelpa, Kraist nga kaⱡpa tindiⱡim mundrum uⱡ ei, tᵾpa kona koⱡ ila titim.
58010010	Nambuⱡ emel, Jisas Kraist ndi, Got nga numan pᵾtᵾm uⱡ mbᵾ, pep ropa kᵾn, elim nga kᵾng kᵾⱡ, Got kᵾn tᵾngᵾnda mint, kaⱡpa tindiⱡim mundrum. Uⱡ itim ei ndi, tᵾn wamp mbᵾ pora, Got nga rᵾⱡaip ila, etpa wamp wingti rundrᵾm.
58010011	Unt Jura wu pris mbᵾ ndi, ui mbila pora rᵾk rᵾk ok, rat pol wingti ila anggilik, en enim nga kaⱡpa tindiⱡim mundi kongun tenda ni ku rᵾk rᵾk etᵾng. Uⱡ ei ndi, wamp mbᵾ nga uⱡ kit etmin mbᵾ, wak rui nᵾrᵾrᵾm mon!
58010012	Wote Kraist ndi, el elim nga kᵾng kᵾⱡ wak ropa, kaⱡpa tindiⱡim mundi uⱡ tenda ei mint, etpa uⱡ kit mbᵾ pendpa kitim. Uⱡ kai ei, ui mbila pora tepa mint purum. Wote akup, Got nga ki mbo orunga morum.
58010013	I etpa moⱡpa pangga, Got ndi, Kraist nga el rui wamp mbᵾ tᵾpa, elim nga kᵾmp puⱡ ila, mondᵾmba ei nga nokundpa morum.
58010014	Kraist ndi, el elim nga kᵾng kᵾⱡ tᵾngᵾnda mint, kaⱡpa tindiⱡim mundrum. Uⱡ ei ndi, wamp etpa wingti rᵾndrᵾm mbᵾ, rᵾk rᵾk kun kai muⱡeing nimba itim.
58010015	-
58010016	Wote, Muⱡnga Wingti ei ndi, ik kᵾⱡ tᵾn kundpa nᵾtᵾm. Kuimp tepa nimba mel, Nuim ei ndi, nimba mel, “Ui ei om ei kᵾn, na nga nᵾmp mᵾi ruimp ik ei, wamp mbᵾ kᵾn, nimp uⱡ ei, na nga mi ik mbᵾ, wamp mbᵾ nga mundmong rukᵾr orunga nᵾmp pendᵾp, wote numan mbo ila, mon rop pindimp,” nᵾtᵾm.
58010017	Wote aldpa, nimba mel, “Wamp mbᵾ nga uⱡ kit etmin mbᵾ, wak rondᵾp, wote uⱡ kit min eng pi etmin mbᵾ, na ndi, numan ou ndup pili nᵾpilimp ku,” nᵾtᵾm.
58010018	Got ndi, wamp mbᵾ nga uⱡ kit etmin mbᵾ, pendpa kitim, wote Got kᵾn angge nᵾk, kaⱡpa tindiⱡim mundi uⱡ ti, aldpa etᵾk, wamp mbᵾ nga uⱡ kit mbᵾ, pendᵾk kiling mel kapⱡa mon!
58010019	Wamp angmᵾn, Jisas nga mema oi ndurum uⱡ ei ndi, tᵾn nga uⱡ kit mbᵾ wak rundrᵾm. Ei nga akup, tᵾn Got nga Manga Kᵾkaⱡ Wingti Kupa ila, rukᵾr mbin uⱡ ei nga mundmong ti iti nᵾtmin.
58010020	Tᵾn kapⱡa, kona wingti kupa ila rukᵾr mbin uⱡ ei, Got kᵾn nondpa muⱡing uⱡ ei nga, nombuⱡa kont ti ropa titim. Kona wingti ila, muⱡ mbal mam ti, manga kumba mel angᵾndᵾtmᵾn ila purum. Muⱡ mbal ei, elim nga kᵾng kᵾⱡ.
58010021	Tᵾn nga Wu Pris Kuimbal Ou ti morum ei ndi, Got nga manga ila wamp rᵾⱡaip mbᵾ pora nokᵾndrᵾm.
58010022	Ni kᵾn, Jisas nga mema oi ndurum uⱡ ei ndi, tᵾn nga uⱡ kit rukᵾr orunga mbᵾ ⱡumᵾi rurum. Wote, tᵾn nga kᵾng orunga mbo nu kai ei ndi, ⱡumᵾi rormᵾn. Ei kᵾn, tᵾn nga numan orunga uⱡ kit mbᵾ wak ropᵾn, Got kᵾn minal mondpᵾn pilpᵾn, Got kᵾn nondpa pamin.
58010023	Nambuⱡ emel, Got nga nimba mᵾi ropa itimp nitim uⱡ kᵾⱡ, ama kupa etmba mint. Ei nga, tᵾn etpa tᵾmba nimbun nokundpᵾn mormᵾn uⱡ ei, ambuⱡpᵾn gi ndupᵾn, mundmong iti nᵾtmin.
58010024	Ei kᵾn, tᵾn ndi, wamp angmᵾn mbᵾ, kont kᵾⱡpᵾn, numan ngumbun, uⱡ kai mat tᵾp rapᵾndᵾp itᵾmin.
58010025	Tᵾn Got nga wamp mou rormᵾn uⱡ ei, wamp mat etmin uⱡ ni mel, wak rui nᵾrᵾmin mon. Ei nambuⱡ emel, Nuim ei nga yant omba Ui Ou ei, nondpa enim. Ei nga, tᵾn ndi, wamp mat nimbun ronduⱡ mundpᵾn muⱡmin.
58010026	Kraist nga ik kupa ei, pilpᵾn pora ndupᵾn kᵾn, wote wak ropᵾn mundpᵾn kelpᵾn, uⱡ kit mbᵾ aldpa imᵾn ndam, wote kaⱡpa tindiⱡim mundi uⱡ ti ndi, tᵾn nga uⱡ kit mbᵾ, aldpa wak rondᵾmba mel, kapⱡa mon!
58010027	Wote, tᵾn Got kᵾn el puⱡa wamp muⱡmᵾn ndam, ui mam ti pem ei kᵾn, Got ndi, tᵾn wamp mbᵾ pora, kᵾmp tᵾpa, wote Got tᵾk mbuⱡ ngᵾng wamp mbᵾ, tᵾpa ndip kona ila mundᵾmba. Uⱡ ei nga, tᵾn mundmong etpᵾn muⱡmᵾn.
58010028	Unt tᵾn pᵾtmᵾn ni, unt Moses nga mi ik kᵾⱡ, wamp ti ndi, ropa puⱡa rurum ndam, wote wamp raⱡ muna raldika ndi molk, kupa em nᵾtᵾng ei kᵾn, wamp ei kont kuⱡi nalk, rok kondrung.
58010029	Wote, Got Kangᵾm tᵾpa mbuⱡ ngum wamp ei kᵾn, namba uⱡ ti etmba nda? Jisas Kraist nga nimba mᵾi rui mema oi ndurum ei, wamp ei etpa kun kai mundrum. Uⱡ ei tᵾpa mel wei randpa, wote Muⱡnga Wingti wamp pol ti uⱡ ei, nimba kit mondpa etᵾm wamp ei nga, mbun mindil mam ti tᵾmba uⱡ ei, tᵾk mendᵾk pilᵾi!
58010030	Ei nga, tᵾn pᵾnmin ei, Got ndi, nimba mel, “Wamp nga uⱡ kit etmin mbᵾ nga punt ropa ngui uⱡ ei, nanim ndi, punt rop nguimp,” nᵾtᵾm. Aldpa nimba mel, “Nuim ei ndi, elim nga wamp mbᵾ, el elim ndi, kᵾmp timp!” nᵾtᵾm.
58010031	Ei nga, tᵾn Got rᵾk rᵾk kont morum ei nga ronduⱡ ei, wak rumᵾn ndam, tᵾn kit muⱡmin ei nga, pilpᵾn mundmong etpᵾn, elim pilip muⱡmin.
58010032	Enim unt Got nga rᵾⱡang ei, rukᵾr tᵾtᵾng uⱡ ei mel pilᵾi! Ui ei kᵾn, wamp mat ndi, enim mbun mam mat ngurung. Ei kᵾn, enim ndi, mbun mam mbᵾ tᵾk, ronduⱡ mundᵾk morung.
58010033	Ui mat kᵾn, wamp mbᵾ ndi, enim tᵾk wamp nga kuimp keta mbila oⱡa angᵾndᵾk, ik kit nᵾk ngᵾk, mbun ngᵾk etᵾng. Wote ui mat kᵾn, wamp mat mbun tᵾk morung mbila, enim kunda molk, mbun mbᵾ tᵾk rapᵾndᵾk etᵾng.
58010034	Wote enim ndi, kan manga ila petᵾng wamp mbᵾ, kont kolk etᵾng. Ui mat kᵾn, enim nga mel tek morung mbᵾ, roldᵾk tᵾtᵾng ei kᵾn, enim ndi, numan kai pendᵾk wak rorung. Uⱡ etᵾng, ei nambuⱡ emel, enim ndi, pᵾtᵾng ei, enim nga mel kupa ingk mbᵾ, rᵾk rᵾk tetᵾm mint nᵾk pilik etᵾng.
58010035	Ei nga, unt enim ronduⱡ mondᵾk pᵾtᵾng uⱡ ni, wak rui nᵾrᵾi, mon! Nambuⱡ emel, uⱡ etᵾng ni ndi, enim mel minal mat ting.
58010036	Enim nokᵾndᵾk molk, ronduⱡ mundᵾk muⱡᵾi! Got nga numan pᵾtᵾm uⱡ mbᵾ pep rᵾi. Wote Got ndi, enim mel kai mat nguimp nitim mel mbᵾ kai ngangga ting.
58010037	Ei nga, Buk Wingti ila, nimba mel, “Ui ei ruⱡ etpa pi napᵾtᵾm mon. Uimp nitim wu ei omba mint. Enim nukundi nakᵾndᵾmba mon!
58010038	Na nga wamp kun kai mbᵾ mondpa pili uⱡ ila kont puk muⱡing. Wote wamp ti, na tᵾpa mbuⱡ ngum ndam, na ndi, wu ei kᵾn numan kit pilimp,” nitim.
58010039	Wote, tᵾn Got tᵾp mbuⱡ ngumbun, kit muⱡmin wamp kat mon! Tᵾn Got kᵾn mondᵾp pilamina, etpa tangga, kunt muⱡmin wamp kᵾⱡ mormᵾn.
58011001	Mondᵾk pᵾtmin uⱡ ei mel, Got ndi, tᵾn mel mat nguimp nitim ila, nokundpᵾn mormᵾn. Mel mbᵾ kᵾni nakᵾndpᵾn kᵾn, tetᵾm mint nimbun numan ila, pilpᵾn ambuⱡpᵾn, gi ndupᵾn mormᵾn.
58011002	Unt wamp mbᵾ, Got kᵾn mondᵾk pᵾtᵾng uⱡ elinga, Got ndi, wamp mbᵾ kundpa, uⱡ kun kai mbᵾ etᵾng nitim.
58011003	Tᵾn mondpᵾn pᵾtmᵾn uⱡ ei ndi, pilpᵾn pora ndurmᵾn. Got elim nga ik ei ndi, muⱡ mᵾi raⱡ itim. Got nga mim itim mel mat pora, tᵾn kandᵾrmᵾn. Wote, mel mat itim mbᵾ, tᵾn kᵾni nakᵾndᵾrmᵾn.
58011004	Unt wu Eipel ni, Got kᵾn mondpa pilpa, kaⱡpa tindiⱡim mundrum ila, Got ndi, Eipel nga uⱡ itim ei, numan ngurum. Wote, Kein nga kaⱡpa tindiⱡim mundrum uⱡ ei, Got ndi, numan ngui ngᵾnggᵾrᵾm. Eipel ni, koⱡpa pora ndurum ei nga, wote elim nga mondpa pitim uⱡ ei nga, Got ndi, Eipel wu kun kai nitim. Timan ei, tᵾn akup pᵾnmᵾn.
58011005	Wote, mondpa pili wu Inok ni, Got nga numan pᵾtᵾm uⱡ mbᵾ mel pep roⱡnga, Got ndi, kᵾng pᵾkᵾ mepa muⱡ kona purum. Wu ei, kuⱡi nᵾkᵾrᵾm, kont moⱡnga mepa purum uⱡ ei, wamp mbᵾ ndi andᵾk, Inok kurᵾrᵾng ni, wote kandᵾk ti natᵾtᵾng. Nambuⱡ emel, Got ndi, wu ei oⱡa titim. Wote, Buk Wingti ila nimba mel, Inok ni, akil tepa oⱡa tᵾmba ei nga, kuimp tepa, Got nga numan pᵾtᵾm uⱡ ei mel, pep rurum.
58011006	Wamp ti ndi, Got kᵾn mondpa pili napilim ndam, wote Got nga numan pᵾtᵾm uⱡ mbᵾ, pep rui narᵾmba. Wote, wamp nam ti, Got kᵾn nondpa mbi nimba pilim ndam, Got kupa morum nimba, mondpa pilim wamp ei, wote Got ndi, mel kai mat punt ropa ngumba.
58011007	Wote, wu Nowa nga mondpa pitim uⱡ ei, Got ndi, uⱡ wote pemba mbᵾ mel, unt Nowa kundpa nitim. Nowa ndi, uⱡ ti kᵾni nakᵾndpa moⱡpa kᵾn, Got nga nitim ik ei, kum tepa moⱡpa, nu sip kat rukrᵾm. Etpa pora ndupa kᵾn, elim nga amp kangambuⱡa mbᵾ, ok nu sip ila mukᵾr puk molk, nu wᵾngi nganggᵾrᵾng. Nowa Got kᵾn mondpa pitim uⱡ ila, uⱡ kit etᵾng wamp mbᵾ, ropa mana mondpa, elim Got kᵾn kun kai murum.
58011008	Wote, mondpa pili uⱡ ila ku, Got ndi, Aparam ni, wi roⱡnga, pilpa pep ropa, elim nga kona wak ropa, mᵾi kᵾmp elpa ti, Got ndi, nguimp nitim ila purum. Wote, Aparam mba kona ei, pili napilpa kᵾn, Got nga nitim ik ei, mondpa pilpa purum.
58011009	Mondpa pili uⱡ ila, Aparam Got ndi, nguimp nitim kona ila mba, wamp tᵾma raⱡpa, muⱡ manga raⱡpa pitim. Ei kᵾn, Got nga nimba mᵾi rurum uⱡ ei, Aisak, Jekop raⱡ kᵾn kunda pitim wu raⱡ, kunda muⱡ manga pek morung.
58011010	Ni kᵾn, Aparam ndi, rᵾk rᵾk mondpa pilpa moⱡpa kᵾn, kona peng ronduⱡ ti, Got elim ndi, ku pol ila, rukrᵾm ei kᵾnimp nimba, nokundpa mint murum.
58011011	Wote, amp Sera i ku etpa, Got kᵾn mondpa pitim. Elim nga kangambuⱡa memba ui ei pora nitim. Ei nga, wote Sera elim, Got kᵾn mondpa pitim uⱡ ei ndi, kang ti mitim. Sera elim nga numan ila pilpa kᵾn, unt Got ndi, nimba mᵾi ropa na, kangambuⱡa min nitim uⱡ ei, kupa mint nimba pilpa moⱡpa, kang ei mitim.
58011012	Ei nga, Aparam ni, anda etpa pora ndupa, nondpa koⱡmba etpa kᵾn, wamp ama puⱡi nga anda kouwᵾ ei murum. Wamp kaⱡpa tᵾtᵾm mbᵾ, ku ok na, mipil na mbᵾ mel kapⱡa morung. Wamp ti ndi, kapⱡa kᵾmp ropa pora ndui nandᵾmba, mon!
58011013	Wamp ninmᵾn mbᵾ, Got kᵾn mondᵾk pilik molk kᵾn korung. Wamp mbᵾ mᵾi kona ila kont molk kᵾn, Got ndi unt, nimba mᵾi ropa nguimp nitim mel mbᵾ, kandᵾk ti natᵾtᵾng, mon! Wamp mbᵾ, en enim nga numan ila, Got nga mel mbᵾ, ruⱡ etᵾk kandᵾk molk, numan nguk nᵾk mel, “Tᵾn ya mᵾi kona ila monmᵾn uⱡ ei, wamp tᵾma na, kona elpa wamp na ni mel, manga poning ombun mormᵾn,” nᵾtᵾng.
58011014	Wamp mbᵾ ndi, ik mat ei mel nᵾk eng ndam, tᵾn ndi, kanda pilimin ei, en enim nga mᵾi mendpᵾⱡ ei, muⱡ kona kuruk ning.
58011015	Unt en enim molk orung mᵾi ei, int nduk pili napᵾtᵾng. Wote pilingina ndam, en enim molk orung mᵾi ila, int puⱡᵾngina ku.
58011016	Wote, ei kelik wamp mbᵾ ndi, en enim nga kona kai tila mbin nᵾk, numan mondrᵾng ei, muⱡ kona. Wamp mbᵾ ndi, Got kundᵾk, nᵾk mel, “Nim tᵾn nga, Got nᵾtmin. Uⱡ ei nga, Got pipil kuⱡi nakᵾrᵾm, mon,” nᵾtᵾng. Nambuⱡ emel, wamp mbᵾ nga kona peng kai ti, tᵾpa kun etpa tinditim.
58011017	-
58011018	Unt Got ndi, Aparam oⱡa tᵾpa kundrum ei kᵾn, Aparam elim nga mondpa pili uⱡ ila, kangᵾm Aisak Got kᵾn kaⱡpa tindiⱡim mundrum. Got ndi, Aparam kᵾn nimba mᵾi ropa itim uⱡ mbᵾ, pilpa kelpa, elim nga kangᵾm tenda mendpᵾⱡ ei, Got kᵾn kaⱡpa tindiⱡim mundᵾmba itim. Got ndi, Aparam kundpa nimba mel, “Nim nga wamp rᵾⱡaip minal, wote kalk ting mbᵾ, nim nga kangnᵾm Aisak kᵾn kalk ting,” nitim.
58011019	Aparam elim nga numan ila pilpa kᵾn, Aisak rop kundunt ndam, Got ndi, etpa kont tᵾmba nimba pitim. Wote, elim pitim ei mel ku, Got ndi, Aisak etpa kont titim.
58011020	Mondpa pili uⱡ ila ku, Aisak ndi, Jekop kᵾn Iso raⱡ, akil tepa uⱡ omba ei ndi, memp tinggil nimba, pilpa memp pinditim.
58011021	Mondpa pili uⱡ ila ku moⱡpa, Jekop ni, elim koⱡmba ui ei, nondpa elinga kᵾn, Josep nga kangᵾm wu raⱡ memp pinditim. Ni kᵾn, elim nga tᵾmbᵾⱡ ti, mepa ᵾndrᵾm ni tᵾpa angᵾndpa, ambuⱡpa moⱡpa, Got nga mbi paka rundrᵾm.
58011022	Mondpa pili uⱡ ila ku, Josep koⱡmba ui ei, nondpa elinga kᵾn, wote ui tila Isrel wamp mbᵾ, Isip kona ila wak rok ping nitim. Wote, elim kunt kᵾn, elim nga kᵾng kᵾⱡ, mek ping nimba man ngurum.
58011023	Mondpa pili uⱡ ila ku, Moses nga tipam mam raⱡ ndi, Moses mek tᵾkᵾⱡ, Moses kandrᵾnggil ni, kang kai itim ila, wu nuim mumuk Pero nga mundmong iti natᵾkᵾⱡ. Kang ni, mo rokᵾⱡ tek moⱡᵾnggila, kalimp raldika itim.
58011024	Mondpa pili uⱡ ila ku, Moses ni, wu etpa kᵾn, elim wu nuim mumuk Pero mbuⱡam nga kangᵾm nᵾk, mbi ti nᵾteing nimba pitim.
58011025	Got nga wamp mbᵾ mbun tᵾtᵾng uⱡ ei mel, Moses elim timp nimba pitim. Ui onunga etpa ila, uⱡ kit mbila ambᵾⱡᵾp paⱡᵾp, muⱡi nᵾmbᵾⱡimp nimba pitim.
58011026	Moses elim pilpa kᵾn, Got ndi, Kraist ngumba mundᵾmba ei nga mbi ila, mindil timp nimba kᵾn, Isip wamp mbᵾ nga ku moni na mel kai mbᵾ pora, tᵾpa mana ndurum. Ei nambuⱡ emel, Got ndi, elim punt ropa mel mat, wote ngumba mint nimba pitim.
58011027	Mondpa pili uⱡ ila ku, Moses ndi, wu nuim mumuk ei nga popᵾⱡ kurum uⱡ ei nga, mundmong iti natᵾpa, Isip kona ei, wak ropa purum. Moses ndi, mundmong iti nᵾtᵾtᵾm. Ei nambuⱡ emel, wamp mbᵾ ndi, kᵾni nakᵾndᵾrmin Got ei, elim Got kᵾndrᵾm mel elinga, wote ronduⱡ mba murum.
58011028	Mondpa pili uⱡ ila ku, Moses ndi, Etpa Ti Rᵾng wingti kaⱡmba etpa kᵾn, Isrel wamp mbᵾ kundpa, nimba mel, “En enim nga kng sipsip mbᵾ, rok kondᵾk, mema mbᵾ ndi, en enim nga manga keta puⱡ puⱡ mbila kopung kundᵾi!” nitim. Ei nambuⱡ emel, wamp rorum anggelo ei ndi omba, Isrel kang kumina mbᵾ ropa, kundi nᵾkᵾndangga nimba itim.
58011029	Unt Isrel wamp mbᵾ, Got kᵾn mondᵾk pᵾtᵾng uⱡ ei ndi ku, Num Kuta Kunt mam ei, kᵾr nilinga, mᵾi ei kᵾp etpa titim nila, nombuⱡa mam purung. Ni kᵾn, Isip wamp akil tek purung nimbᵾ, nu wanggᵾk korung.
58011030	Isrel wamp mbᵾ, Got kᵾn mondᵾk pᵾtᵾng uⱡ ei ndi ku, Jeriko kona peng ei nga ku paⱡa petᵾm ni, andᵾk tᵾk pok elingina, rumbᵾⱡ 7 elinga, ku paⱡa ni ᵾⱡmbᵾⱡ nitim.
58011031	Wote, mondpa pitim uⱡ ei ndi ku, amp wapra Reiyap ni, ik tᵾk roi ndurᵾng wamp mbᵾ, korung ei mel, kuⱡi nᵾkᵾrᵾm. Ei nambuⱡ emel, amp ei ndi, Isrel wu ralt, Jeriko kona tᵾng ndukᵾⱡ purᵾnggil raⱡ, rawe etpa tᵾpa rᵾpᵾndrᵾm.
58011032	Akup na ndi, namba ik mat ou ndupa nimp? Na ndi, wu Giriyon, Barak, Samson, Jepta, Depit, Samwel na, painui wu na mbᵾ nga timan minal petᵾm mbᵾ, nimp ei nga ui ei, pora ninim.
58011033	Wu mbᵾ ndi, Got kᵾn mondᵾk pᵾtᵾng uⱡ ei ndi, kona ou mbila el etᵾk kᵾn, wu nuim mumuk mat nga el wu mbᵾ, rok mana nduk, uⱡ kun kai mbᵾ mint etᵾk, Got ndi, nimba mᵾi ropa nguimp nitim mel mbᵾ, kandᵾk tᵾtᵾng. Wote kui laiyon, wamp norung ei nga keta mbᵾ, ambulk rou rok etᵾng.
58011034	Mondpa pili uⱡ ila ku, wu mbᵾ ndi, ndip anmbil mam mbᵾ, rok kumundᵾk, kur koiya nengina nurung mbᵾ ndi, rok kundi nakᵾndrᵾng. Wote, ronduⱡ pi napᵾrmᵾn wu nimbᵾ, wote ronduⱡ purung. El iting uⱡ mbila, wu ronduⱡ mbᵾ molk, el wu rᵾⱡaip elpa mam mat, tᵾk pok etᵾk rorung.
58011035	Mondpa pili uⱡ ila ku, wamp korung mbᵾ, rok rut nduk tᵾk, mamᵾl mbᵾ ngorung. Wamp mat mondᵾk pili uⱡ ila nga, nᵾk tᵾk kan ngurung. Wote, wak rorung ei kᵾn, mondᵾk pili uⱡ ei, aldpa ambulk ku morung. Ni kᵾn, el wu mbᵾ ndi, mindil kit mbᵾ ngok rok kondrung. Uⱡ ei, wote rut nᵾk, kont mba mul uⱡ kai ei, kandᵾp timin nᵾk etᵾng.
58011036	Wote wamp mat, el wu mbᵾ ndi, kan puⱡa ndi rok, oi endᵾk, kᵾmp ki mbᵾ, kan sen ndi, kan nguk, kan manga ila tᵾk pendᵾtᵾng.
58011037	Wote, el wu mbᵾ ndi, wamp mbᵾ, ku ndi rok, so ndi, wamp mat, koⱡmung etᵾk raⱡ endᵾk, kur koiya ndi, wamp mat rok kondᵾk etᵾng. Wote, mondpa pili wamp mat, ronduⱡ purmᵾn mbᵾ ndi, kng meme na, kng sipsip mbᵾ nga kᵾng mbᵾ tᵾk, mbuⱡ mbal mel ralk andᵾk morung. Nambuⱡ emel, wamp mbᵾ, kurpa mat morung. Wote, wamp el rui mbᵾ ndi, wamp mbᵾ, mbun tᵾk ngᵾk, rᵾp etᵾk, kai mundi namᵾndrᵾng.
58011038	Ei nga, ya mᵾi kona ila wamp mbᵾ muⱡing ei nga kapⱡa iti nᵾtᵾtᵾm. Wamp mbᵾ, nung nᵾk puk, wamp pi napᵾtmᵾn kona kui waka na, komnga na, ku manga na, mᵾi mur na kona mbila puk petᵾng.
58011039	Wote, Got kᵾn mondᵾk pᵾtᵾng wamp mbᵾ, Got nga kuimp keta ila mbi kai ting. Unt Got ndi, nguimp nimba mᵾi rurum mel mbᵾ, ngᵾi ngᵾnggᵾrᵾm mon!
58011040	Unt Got ndi, tᵾn nga mel mat nguimp nitim mel kai mbᵾ, tᵾpa kun etpa tendpa morum. Unt mondᵾk pᵾtᵾng wamp mbᵾ ndi, kuimp tek puk ti natᵾtᵾng mon! Nambuⱡ emel, tᵾn kᵾn kunda Got ndi, tᵾn pora etpa kun kai mondᵾmba.
58012001	Unt morung wamp minal mbᵾ ndi, tᵾn tᵾk pok etᵾk, en enim nga mondpa pili uⱡ ei, tᵾn tᵾk ora nduk, ik kai mat tᵾk rapᵾndᵾk nᵾtᵾng. Uⱡ ei nga, tᵾn nga kᵾng ei nga mbun na, uⱡ kit na mbᵾ wak ropᵾn, Got ndi, tᵾn nombuⱡa tᵾkᵾrmᵾn nimba, tᵾpa ora ndurum ila, ronduⱡ mundpᵾn, tᵾkᵾrpᵾn pᵾmin.
58012002	Tᵾn nga mong raⱡ ndi, Jisas kun kandpᵾn kᵾn, elim puⱡ mondpa mba pora nimba, mondpa pili uⱡ ei, etpa ronduⱡ mundᵾmba. Jisas elim wote, ambuⱡpa paⱡpa, moⱡmba ei nga pilpa kᵾn, nde peta koma ropa, mindil mam mbᵾ nomba, koⱡmba ei nga, mundmong iti nᵾtᵾtᵾm. Uⱡ i itim ei nga, akup Tipam Got nga ki mbo orunga, nde pol wingti ila morum.
58012003	Akup enim pilik kun itᵾi! Wamp mat uⱡ kit etmin mbᵾ, Jisas kᵾn el puⱡa wamp ralk morung. Ei nga, Jisas nga itim uⱡ mbᵾ, enim akup pᵾnmin ei kᵾn, ronduⱡ mundᵾk molk, enimp kulk, mundmong etᵾk wak rui nᵾrᵾi!
58012004	Ei nga, enim ndi, uⱡ kit mbᵾ, el rok tᵾk, mana nduimin nᵾk etᵾng ni kᵾn, wote enim rok kundi nakᵾndrᵾng mon!
58012005	Enim Got ndi, ik nimba ngumba, tᵾpa rapundpa, wote tᵾpa elim nga kangambuⱡa randrᵾm uⱡ mbᵾ, tᵾk apra ndurmin nimba mel, “Na nga kangambuⱡa mbᵾ ye! Enim Nuim ei nga ik ei, tᵾk roi ndui nᵾndᵾi! Enim nga uⱡ ⱡawa etmin mbᵾ nga, tᵾpa ora ndum ndam, enim numan orunga mbun ti nᵾtᵾi, mon!
58012006	Nambuⱡ emel, Nuim ei ndi, wamp mat numan ngurum mbᵾ, uⱡ kai mbᵾ itᵾi nimba, tᵾpa kun etᵾm. Nuim ei ndi, mbun ngurum wamp mbᵾ, wote rukᵾr tᵾpa, elim nga kangambuⱡa mel randrᵾm,” nᵾtᵾm.
58012007	Uⱡ mbun mat, enim kᵾn om ndam, ronduⱡ mundᵾk molk, mindil nok, mbun koma rᵾi! Nambuⱡ emel, Got ndi, enim tᵾpa, elim nga kangambuⱡa randrᵾm. Wote, kangambuⱡa nam ti, tipam ndi, tᵾpa kun iti natᵾtᵾm ei?
58012008	Kangambuⱡa mbᵾ, Got ndi, tᵾpa kun mint etᵾm. Got ndi, kangambuⱡa ti, tᵾpa kun iti natᵾtᵾm ndam, kangambuⱡa ei, Got elim nga kangambuⱡa kupa ti mon!
58012009	Wote, ya mᵾi kona ila, tᵾn nga tipamᵾl mbᵾ ndi, uⱡ kun kai mbᵾ, itᵾi nᵾk tᵾk kun etᵾng. Ei nga, akup tᵾn ndi, wamp mbᵾ tᵾp ou ndᵾmin. Ei nga, tᵾn nga wote, muⱡ kona ila Tipam ei ndi, ik nim ei mel, pep ropᵾn kont mbun muⱡmin.
58012010	Ya mᵾi kona ila, tᵾn nga tipamᵾl mbᵾ ndi, tᵾn ui onunga, etᵾk tᵾk rapᵾndᵾrmin. Wote, Got nga wamp tᵾpa rᵾpᵾndi uⱡ ila, tᵾn etpa kai mondrum. Ei tᵾn ndi, elim nga uⱡ wingti kun kai pol ila muⱡmin.
58012011	Got ndi, tᵾn mbun ngurum ui ni kᵾn, uⱡ mbᵾ ndi, tᵾn etpa enimp monduⱡnga, tᵾn numan kai mat pili napᵾtmᵾn. Wote, uⱡ mbun mbᵾ ndi, wamp namin mat, etpa elik rondrum mbᵾ, moⱡpa kundi uⱡ kun kai ti, wote kandᵾk ting.
58012012	Uⱡ ei mel etᵾk, enim nga kump ki mbᵾ, ndᵾiya nimba tem ndam, etᵾk ronduⱡ mondᵾk kongun itᵾi!
58012013	Nim nga kᵾmp raⱡ etkᵾn, kun mundkᵾn pana, mondpa pili ronduⱡ pi napᵾm wamp mbᵾ ndi, nim kandᵾk pep rong mbᵾ, ropa nit pendpa, uⱡ ti iti natᵾmba. Wote, ronduⱡ tᵾk muⱡing.
58012014	Enim ndi, wamp mbᵾ kᵾn pora, numan wang ndui uⱡ mbᵾ, ronduⱡ mundᵾk pep rok, mul uⱡ wingti mbila muⱡᵾi! Nambuⱡ emel, uⱡ wingti mbᵾ nga, iti natᵾm wamp ti, Nuim ei kᵾni nakᵾndᵾmba.
58012015	Enim pilik rᵾp etᵾk, kai mundᵾi! Tᵾpa kawa ndangga! Enim Got nga wamp poⱡ ti uⱡ wak ruing. Wote kongun kona ila, rᵾng kombila iti pepa, kongun kona etpa kit mondpa etᵾm ei mel, wamp ti, i iti nᵾtangga mon!
58012016	Wote, enim pilik kai itᵾi! Unt wu Iso uⱡ kit etpa, Got tᵾpa ou ndui nandpa, elim nga memp kai ei ᵾngᵾn ngumba, rᵾng tᵾpa nurum uⱡ ei mel, iti nᵾtᵾi mon!
58012017	Wote ni kᵾn, Iso mba, tipam nga memp kai ei ngui nitim ni, ngui ngᵾnggᵾrᵾm. Nambuⱡ emel, elim nga itim uⱡ ei nga, numan ropᵾl romba uⱡ ti, iti nᵾtᵾm ila, mindil tᵾpa ka ronduⱡ mundpa etpa andpa kurum.
58012018	Un Isrel wamp mbᵾ etᵾng ei mel, enim komnga mong Sainai ila, nondpa ui nawᵾk mormin. Wamp kᵾⱡ ok kandrung ei, komnga Sainai ila, ndip ei nomba, rumbᵾⱡ mam ropa, kona tᵾma omba, etᵾm ei mel elinga, kandᵾk pilik etᵾng.
58012019	Wote, kona nila pikul ik nimba, wote ik ekit omba itim ei, wamp mbᵾ pᵾtᵾng. Wote wamp mbᵾ, ik mbᵾ pᵾtᵾng ei kᵾn, ronduⱡ mondᵾk, waldᵾk ik ei, pili nᵾpᵾtmᵾn mon nᵾtᵾng.
58012020	Nambuⱡ emel, wamp kᵾⱡ, ik kᵾⱡ piling ei nga mundmong etᵾng. Kng, owa, na ti, komnga mong ila oⱡa om ndam, ku ndi rop kundmin, nᵾtᵾng.
58012021	Uⱡ ni, wamp mbᵾ kandᵾk kᵾn, mundmong minal etᵾng. Wote Moses ndi, uⱡ ni kandpa, nimba mel, “Na uⱡ ei kandᵾp, mundmong minal ent ku,” nᵾtᵾm.
58012022	Wote, enim kona ila, oⱡa ui nawᵾrmᵾn mon, ni ka! Enim komnga mong Saiyon ila nondpa ok, Got kont moⱡpa mint pi ei nga kᵾn, muⱡ kona peng ou Jerusalem ok kᵾn, anggelo minal mbᵾ kᵾn muⱡing.
58012023	Wote, enim mbᵾ kᵾn, mondpa pili wamp kat, wi muⱡ kona ila mbi moⱡnga, Got ndi, tᵾpa kang kumina mel randrum mᵾk rok, ambulk palk mormin kona ila ok mormᵾn. Ei nga, enim Got wamp kᵾmp ti, wu ei kᵾn ok, wote wamp kun kai mat muⱡnga orunga, etpa kun kai mondrum mbᵾ, mormᵾn kona ila nondpa ok mormᵾn.
58012024	Enim Jisas kᵾn oⱡina elim ndi, tᵾpa tenda etpa itim uⱡ ila elim nga mema ei ndi, tᵾn nga uⱡ kit mbᵾ wak rundrum. Wote, Eipel nga mema oi nitim ei ndi, punt ropa ti uⱡ ei, mepa urum.
58012025	Akup enim pilik kun itᵾi! Got nga ik ninim ei, piling ei nga enimp kuⱡi nᵾtᵾi! Unt komnga Sainai ila, Got nga ik ronduⱡ mbᵾ, pili napᵾtᵾng wamp mbᵾ, nung nᵾk, pi naprᵾng mon! Ei nga, akup muⱡ kona ila, ik ei ndi, tᵾn kondpa nilinga pᵾnmin ei kᵾn, tᵾn nung nimbun mbin ei nga, nombuⱡa mam ti, ti natᵾmba.
58012026	Unt Got ndi, mᵾi mint ei, rowa nangga nilinga nitim, “Akup tᵾn Got ndi, nimba mᵾi ropa kᵾn, akup mᵾi ei mendpᵾⱡ mon! Muⱡ ei kunda rowa nduimp,” nitim.
58012027	Got nga ik ninim ei ndi, tᵾn tᵾpa ora ndupa, kai etpa mel, elim nga mim itim mel mbᵾ ambuⱡpa, rowa ndupa, tᵾpa kun etmba. Ei nga, mel mat rowa ni nanim mbᵾ, elim tem kona ila temba.
58012028	Uⱡ ei nga, tᵾn Got ei kᵾn, angge namin! Ei nambuⱡ emel, tᵾn Got nga tᵾpa mumuk rui kona rowa rui narᵾmba ei, tᵾn ngumba. Ei nga, tᵾn akup, Got nga mbi paka rundmin ei nga, mundmong etpᵾn, numan kai pilpᵾn etamina, elim nga numan orunga wang nimba.
58012029	Nambuⱡ emel, tᵾn nga Got ei, ndip anmbil mel kapⱡa morum. Ei ndi, Got nga ik kum ti natᵾtmin wamp mbᵾ, ropa karᵾm.
58013001	Wote enim ndi, wamp mat numan nguk, Kraist nga wamp mbᵾ kundᵾk, angmᵾn mbᵾ nᵾi!
58013002	Pilik kun etᵾk, wamp kuimp keta kᵾni nᵾkᵾni mat, enim nga mang kona ila ong ndam, enim ndi, rawe etᵾk tᵾi! Unt wamp mat ndi, i ku etᵾk, anggelo kuimp keta kᵾni nᵾkᵾni mat, rawe etᵾk tᵾk, en enim nga mang kona mbila mek purung ku.
58013003	Wote wamp mat, kum nga manga ila petmin mbᵾ mel, nim i ku etkᵾn, kumnga manga ila pet ku nᵾkᵾn pili! Wote wamp mat, mindil tᵾk mormin ei mel, nim i ku etkᵾn, mindil tᵾp mor ku nᵾkᵾn pili!
58013004	Wu amp ti uⱡ na, amp wu ngui uⱡ na mbᵾ tᵾk ou ndᵾi. Wote, ei mel ku etᵾk, wu amp raⱡ nga rᵾk ting ila ik teng ndui uⱡ ei piyangga! Ei nga, Got ndi, wamp namin mat, uⱡ kit mat etᵾk, wapra rok eng mbᵾ, elim ndi, kᵾmp tᵾmba.
58013005	Enim ndi, ku moni kandpa kum pindi uⱡ ei, pep rui nᵾrᵾi mon! Ei kᵾn, enim nga tek mormin mel mbᵾ, kapⱡa mint nᵾk pilᵾi! Wote Got ndi, nimba mel, “Na ndi, enim wak rop pi napᵾr mon!” nᵾtᵾm.
58013006	Uⱡ ei nga, tᵾn nga numan orunga, ronduⱡ mundpᵾn moⱡpᵾn, nimbun mel, “Got ndi, na tᵾpa rapᵾndᵾmba ei nga, na mundmong iti nᵾtimp. Wote, wamp mbᵾ ndi, na kᵾn namba uⱡ ti iting?” nᵾtmin.
58013007	Enim unt nga rᵾp etᵾng wamp mbᵾ ndi, Got nga ik, enim kundᵾk nᵾtᵾng ik mbᵾ, enim pilik kai itᵾi! Wamp mbᵾ nga nombuⱡa mam andᵾk, rᵾng nok, wote kolk etᵾng uⱡ mbᵾ, enim mondᵾk pilik molk, pep rᵾi!
58013008	Jisas Kraist wu tenda ei, unt murum, akup morum, wote moⱡpa mint mba.
58013009	Wote, ik mbo elpa elpa mat ndi, ruk omba, enim kundpa mepa pangga kᵾn, Got nga nombuⱡa mam kupa ei, wak rui nᵾrᵾi! Wote, Got nga wamp kont kaimp kul uⱡ ronduⱡ mbᵾ, enim nga numan orunga pem ndam, ei kapⱡa! Wote, enim nga kᵾng orunga, rᵾng normin uⱡ mbila, pep rui nᵾrᵾi mon! Wamp mat, unt rᵾng normin uⱡ mbila, pep rorung mbᵾ, rᵾng mbᵾ ndi, tᵾpa rᵾpndi nᵾpᵾndrᵾm mon!
58013010	Wu pris kuimbal mat, Jura wamp mbᵾ nga muⱡ manga ila, kongun etmin wu mbᵾ ndi, tᵾn nga kaⱡᵾp tindiⱡim mondmᵾn mel mbᵾ, nuing mel, kapⱡa mon!
58013011	Jura wu pris kuimbal mbᵾ ndi, kng mema mbᵾ, kulk mek puk, Manga Kukaⱡ Wingti Kupa ila, mukᵾr puk, wamp nga uⱡ kit etᵾng mbᵾ, wak rundangga nᵾk, kalk tindiⱡim mundrᵾng. Wote, kng on ei mek pena ok, ekit orunga ndip karᵾng.
58013012	Wote, uⱡ puⱡ ila, Jisas i ku etpa, kona peng ou ei nga paⱡa ekit orunga kurum. Uⱡ ei ndi, elim wamp mbᵾ nga uⱡ kit mbᵾ, elim nga mema ei ndi, ⱡumᵾi rundrᵾm.
58013013	Ei nga, tᵾn akup, Jisas kᵾn paⱡa ekit orunga mbun kona ila, elim pipil kurum uⱡ ei mel, tᵾn kunda pipil kuⱡamin.
58013014	Ei nga, tᵾn pᵾnmᵾn ei, ya mᵾi kona peng ronduⱡ ila, tᵾn moⱡᵾp mint pi nᵾpᵾmin mon. Tᵾn kona peng ti, wote omba ei nga kurᵾp mormin.
58013015	Ei nga, tᵾn rᵾk rᵾk, Got nga mbi paka rondpᵾn, kaⱡᵾp tindiⱡim mundpᵾn, Jisas ei kᵾn, angge nimbun, elim nga mbi ei, tᵾn nga keta ei ndi, paka rundamᵾn.
58013016	Wote enim ndi, wamp mat uⱡ kai etᵾk, tᵾk rapᵾndᵾk iting ei nga, tᵾk apra ndui nᵾndᵾi mon! Ei nga, uⱡ kun kai mat kalk tindiⱡim mondᵾrmin mbᵾ ndi, Got nga numan orunga etᵾk wang ndurmin.
58013017	Enim wamp mbᵾ ndi, Got nga rᵾp wamp mbᵾ nga ik kum tek, ik nᵾng ei mel pep rᵾi! Wamp mbᵾ ndi, muⱡ ti natᵾk, enim nga numan orunga kandᵾk mormin ei nga, en enim Got nga kongun rᵾp endᵾtmᵾn wamp mbᵾ, ronduⱡ mundᵾk muⱡᵾi! Enim ik mbᵾ kum teng ndam, wamp mbᵾ, rᵾp etmin kongun ei, numan nguk iting. Wote, wamp numan kit pilik kongun eng ndam, uⱡ i eng ei ndi, en enim tᵾpa rᵾpᵾndi napᵾndᵾmba.
58013018	Enim ndi, Got kᵾn atinga rok itangina, Got ndi, tᵾn kongun wamp mbᵾ, tᵾpa rᵾpᵾndangga! Tᵾn nga numan orunga, kai etpa piyangga! Nambuⱡ emel, Got nga kuimp keta ila, uⱡ kun kai mbᵾ mint itmin.
58013019	Wote na ndi, enim kᵾn ronduⱡ mundᵾp waldᵾnt ei, enim ndi, Got kᵾn, na nga atinga rundangina kᵾn, Got ndi, na tᵾpa rᵾpᵾndangga, enim kᵾn nondpa yant uimp.
58013020	Got ei, wamp kont pi uⱡ ei nga Puⱡ Wu ei ndi, tᵾn nga Nuim Jisas ropa rᵾt ndurum ei nga, Kng Sipsip Rᵾp Wu Kuimbal ei, ropa rut ndupa titim. Uⱡ i itim ei ndi, rᵾk rᵾk kont mba mul uⱡ ei, nimba mᵾi rurum.
58013021	Wote, Got nga numan wang ndui uⱡ ei ndi, uⱡ kai mat enim ngum ndam, Got elim nga numan pᵾtᵾm uⱡ mbᵾ mel, enim pep reing nimba etᵾm. Jisas Kraist ndi, uⱡ kai mat, tᵾn kᵾn etpa, elim mbi ou tᵾpa, uⱡ nga kᵾnt nga moⱡpa mint mba. Ei kupa!
58013022	Wamp angmᵾn, na ndi, ik ti ronduⱡ mundᵾp, enim waldᵾnt ei, na nga ik ronduⱡ mundᵾp nᵾnt ei ndi, enim nga numan orunga, etpa ronduⱡ mundangga, raka nᵾk, kum tek pilᵾi! Na nga mon rop enim ngunt ei, ruⱡ kat mon!
58013023	Enim ndi pilᵾi! Tᵾn nga ᵾngᵾn Timoti ni, kan manga ila ekit ndung ndam, Timoti tᵾkrᵾpa omba, na kandpa tangga, wote tᵾl enim kᵾn uimbil.
58013024	Tᵾn nga rawe iti uⱡ ei, mek puk, enim nga rᵾp wu mbᵾ kᵾn, Got nga wamp mbᵾ kᵾn ngᵾi! Wote, Itali kona ila mondpa pili wamp mbᵾ ndi, enim rawe enmin ku.
58013025	Got nga wamp pol ti uⱡ ei, enim kᵾn pora, kan piyangga!
59001001	Na Jeims ei, Got kᵾn Nuim Jisas Kraist raⱡ nga kindmant wu ei mor. Enim Isrel wamp rᵾⱡaip 12 kᵾⱡ, mbuⱡ mbaⱡ nᵾk puk, kona mbila elpa elpa pek andᵾk mormun kᵾⱡ nga, rawe etᵾp mon ei, rop ngont.
59001002	-
59001003	Na nga angmᵾn! Oⱡa tᵾpa kᵾni uⱡ elpa elpa mat, enim kᵾn om ndam, enim ambulk palk muⱡᵾi! Nambuⱡ uⱡ emel, enim nᵾk punmᵾn enim. Oⱡa tᵾpa kᵾni uⱡ mat, enim kᵾn om ndam, enim nga mondpa pili ei, etpa ronduⱡ mundᵾmba ei nga, enim nᵾk pilik ronduⱡ puk, mbun mbᵾ koma rok muⱡᵾi!
59001004	Wote, enim ui mbila nga rᵾk rᵾk ronduⱡ mundᵾk molk, mbun koma rᵾi! I eng uⱡ ei ndi, uⱡ kun kai mbᵾ, enim kᵾn pemba. Wote, Got nga uⱡ kun kai mbᵾ, enim kᵾn kurpa nui nanᵾmba mon. Enim kapⱡa itangga uⱡ kun kai mbᵾ, etᵾk mint muⱡing.
59001005	Wote, wamp nam ti, pilpa kungᵾndi uⱡ ei, pili napilim ndam, Got kᵾn atinga ropa mawa etangga kᵾn, elim ndi ngumba. Nambuⱡ emel, Got ndi pilpa kungᵾndi uⱡ ei, wamp mbᵾ pora wei ngorum.
59001006	Ei nga, wamp ei, mondpa pilpa, Got kᵾn atinga rangga. Numan ᵾkpᵾk ti nᵾtangga! Numan ᵾkpᵾk tᵾm ndam, kona kᵾpkᵾ ropa, num kuta noipᵾp naipᵾp nᵾtᵾm ei mel, kapⱡa etmba.
59001007	-
59001008	Wamp ei nga, numan raⱡ etpa pendpa uⱡ etᵾm mbᵾ, omba tenda ila pi napᵾrᵾm mon! Wote, wamp i etmin mbᵾ, Nuim ei ndi, ngumba nᵾk pili nᵾpili.
59001009	Wote wu ᵾngᵾn kurpa norum, ti Got ndi, mbi mepa oⱡa purum ei nga, ambuⱡpa paⱡpa muⱡangga.
59001010	Ei kᵾn, wu mel pi ti, Got ndi, mepa mana omba mondrum ei nga, ambuⱡpa paⱡpa morum. Nambuⱡ emel, wamp ei mepa mana omba ei, nde kuk na ti oⱡᵾl tepa mana purum ni mel, kapⱡa morum.
59001011	Kona ant ei ropa ronduⱡ mba morum ei kᵾn, nde kuk mbᵾ oⱡᵾl tetᵾm. Kuk kai nimbᵾ kit morum. Ei mel ku, wu mel pi ti, mel mbᵾ nga numan tᵾpa mundpa moⱡpa, wote korum.
59001012	Wamp nam ti ndi, oⱡa tᵾpa kᵾni uⱡ mbᵾ nga mbun koma rom ndam, ei ambuⱡpa paⱡpa moⱡangga! Mbun koma ropa pora ndum ndam, wote Got ndi, kont mul uⱡ kai ti ngumba. Got ndi, nimba mᵾi ropa nimba mel, “Na numan ngum wamp ti, uⱡ nga kunt nga kont mul uⱡ ei nguimp,” nitim.
59001013	Wamp ti ndi, oⱡa tᵾpa kᵾni uⱡ ila uⱡ kit mbᵾ em ndam, “Na Got ndi, mepa mba uⱡ mbᵾ, mbo rondnᵾm,” ni nᵾnangga mon! Nambuⱡ emel, uⱡ kit ei ndi, Got kundpa ti natᵾtᵾm. Wote, Got elim ndi, wamp ti uⱡ kit iti nᵾtangga mon.
59001014	Ei kᵾn, wamp ti nga kandpa kum pi ndi uⱡ ei ndi, elim nga numan ila kunt ropa elim tᵾpa kan nguⱡnga, nombuⱡa mam kupa ei, wak rorum.
59001015	Wote, wamp ei nga kandpa kum pi ndi, numan kit ei ndi elinga, uⱡ kit mbᵾ etᵾm. Wote, akil tepa uⱡ kit ei ndi elinga kᵾn, wamp kui nga, uⱡ ei ngorum.
59001016	Na nga angmᵾn! Uⱡ ei ndi, enim ik kol ropa ngui ngᵾngangga.
59001017	Mel kai mbᵾ, muⱡ ila mana urum mbᵾ, Got ndi, tᵾn rᵾk rᵾk wei gem ngumba pendᵾtᵾm ei, rᵾⱡang pi kona ei nga Wuta ei ndi etᵾm. Elim unt murum, akup morum, wote moⱡpa mint mba ei nga rᵾⱡang nga Puⱡ Wu ei ndi etᵾm.
59001018	Got elim nga numan ndi pilpa, elim nga ik kupa ei ndi, tᵾn wamp mbᵾ mim itim. Ei nga, tᵾn mel mbᵾ nga kuimbal muⱡᵾmin nimba itim.
59001019	Angmᵾn ye! Enim pilik kun itᵾi! Enim wamp mbᵾ pora ik ei, tᵾk rᵾk pilik tᵾk, wote wang nduk nᵾi! Wote popᵾⱡ tᵾk rᵾk mundi nᵾmᵾndᵾi!
59001020	Ei nambuⱡ emel, wamp nga popᵾⱡ mundi uⱡ ei ndi, Got nga uⱡ kun kai mbᵾ, etᵾk kai mundi namᵾndᵾrmᵾn.
59001021	Ei nga, enim uⱡ kit mbᵾ, pendᵾk kelik, wote enim Got nga ik mbo inditmᵾn ik ei pilik tᵾk, enim nga numan ila pindᵾi! Ik ei ndi, enim nga min ei, etpa tᵾmba.
59001022	Wote enim ndi, en enim ik kol rok nguk, Got nga ik ei kum ei ndi, mint pili nᵾpilᵾi mon! Enim ik ei pilik tᵾk kᵾn, wote ik nitim ei mel, pep rok itᵾi!
59001023	-
59001024	Wamp nam ti ndi, Got nga ik ei, kum ei ndi mint pilpa, wote tᵾpa apra ndupa ik nᵾtᵾm ei mel iti natᵾtᵾm. Wamp ei kiraipa ila, elim nga kuimp keta ei kandpa, wote tᵾpa apra ndurum ei mel kapⱡa.
59001025	Ei kᵾn, wamp nam ti ndi, wamp uⱡ kit etmin ila, etpa wei mondrum mi ik kun kai kᵾⱡ pilpa tᵾpa kᵾn, tᵾpa apra ndui nandpa, wote pep ropa em wamp ei, elim nga namba uⱡ mat em mbᵾ, Got ndi, memp pendᵾmba.
59001026	Wamp ti ndi nimba mel, “Na mondpa pili wamp ei!” nimba. Wote, el elim nga keta anmbil ei, rᵾp iti natᵾm ndam, el elim nga mondpa pili uⱡ ei nga, muⱡ ti mon! Ei nga, elim ndi, el elim ik kol ropa ngorum.
59001027	Tᵾn nga mondᵾp petmᵾn uⱡ ei, Got Tipam ei ndi kundpa, eng nui kai mbᵾ kᵾn, ik kupa mint nimba ei, ya uⱡ ei mel itamin. Kangambuⱡa etpa mbᵾ rᵾp etpᵾn, amp wiya na mbᵾ, mbun tᵾng mbila, tᵾp rapundpᵾn, wote mᵾi kona uⱡ kit mbᵾ, minda ndui nᵾndᵾmin.
59002001	Na nga angmᵾn! Tᵾn nga Nuim Jisas Kraist wu eng nui ei mondᵾk pilᵾi! Enim wamp ik kondᵾk ni uⱡ ila, elpa elpa pi nᵾpangga! Wote, kᵾng orunga mint kandkᵾn, ni nᵾnᵾi mon!
59002002	Wote, wu mel pi ti, ki ring gol ti mondpa, muⱡ eng nui kai mat raⱡpa, mou tila wangga kᵾn, wote wu kurpa ti mel kit mbᵾ raⱡpa omba ku.
59002003	Wote nim ndi, wu mel pi ti mel kai raⱡᵾm wu ei kundkᵾn, “Ya kona kai ila okᵾn muⱡi,” nᵾkᵾn. Wote wu kurpa ei kundkᵾn, “Int ila anggilkᵾn mon,” muna, “Ya manga rᵾkᵾ kᵾmp pᵾⱡ ila muⱡi,” ning.
59002004	Wote enim ndi, uⱡ ei mel eng ndam, wote enim ndi, wamp kᵾmp ting mel kapⱡa mon. Enim nga numan ila pilpa kit pili uⱡ ei pendᵾk kᵾn, wamp mbᵾ kᵾmp tᵾtmᵾn.
59002005	Na nga angmᵾn pinmin ye! Got ndi, Ya mᵾi kona ila wamp kurpa norum, mbᵾ mondpa pili uⱡ ila mel piyangga kᵾn, Got ndi, nimba mᵾi ropa kᵾn, wamp tᵾpa mumuk rᵾi uⱡ ei, Got numan ngormᵾn wamp ei, nguimp nitim.
59002006	Wote enim ndi, wamp kurpa mbᵾ, etᵾk pipil kundᵾrmᵾn. Wote, enim pᵾtmᵾn ni, wamp mel pi mbᵾ ndi, enim tᵾk mana nduk, mek puk kot endᵾtmin.
59002007	Got ndi, Kraist nga mbi kai ei, tᵾpa enim kᵾn pinditim ei, wamp mbᵾ ndi, mbi kai ei, nᵾk kit mondᵾrmin.
59002008	Enim uⱡ kun kai mbᵾ etᵾk, Got nga mi ik kᵾⱡ pep ruing, Buk Wingti ei ndi, nimba mel, “En enim numan ngurmin ei mel ku, nim nga mang keta kup wamp mbᵾ, i ku etkᵾn numan ngui!” nitim.
59002009	Wote enim ndi, wamp mat numan ngok wamp mat tᵾk mbuⱡ nguk eng ndam, enim mi ik ei, rok puⱡa rok etmin. Uⱡ ei ndi, enim uⱡ kit mbᵾ etmin!
59002010	Wamp nam ti ndi, mi ik mbᵾ pᵾi, pep ropa moⱡpa, mi ik tenda ti pep rui narᵾm ndam, wamp ei ndi, mi ik mbᵾ pora, ropa puⱡa rorum.
59002011	Ei nga, Got nga mi ik ti ndi, nimba mel, “Wu ti nga ei amp ti nᵾti!” nᵾtᵾm. Wote, “Wamp na ti rui nᵾri!” nᵾtᵾm. Wote, wamp na ti rokᵾn kondkᵾn, wu ti nga amp ei ti nᵾtᵾn ndam, nim ndi, Got nga mi ik mbᵾ pora rokᵾn puⱡa rorᵾn mint.
59002012	Enim ik nᵾk kun kai mul mel ralk uⱡ mbᵾ, etᵾk ᵾndangina kandᵾk, wamp mat kan manga ila, wei wak rormin ei mel etangga.
59002013	Nambuⱡ emel, wamp nam ti ndi, wamp ti kont kaimp kuⱡi naⱡᵾm ndam, Got ndi, wamp ei, kont kaimp kuⱡi naⱡᵾmba. Wote, kont kaimp kul uⱡ ei ndi, wamp kᵾmp tᵾmba uⱡ ei, tᵾpa mana ndurum.
59002014	Na nga angmᵾn! Wamp ti ndi, elim mondᵾp pilip mor nimba, wote elim uⱡ kai mat iti natᵾm ndam, elim nga mondpa pili uⱡ ei ndi, elim etpa tᵾmba nda?
59002015	-
59002016	Wote wu ᵾngᵾn ti, muna amp ti, wal pᵾki na mat mon ndangga, wote rᵾng mat nomba ei nga ti nᵾtangga, wote nim ndi, ik kai mat kondkᵾn nᵾkᵾn, “Got ndi, nim memp pindangga nᵾkᵾn, rᵾng mbᵾ nᵾi nᵾkᵾn, wote nim ndi, wal pᵾki na rᵾng mat ngui ngᵾngᵾn ndam,” kapⱡa etmba mel?
59002017	Wote mondpa pili uⱡ ei, ei mel ku mondpa pili uⱡ ei kongun iti natᵾn ndam, mondpa pili uⱡ ei korum.
59002018	Wote wamp ti ndi, nimba mel, “Nim mondkᵾn pᵾtᵾn ei, na uⱡ kai mbᵾ et,” nimba. Wote, na ndi, punt rop nᵾmp mel, “Nim nga mondpa pili ei, uⱡ mat iti natᵾtᵾn ei, na tᵾkᵾn ora ndun. Ei nga, na ndi, na nga mondpa pili et uⱡ ei, nim tᵾp ora nduimp,” nᵾnt.
59002019	Nim Got tenda morum ei, mondkᵾn pᵾtᵾn ei? Ei kapⱡa! Wote, kur kit mbᵾ ndi, i ku etᵾk, Got tenda morum ei nga mondᵾk pilik kᵾn, mundmong etᵾk rut nᵾtmin.
59002020	Nim wu wᵾlᵾ ti kant! Nim mondkᵾn pilkᵾn, wote nim uⱡ kai mat iti natᵾtᵾn ndam, nim nga mondpa pili ei nga ronduⱡ ti mon!
59002021	Tᵾn nga anda kouwᵾ Aparam ndi, elim nga kangᵾm Aisak ei, Got kᵾn angge nimba, rat pol ila, kaⱡpa tindiⱡim mundrum. Ei nga, Got ndi, kandpa, Aparam kundpa, “Wu kun kai!” ei nitim.
59002022	Uⱡ ei nim pᵾn ei? Elim nga mondpa pili uⱡ ei kᵾn, elim nga uⱡ itim ei kᵾn, tenda mint purum. Uⱡ ila, elim nga mondpa pili uⱡ ei, kun purum.
59002023	Buk Wingti ei ndi, nitim ik ei, omba kupa itim. Nimba mel, “Aparam ndi, Got mondpa pitim,” nᵾtᵾm. Ei nga, elim nga mondpa pili uⱡ ei ndi elinga, Got ndi, Aparam kundpa, nimba mel, “Wu kun kai ei,” nᵾtᵾm.
59002024	Enim kᵾnᵾi! Wamp ti, Got ndi, wu kun kai nᵾtᵾm ei, mondpa pili uⱡ ei, mendpᵾⱡ mon! Elim nga uⱡ etᵾm mbᵾ kunda.
59002025	Wote ei mel ku, wapra amp Reiyap ni ndi, Jura nombuⱡa rung wu raⱡ, rawe etpa tᵾpa, wote nombuⱡa mam elpa ronggᵾt mo rokᵾⱡ, mang kona pᵾl nitim. Ni kᵾn, Got ndi, amp ni kundpa, “Kun kai ei,” nitim.
59002026	Ei mel ku, muⱡnga ei ndi, wamp ti wak rom ndam, wamp ei koⱡmba. Ei mel ku, mondpa pili uⱡ ei, kongun iti natᵾtᵾm ndam, mondpa pili ei korum.
59003001	Na nga angmᵾn! Enim ik mbo wu ou ndupa muⱡi nᵾmbᵾⱡᵾi. Nambuⱡ emel, enim pᵾnmin! Got ndi, wamp kᵾmp tᵾmba ui ei kᵾn, tᵾn ik mbo wu mbᵾ, ama ronduⱡ mundpa kᵾmp tᵾpa, wamp wei mbᵾ kᵾn, raka raka nimba kᵾmp tᵾmba.
59003002	Tᵾn wamp kump kᵾm uⱡ kit mbᵾ etmᵾn. Wote, wamp nam ti, ik kit ni nandᵾtᵾm wamp ei, wamp kun kai morum. Wamp ei ndi, elim nga kᵾng kᵾⱡ, kapⱡa rᵾp etpa kai mondᵾmba.
59003003	Kng os keta ila ain ti, kan rop gi ndup pendpᵾn kᵾn, mep andᵾrmin ei, tᵾn nga ik ei, teng ndangga nimbun etmin.
59003004	Wote enim pilᵾi! Nu sip kᵾⱡ mel mam kᵾⱡ, kᵾpkᵾ mam mat ropa pungaⱡ ndupa mepa, num kuta ila purum. Wote, nu sip mepa andrᵾm wu ei ndi, mel kel kot tᵾpa kun elinga, elim pᵾtᵾm ei mel purum.
59003005	Ei mel ku, tᵾn nga keta anmbil ei mel kel koⱡ, tᵾn nga kᵾng ila petᵾm. Wote, ik mam mat, tᵾn nga keta ila ekit orum. Enim punmᵾn ei, ndip kel kot ndi, puⱡ mondpa, nomba mam etpa, nde pana mam mbᵾ nomba pora ndurᵾm.
59003006	Tᵾn nga keta anmbil ei, ndip mel, kapⱡa. Keta anmbil ei, tᵾn nga kᵾng ila pepa, ik kit elpa elpa mbᵾ oⱡa tᵾpa, wamp etᵾpa kit mondrum. Wote, wamp kᵾng kᵾⱡ pᵾi, etpa kit mondrum. Uⱡ i etmᵾn ei ndi, ndip kona ei ndi, elim ndip ei, kende rorum.
59003007	Kng owa, kui, kᵾi, wimbᵾ na, num kuta mana orunga oma na mel tetᵾm mbᵾ, wamp ndi, etᵾk ek ndurᵾng, wote akup etᵾk ek ndormᵾn.
59003008	Wote, wamp ti ndi, keta anmbil ei, etpa ek ndumba mel, kapⱡa mon! Mel kit ei ndi, wamp ropa kundi uⱡ ei nga, ik kit mat petᵾm.
59003009	Keta anmbil ei ndi, tᵾn nga Wu Nuim ei kᵾn, Tipam raⱡ nga mbi paka rondurmun. Wote, keta anmbil tenda ei ndi ku, tᵾn, Got elim mel mil kan etpa itim wamp mbᵾ kᵾn, nᵾmp kit mondᵾrmᵾn.
59003010	Keta tenda ila ku mbi paka rondurmun. Wote, keta ila ku, wamp mat nᵾmp kit mondᵾrmᵾn. Na nga angmᵾn! Uⱡ ei, iti nᵾtᵾmin mon!
59003011	Nu pit ti kᵾn, num kuta nu ei kᵾn, tᵾpa tenda etpa orum ei?
59003012	Na angmᵾn! Nde pik ila, nde olip mong rumba ei, muna nde wain ila, nde pik mong romba ei? Ei mel ku, num kuta ila, nu kai ti, ekit ui nawᵾmba mon!
59003013	Enim nga ruk ting ila, wu pilpa kungᵾndi ti morum ei? Wamp ti moⱡum ndam, elim nga mul uⱡ kai ei, pilpa kungᵾndi kai ila, ekit orum uⱡ mbᵾ, etpa tᵾpa ora ndangga!
59003014	Wote, enim nga numan ila wᵾlᵾk rok, popᵾⱡ mondᵾk, wote enim nga numan ila en enim mbi ou timin, nᵾk pilik, wote enim ndi ik kep nok ik kupa ei kambilik pendᵾk iti nᵾtᵾi!
59003015	Pilpa kungᵾndi ei, muⱡ kona ila tepa mana ui nawᵾrᵾm. Wote, ei ya mᵾi kona ila, numan unt nga ei, pilpa kungᵾndi kit ei nga tipam ei, Seitan.
59003016	Wote, wamp mat kᵾn, wᵾlᵾk rok, nindiⱡim nᵾk etmin wamp mbᵾ molk, kai mundi namᵾndᵾk, uⱡ kit mbᵾ mint etmin.
59003017	Wote, mul kona ila pilpa kungᵾndi mana orum ila, kuimp tepa uⱡ kun kai pilpa kungᵾndi ila, moⱡpa kundi uⱡ mbᵾ, numan ngᵾk, numan kai pendᵾk, wamp numan ngᵾk, wamp mbᵾ kᵾn numan wang nduk, wamp mat nga ik kum tek, wote wamp kont kulk, uⱡ kun kai mbᵾ etmin. Wote wamp elpa elpa mbᵾ kᵾn, numan tenda ei mint pendᵾtmᵾn.
59003018	Moⱡpa kundi uⱡ ei nga paka rormᵾn wamp mbᵾ, moⱡpa kundi uⱡ ei nga rᵾng mbo kai mbᵾ mundᵾk, wote ei kᵾn, uⱡ kun kai mbᵾ rᵾng mel mᵾlᵾ ropa oⱡa orum.
59004001	Enim kᵾn, el iti uⱡ na, ik rop mundi uⱡ mbᵾ, nant ila pepa orum? Kandpa kum pindi uⱡ kit mbila, enim nga kᵾmp ki na mbᵾ kᵾn, el kongundpa enim kᵾn, el pindi napᵾndᵾtᵾm nda?
59004002	Enim mel elpa elpa mbᵾ numan ngurmᵾn ei, wote mel mbᵾ ti natᵾtmᵾn. Ei nga, enim ndi, wamp mat rop kondᵾk kum mek mel mbᵾ, timin nᵾk pᵾtmᵾn. Enim wamp mat nga mel mbᵾ kandᵾk, kum pendᵾtmᵾn uⱡ ei ndi, mel mbᵾ kandᵾk, ti natᵾtmᵾn. Ei kᵾn, enim popᵾⱡ minal mondᵾk el etmin. Enim mel mbᵾ, ti natᵾtmin. Nambuⱡ emel, enim Got kᵾn atinga rok, mawa iti natᵾtmin ei mel ku, ti natᵾtmin.
59004003	Enim mawa etmin ei, wote ti natᵾtmin. Ei nambuⱡ emel, enim nga numan ei, kun pi napᵾⱡnga, Got kᵾn mawa etmin. Wote mel mbᵾ tᵾk etᵾk, ge nduing ei nga mendpᵾⱡ pilik, atinga rormᵾn.
59004004	Enim wapra wamp mbᵾ ye! Wamp nam ti ndi, ya mᵾi kona ila, mel mbᵾ kandpa, kum pendᵾm ndam, Got kᵾn el rui wamp mel raⱡpa morum.
59004005	Buk Wingti ila ik kupa ti, petᵾm ei ndi, nimba mel, “Got nga Muⱡnga tᵾn kᵾn rukᵾr orunga pinditim ei ndi, Got elim mendpᵾⱡ mbi paka rundangga!” nᵾtᵾm. Enim ndi, ik ei tᵾk pei mundᵾrmᵾn an?
59004006	Ei kᵾn, wote Got nga wamp pol ti uⱡ ei, tᵾn kᵾn pilpa kelpa ngurum. Ei nga Buk Wingti ei ndi, nimba mel, “Kᵾng orunga paka rormin wamp mbᵾ, Got ndi, mepa mana purum. Kᵾng orunga mek mana pᵾk mormin wamp mbᵾ, Got ndi, poⱡ tᵾpa etpa titim,” nᵾtᵾm.
59004007	Ei kᵾn, enim nga min kᵾng raⱡ, Got ngᵾi! Wote, Seitan kᵾn el ranggina, Seitan enim wak ropa nung nimba mba.
59004008	Enim Got kᵾn nondpa wanggina kᵾn, Got enim kᵾn nondpa omba. Enim uⱡ kit iti wamp mbᵾ, enim nga ki ⱡumᵾi rok. Enim nga numan orunga ⱡumᵾi rok, Got tᵾk mundangina enim etpa, elim nga mendpᵾⱡ randᵾmba. Enim numan raⱡ etpa pindi wamp mbᵾ ye!
59004009	Enim nga uⱡ kit ei nga, enim kont kulk, ka ronduⱡ itᵾi! Akup enim oi enmin wamp mbᵾ, wak rok, ka ronduⱡ itᵾi! Wote, numan kai pᵾnmin wamp mbᵾ, wak rok numan kit pilᵾi!
59004010	Nuim ei nga kuimp keta ila, en enim nga orunga, mek mana puk moⱡᵾng ndam, wote Nuim ei ndi, enim mepa oⱡa mba.
59004011	Na nga angmᵾn, wamp mat nga nᵾk kit mundi nᵾmᵾndᵾi! Wamp ti ndi, wamp ᵾngᵾn ti nga nimba kit mondpa kᵾmp tᵾpa em ndam, wamp ei, mi ik ei nimba kit mondpa, kᵾmp tᵾpa etmba. Ei kᵾn, nim mi ik ei, kᵾmp tin ndam, nim mi ik ei, pep rui narᵾrᵾn mon! Nim mi ik ei, kᵾmp tetᵾn.
59004012	Ei kᵾn, Got wu tenda ei ndi, mi ik kᵾⱡ ngumba, wote wamp kᵾmp tᵾpa etmba. Wote, wu tenda ei ndi ku, wamp etpa peng kont tᵾpa, etpa kit mondpa etmba. Ei kᵾn, nim nam nᵾkᵾn pilkᵾn, angᵾna ti kᵾmp tin?
59004013	Akup kum tek pilᵾi! Enim wu mat ndi, ei mel nᵾk, “Akup muna utᵾma, tᵾn kona peng ya, muna nᵾi ila mbun, pana tenda ti moⱡpᵾn, kongun mat etpᵾn, mel rarᵾp ropᵾn, ku moni minal yant tᵾmin,” nᵾtmᵾn.
59004014	Ei wote, enim nga kont mul uⱡ ei, utᵾma orunga ila, nambuⱡ ti etmba ei, enim pili napilik mormin. Ei kᵾn, enim ndip ikil oⱡa omba, wote wei ai etᵾm ni mel, enim nga kont mul uⱡ ei, ei mel kapⱡa.
59004015	Ei kᵾn, enim ndi, ei mel nung ndam, kapⱡa etmba, “Tᵾn Nuim ei ndi, kapⱡa nimba pilim ndam, tᵾn kont moⱡpᵾn uⱡ mbᵾ, muna mbᵾ etᵾp muⱡmin,” nᵾtmin.
59004016	Wotem akup enim ambulk palk, kᵾng orunga mek oⱡa puk enmin. Kᵾng orunga mek oⱡa puk, en enim nga mbi paka rok, iti natilingina mel enmin.
59004017	Ei nga, wamp ti ndi, uⱡ kun kai ei, etmba ei nga, pilpa kelpa iti natᵾm ndam, wamp ei uⱡ kit mbᵾ etmba.
59005001	Enim mel pi wamp mbᵾ ye! Akup na nga ik ei pilᵾi! Enim ka mindil tᵾk itᵾi! Nambuⱡ emel, mbun elpa elpa mat, enim kᵾn omba enim.
59005002	Enim nga mel tetmin mbᵾ, purpa num ndumba, wote mul na mbᵾ gorokᵾna kuimp ropa etmba.
59005003	Enim nga ku gol na, ku silpa eng nui mbᵾ raⱡ rorum. Raⱡ ei ndi, enim nga puⱡ ei, akpa nimbᵾ, wote ndip mel, wamp kᵾng kᵾⱡ norum. Akup ui pora nimba enim ila, enim mel mbᵾ, tᵾk mou rok ku mormin.
59005004	Enim nga kongun endᵾtᵾm wamp mbᵾ, ku moni ngui nganggᵾⱡina, enim kᵾn ik ranggᵾk ik kit nᵾk mormin. Rᵾng tᵾk mou rok, ka etᵾk enmin ei, Got Oⱡa Nuim Ronduⱡ pi ei ndi, pilpa morum.
59005005	Enim ya mᵾi kona ila molk, mel minal tek ambulk palk mormin. Wote, enim rᵾng minal nok, kᵾng puⱡnga mormin, ropa kondᵾmba enim ei nga, tᵾk mendᵾk mormin.
59005006	Enim ndi, wamp kun kai mbᵾ, ik mura ngᵾk, rok kondᵾk etᵾng. Wote, enim kᵾn, punt rui narᵾk, kandᵾk kui etᵾk mormin.
59005007	Na nga angmᵾn, ronduⱡ mundpᵾn moⱡpᵾn, mbun mbᵾ tᵾp koma ropᵾn, Nuim ei, yant omba ei nga nokᵾndmin. Kongun wu mbᵾ ndi, ronduⱡ mondᵾk, kongun etᵾk rᵾng etᵾk, oⱡa tᵾtmin. Ei kona romba, muna ant mba, nᵾk ᵾkpᵾk ti natᵾk, ronduⱡ mundᵾk molk, etpa pora nduⱡnga, rᵾng tᵾk normin.
59005008	Enim i ku etᵾk, ronduⱡ puk muⱡᵾi! Nuim ei, nondpa yant omba enim ei nga, enim numan wang nduk muⱡᵾi!
59005009	Angmᵾn, enim wamp mat kᵾn ik polk, ik mbuldung nᵾndᵾk iti nᵾtᵾi! Enim kᵾmp ti nᵾtangga! Enim Kᵾmp Tᵾmba Wu ei, int nondpa onum.
59005010	Na nga angmᵾn, unt painui wu mbᵾ ndi, mbun mindil urum mbila, ronduⱡ puk molk, Nuim ei nga ik nᵾndᵾtᵾng ni, tᵾk mendᵾk pilᵾi! Enim uⱡ ei mel pilik, pep rok itᵾi!
59005011	Wamp mbᵾ mbun mindil uⱡ mbila, ronduⱡ puk morung ei nga, akup wamp mbᵾ kundpᵾn, memp ronduⱡ ti wamp nimin. Unt wu Jop, mbun mindil ila ronduⱡ mba moⱡnga, akil tepa, Nuim ei ndi, memp pinditim uⱡ ei, enim pᵾtmin. Wamp kont kul uⱡ ei nga puⱡ ei, Oⱡa Nuim ei morum.
59005012	Wote, na nga angmᵾn, enim ndi, ik ti ronduⱡ mundᵾk nᵾk kᵾn, wi muⱡ kona kep, ya mᵾi kona kep, mbi tek angᵾndᵾk, nᵾk mᵾi rᵾi nᵾrᵾi! Enim nga puⱡ ei, Got ndi, akpa ni nᵾnangga! Ei nga pilik kᵾn, “Mon,” nᵾng ndam, ik mendpᵾⱡ ei nᵾi, muna “Kapⱡa,” nᵾng ndam, kapⱡa mendpᵾⱡ ei nᵾi!
59005013	Enim nga ruk ting ila wamp ti, mbun mindil mat tᵾm ndam, elim Got kᵾn, atinga rangga! Wamp ti, numan kai pem ndam, Got nga mbi paka ropa, kinan mat nangga!
59005014	Wamp ti, kui rom ndam, wamp ei, rᵾp wu ti, wi ropa tangga! Rᵾp wu ei ndi, elim Nuim ei nga mbi tᵾpa angᵾndpa, atinga ropa, kopung kandpa etangga!
59005015	Mondᵾk pilik atinga rong ei ndi, wamp ei nga kui wang nimba. Wote, Nuim ei ndi, wamp ei, etpa tᵾpa uⱡ kit etᵾm mbᵾ, pendpa kelmba.
59005016	Ei nga, enim nga uⱡ kit etmin mbᵾ, para nduk nᵾk, atinga rok itᵾi! Uⱡ ei mel eng ndam, enim etpa wang ndumba. Wamp kun kai mbᵾ nga atinga rormᵾn ei ndi, ronduⱡ ngumba, tᵾpa rapundpa etᵾm.
59005017	Unt painui wu Ilaija ei, tᵾn wamp ei mel, kapⱡa murum. Wu ei, Got kᵾn atinga ronduⱡ mundpa ropa, kona ndamᵾng rui nᵾrangga nilinga, kona rui narᵾⱡnga pana raldika, wote kalimp tᵾmbᵾkak gul raⱡ omba purum.
59005018	Wu ei, aldpa atinga roⱡnga, muⱡ ila kona ndamᵾng mana ndurum, wote pana rᵾng mbᵾ oⱡa urum.
59005019	-
59005020	Na nga angmᵾn, enim nga ruk ting ila wamp ti, ik kupa ei wak ropa, tiki poⱡpa ᵾndangga kᵾn, wamp ti ndi mba, etpa rukᵾr tᵾm ndam, wamp ei nga min ei, etpa peng kont tᵾmba. Wote, uⱡ kit minal etᵾm mbᵾ, Got ndi, wak rondpa, uⱡ kit mbᵾ nga ni nanᵾmba.
60001001	Na Pita, Jisas Kraist nga nombuⱡa rung wu. Na ndi, mon ei rop, enim Got nga wamp kat, mbi ropa, en enim nga mᵾi mang kona ila wak rok, mbuⱡ mbaⱡ nᵾk puk, kona Pontas, Galesiya, Kaparosiya, Eisiya na Bitiniya, kona mormin wamp kᵾⱡ kᵾn, mon rop ngunt.
60001002	Enim Got Tipam ei ndi, unt kor nga pilpa pora ndupa, mbi ropa elim kᵾn rukᵾr titim. Muⱡnga Wingti ei ndi, enim etpa wamp wingti mbᵾ mundangga, Jisas Kraist nga ik ei, teng nduk tangina, wote elim nga mema ei ndi, enim ⱡumᵾi rangga. Got nga wamp poⱡ ti uⱡ, wote moⱡpa kundi uⱡ mbᵾ, enim nga ruk ting ila tepa, peka ropa kuimba kuⱡangga!
60001003	Tᵾn pᵾtmᵾn ei, Got ndi tᵾn wi ropa, ruk rung titim ei, elim nga uⱡ eng nui tetᵾm ei kᵾn, wote elim nga uⱡ kun kai tetᵾm ila, kunda muⱡeimᵾn nimba itim. Ei nga, Got elim nga ronduⱡ ila, tᵾn uⱡ kun kai mbᵾ, elim pᵾtᵾm ei mel pep rᵾmin nimba, tᵾn mel minal ngurum.
60001004	Wote tᵾn ndi, Got elim nga wamp mbᵾ nga memp kai teing nimba tᵾndᵾtᵾm mbᵾ timin ei nga, nokundᵾp mormun. Memp kai ei, wi muⱡ kona tᵾndᵾtᵾm ei, purpa kit moⱡpa, wei ai iti natᵾtᵾm mon!
60001005	Enim Got kᵾn mondᵾk pilingina, wote elim nga ronduⱡ ei ndi, enim nokundᵾk nga molk kai mondunmin. Enim etpa tᵾmba uⱡ ei, muⱡ mᵾi raⱡ pora nimba ui ou ila, ekit omba ei nga tᵾpa kun etpa tetᵾm.
60001006	Uⱡ ei nga, numan kai pilik muⱡᵾi! Akup ya mᵾi kona ila ui onunga kᵾⱡ ila, oⱡa tᵾpa, kᵾni uⱡ mbila ou ndupa, mbun mindil tᵾnmᵾn.
60001007	Mbun mindil mbᵾ ndi, tᵾn nga mondpa pili orunga, ronduⱡ mbun kun kai muⱡmin, muna mon, ei tᵾn kanᵾmba orum. Tᵾn pᵾtmᵾn ni, ku gol pora nimba mel ei, ndip ila ruk nduk kalk, wote ekit tᵾtmin. Ei mel, tᵾn nga mondpa pili uⱡ ei, gol mel, kapⱡa mon! Ei nga, tᵾn nga mondpa pili uⱡ ei, ndip mel ila ruk mba, wote kai etpa ekit omba. Wote, Jisas Kraist omba pena ila moⱡmba ui ou ila, enim nga mondpa pili uⱡ ei, rom kaip, mbi ou ti uⱡ, tᵾpa ou ndui uⱡ mbᵾ, enim kapⱡa ting.
60001008	-
60001009	Enim Jisas kᵾni nakᵾndᵾrmin kep, enim nga numan ei, elim kᵾn tetmin. Enim akup elim kᵾni nakᵾnmin, wote mondpa pili uⱡ ei, ambulk mormin. Ei ndi, enim nga mondpa pili orunga, ting mel ei, tᵾnmin ei, min orunga etpa ti uⱡ ei, uⱡ i etᵾk, ambulk palk, numan ti elpa elinga mormin.
60001010	Painui wu kᵾⱡ ndi, etpa ti uⱡ ei nga ik puⱡ ei, etᵾp pilmin nᵾk pilik, kongundᵾk kurᵾk puk, wote Got nga wamp gem ui uⱡ ei, enim ngumba ei nga, ik pai nok nᵾtᵾng.
60001011	Ni kᵾn, etpa ti uⱡ ei, ui nant kᵾn omba, wote etpa omba mel nant, ik puⱡ ei nga kombulk pᵾtᵾng ku. Ui ei kᵾn, Kraist nga Muⱡnga ei, ik painui wu mbᵾ kᵾn, omba moⱡpa, Kraist wote omba, mindil nomba, mbi ou tᵾpa etmba ei nga, kuimp tepa Muⱡnga ei ndi, oⱡa tᵾpa unt nitim.
60001012	Got ndi, painui wu kᵾⱡ, en enim nga uⱡ ti enmin nᵾk, pili nᵾpᵾlᵾi nimba, para ndupa ngurum. Ei mon, akup enim wamp mormin kᵾⱡ nga ik nᵾndᵾtᵾng. Ei nombuⱡa rung wu mbᵾ ndi, Rᵾnang Ik Kai ei, muⱡ kona Muⱡnga Wingti tenda ei nga ronduⱡ ila ku, uⱡ mbᵾ nga nᵾk nguⱡungina pᵾnmᵾn. Wote anggelo mbᵾ, ndi kunda uⱡ mbᵾ pilip tamᵾn, ka nᵾk pᵾtmᵾn ku.
60001013	Ei nga, enim nga numan orunga tᵾk kun mundᵾk, tᵾk mendᵾk muⱡᵾi! Enim nga numan tenda pendᵾk, Jisas Kraist omba pena ila moⱡum ei, Got nga pol ti uⱡ nᵾk nokundᵾk muⱡᵾi!
60001014	Unt enim pilik kun iti natᵾk, uⱡ kit mbila ki nguk, uⱡ kit mbᵾ nga numan nguk etᵾng. Uⱡ mbᵾ wak rok, akup Got nga kangambuⱡa ralk molk, elim nga ik ei teng ndᵾi!
60001015	Wote Got ndi, enim wi ropa rukᵾr tᵾpa, wamp wingti kᵾⱡ muⱡᵾi nᵾtᵾm. Ei mel uⱡ, namba uⱡ eng mbila, wamp wingti ralk muⱡᵾi!
60001016	Buk Wingti ei ndi, nimba mel, “Na wingti mor ei mel, enim wingti ku muⱡᵾi!” nᵾtᵾm.
60001017	Enim Got kᵾn atinga rok, mbi tek, Wuta nᵾtmin ei ndi, wamp pora, en enim nga namba uⱡ etmin mbᵾ, to tenda ila mint kᵾmp tᵾtᵾm. Ei nga, ya mᵾi kona ila ui onunga monmᵾn kᵾⱡ ila, Got nga mundmong endᵾk, pek muⱡᵾi!
60001018	Enim pᵾtmin ni, unt enim nga anda kouwᵾ kᵾⱡ nga uⱡ kit mbo rondrᵾng uⱡ mbila, kandᵾk tᵾk pep rok morung. Ei kᵾn, namba mel ti ndi, enim etpa kan pilinga ndurum ei, pilik mormin. Ku gol, silpa mel mbᵾ nga ronduⱡ pi purum. Wote ei ndi, iti nᵾtᵾtᵾm mon!
60001019	Wote, Kraist nga mema ei, ronduⱡ minal petᵾm ei ndi, enim etpa titim. Kraist ei, kng sipsip waⱡ na ti, kᵾng nit pi nᵾpi, ni mel ku.
60001020	Unt Got ndi, mel kanmᵾn mbᵾ pora, mim iti nᵾti kᵾn, Kraist mbi ropa oⱡa tᵾpa, kongun ei tangga nitim. Akup ui pora ninim ila, enim nga nᵾndpa kᵾn, Kraist enim kᵾn etpa mot ndunᵾm.
60001021	Ei kᵾn, Kraist ndi, enim tᵾpa rapundᵾⱡnga, Got kᵾn mondᵾk pᵾnmᵾn. Got elim ndi, Kraist on kona ila ⱡoporpa oⱡa tᵾpa, mbi ou oⱡa orunga ngurum. Ei nga, enim Got mondᵾk pilik, omba tᵾmba ei nga numan kai pilik, kel rondᵾk nokundᵾk mormin.
60001022	Akup, enim ik kupa ei pilik tᵾk, pep rok enmin ei ndi, enim nga uⱡ kit mbᵾ, ⱡumᵾi roⱡnga, min orunga etᵾk kai mondunmin. Wote, enim nga mondpa pili wamp mormin mbᵾ, numan ngunmin. Ei mel ku, ronduⱡ mundᵾk angmᵾn mbᵾ pora, numan nguk muⱡᵾi!
60001023	Ei kᵾn, Got nga ik kont mba, uⱡ nga kᵾnt nga tetᵾm ik ila, enim rᵾng mbo na, ni mel kont paka mila rong. Enim kangambuⱡa kel mel, kokila meng kᵾⱡ, tipam ei, kuⱡi nakᵾrᵾm kont mba moⱡpa mint purum.
60001024	Buk Wingti ndi, ei nimba mel, “Wamp mbᵾ pora, ᵾi ongum na mel penᵾm mbᵾ mel kapⱡa, Wote, wamp nga kᵾng orunga mel tetᵾm mbᵾ, ᵾi ongum kuk ronum ei mel kapⱡa. Wote, ᵾi ongum ei, korum ei kᵾn, elim nga kuk ropa, ekit ndurum ei, koⱡpa mana purum.
60001025	Wote, Nuim ei nga ik ei, uⱡ nga kᵾnt nga kont tepa mint purum,” nᵾtᵾm. Ik ei, Rᵾnang Ik Kai int enim kᵾn, urum ik waⱡᵾm ei.
60002001	Ei nga, enim uⱡ ⱡawa kit iti uⱡ mbᵾ, wak rᵾi, ik kol rui nᵾrᵾi! Uⱡ kol mbᵾ iti natᵾk, wᵾlᵾk rui narᵾk, wote ik kit ni uⱡ mbᵾ iti natᵾk, wak rᵾi!
60002002	Enim kangambuⱡa nana mel molk, rᵾk rᵾk Got nga ik ei, enim nga min orunga, aim nuing ei nga, waka kulk muⱡᵾi! Ei nok kᵾn, ou etᵾk moⱡangina kᵾn, enim etpa tᵾmba.
60002003	Buk Wingti ila, nimba mel, “Enim Nuim ei nga uⱡ kai etᵾm mbᵾ nga tᵾngᵾn ei, nok kai pᵾtmun,” nᵾtᵾm.
60002004	Enim Nuim ei kᵾn wᵾi! Kont mul ku muⱡ waⱡ ei, wamp mbᵾ ndi, mel wei ti nᵾk pilik, tᵾk mbuⱡ nguk, wak rorung. Ni wote, Got ndi, ku ingk ronduⱡ ei, nimba mbi ropa oⱡa titim.
60002005	Enim kunda ku, kont mul ku muⱡ waⱡ kᵾⱡ, Got nga numan ila enim etpa, Muⱡnga Wingti nga manga rundimp nimba pᵾtᵾm. I etᵾk, enim ok, wu pris rᵾⱡaip wingti mbᵾ molk, wote Jisas Kraist nga mbi ila, enim nga muⱡnga ei nga, Got kᵾn angge nᵾk, rukᵾr ndangina, tindiⱡim ei, Got kᵾn oⱡa pangga, elim kai pilpa, angge nᵾk nguing mel mbᵾ, kapⱡa nimba tᵾmba.
60002006	Buk Wingti ei ndi, nimba mel, “Na ndi, ku muⱡ waⱡ ronduⱡ kai ti kandᵾp, mbi ndup aprᵾp tᵾnt, Ei akup tᵾp, Saiyon kona ila manga paka rumᵾnt mel tᵾp angᵾndᵾnt. Wote, wamp nam ti ndi, elim kᵾn mondpa pilim ndam, pipil kuⱡi naⱡᵾmba,” nᵾtᵾm.
60002007	Ku muⱡ waⱡ ei, nim mondᵾk pili wamp ei nga ku ronduⱡ kai. Ei wote, mondᵾk pili napᵾlᵾng wamp mbᵾ nga ik ei, mel petᵾm, “Ku muⱡ waⱡ ti manga rᵾki wu mbᵾ ndi, kit nᵾk pilik tᵾk mundrᵾng ei, tᵾpa ropᵾl ropa aldpa omba ku kai ronduⱡ ti rᵾrᵾm,” nᵾtᵾm.
60002008	Wote, Buk Wingti ila, ik kat nimba mel, “Ku muⱡ waⱡ kel ei ndi, wamp mbᵾ etpa tᵾn nga rondᵾmba. Wote ku ou ei ndi wamp mbᵾ, ropa tᵾpa mana pendᵾmba,” nᵾtᵾm. Wamp mbᵾ ropa tᵾpa mana pendᵾtᵾm ei, nambuⱡ emel, Got nga ik ei, mondᵾk pili napᵾtmin. Ei kᵾn, Got nga numan ila iteing nimba pᵾtᵾm mel.
60002009	Wote, enim, Got ndi, wi ropa titim wamp kᵾⱡ. Ei nga, enim elim nga wamp rᵾⱡaip mendpᵾⱡ kᵾⱡ mormin. Enim Wu Nuim Mumuk ei nga pris rᵾⱡaip kᵾⱡ mormin. Wamp wingti kᵾⱡ mormin. Got elim nga wamp mendpᵾⱡ kᵾⱡ, enim unt rumbᵾⱡ ila moⱡnga, wote elim ndi, enim etpa tᵾpa rᵾngaⱡ kai ila mundrum. Uⱡ mbᵾ nga, elim nga mbi paka rundeing nimba, enim wi ropa rukᵾr titim.
60002010	Enim unt Got nga wamp rᵾⱡaip kat muⱡi nambᵾrᵾng. Wote, akup enim Got nga wamp rᵾⱡaip mendpᵾⱡ kᵾⱡ mormin. Enim unt Got nga wamp kont kul uⱡ ei, pilik mbi ndui nandᵾrᵾng. Wote, akup enim ndi, elim nga wamp kont kul uⱡ ei, rukᵾr tᵾtᵾng.
60002011	Na nga wamp puⱡ mendpᵾⱡ kᵾⱡ, enim ya mᵾi kona ila wamp tᵾma mel, ralk ok mormin. Ei nga, enim man ngump nᵾnt ei, enim unt etᵾng uⱡ kit mbᵾ, tᵾk mbuⱡ ngᵾi. Uⱡ kit unt nga etᵾng mbᵾ, enim nga numan ila pepa oⱡa omba, min ei kᵾn el rorum.
60002012	Enim wamp rᵾⱡaip ekit orunga mbᵾ kᵾn, moⱡpa kundi orunga, uⱡ kun kai mbᵾ itᵾi! Wote enim kᵾn, ik nᵾk kit mondᵾk, eng ei kᵾn, tᵾnggᵾt Got om Ui Ou ei kᵾn, enim nga uⱡ kai etᵾng mbᵾ, kandᵾk mbi nduk, wote Got nga mbi paka runding.
60002013	-
60002014	Enim Nuim ei nga nᵾndᵾk, wamp nga ik nᵾng mbᵾ pilik, pep rok itᵾi! Wamp nga peng ila wu nuim mumuk morum ei kᵾn, wote wu nuim mumuk ei nga keta tᵾk gapman mormin wu mbᵾ kunda, wu nuim mumuk ei ndi, tᵾpa mondpa, wamp uⱡ ⱡawa eng mbᵾ, tᵾk kan nguk, wote uⱡ kai etmin wamp mbᵾ, mbi paka rundeing nimba, tᵾpa mondrum.
60002015	Ei nga, Got ndi, elim nga numan ila enim uⱡ ei mel iteing nimba pᵾtᵾm. Enim uⱡ kai mbᵾ tangina, enim kᵾn nᵾk, kit mondᵾk, ik roldᵾnga nᵾk eng wamp mbᵾ, keta mum kᵾn muⱡeing.
60002016	Ei kᵾn, enim wamp mat, numan kun kai pendᵾk, wei mormun ei mel muⱡᵾi! Wote, en enim nga wei mul uⱡ ei, tᵾk wal pᵾki mel pakᵾk, uⱡ kit mbᵾ, etᵾk mo rui nᵾrᵾi! Got nga kongun kindmant wamp kupa kᵾⱡ muⱡᵾi!
60002017	Enim ndi, wamp mbᵾ pora, tᵾk ou ndᵾi! Enim nga wung ila mondpa pili angmᵾn mbᵾ, numan nguk, Got tᵾk ou nduk mbi paka rondᵾk itᵾi! Wote, wamp nga wu peng mumuk morum ei, tᵾk ou nduk itᵾi!
60002018	Enim kongun kindmant wamp mbᵾ pilik, enim nga wu ou mbᵾ nga mana orunga molk, tᵾk ou minal ndᵾi. Uⱡ kai etᵾm ti kep, kit etᵾm ti kep, tᵾk ou mint ndᵾi.
60002019	Ei nambuⱡ emel, enim Got nga numan pᵾtᵾm uⱡ ei pep rok molk, mbun mindil ti natᵾlmina mbᵾ, tᵾng ndam, Got ndi, enim memp pendᵾmba.
60002020	Enim uⱡ ⱡawa ti, elingina rormin ei kᵾn, mindil ting mel tᵾtmin. Ei kᵾn, mbi kai ti natᵾtmin. Wote, enim uⱡ kun kai ti itangina, mbun mindil nguk eng ndam, Got ndi, enim memp pendᵾmba.
60002021	Uⱡ ei nga, Got ndi, enim wi ropa titim. Nambuⱡ emel, Kraist ei, enim nga nimba mindil nurum ei mel, akup enim ndi tᵾk ou nduk molk, elim nga kᵾmp ei pep rᵾi!
60002022	“Kraist ndi, uⱡ kit ti iti nᵾtᵾtᵾm! Wamp ndi, elim nga keta ila ik kol ti pili napᵾtᵾng,” nᵾtᵾm.
60002023	Elim ik mura ngurung ndam, ik ti punt ropa, ni nᵾndᵾtᵾm. Elim mindil ngurum ei kᵾn, punt rop timp nimba uⱡ ti iti nᵾtᵾtᵾm. Ei kelpa, elim nga numan ei mepa mba, elim nga Got wu kupa ei kᵾn titim.
60002024	Kraist ndi, tᵾn nga uⱡ kit mbᵾ tᵾpa, elim nga kᵾng ila koma ropa mba, nde peta ila pitim. Uⱡ ei ndi, ora ndupa, tᵾn nga uⱡ kit etmin mbᵾ pora, wak ropᵾn koⱡpᵾn kᵾn, kont mul peng ei kandᵾp tᵾpᵾn, uⱡ kun kai mbᵾ pep rᵾmin. Elim nga kᵾng ila, kip mundrum mbᵾ ndi, enim aldpa etpa kai mundrum.
60002025	Unt enim kng sipsip mel, nombuⱡa mam tiki purung. Wote akup, enim numan ropᵾl rok, wamp min nga Rᵾp Etᵾm Wu ei, pep reing nimba, mepa yant urum.
60003001	-
60003002	Ei mel ku, enim amp mbᵾ, en enim nga wanᵾmᵾl mbᵾ nga mana orunga muⱡᵾi! Wu mat, Got nga ik ei, pili napiling mbᵾ, enim amp mbᵾ nga uⱡ kun kai eng ei ndi, wu mbᵾ etᵾk numan ropᵾl runding. Enim ndi, ik ti ning mel mon. Nambuⱡ emel, enim numan kun kai pendᵾk, Nuim ei nga mundmong endᵾk, eng uⱡ ei ndi, wu ei numan ropᵾl romba.
60003003	En enim nga kᵾng orunga mon pangga nᵾk, peng kom etᵾk, nde mong rumbulk, wal pᵾki kai mat pakuk iti nᵾtᵾi!
60003004	Ei kelik, en enim nga numan rukrᵾng orunga ou ndᵾi! Pora ni nandᵾtᵾm uⱡ kai ei, numan kundil ni kandᵾk tᵾk, muⱡnga koma ti, ti tek moⱡung ndam, Got nga mong waⱡ ila, uⱡ kai ronduⱡ ti enmin nimba kandrum.
60003005	Ei nga, unt kor nga mondpa pili amp kai wingti morung mbᵾ, en enim nga numan ei, Got kᵾn tek, wamᵾl nga mana orunga morung. Uⱡ ei ndi, en enim nga numan orunga, etᵾk kai mondrᵾng.
60003006	Sara ni amp ei, uⱡ ei mel itim. Aparam nga ik teng ndupa, wam kundpa, nimba mel, “Na nga wu nuim ei,” nitim. Enim akup, amp ei nga mbuⱡmᵾl kᵾⱡ mel, ti nga mundmong iti natᵾk, uⱡ kun mbᵾ mint itᵾi!
60003007	Enim amp tᵾtmin wu kᵾⱡ uⱡ ei mel ku, en enim nga moⱡpa kundi orunga, amp ei nga ronduⱡ ti mon. Ei pilik kᵾn, rᵾp kai etᵾk, eng nduk tek muⱡᵾi! I eng uⱡ ei ndi, amp ei, nim wu kᵾn, kup etpa moⱡpa, wote Got nga wamp kaⱡpa ti, uⱡ ronduⱡ ei tinggil. Uⱡ ei mel eng ndam, enim nga atinga rong ila mel ti ndi, imp muⱡi nambᵾⱡᵾmba.
60003008	Ik nᵾmp pora nduimp etᵾp ei mel nᵾnt. Enim pora numan tenda pilik, wamp kᵾn pora, uⱡ kai mbᵾ etᵾk, angmᵾn wung orunga mormin mbᵾ, kont kulk, numan nguk, numan meka rui mbᵾ kandᵾk ti nᵾtᵾi!
60003009	Enim etᵾk kit mondung ndam, punt rui nᵾrᵾi! Ik mura ngung ndam, punt rui narᵾk memp ik kai mbila mint, punt rᵾi! Nambuⱡ emel, memp ik kai ei, Got ndi, enim kᵾn unt mi tepa nguimp nimba, enim wi ropa rukᵾr titim.
60003010	-
60003012	Ei nga, unt nga Buk Wingti ila, nimba mel, “Wamp nam ti ndi, elim moⱡᵾp, kai mondᵾp, wote ui kai mat mbuldung orunga, kandᵾp timp nimba pilim ndam, ik kit mat ni nandpa, wote ik kol ropa iti nᵾtangga! Uⱡ kit mbᵾ, tᵾpa mbuⱡ ngumba, uⱡ kai mbᵾ etangga! Wamp ei, moⱡpa kundi uⱡ kai ei, kurpa kandpa tᵾpa pep rangga. Nuim ei nga mong raⱡ, wamp kun kai ei kᵾn purum. Wote atinga rormin mbᵾ, kum tepa rᵾk rᵾk pᵾtᵾm. Wote, Nuim ei ndi, uⱡ kit etmin wamp mbᵾ kᵾn, tᵾpa mbuⱡ ngorum,” nᵾtᵾm.
60003013	Nim uⱡ kai ti itimp nᵾk pin ndam, nam ndi, nim romba?
60003014	Wote, nim uⱡ kai ti etkᵾn mindil nun ndam, nim memp kai tin wamp ei morᵾn! Wamp mbᵾ nga mundmong iti natᵾk, kᵾⱡ kel numan pili nᵾpᵾlᵾi!
60003015	Ei kelik, enim ndi, Kraist tᵾk mundmong orunga mondᵾk, wote etᵾk enim nga numan ila Wu Nuim rundᵾi! Nim nga numan ila, nokundkᵾn morᵾn uⱡ ei, wamp ti ndi, nim kᵾn omba, waldpa em ndam, ik puⱡ petᵾm ei mel nᵾkᵾn, kai etkᵾn nguin ei nga rᵾk rᵾk ui mbila, tᵾkᵾn kun etkᵾn muⱡi!
60003016	Wote, enim nga numan orunga piral nangga, koma pou raⱡ tek, wote tᵾpa ou ndui uⱡ ei, etᵾk molk ik nᵾi! Ei mel tanggina, wote enim Kraist pep rok, uⱡ kai mbᵾ etangina, wamp mat ndi, ik kit nᵾk etmin wamp mbᵾ, en enim pipil kuⱡing.
60003017	Got nga numan ila pep ropᵾn, uⱡ kai mbᵾ etpᵾn, mindil timin ndam, ei kapⱡa. Muna tᵾn mbun ⱡawa etpᵾn mindil timᵾn nda, ei kapⱡa mon!
60003018	Ui tᵾngᵾnda mint, Kraist ndi, wamp pora nga uⱡ ⱡawa nit mbᵾ nga kurum. Wu kun kai ti, tᵾn wamp kit mbᵾ nga koⱡpa, wote tᵾn mepa, Got kᵾn nondpa purum. Elim nga kᵾng orunga rok kondrung, wote elim nga min orunga, ⱡoporpa oⱡa omba, akup kont morum.
60003019	Muⱡnga ila, ⱡoporpa oⱡa omba kun mba, kan ila petᵾng muⱡnga mbᵾ kᵾn, ik puⱡ nimba ngurum.
60003020	Unt kor nga, Nowa nga nu sip rukrᵾm ui ila, muⱡnga mbo kᵾⱡ ndi, Got nga ik ei, tᵾk roi ndurᵾng. Uⱡ ei, Got ndi, punt rui narᵾpa puⱡnga mba, nu kui urum ei kᵾn, wamp enggika mint, nu ei ndi, mepa oⱡa mba, etpa peng kont titim.
60003021	Nu pᵾnmᵾn ei, enim akup nu tilmina, etpa ti uⱡ ila nga to ropa petᵾm. Uⱡ ei, kᵾng ⱡar kil ngui uⱡ ei nga mon! Numan kai muⱡangga nimbun Got kᵾn mi tetmᵾn. Jisas Kraist koⱡpa tikil rurum uⱡ ila, enim etpa peng kont titim.
60003022	Elim muⱡ kona kor purum, Got nga ki mbo orunga moⱡpa, muⱡ kona anggelo mbᵾ kᵾn, wote uⱡ ronduⱡ elpa elpa tetᵾm mbᵾ pora, tᵾpa mana ndupa, oⱡa orunga morum.
60004001	Kraist pᵾtmin ni, elim nga kᵾng ila mindil titim. Ei mel, enim numan tenda ei ku pilᵾi! Nambuⱡ emel, wamp ti kᵾng orunga mbun mindil tᵾtᵾm ni, uⱡ kit mbila ruk muⱡi nambᵾrᵾm.
60004002	Ei nga, akup ui ei kᵾn, wote kᵾmp kᵾm kont monmᵾn ui ila, kᵾng orunga mbi paka rui uⱡ mbᵾ wak rok, Got nga numan ei kandᵾk tᵾk pep rᵾi!
60004003	Enim unt, wamp rᵾⱡaip elpa ekit orunga mbᵾ nga numan pendᵾk etmin, uⱡ kit mbᵾ nga etᵾng ni, etᵾk pora ndurᵾng. Uⱡ mbᵾ mel etᵾng, wapra rui uⱡ, wamp kandpa kum pindi uⱡ, nu ronduⱡ nok, kupᵾr rok, rᵾng ou ndupa nok, got kol mbᵾ nga atinga rondᵾk etmin.
60004004	Akup wamp rᵾⱡaip elpa ekit orunga mbᵾ, enim kandᵾk rut ninmin ei, en enim nga nombuⱡa mam andurmin ila ruk ui nawᵾnmᵾn nᵾk, aldpa enim ik mura ngurmin.
60004005	Wote uⱡ mbᵾ kapⱡa iteing, tᵾnggᵾt ui tila, Got nga kuimp keta ila, uⱡ enmin mbᵾ mel kᵾmp tᵾk nguing. Got ndi, wamp kui kont mbᵾ, kᵾmp tᵾmba ei nga, tᵾpa kun etpa morum.
60004006	Uⱡ puⱡ ila nga Rᵾnang Ik Kai ei, unt wamp korung mbᵾ kᵾn purum ku. Got ndi, tᵾn kont mormun wamp kᵾmp tᵾtᵾm ei mel, wamp kᵾⱡ morung puⱡ orunga unt kᵾmp titim. Rᵾnang Ik Kai ei, wamp kui kᵾⱡ kᵾn purum ei, pilik tilingina ndam, en enim nga muⱡnga orunga, kont mul uⱡ ei, Got kont morum ei mel, kont puk moⱡᵾngina.
60004007	Mel mbᵾ pora nimba, ui ei nondpa enim. Ei kᵾn, enim nga numan orunga kun pangga, ronduⱡ mundᵾk, tᵾk mendᵾk molk, atinga rᵾk rᵾk rᵾi!
60004008	Uⱡ nant mbᵾ nga pora, wamp numan ngui uⱡ ei, etᵾk mint muⱡᵾi! Nambuⱡ emel, wamp numan ngui uⱡ ei ndi, uⱡ wei etmᵾn mbᵾ, tᵾpa mana ndupa, wote uⱡ nit ou ndupa pendpa kitim.
60004009	Enim numan kit pili napilik, numan kai pendᵾk, enim nga manga tᵾma ong wamp mbᵾ, rawe etᵾk tᵾi.
60004010	Enim wamp tenda tenda nimba ei, Got nga kongun ronduⱡ kai mat, iteing nimba kᵾmp tᵾpa ngurum. Kongun mbᵾ tᵾk, wamp kᵾn kongun tangina, wote enim Got nga kongun wu kai ei neing.
60004011	Wamp nam ti ndi, Got nga ik nindᵾm wamp ei, elim kongun ei ronduⱡ mba tangga! Wote, wamp nam ti ndi, elim wamp tᵾpa rᵾpᵾndi uⱡ em wamp ei pilin, elim nga ronduⱡ Got ndi ngurum ei paka rondukᵾn iti! Wote uⱡ mbila pora, Jisas Kraist nga mbi ila, Got nga mbi paka reing. Got elim kᵾn uⱡ ronduⱡ eng nui wang ndupa etᵾm uⱡ mbᵾ kᵾn, mbi oⱡa orunga ti uⱡ mbᵾ, uⱡ nga kᵾnt nga tetᵾm. Ei kupa.
60004012	Na nga wamp puⱡ mendpᵾⱡ kᵾⱡ, enim oⱡa tᵾpa kᵾni uⱡ kit wei mbᵾ, kandᵾk tᵾk mindil nonmᵾn. Ei pili napᵾtmin uⱡ ti, enim nᵾk pilik, min ngᵾn mundi nᵾmᵾndᵾi!
60004013	Wote, i iti natᵾk, numan ngᵾk, Kraist nga mindil titim mel tᵾnmᵾn nᵾk tᵾi! Wote, elim nga mbi ou ti uⱡ ei omba, pena ila tem kᵾn, enim ambulk palk muⱡing.
60004014	Enim Kraist nga mbi ei, ambulk muⱡangina, ik mura ngᵾk eng ndam, numan ngᵾk muⱡᵾi! Nambuⱡ emel, Got nga Muⱡnga ronduⱡ ei, enim kᵾn omba morum.
60004015	Enim mormin ruk ting ila, wamp ti kindᵾp norum, muna wamp ropa kondrum, muna uⱡ kit nant mbᵾ nga etᵾm, muna wamp mat nga etmin uⱡ mbila omba, kuimbal mba. Uⱡ mbᵾ nga wamp ti mindil nui nᵾnangga!
60004016	Wote, enim Kraist nga mbi ambulk molk, mindil tᵾng ndam, uⱡ ei nga pipil kuⱡi mon! Kraist nga mbi tep mor nᵾk, Got kᵾn angk nᵾi!
60004017	Got elim nga wamp mbᵾ, kuimp tepa kᵾmp tᵾmba ui ei, akup puⱡ mondpa enim. Ei nga, tᵾn kᵾn puⱡ mondpa em ndam, wote Got nga Rᵾnang Ik Kai mondᵾk pili napᵾtmᵾn wamp mbᵾ kᵾn, kᵾmp tᵾpa mba, pora ndumba mel nant?
60004018	Buk Wingti ila ik kat ndi, ei nimba mel, “Wamp kai mbᵾ etpa tᵾmba, ei nga mindil petᵾm ndam, wote Got nga ik tᵾk roi nduk, uⱡ kit minal etmin wamp mbᵾ kᵾn, namba uⱡ ti pemba, nda?” nᵾtᵾm.
60004019	Ei nga, wamp namin mat Got ndi, mindil teing nimba pᵾtᵾm wamp kᵾⱡ, en enim pora, Puⱡ Wu ei kᵾn, rᵾmp nduk mᵾlangina, enim rᵾp itangga, uⱡ kai mbᵾ etᵾk mint muⱡeing.
60005001	Na ndi, manga wingti rᵾp wu mbᵾ kᵾn, ik ei mel nᵾmp mundunt. Na kongun tenda ei nga etᵾp mor. Na nga mong raⱡ ndi, Kraist mindil nurum uⱡ mbᵾ kᵾndᵾr, wote ui tila elim nga rᵾⱡang kai omba mot nᵾm ila, na ruk ting ila muⱡimp ku. Ei nga, na enim kᵾn ik ei mel nᵾmp ekit ndup nᵾnt.
60005002	Enim sipsip rᵾp wu mbᵾ mel molk, Got nga wamp enim nga ki ila tinditim mbᵾ, elim nga numan pᵾtᵾm ei mel, pila kila nᵾk rᵾp itᵾi! Kongun etᵾk kᵾn, mel ti timin nᵾk, iti nᵾtᵾi mon! Uⱡ ei kelik, numan kai pendᵾk, kongun ei itmin nᵾk itᵾi.
60005003	Enim wu nuim mel ralk, Got nga wamp enim nga ki ila tinditim kᵾⱡ, tᵾk mana nduk kᵾni nᵾkᵾnᵾi! Ei mon! Enim ndi, wamp mbᵾ uⱡ iting mbᵾ mel, enim uⱡ mbᵾ, kuimbal molk etᵾk, ora ndangina iteing.
60005004	Wote Sipsip Rᵾp Wu Nuim Mumuk ei, wote omba, pena ila pem ei kᵾn, enim mbi ou tangina, wote wu nuim mumuk mbᵾ nga peng wᵾna tᵾpa pakᵾmba ei, ping nui nanᵾmba.
60005005	Uⱡ ei mel ku, enim wu kang wu mbᵾ ndi pilik, enim nga rᵾp wu mbᵾ nga mana orunga muⱡᵾi! Enim ndi, en enim nga mul orunga mana nduk, ti ndi ti nga kongun kindmant indᵾi! Got nga ik kat rorung kᵾⱡ ndi, ei mel nᵾtᵾm, “Got ndi, numan meka rui kandᵾk tᵾtmin wamp mbᵾ, ropa mana ndurum, wote numan koma ti kandᵾk tᵾtmin wamp mbᵾ, elim ndi, kont kuⱡpa poⱡ tᵾtᵾm,” nᵾtᵾm.
60005006	Enim ndi, en enim nga numan orunga mana nduk, Got nga ki ronduⱡ petᵾm ei nga mana orunga muⱡᵾi! Ei nga, elim nga ui kai pem tila enim oⱡa tᵾmba.
60005007	Enim nga numan ou ndupa pᵾnmin uⱡ mbᵾ, Got elim kᵾn nguk ruk ndᵾi. Nambuⱡ emel, elim ndi, enim rᵾp etᵾm.
60005008	Enim nga numan orunga, tᵾk kun mundᵾk, tᵾk mendᵾk pilik mint muⱡᵾi! Enim nga el rui wu Seitan ei, wamp mat kandᵾp tᵾp nuimp nimba, kui laiyon na ni mel, kuimp mepa andpa mint morum.
60005009	Enim nga mondpa pili orunga ronduⱡ pangga molk, el rui wu kit ei, rok ekit ndᵾi! Nambuⱡ emel, enim pᵾnmᵾn ei, mondpa pili wamp mat, mᵾi kᵾmp mbila pora, mbun mindil enim tᵾnmin ei nga, kandᵾk tᵾk ku mormin.
60005010	Wamp pol ti uⱡ mbᵾ, Got elim kᵾn tetᵾm. Elim ndi, enim wi ropa, Kraist kᵾn ruk titim ei ndi, enim rᵾⱡang kai uⱡ nga kᵾnt nga kont tetᵾm ei, teing nimba itim. Ei nga, enim ui onunga kᵾⱡ ila, mindil nangina, wote enim etpa kai mondpa, tᵾpa kun mundpa, etpa ronduⱡ mundᵾmba.
60005011	Got kᵾn uⱡ ronduⱡ pi mbᵾ nga minal, uⱡ nga kᵾnt nga tepa mint purum! Ei kupa.
60005012	Sailas, na ndi tᵾp, na nga ᵾngᵾn kai mondᵾr nᵾmp pᵾt ei ndi, na tᵾpa rapundᵾⱡnga, mon koⱡmung kᵾⱡ rop, enim kᵾn ngont. Na nga numan ei ndi, enim nᵾmp ronduⱡ ngump, wote nᵾmp ekit ndup kᵾn, ik nᵾnt mbᵾ, Got nga wamp poⱡ tᵾpa kont kurum uⱡ kupa ei. Got nga wamp poⱡ ti uⱡ nᵾnt ila, ronduⱡ mundᵾk muⱡᵾi!
60005013	Bapilon kona ila rapa tenda wamp kᵾⱡ, Got ndi, enim kᵾn tᵾpa kup etpa mbi ropa titim ei ndi, enim rawe ik kai mbᵾ nimba mundnᵾm. Wote, na nga kangᵾm kang Mak ndi, rawe ik kai mbᵾ nimba mundnᵾm ku.
60005014	Ana aiyamᵾn mbᵾ kᵾn pora, rawe etᵾk, ik kai mbᵾ nᵾk mondpa pili wamp nga, wamp numan ngui uⱡ ei etᵾk muⱡᵾi! Enim Kraist kᵾn mormin wamp mbᵾ, moⱡpa kundi uⱡ mbᵾ, enim kᵾn kan piyangga!
61001001	Na Saimon Pita Jisas Kraist nga kongun wu, wote nombuⱡa rung wu ei ndi, mon ti rop, tᵾn nga Got, wote Etpa Ti Wu Jisas Kraist nga uⱡ kun kai mbila, tᵾn etpa, elim nga mondpa pili wamp mundrum ei mel, enim wamp mormin mbᵾ kᵾn, mon rop ngont.
61001002	Tᵾn nga Nuim Jisas ei kᵾn, rᵾmp nduk, Got nga pilpa kungᵾndi ei, enim kᵾn tᵾk tek muⱡangina, elim nga wamp poⱡ ti uⱡ ei kᵾn, wamp moⱡpa kundi uⱡ mbᵾ, enim ngumba.
61001003	Got nga ronduⱡ ila, mondpa pili wamp kupa mbᵾ, muⱡeimᵾn nimba mel kai na, pilpa kungᵾndi mbᵾ tᵾn ngurum. Ei kᵾn, tᵾn nga uⱡ kun kai tila mon, tᵾn etpa tᵾpa, elim nga uⱡ eng nui mbila, muⱡᵾmin nimba itim wu ei, mondᵾp pᵾtmᵾn ei nga, nindpa itim.
61001004	Uⱡ ila, Got ndi, tᵾn memp kai mat nguimp, nimba mᵾi ropa pinditim mel mbᵾ ngorum. Ei kᵾn, ya mᵾi kona ila gem ngurum mel mbᵾ tᵾkᵾn. Wote, uⱡ kit mbᵾ, numan ngui nganggᵾkᵾn, Got nga kangambuⱡa kupa ralkᵾn, elim nga numan pilpa uⱡ etᵾm mbᵾ mel, itᵾmin nimba itim.
61001005	Wote, uⱡ kai mbᵾ etkᵾn, nim nga mondpa pili ei nga pol ila numan kai mbᵾ omba, wote uⱡ kai nga pol ila, pilpa kungᵾndi kai mbᵾ ngurum.
61001006	Ei nga, enim nga kᵾng ei nga numan ngorum uⱡ mbᵾ, mop map itᵾi! Mop map iti uⱡ ei tᵾk, enim nga mbun koma rui uⱡ ei kᵾn, kup indᵾi! Wote, Got nga uⱡ kun kai uⱡ ei tᵾk, mbon koma rui uⱡ ei kᵾn, kup indᵾi.
61001007	Wamp ᵾngᵾnᵾl kᵾn, mᵾn mundi uⱡ kai ei tᵾkᵾn, Got nga uⱡ kun kai uⱡ ei kᵾn, kup indᵾi! Wamp pᵾi numan ngui uⱡ ei tᵾk, wamp ᵾngᵾnᵾl kᵾn, mᵾn mundi uⱡ ei kᵾn, kup indᵾi!
61001008	Wote uⱡ mbᵾ, enim kᵾn pepa, ronduⱡ pum ndam, enim nga pilpa kungᵾndi ei, wei ti natᵾmba mon! Enim nga pilpa kungᵾndi ei, rᵾng mong ou ndupa romba. Enim ndi, tᵾn nga wu Nuim Jisas Kraist ei, enim pilik pora nduing.
61001009	Wote, wamp nam ti ndi, uⱡ kᵾⱡ elim kᵾn pi napᵾm ndam, mel roⱡ etpa tetᵾm mbᵾ, kandpa poⱡ ndui nandᵾmba. Ei mong ti, wamp na ni mel kapⱡa. Wote, elim nga uⱡ kit unt nga mbᵾ, pendpa kitim uⱡ ei, elim pilpa kun iti natᵾtᵾm.
61001010	Ni kᵾn, na nga wamp angmᵾn kᵾⱡ, Got ndi, enim wi ropa tᵾpa pora ndupa, enim tᵾp elim nga nimba to ropa titim. Ei kᵾn, enim ndi, kongun kᵾⱡ ronduⱡ mondᵾk eng ndam, enim uⱡ mbun ti ndi, enim nga mondpa pili, ei ropa mana ndui nandᵾmba.
61001011	Wote, enim uⱡ kᵾⱡ mel pep rong ndam, wote nombuⱡa mam ei, wei tiyangga kump kᵾm rukrᵾng mbun, tᵾn nga Nuim kᵾn, Etpa Ti Wu Jisas Kraist nga tᵾpa mumuk rui kona ila, rᵾk rᵾk molk mint ping.
61001012	Ei kᵾn, enim uⱡ it mbᵾ nga pᵾtmin ei, wote ik kupa ei, pilik tᵾk pol ila anggilik, wote na ndi, ik kupa mbo indᵾt ei, pilik tᵾk, enim akup mormin. Ei nga, wote na ndi, ui mbila rᵾk rᵾk enim nga numan orunga rop rut ndup nimp ku.
61001013	Na pᵾnt ei, uⱡ kai ei, na kᵾng kᵾⱡ kont mont ei kᵾn, enim rᵾk rᵾk rop rut ndup, numan orunga rop rut ndup nimp mint.
61001014	Na pᵾnt ei, ui nondpa tila, na nga kᵾng kᵾⱡ wak ruimp. Ei kᵾn, tᵾn nga wu Nuim Jisas Kraist ei ndi, na kundpa nitim.
61001015	Ei nga, na ndi, kongun ronduⱡ mundᵾp etᵾp, enim kundᵾp namba pilik molk kᵾn, wote na kunt ei kᵾn, enim ndi, ik nᵾnt mbᵾ, ui mbila pilik mint muⱡeing.
61001016	Tᵾn ndi, ik kep nombun ik timan mat mim etpᵾn, tᵾn nga Nuim Jisas Kraist elim ronduⱡ ei, mepa yant omba ei nga, enim kundᵾp ni nᵾndᵾtmᵾn mon. Tᵾn nga mong raⱡ ila, elim nga ronduⱡ pi uⱡ kᵾndᵾrmᵾn ei mel, kun kundᵾp nitmin.
61001017	Got Tipam ei ndi, elim ni mbi paka rondpa mbi ou ngurum. Got elim rᵾpᵾndi pol rukᵾr orunga ila moⱡpa mana omba, Jisas kᵾn nimba mel, “Ya ei, na nga kangᵾm mendpᵾⱡ ei, na numan minal ngor. Ei nga, na elim kᵾn numan minal ngont,” nitim.
61001018	Wote tᵾn kᵾn, elim kᵾn komnga wingti ila moⱡmina, Got nga ik ei, wi muⱡ kona ila mana oⱡnga pitmᵾn.
61001019	Ei kᵾn, tᵾn ndi, painui wu kᵾⱡ nga ik ei, kupa nᵾmp pilpᵾn, ronduⱡ mondᵾp pᵾtmᵾn. Ei kᵾn, enim ndi, wu kᵾⱡ nga ik ei, ronduⱡ mundᵾk ambᵾrmᵾn ei, ik kupa. Nambuⱡ emel, painui wu kᵾⱡ nga ik ei, kiya mel kona rumbᵾⱡ morum ila rᵾⱡang mba kᵾn, wote kona ranggrᵾm. Ei kᵾn, Mᵾkᵾlmᵾ Mipil petᵾm ei mel, enim nga numan orunga ropa rᵾt ndurum.
61001020	-
61001021	Ni kᵾn, enim unt pilik kun itᵾi! Wote enim ndi, enim nga numan orunga, uⱡ mat iti nᵾtᵾi! Ei nga, wote enim ndi, painui wu mbᵾ nga Buk Wingti ila, ik puⱡ petᵾm ei mel, ni nᵾnmin mon. Ei nambuⱡ emel, unt kor nga wamp ti ndi, painui ik ei nga, elim nga numan ila ni nᵾndᵾtᵾm mon! Wote, Muⱡnga Wingti elim ndi, wamp numan orunga ropa rᵾt nduⱡnga nᵾtᵾng ik ei, Got elim ndi, wamp mbᵾ ngurum.
61002001	Wote, unt painui wu kol mat, Isrel wamp kᵾⱡ nga ruk ting ila ekit orung. Ei mel ku, ik mbo wu kol mat, enim nga rᵾk ting ila, ekit uing ku. Mbᵾ mo rok, ik kol elpa elpa mbᵾ nᵾk, wamp etᵾk kit munding. Wu Nuim ei ndi, rop ropa rukᵾr titim wu ei, wamp kᵾⱡ ndi, tᵾk mbuⱡ nguing. Wote, uⱡ ei mel etᵾk, wamp kᵾⱡ ndi, en enim kit muⱡing uⱡ ei, mek rukᵾr uing.
61002002	Wote, wamp ou ndupa wapra rok, uⱡ kit elpa elpa etmᵾn mbᵾ, pep ruing. Wamp mbᵾ i etangina kᵾn, wamp wei mbᵾ ndi, nombuⱡa mam kupa ei nga nᵾk kit munding.
61002003	Ik mbo wamp mbᵾ, kandpa kum pindi uⱡ ei nga puⱡ wamp kᵾⱡ, i etᵾk ik kep ou nduk nok, ku moni na mat, kandᵾk kum pendᵾk ting. Wote, unt Got ndi, kᵾmp tᵾmba ui ei nga tᵾpa kun itim. Ei nga, wamp kᵾⱡ kit muⱡing. Ei nga, ur pi napᵾpa nokundpa morum.
61002004	Unt anggelo mat, uⱡ kit etᵾng mbᵾ, wote Got ndi, wak rui narᵾrᵾm mon! Wote elim ndi, kan ngumba pinditim ei nga, ndip kona ila pek kᵾmp tᵾmba ui ei, nokundᵾk mormᵾn.
61002005	Unt wamp morung mbᵾ ndi, Got tᵾk mbᵾⱡ ngurung. Wote elim ndi, wamp kᵾⱡ wak rui nᵾrᵾrᵾm mon. Wote, Got ndi nilinga, wamp kᵾⱡ kᵾn nu kui oⱡnga, wamp kᵾⱡ kit morung. Wote Nowa ni, ik kun kai ei nga, tᵾpa pena ila pendpa nitim. Ni kᵾn, Got ndi, Nowa kᵾn, wamp 7 kᵾⱡ kᵾn etpa tilinga, kont morung.
61002006	Got elim ndi, Sorum Gomora kona ou raⱡ, kᵾmp tᵾpa ropa ndip kᵾrᵾm. Wote, tᵾn wamp mbᵾ ndi, Got tᵾpᵾn mbuⱡ ngumᵾn ndam, uⱡ unt nga to ropa itim ei nga pilᵾmin. Ei wote, tᵾn kᵾn, i ku etpa romba ei nga ora ndunᵾm.
61002007	Wote Lot ndi, wamp wapra rorung uⱡ mbᵾ pilpa mbun tilinga, Got ndi, etᵾm etpa titim.
61002008	Ei kupa, wu kun kai ei, wamp kit kᵾⱡ nga ruk ting ila moⱡpa, wamp mbᵾ nga uⱡ kit etᵾng mbᵾ, ui mbila rᵾk rᵾk kandpa kᵾn, elim nga numan orunga mbun titim.
61002009	Ei nga, wote oⱡa tᵾpa kᵾni uⱡ mat, Got elim kᵾn pep rormᵾn wamp mbᵾ kᵾn, orum ndam, Nuim elim ndi, oⱡa tᵾpa kᵾni uⱡ mbila etpa tᵾtᵾm. Wote, Nuim ei ndi, wamp uⱡ kit etmin mbᵾ, tepa moⱡpa ui ou ila kᵾmp tᵾmba ku.
61002010	Ei kᵾn, wamp mat wapra rui uⱡ mbᵾ etᵾk, Got wu ronduⱡ ei, tᵾk mbuⱡ ngorᵾrmᵾn. Ik mbo wamp mbᵾ ndi, ik kol rok, en enim nga numan ila mint andurmin. Ei kᵾn, wote mundmong iti natᵾk kᵾn, wi muⱡ kona ila anggelo kᵾⱡ nga ik mbuldung nᵾndᵾk andᵾrmᵾn.
61002011	Wote, anggelo kᵾⱡ ndi, wu kᵾⱡ tᵾk mana ndurmᵾn. Wote, ik mbo wu kol rui wu kᵾⱡ nga ronduⱡ ti natᵾtᵾng. Wote anggelo kᵾⱡ, ronduⱡ mam ti tᵾtmin wamp kᵾⱡ, ik mbuldung orunga ni nandᵾk, wamp mat kᵾn, ik kit ni nandᵾk, Nuim ei nga kuimp keta ila iti natᵾtmin mon!
61002012	Wote wamp kᵾⱡ, kui kᵾi na mel rakra, numan mbo pi napᵾtᵾm ei mel, wote wamp kᵾⱡ, kᵾng orunga uⱡ mbᵾ mint pᵾtmin. Wote, tᵾk kan ngangina ila, pendᵾk wamp mbᵾ ndi, tᵾk rok kunding mbᵾ mel mbᵾ, pili napᵾtmin. Ei wamp mbᵾ ndi, ik kit nᵾtmin kui kᵾi na mel rakra mbᵾ, kit mormun ei mel ku, wamp mbᵾ kit muⱡing.
61002013	Wamp mbᵾ ndi, uⱡ kit elpa elpa etmin mbᵾ, wote punt ropa ngumba. Wamp mbᵾ, en enim nga kung orunga paka rok kᵾn, uⱡ kit mbᵾ, pena mbila ambulk palk etmin. Wamp mbᵾ, en enim nga uⱡ kol mbᵾ ambulk palk etᵾk kᵾn ok, enim kᵾn rᵾng tenda ila normin ei kᵾn, enim wamp wei mbᵾ pipil kurmin.
61002014	Wamp mbᵾ ndi, en enim nga mong mbᵾ ndi, amp mbᵾ rᵾk rᵾk kandᵾk, kom pendᵾk mong ting ei nga pᵾtmᵾn. Wote, wamp mbᵾ nga mong raⱡ ndi, uⱡ kit iting ei nga wak rui narᵾmᵾn mon. Wamp numan orung ronduⱡ pi nᵾpᵾrᵾm mbᵾ, kunt kan elingina, uⱡ kit mbᵾ etᵾng wamp mbᵾ, mbo endᵾk pora nduk, wamp mat nga mel mbᵾ kandᵾk kum pendᵾtᵾng. Wote Got ndi, wamp mbᵾ mot ndumba etpa romba.
61002015	Wamp mbᵾ ndi, uⱡ kun kai mbᵾ wak rok, i etmin uⱡ ei ndi, pilpa kungᵾndi kai ti natmᵾn. Wote, wamp mbᵾ ndi, painui wu Biyor kangᵾm Belam nga nombuⱡa mam ei pep rorung, wu ei uⱡ kit mbᵾ, etpa ku na mel mat nging nimba pilpa itim.
61002016	Wote, elim nga kng donggi ei, ik ni nᵾndᵾtᵾm. Ei nga, donggi ti, wamp mel ik nᵾtᵾm ei? Belam elim uⱡ ⱡawa itim ila, kng donggi ei ndi, painui wu ei nga nombuⱡa mam ei ropa ngurum.
61002017	Wamp i iti mbᵾ, nu kut ila nu muⱡi nambᵾrᵾm ei mel, kupa mat kᵾpkᵾ mam ei ndi, ropa munduⱡnga, mbuⱡ mbaⱡ nimba purum. Got ndi, kona rumbᵾⱡ mul ei, tᵾpa kun itim ila wamp mbᵾ ping.
61002018	Wote, wamp i iti mbᵾ, ke nᵾk, en enim nga orunga kaip nᵾndᵾk etmᵾn wamp mbᵾ, kunt kan elinga, wapra rui uⱡ na, uⱡ kit elpa elpa mbᵾ etmin. Ei kᵾn, wamp mat koⱡ ila, numan ropᵾl rormᵾn kunt rok, ekit tᵾk uⱡ kit mbᵾ, mbo endᵾtmᵾn.
61002019	Wote, wamp kit mbᵾ ndi, ei mel nᵾtmin. Mel ti ndi, tᵾn ropa mana ndui nandᵾmba. Wote, en enim ndi, uⱡ kit ei nga kongun wamp mel muⱡing. Ni kᵾn, mel ti ndi, wamp ei, tᵾpa mana ndum ndam, wamp ei mel, ei nga kindmant wamp mel moⱡmba.
61002020	Kupa wamp kᵾⱡ, Jisas Kraist kᵾn, pilpa kungᵾndi tᵾtᵾng ei, tᵾn nga Etpa Ti Wu Nuim ei moⱡpa, tᵾn etpa rukᵾr titim. Wote pilpa kungᵾndi ila wamp mbᵾ, nung nᵾk, ya mana mᵾi kona uⱡ ⱡar mul mbᵾ, wak rorung. Wote, uⱡ kit mbᵾ, aldpa eng ndam, wamp kᵾⱡ uⱡ kit ei ndi, tᵾpa kan ngangga kit muⱡing. Kuimp tek kit murung ei mel, wei wei etpa. Wote, kit muⱡing ei, ama kit molk pora nduing.
61002021	Ei kᵾn, wamp kᵾⱡ ndi, Got nga uⱡ kun kai ei nga pilpa kungᵾndi kai ei, unt pilik ti natilingina ndam, kapⱡa elinga. Wote, mi ik wingti kᵾⱡ, pilik pora nduk aldpa tᵾk mbuⱡ ngormᵾn uⱡ ei, kapⱡa mon!
61002022	Uⱡ ei nga, Buk Wingti ila ik ek ti petᵾm ei ndi, nimba mel, “Owa ei ndi, mik ropa mondpa, aldpa elim norum.” Wote, ik ek ti ei mel, “Kng ei, nu tepa pora ndupa, wote mba ui ila pilpil pepa ku etᵾm,” nᵾtᵾm.
61003001	Na nga wamp mᵾn kupa kᵾⱡ nga, akil tep mon ei rop enim ngunt, ya mon raⱡ ila, enim ik ei mel kundᵾp nᵾnt, enim nga numan orunga, nᵾmp piral ndont, wote ik ei, pilik mbi nduing.
61003002	Wote, na pᵾnt ei, enim ndi, ik akil tepa omba ei piling, painui wu wingti mbᵾ ndi, nᵾk mot ndurum. Ei ndi, Nuim ei nga mi ik ei kᵾn, tᵾn Etpa Rukrᵾng Ti Wu ei kᵾn, enim nga nombuⱡa rung wu kᵾⱡ nga ik pᵾtᵾng ei, kapⱡa pilik muⱡᵾi!
61003003	Unt enim uⱡ ei, pilik kungᵾndi ui pora nimba ei kᵾn, enim tᵾk ik kulding wamp mbᵾ ekit ok, en enim nga uⱡ kit etmin numan orunga petᵾm mbᵾ, pep ru-ing.
61003004	Ei mel, nimba mᵾi ropa, nᵾk mel, “Elim yant uimp nitim ei? Wote elim nᵾl morum? Elim ui nawᵾm. Unt anda kouwᵾmᵾn korung ui ei kᵾn omba, akup ei kᵾn, mel mbᵾ kump kᵾm itim ei mel ku, akup tetᵾm. Ei Got ndi, mim itim ei mel,” nᵾtᵾng.
61003005	Unt kor nga, Got ndi, ik nilinga, muⱡ mᵾi raⱡ pitim. Wote nu ila, mᵾi ei etpa oⱡa titim. Uⱡ ei, wamp mbᵾ pilik kun iti natᵾtmᵾn.
61003006	Wote, Got ndi nilinga, nu ei, mᵾi kona ila kui omba, mel mbᵾ ropa kundrum.
61003007	Wote, Got nga ik ei ndi, akup muⱡ ei tᵾpa, kum roⱡnga, mᵾi ei ndi, ndip elim kᵾn omba ei nga, nokundpa morum. Wamp kit mbᵾ, Got tᵾk mbuⱡ ngormᵾn wamp mbᵾ, kᵾmp tᵾpa, ropa kaⱡmba ei nga, nokundᵾk mormin.
61003008	Wote, na nga wamp min mul kᵾⱡ, enim kᵾn ik ti nimp ent ei, tᵾk apra ndui nᵾndᵾi. Wu Nuim ei nga pilpa kungᵾndi ila, rumbᵾⱡ tenda ei, pana 1000 mel, wote pana 1000 ei, rumbᵾⱡ tenda mel kapⱡa.
61003009	Wote, Nuim ei ndi, nimba mᵾi rurum ei nga mel mbᵾ, wang ndupa kongun iti natᵾtᵾm. Wote, wamp mat ndi, kongun wang nduk iting ei nga puⱡ ei pᵾtmᵾn, mon. Wote, elim ndi pᵾtᵾm ei, wamp tenda ti, pok tiki puⱡi napᵾⱡeing nimba pᵾtᵾm. Elim ndi pᵾtᵾm ei, wamp pᵾi numan ropᵾl ring nimba pᵾtᵾm. Wote elim ndi, tᵾn nga nᵾndpa, nokundpa mint morum.
61003010	Wote Nuim ei, yant omba ui ei, kindᵾp wamp na ni mel omba. Ui ei kᵾn, muⱡ ei, kump kiraipa mam ti, etpa muⱡ ei pora nimba. Wote, muⱡ ila mel kel kel petᵾm mbᵾ, ndip ei ndi, nomba pora ndumba. Mᵾi ei kunda ku, mel mim itim mbᵾ, kump kᵾm ndip ei ndi, nomba pora ndumba.
61003011	Wote, mel mbᵾ pᵾi, i etpa pora nimba. Ei nga wote, enim etᵾk muⱡing, mel nant? Enim nombuⱡa mam wingti ila andᵾk, Got nga uⱡ kai mbᵾ pep rᵾi!
61003012	Uⱡ ila, Got nga ui ei, nokundpᵾn muⱡᵾmin. Enim ndi, ui ei kongun ronduⱡ mundᵾk rᵾk rᵾk etangina, ui ei ekit wangga! Wote, ui ila mint, muⱡ ei, ndip nomba pora nimba. Wote, ama ndip ei ndi, mel kel kel mbᵾ kump kᵾm nangga, nu mel etmba.
61003013	Wote Got ndi, nimba mᵾi ropa kᵾn, muⱡ kont ti kᵾn, mᵾi kont ti kᵾn, mim itimp nitim. Wote, ila uⱡ kun kai mbᵾ mint temba. Tᵾn mᵾi mang kona ei, nokundpᵾn mormun.
61003014	Wote, na nga wamp mᵾn mul kᵾⱡ, enim ndi, ui ei, nokundᵾk mormin. Wote ei mel, kongun ronduⱡ mundᵾk, etᵾk kun kai muⱡᵾi! Uⱡ kit mbᵾ iti nᵾtᵾi! Wote Got ndi, enim moⱡpa kundi uⱡ kai ei ngangga, molk kai munding.
61003015	Tᵾn nga Nuim ei ndi, enim nga nokundpa wang ndupa etᵾm. Wote enim ndi, pili uⱡ i itim ei ndi, enim etpa rukrᵾng tᵾmba. Wote, Got pilpa kungᵾndi kai ei, tᵾn nga ᵾngᵾn kupa, Pol ngurum. Wote, Pol ndi kunda, ik ei enim mon ropa ngurum.
61003016	Ei mel, elim nga mon kump kᵾm rᵾrᵾm mbila, ik ronduⱡ pei mat rurum. Ik mbᵾ, wamp ni, wamp mbᵾ ndi, pilik kun iti natᵾtmin. Wamp mat, pilik kungᵾndi neng tᵾtmᵾn, ik ei, ropᵾl rop ti mel nᵾtmᵾn. Ei kᵾn, Buk Wingti ila ik mat petᵾm mbᵾ, uⱡ ei mel ku etmᵾn. I etᵾk kᵾn, en enim etᵾk kit mondᵾrmᵾn.
61003017	Wote, na nga wamp mᵾn mundi kᵾⱡ, enim ndi, pilik pora ndunmin uⱡ mbᵾ, wote ekit omba ei nga, rᵾp etᵾk kai mundᵾi! Wote, mi ik ila, tᵾpa roi ndui wamp mbᵾ ndi, enim tᵾk tiki pindangina, enim ronduⱡ mundᵾk muⱡi nᵾmbᵾⱡing.
61003018	Wote, tᵾn nga Nuim ei nga wamp poⱡ ti uⱡ ila mormin ei kᵾn, tᵾn Rukrᵾng Titim Wu ei, Jisas Kraist tᵾn ndi, elim pᵾtmᵾn. Ei kᵾn, enim ndi, numan wang nduk, ei ama ou nduk tᵾtmᵾn. Wote enim ndi, pilpa kungᵾndi ou ndupa, Kraist kᵾn tᵾtmᵾn. Elim mbi ou tᵾpa, wote ui mbila rᵾk rᵾk moⱡpa, mint mba. Ei kupa!
62001001	Unt kuimp tepa, puⱡ puⱡ mondpa uⱡ pitim ei, tᵾn kᵾndᵾrmᵾn. Wote, ki raⱡ ndi ᵾmbᵾrmᵾn, tᵾn nga mong raⱡ ndi kᵾndᵾrmᵾn, wote kum raⱡ ndi, Kont Mba Mul Ik ei pitmᵾn.
62001002	Kont mul uⱡ ei, etpa mot nduⱡnga, kandpᵾn enim kᵾn ik nᵾtmᵾn. Ei uⱡ nga kᵾnt nga kont mul uⱡ ei, Tipam kᵾn moⱡpa urum. Ei tᵾn kᵾn etpa mot nduⱡnga kᵾndᵾrmᵾn.
62001003	Tᵾn ndi, uⱡ kandpᵾn, pilpᵾn itmᵾn uⱡ nimbᵾ, enim kᵾn tᵾp tenda etpᵾn moⱡpᵾn, kundpᵾn nᵾnmᵾn ku. I etmin uⱡ ei, tᵾn kᵾn Got Tipam kᵾn, kangᵾm Jisas Kraist kᵾn, numan pᵾtmbᵾⱡ ei mel, enim kᵾn tᵾn kᵾn, numan tenda pangga.
62001004	Tᵾn mon rop ngonmᵾn ei, enim kᵾn tᵾn kᵾn, numan kai pepa kᵾndᵾk etangga, nimbun mon rop ngunmᵾn.
62001005	Tᵾn Got Kangᵾm nga ik pilpᵾn tᵾtmᵾn mbᵾ, enim kundᵾp nᵾnmᵾn. Got Wu Rᵾⱡang Pi ei morum. Rumbᵾⱡ ti, elim kᵾn muⱡi nambrᵾm, mon!
62001006	Tᵾn Got kᵾn tᵾp tenda etpᵾn moⱡpᵾn, ik nᵾtmᵾn ku nimbun, wote rumbᵾⱡ mul uⱡ mbila ᵾndmᵾn ndam, tᵾn nga ik nᵾtmᵾn ei kᵾn, wote nombuⱡa andᵾrmᵾn uⱡ mbᵾ kᵾn, mba kol etᵾm.
62001007	Wote, elim rᵾⱡang ila morum ei mel, tᵾn rᵾⱡang ila nombuⱡa ᵾndmᵾn ndam, tᵾn nga ᵾngᵾnᵾl mbᵾ kᵾn, numan tenda pᵾtmᵾn. Wote, Got nga Kangᵾm Jisas nga mema ei ndi, tᵾn nga uⱡ kit mbᵾ kil ngumba, tᵾn etpa eng nondrᵾm.
62001008	Wote, tᵾn uⱡ kit mat iti natᵾtmᵾn nimᵾn ndam, tᵾn ndi, tᵾndun tᵾp ik kuldamina, wote ik kupa ei, tᵾn kᵾn pi nᵾpᵾmba.
62001009	Wote, tᵾn nga uⱡ kit mbᵾ, Got kᵾn nimbun para ndumᵾn ndam, elim nga nimba mᵾi rurum uⱡ ei, pilpa uⱡ kun kai mbᵾ etpa, tᵾn nga uⱡ kit etmin mbᵾ, pendpa kelpa, tᵾn etpa eng nondᵾmba.
62001010	Tᵾn uⱡ kit iti natᵾtmᵾn nimᵾn ndam, tᵾn Got kᵾn ik kol ropᵾn nᵾtmᵾn wote, elim nga ik kupa ei, tᵾn kᵾn pi napᵾtᵾm mon!
62002001	Enim na nga kangambuⱡa kᵾⱡ, ya mon rop ngont ei, kandᵾk kᵾn, uⱡ kit mbᵾ iti nᵾtᵾi! Wote, enim ti ndi, uⱡ kit em ndam, Jisas Kraist ei, Wu Kun Kai ei, Tipam kᵾn morum ei ndi, tᵾn tᵾpa rapᵾndᵾmba.
62002002	Ei nga, tᵾn koⱡmina ei mel, Kraist elim koⱡpa wamp mbᵾ nga pora, uⱡ kit mbᵾ kil ngumba pendpa kitim. Ei, tᵾn nga uⱡ kit mbᵾ nga mint mon, wote mᵾi kona wamp mbᵾ nga uⱡ kit mbᵾ nga pora, pendpa kitim ku.
62002003	Tᵾn ndi, Got nga mi ik kᵾⱡ pilpᵾn, teng ndumᵾn ndam, tᵾn elim kᵾn kupa rump ndupᵾn mormun.
62002004	Wamp ti ndi, nimba mel, “Na wu Got ei pit,” nimba, wote Got nga mi ik kᵾⱡ, pep rui narᵾm ndam, wamp ei, ik kol rorum. Ik kupa ei, wamp ei kᵾn pi napᵾtᵾm mon!
62002005	Wote, wamp nam ti ndi, Got elim nga ik ei teng ndum ndam, wamp ei, Got ndi, numan minal ngorum. Wote wamp ei, Got kᵾn rᵾp ropa morum uⱡ ei mba, kai morum. Tᵾn Got kᵾn mormun uⱡ ei, pilip poⱡ nduimin.
62002006	Wamp nam ti ndi, nimba mel, elim Got kᵾn mor nim ndam, Jisas Kraist uⱡ itim mbᵾ mel itangga!
62002007	Na nga wamp angmᵾn! Mi ik mon rop ngont ei, ik kont paka ti mon. Ik unt nga ei, puⱡ mondpa pitim ni ku petᵾm.
62002008	Wote, mi ik enim kᵾn, mon rop ngont ei, ik kont paka ila, ik kupa ei, Kraist kᵾn petᵾm. Ei mel ku, enim kᵾn petᵾm. Ei nambuⱡ emel, uⱡ rumbᵾⱡ mul mbᵾ, omba mana puⱡnga kᵾn, uⱡ rᵾⱡang kupa pi mbᵾ, oⱡa omba petᵾm.
62002009	Wamp nam ti ndi, Kraist nga rᵾⱡang ila mor nimba, wote ᵾngᵾn ei kᵾn, numan kit pᵾtᵾm ndam, elim ama rumbᵾⱡ ila mint morum.
62002010	Wamp nam ti ndi, nimba ᵾngᵾn numan ngum ndam, elim rᵾⱡang ila morum. Ei kᵾn, uⱡ kit mat ila, elim kapⱡa mana pi napᵾmba.
62002011	Wote, wamp nam ti ndi, ᵾngᵾn numan ngui ngangᵾm ndam, elim rumbᵾⱡ ila moⱡpa andrᵾm. Ei kᵾn, elim purum kona ei, pili napᵾtᵾm mon! Nambuⱡ emel, elim nga mong raⱡ rumbᵾⱡ morum.
62002012	Na nga kangambuⱡa mbᵾ ye! Na ndi, enim mon rop ngont ei, nambuⱡ emel Kraist nga mbi ila, enim nga uⱡ kit etmin mbᵾ wak rundrum.
62002013	Wutamᵾn enim ndi, Wu Kraist ei, unt puⱡ mondpa murum ei, enim pilik mbi ndurmᵾn ei nga, enim mon ei, rop ngont. Wote, enim kang wu mbᵾ ndi, Seitan rok mana ndurmᵾn ei nga, mon ei, rop ngont. Enim kangambuⱡa mbᵾ ndi, enim Got Tipam pᵾtmᵾn ei nga mon ei, rop ngont.
62002014	Wutamᵾn enim ndi, Wu Kraist ei, unt puⱡ mondpa murum ei, enim pilik mbi ndurmᵾn ei nga mon ei, rop ngont. Enim kang wu kᵾⱡ mon rop ngont ei, nambuⱡ emel, enim ronduⱡ tek mormun, wote Got nga ik ei, enim kᵾn rukᵾr tetᵾm. Ei nga, enim ndi, Seitan rok mana ndurᵾng.
62002015	Ya mᵾi kona ila uⱡ mbᵾ kᵾn, mel tetᵾm mbᵾ kᵾn, kandᵾk kum pindi nᵾpᵾndᵾi! Mᵾi kona ila mel mbᵾ kandᵾk, kum pending ndam, Got Tipam ei numan ngui nganggᵾrmᵾn mon!
62002016	Mᵾi kona ila tetᵾm mel mbᵾ, wu amp kandpa kum pindi uⱡ, mong raⱡ ndi kandpa kum pindi uⱡ, wamp nuim raⱡpa mul uⱡ mbᵾ pora, Got Tipam ei kᵾn, tepa ui nawᵾrᵾm mon! Wote uⱡ mbᵾ, mᵾi kona ila ekit orum.
62002017	Mᵾi kona mbila mel tetᵾm mbᵾ kep, wamp ndi kandpa kum pindi uⱡ mbᵾ kep, akup pora ninim. Wote, Got nga numan pep ropa moⱡum wamp ei, uⱡ nga kᵾnt nga kont moⱡpa mint mba.
62002018	Na nga kangambuⱡa mbᵾ ye! Ui ei, pora nimba enim! Unt Kraist nga el rui wu minal, ekit uing nᵾtᵾng ni, akup kupa enim. Nambuⱡ emel, ui ei, akup nondpa enim.
62002019	El rui wamp kᵾⱡ, unt tᵾn nga mou ila ekit purung. Tᵾn kᵾn unt morung, wote tᵾn wak rorung wamp kᵾⱡ, akup tᵾn nga mon.
62002020	Wote Kraist ndi, enim kᵾn, Muⱡnga Wingti oi ndupa ngurum ei nga, akup enim ik kupa ei pilik mormin.
62002021	Na enim mon rop ngont ei, ik kupa ei, pili napᵾtmᵾn wamp mbᵾ, nᵾmp rop ngui ngangᵾnt. Wote, ik kupa ei, pᵾtmᵾn ila ik kep nomba ti pepa, ekit ui nawᵾrᵾm mon!
62002022	Ik kep nga puⱡ wu ei nam? Ik kep nga puⱡ wu ei ndi, nimba mel, “Jisas ei Kraist mon,” nᵾtᵾm. Got Tipam Kangᵾm raⱡ, tᵾpa pei mundrum wu ei, Kraist nga el rui wu ei morum.
62002023	Wamp nam ti ndi, Kangᵾm tepa mbuⱡ ngum ndam, ei Tipam tᵾpa mbuⱡ ngurum ku. Wote, wamp nam ti ndi, Kangᵾm rukᵾr tᵾtᵾm ndam, Tipam kunda rukᵾr tᵾtᵾm ku.
62002024	Unt, kuimp tek ik pᵾtᵾng nimbᵾ tᵾk, en enim nga numan ila pendᵾk muⱡᵾi! Ik ei pilik tᵾk, ambuⱡ gi ndung ndam, Tipam Kangᵾm raⱡ, enim kᵾn rᵾmp nangga muⱡing ku.
62002025	Kraist ndi, tᵾn kᵾn nimba mᵾi rurum ik ei, uⱡ nga kᵾnt nga kont mul uⱡ ei nguimp nitim.
62002026	Mon rop ngont ik ei, enim wamp mat ndi, ik kol rok ngui ngᵾngeing nimp, mon ei, rop ngont.
62002027	Wote, Kraist nga Muⱡnga ei, enim oi ndupa ngurum. Muⱡnga ei, enim kᵾn morum ei nga wamp mat ndi, enim ik mat mbo runding, mel mon! Wote, Muⱡnga ei ndi, enim ik mbo rᵾndrᵾm. Ei nga, Muⱡnga ei ndi, enim kundpa nim ik ei kupa, ik kol ti mon! Muⱡnga nga keta teng ndum ndam, Kraist ei, enim kᵾn rump nilinga mormᵾn.
62002028	Na nga kangambuⱡa mbᵾ ye! Akup enim Nuim Kraist kᵾn rᵾmp nangga, ronduⱡ mundᵾk muⱡᵾi! Wote, elim yant om ei kᵾn, pipil kuⱡi nᵾⱡmin.
62002029	Wote, enim ndi pilangina, Kraist ei, wu kun kai ti ndam, enim uⱡ kun kai mbᵾ etangina kᵾn kandpa, enim Kraist nga kangambuⱡa mbᵾ nimba.
62003001	Got ndi, tᵾn numan minal ngorum uⱡ ei, enim pilik kun itᵾi! Tᵾn kundpa elim nga kangambuⱡa kᵾⱡ nᵾtᵾm uⱡ ei ndi ora ndupa, Got ndi, tᵾn numan minal ngorum. Kupa, tᵾn elim nga kangambuⱡa mbᵾ mormin! Ei kᵾn, mᵾi kona wamp mbᵾ ndi, Got pili napᵾtmᵾn. Ei mel ku, tᵾn pilik poⱡ ndᵾi nandᵾrmᵾn ku.
62003002	Na nga wamp angmᵾn! Tᵾn wamp kᵾⱡ, akup Got nga kangambuⱡa kᵾⱡ mormun. Wote pemba uⱡ ei, kᵾni nakᵾndᵾpᵾn mormin. Wote, Kraist elim yant om ui ei kᵾn, tᵾn elim mel mendpᵾⱡ muⱡmin. Ei nambuⱡ emel, ui ei kᵾn, elim morum ei mel mendpᵾⱡ muⱡmin ndam, elim kupa kun kᵾnmin.
62003003	Wamp nam ti ndi, Kraist nokundpa moⱡpa, elim kun kai moⱡum ndam, Kraist elim kun kai morum ei mel moⱡmba.
62003004	Nambuⱡ emel, mi go ndui uⱡ ei, uⱡ kit iti uⱡ ei etmin. Wote, wamp nam ti ndi, uⱡ kit em ndam, Got nga mi ik ropa puⱡa romba.
62003005	Akup enim pilik kai itᵾi! Kraist ndi, tᵾn nga uⱡ kit mbᵾ, wak rundimp nimba mana urum. Elim kᵾn uⱡ kit ti pi napᵾtᵾm.
62003006	Ei nga, wamp nam ti, Kraist kᵾn rᵾmp ndupa morum ti, uⱡ kit iti natᵾtᵾm. Wote uⱡ kit etᵾm wamp ti, Kraist kᵾni nakᵾndrᵾm, wote pili napᵾtᵾm ku.
62003007	Na nga kangambuⱡa kᵾⱡ, enim wamp ti ndi, tᵾpa tiki pundi napᵾndangga! Kraist elim kun kai morum ei mel, wamp ti, enim uⱡ kun kai mbᵾ em ndam, elim kun kai moⱡmba.
62003008	Wamp nam ti ndi, uⱡ kit mbᵾ, rᵾk rᵾk etpa mint moⱡum ndam, Seitan nga wamp raⱡpa morum. Nambuⱡ emel, Seitan ndi, kuimp tepa uⱡ kit etᵾm puⱡ wu murum. Wote, Got nga Kangᵾm mana urum ei, Seitan nga kongun mbᵾ, rop mbuⱡ mbaⱡ itimp nimba urum.
62003009	Wamp nam ti, Got nga kangambuⱡa raⱡpa morum wamp ei, uⱡ kit mbᵾ iti natᵾtᵾm Got kᵾn rᵾmp ndupa, morum wamp ti ndi, uⱡ kit mbᵾ iti natᵾmba. Ei nambuⱡ emel, Got tᵾpa, Tipam randpa moⱡpa, uⱡ kit mbᵾ iti natᵾtᵾm.
62003010	Ei nga, Got nga kangambuⱡa mbᵾ kᵾn, Seitan nga kangambuⱡa mbᵾ kᵾn, kandpᵾn mbi ndumin. Wamp ti, uⱡ kun kai mbᵾ iti natᵾpa, wote ᵾngᵾn numan ngui ngangᵾm ndam, ei Got nga kangambuⱡa ti mon!
62003011	Unt kuimp tep pᵾtᵾng ik ni, wamp ᵾngᵾnᵾl mat numan ngᵾmᵾn!
62003012	Tᵾn ndi, kang wu Kein itim uⱡ kit ei mel, iti nᵾtᵾmin. Elim nga ᵾngᵾn ei, kandpa kelpa ropa kᵾndrᵾm. Kein ndi, ᵾngᵾn ei, nambuⱡ emel, ropa kundrum? Elim nga itim uⱡ kit mbᵾ, Seitan nga kang wu ti murum. Wote, ᵾngᵾn kurum ei nga itim uⱡ mbᵾ, kapⱡa itim.
62003013	Na nga angmᵾn! Mᵾi kona ila wamp mbᵾ ndi, enim numan ngui ngangᵾng ndam, mundmong iti nᵾtᵾi!
62003014	Tᵾn pᵾtmin ni, wamp kui nga uⱡ kit ei, wak ropᵾn ombun, wamp kont mul uⱡ ei, kandᵾp titmin. Ei nambuⱡ emel, tᵾn uⱡ ei, wamp ᵾngᵾn mbᵾ kᵾn, numan ngurmᵾn. Wamp ti ndi, ᵾngᵾn numan ngui ngangᵾm ndam, wamp kui nga uⱡ ei, tepa morum.
62003015	Wamp ti ndi, elim nga ᵾngᵾn numan ngui ngangᵾm ndam, ᵾngᵾn ropa kondrum mel etᵾm. Enim pᵾtmin ni, wamp ti ndi, ᵾngᵾn ropa kondrum ndam, uⱡ nga kᵾnt nga kont mul uⱡ ei, wamp ei kᵾn pi napᵾtᵾm.
62003016	Ei nga, tᵾn pᵾtmᵾn ni, wamp numan ngui uⱡ ei etmᵾn. Nambuⱡ emel, Kraist ndi, tᵾn numan ngumba, elim mana ndupa, tᵾn nga nᵾndpa kurum. Ei nga, tᵾn ndi, i ku etpᵾn, tᵾn nga ᵾngᵾnᵾl mbᵾ numan ngᵾmin.
62003017	Wu mel pi ti ndi, moⱡpa kᵾn, ᵾngᵾn kurpa nangga nimba, wal pᵾki na mat ngui nganggᵾpa, kandpa kui em ndam, Got nga wamp numan ngui uⱡ ei, namba etpa, wu ei kᵾn pemba?
62003018	Na nga kangambuⱡa kᵾⱡ, tᵾn ndi, wamp numan ngui uⱡ ei, keta ila mint ik ni nanᵾmᵾn mon! Wote, wamp numan ngui uⱡ kupa ei, uⱡ kun kai mbᵾ etᵾp mot ndᵾmin.
62003019	Uⱡ i etpᵾn kᵾn, tᵾn wamp numan ngui uⱡ kupa ei enmin, nᵾmp pilᵾmin. I etpᵾn kᵾn, Got nga kuimp keta ila numan wang ndupᵾn muⱡᵾmin.
62003020	Wote, tᵾn nga numan orunga ndi, tᵾn uⱡ kit mat itmᵾn nim ndam, wote Got nga kuimp keta ila numan wang ndᵾmin. Nambuⱡ emel, Got nga numan ronduⱡ ei ndi, tᵾn nga numan orunga, kandpa pora ndupa, mel mbᵾ pora pᵾtᵾm.
62003021	Ei kᵾn, na nga wamp mᵾn kᵾⱡ! Tᵾn nga numan ila uⱡ kit mat pi napᵾm ndam, Got nga kuimp keta ila ronduⱡ mundpᵾn muⱡmin.
62003022	Ei kᵾn, tᵾn ndi, Got waldᵾtmᵾn ei kᵾn, Got ndi, mel mbᵾ ngorum. Nambuⱡ emel, tᵾn ndi, elim nga mi ik kᵾⱡ pilpᵾn, teng ndupᵾn kᵾn, elim nga numan ngorum uⱡ mbᵾ etmin.
62003023	Got nga mi ik ei ndi, nimba mel, Kangᵾm Jisas Kraist nga mbi ila mondᵾk pilik, wamp ᵾngᵾnᵾl mbᵾ kᵾn, numan nguk mᵾn mondᵾk itᵾi!
62003024	Wamp nam ti ndi, Got nga mi ik kᵾⱡ pilpa tᵾtᵾm ndam, Got ei omba, wamp ei kᵾn moⱡnga, wamp ei, Got kᵾn morum. Uⱡ ila, Got tᵾn kᵾn nambuⱡ emel morum? Uⱡ ei, pᵾtmᵾn ni, Got nga Muⱡnga Wingti tᵾn ngurum.
62004001	Na nga wamp mᵾn kᵾⱡ! Wamp mat ndi, en enim muⱡnga pora tep mormun nᵾng ndam, mondᵾk pili nᵾpilᵾi! Wote muⱡnga ei, Got kᵾn moⱡpa orum, muna mon nda? Pilik kai itᵾi! Nambuⱡ emel, painui wu kol mbᵾ nga ou ndupa, ya mᵾi kona ila andᵾk mormin.
62004002	Ei nga, Got nga Muⱡnga kupa nᵾk kᵾning ei mel, wamp nam ti ndi, Jisas Kraist ei, wamp mbᵾ nga kᵾng tᵾpa, mᵾi kona ila mana urum nim ndam, ei Got nga Muⱡnga kupa ei, nᵾk kᵾning.
62004003	Wote, wamp ti ndi, Jisas nga mᵾi kona ila mana ui nᵾwᵾrᵾm nim ndam, muⱡnga ei Got nga mon! Kraist nga el rui muⱡnga ti, omba nᵾk nᵾtᵾng ei mel, akup kupa enim, ya mᵾi kona mbila andpa morum.
62004004	Na nga kangambuⱡa mbᵾ ye! Enim Got nga mitim wamp kᵾⱡ mormᵾn. Ei nga, ik kep nga painui wu mbᵾ, rok mana ndurᵾng. Ei nambuⱡ emel, enim nga Muⱡnga Wingti mondᵾk mormin ronduⱡ ei ndi, mᵾi kona ila nga muⱡnga ei nga ronduⱡ ei, tᵾpa mana mundrum.
62004005	Muⱡnga kol ropa morum mondᵾk mormin wamp mbᵾ ndi, mᵾi kona ila uⱡ mbᵾ nga ik nilingina, muⱡnga kol ropa morum mondᵾk mormin wamp mbᵾ ndi, kum tek pᵾtmᵾn. Ei nambuⱡ emel, mᵾi kona wamp mbᵾ mormin.
62004006	Wote tᵾn, Got nga wamp kᵾⱡ mormin. Wamp nam ti, Got pᵾtᵾm ei ndi, tᵾn nga ik ei, kum tepa pᵾtᵾm. Wote, wamp nam ti, Got pili napᵾtᵾm ei ndi, tᵾn nga ik ei, kum tepa pili napᵾtᵾm. Ei mel etᵾk kᵾn, Got nga Muⱡnga kupa ei kᵾn, muⱡnga kol ei kᵾn, kandᵾp mbi nduimin.
62004007	Na nga wamp mᵾn kᵾⱡ! Wamp numan ngui uⱡ ei etamin! Nambuⱡ emel, wamp numan ngui uⱡ ei, Got kᵾn tepa orum. Wamp nam ti ndi, numan ngui uⱡ etᵾm wamp ei, Got nga kangambuⱡa raⱡpa moⱡmba. Wote, Got pilpa mbi ndurum.
62004008	Wamp nam ti ndi, wamp numan ngui uⱡ ei, iti natᵾm ndam, Got pili napᵾtᵾm. Nambuⱡ emel, Got ei, wamp numan ngui uⱡ ei nga Puⱡ Wu ei morum.
62004009	Ei nga, Got ndi, tᵾn numan minal ngumba uⱡ ti, etpa mot ndurum. Uⱡ ei, elim nga Kangᵾm tenda waⱡᵾm ei, ya mᵾi kona ila tᵾpa munduⱡnga, tᵾn etpa peng kont titim.
62004010	Wamp numan ngui uⱡ ei, ei mel etᵾm. Got ndi, tᵾn numan ngumba elim nga Kangᵾm ei, tᵾpa mundrum uⱡ ei ndi, tᵾn nga uⱡ kit mbᵾ, wak rundrum. Tᵾn ndi, Got numan ngurmᵾn ni nanᵾnt mon!
62004011	Wamp mᵾn kᵾⱡ! Got ndi, tᵾn numan ngurum ndam, tᵾn ndi, i ku etpᵾn, wamp mbᵾ kᵾn, numan ngumbun muⱡᵾmin.
62004012	Ei kᵾn, wamp ti ndi, Got ama kᵾni nakᵾndrᵾm. Tᵾn ndi, wamp mat numan ngumᵾn ndam, Got tᵾn kᵾn omba moⱡangga kᵾn, elim nga wamp numan ngui uⱡ ei, tᵾn kᵾn kᵾndᵾk etpa pemba.
62004013	Ei nambuⱡ emel, elim nga Muⱡnga Wingti ei tᵾn ngurum. Ei nga, tᵾn pᵾtmᵾn ei kᵾn, Got tᵾn kᵾn morum. Wote tᵾn elim kᵾn mormun.
62004014	Wote Tipam ndi, Kangᵾm mᵾi kona wamp mbᵾ, Etpa Ti Wu tangga nimba tᵾpa mundrum. Uⱡ ei, tᵾn kandpᵾn kᵾn, wamp pora pileing nimbun kundᵾp nᵾtmᵾn.
62004015	Ni kᵾn, wamp ti ndi, Jisas ei, Got Kangᵾm nᵾtᵾm ndam, Got wamp ei kᵾn morum, wote wamp ei, Got kᵾn morum ku.
62004016	Got ndi, tᵾn numan ngurum uⱡ ei, kandpᵾn mondpᵾn, pilpᵾn mbi ndupᵾn mormun. Ei kᵾn, wamp numan ngui uⱡ ei Got kᵾn tetᵾm. Wamp nam ti ndi, wamp numan ngui uⱡ ei tepa moⱡum ndam, wamp ei Got kᵾn morum. Wote Got wamp ei kᵾn morum.
62004017	Wamp numan ngui uⱡ ei, tᵾn kᵾn kᵾndᵾk etpa, piyangga muⱡᵾmin. Kraist ndi, wamp mbᵾ kᵾmp tᵾmba. Wote, Ui Ou ei, ekit om kᵾn, mundmong iti natᵾpᵾn, wote ronduⱡ mbun muⱡᵾmin. Ei nambuⱡ emel, Kraist ya mᵾi kona ila pepa murum ei mel ku, tᵾn i ku etpᵾn pepᵾn mormun.
62004018	Wamp numan ngui uⱡ ila, mundmong iti uⱡ ti, pi napᵾtᵾm. Wote, mundmong iti uⱡ ei, wamp numan ngui uⱡ ei ndi, ropa ekit ndurum. Ei nga, wamp ti, mundmong etᵾm ndam, wamp numan ngui uⱡ ei, wamp ei kᵾn, pi napᵾtᵾm. Ei nambuⱡ emel, mundmong iti uⱡ ila, mbun mindil kit mbᵾ tᵾtmᵾn.
62004019	Got ndi, wamp numan ngui uⱡ ei, kuimp tepa tᵾn ngurum. Ei nga, tᵾn ndi wamp numan ngui uⱡ ei etmᵾn.
62004020	Wamp ti ndi, Got numan ngur ku nimba, wote elim nga ᵾngᵾn ei, numan ngui ngangᵾm ndam, wamp ei, ik kol romba. Ei nambuⱡ emel, elim nga ᵾngᵾn kandpa kᵾn, wamp numan ngui uⱡ ei, iti natᵾtᵾm ndam, wote Got kᵾni nakᵾndpa kᵾn, Got numan ngumba mel nant? Ei kapⱡa mon!
62004021	Got ndi, tᵾn man ngumba nimba mel, wamp nam ti ndi, Got numan ngorum ndam, elim nga ᵾngᵾn ei, numan ngangga ku nitim.
62005001	Wamp nam ti ndi, Jisas ei, Got nga ngurum wu ti, Kraist nimba, mondpa pilim ndam, Got nga kangambuⱡa raⱡpa moⱡmba. Wote, wamp nam ti ndi, Tipam numan ngurum ndam, elim nga kangambuⱡa mbᵾ, numan ngorum ei mel ku ngumba.
62005002	Tᵾn Got numan ngumbun, elim nga mi ik mbᵾ pep rᵾmᵾn ndam, wote elim nga kangambuⱡa mbᵾ, numan ngormᵾn uⱡ ei, pilpᵾn mbi nduimin.
62005003	Wote tᵾn ndi, Got numan nguimin uⱡ ei ndi, elim nga mi ik ei pep rᵾmᵾn. Ei nga, mbun ti mon.
62005004	Ei nambuⱡ emel, Got nga kangambuⱡa ralk mormᵾn mbᵾ ndi, mᵾi kona ila uⱡ kit mbᵾ, rok mana nduing. Ei nga, tᵾn nga mondpa pili uⱡ ei ndi, mᵾi kona ila uⱡ kit mbᵾ, rop mana nduimin.
62005005	Wamp nam ti ndi, mᵾi kona ila uⱡ kit mbᵾ rop mana ndumba. Wote, wamp ti ndi, Jisas ei, Got Kangᵾm nimba, mondpa pilim ei ndi, mᵾi kona uⱡ kit mbᵾ, ropa mana ndumba.
62005006	Jisas Kraist ei, elim nu titim uⱡ ei kᵾn, mema oi nilinga, kurum uⱡ raⱡ nga pol ila moⱡpa urum. Ei nu ila mendpᵾⱡ mon! Wote nu ei kᵾn, mema ei kᵾn, raⱡ nga rak ndupa ei nga pol ila moⱡpa urum. Uⱡ ei ndi, uⱡ ei kupa ingk nimba kᵾn, para ndupa nᵾndᵾtᵾm. Wote, Muⱡnga Wingti ei, ik kupa ei nga puⱡ wu, ei morum.
62005007	-
62005008	Ei nga, uⱡ raldika kat ndi etᵾk, mot ndurmᵾn. Ei nga, Muⱡnga ei kᵾn, nu ei kᵾn, mema ei kᵾn, wote raldika kᵾⱡ, ik tenda mint nᵾtmin.
62005009	Wamp nga ik nᵾtmin mbᵾ, tᵾn pilip tᵾtmᵾn. Wote, Got nga nᵾtᵾm ik ronduⱡ ei ndi, wamp mbᵾ nga ik ei, tᵾpa mana ndurum. Nambuⱡ emel, Got nga nᵾtᵾm ik ei, elim nga Kangᵾm nga ik ei ninditim.
62005010	Wamp nam ti ndi, Got Kangᵾm mondpa pᵾtᵾm ei ndi, Got nga nitim ik ei, pilpa tᵾtᵾm. Wote, wamp nam ti ndi, Got Kangᵾm mondpa pili napᵾtᵾm ei ndi, Got nga nᵾtᵾm ik ei, ik kol ti nimba pᵾtᵾm. Nambuⱡ emel, Got elim nga Kangᵾm nga para ndupa nᵾtᵾm ik ei, mondpa pili napᵾtᵾm.
62005011	Uⱡ ei nga, para ndupa nimba mel, uⱡ nga kᵾnt nga kont mul uⱡ ei, Got ndi, tᵾn ngurum. Kont mul uⱡ ei, elim nga Kangᵾm ei kᵾn petᵾm.
62005012	Wamp nam ti ndi, Got Kangᵾm kᵾn, rᵾmp ndupa moⱡum ndam, wamp ei uⱡ nga kᵾnt nga kont mul uⱡ ei tepa morum. Wote, wamp nam ti, Got Kangᵾm kᵾn, rᵾmp ndupa, muⱡi nambᵾⱡᵾm ndam, uⱡ nga kᵾnt nga kont mul uⱡ ei, tepa muⱡi nambrᵾm.
62005013	Enim Got Kangᵾm nga mbi ila, mondᵾk pᵾtmᵾn uⱡ ei ndi, uⱡ nga kᵾnt nga kont mul uⱡ ei, tᵾk tek mormin. Ei nga, enim pilik muⱡeing nᵾmp mon ei, rop ngunt.
62005014	Ei nga, tᵾn pilip mbi ndunmᵾn ei, tᵾn Got nga kuimp keta ila ronduⱡ mbun moⱡpᵾn, elim kᵾn mel ti, mawa imᵾn ndam, elim nga numan pᵾtᵾm ei mel pep ropa nimᵾn mel, ei ngumba.
62005015	Got ndi, tᵾn nga mawa etmin mel ei, pᵾtᵾm nᵾmp pilmin ndam, mel ei, kupa ngumba nᵾmp pilᵾmin.
62005016	Wamp nam ti ndi, ᵾngᵾn kᵾnangga uⱡ kit mat etpa mba, wamp kul uⱡ ei nga uⱡ kit mat, iti natᵾm ndam, Got kᵾn atinga rundangga, wamp ei, etpa tᵾmba. Wote uⱡ ei, wamp kuⱡi nakᵾrmᵾn ei nga nᵾnt. Uⱡ kit etmin ei ndi, wamp mbᵾ kormun mint. Ei nga, Got kᵾn atinga rundeing nᵾmp ni nanᵾnt, mon!
62005017	Ⱡawa iti uⱡ mbᵾ pora uⱡ kit mint. Wote uⱡ kit mat nga nit ila wamp kul uⱡ ei, pi napᵾtᵾm mon.
62005018	Tᵾn pᵾtmᵾn ei, Got nga kangambuⱡa raⱡpa morum wamp ti ndi, uⱡ kit mbᵾ iti natᵾtᵾm. Nambuⱡ emel, Got Kangᵾm ei ndi, wamp ei, rᵾp etpa moⱡnga, Seitan ndi, kapⱡa etpa kit mundi namᵾndrᵾm.
62005019	Tᵾn pᵾtmᵾn mel, tᵾn Got nga kangambuⱡa raⱡpa mormun. Wote, ya mᵾi kona ila wamp nga uⱡ kit etmin mbᵾ, wu kit ei ndi, rᵾp etᵾm.
62005020	Tᵾn pᵾtmᵾn ei, Got Kangᵾm ei, ya mᵾi kona ila omba kᵾn, tᵾn nga moⱡpa kundi uⱡ ei, ngurum ei nga, Got kupa ei morum. Tᵾn nga mondpa pili ei kupa, Got kᵾn tepᵾn mormun. Wote elim nga Kangᵾm Jisas Kraist kᵾn raⱡᵾp mormun ku. Tᵾn Got elim kupa morum ei ndi, uⱡ nga kᵾnt nga kont mul uⱡ ei ngumba.
62005021	Na nga kangambuⱡa mbᵾ ye! Enim got kep nui mbᵾ nga, rᵾp akilma itᵾi!
63001001	Na Jon, Got nga rapa tenda ila rᵾp wu ei ndi, enim Got nga kᵾmp ropa titim amp ei kᵾn, nim nga kangambuⱡa mbᵾ kᵾn, mon rop ngont. Na ik kupa ei, pilip tᵾp enim kᵾn, numan ngump mor. Ik kupa ei, pilik mbi ndui nandᵾrmᵾn wamp mbᵾ ndi, enim kᵾn numan ngurmin ku.
63001002	Ei nambuⱡ emel, ik kupa ei, tᵾn kᵾn pimba ei nga mint petᵾm.
63001003	Got Tipam kᵾn, elim nga Kangᵾm Jisas Kraist raⱡ nga wamp pol ti uⱡ na, wamp kont kul uⱡ na, moⱡpa kundi uⱡ ei kᵾn, wote wamp numan nga uⱡ na, ik kupa ni uⱡ mbᵾ, tᵾn kᵾn, kan piyangga!
63001004	Na numan kai ti, punt ei, nim nga kangambuⱡa mat ik kupa ei, pilik koip purmin mbᵾ, Got Tipam nga man ik pilik tᵾtmin.
63001005	Akup amp aiya, nim waldᵾnt, tᵾn kᵾn wamp mbᵾ kᵾn, wamp numan ngui uⱡ ei kan piyangga! Ik ronduⱡ kont ti, nim kundᵾp ni nanᵾnt. Wote unt kuimp tepa pitmin ik ni ku kundᵾp nᵾnt.
63001006	Got nga keta teng ndui uⱡ ei ndi, wamp numan ngui uⱡ mbᵾ etmba. Keta teng uⱡ ei, kuimp tek mondᵾk pᵾtᵾng ei mel, teng nduk, wamp numan nguk muⱡᵾi!
63001007	Nambuⱡ emel, wamp ik kol rui wu minal ekit ok puk, muⱡ uⱡ mbila andᵾk kᵾn, Jisas Kraist ei, mᵾi kona mana omba, mbo wu rurum ni nga nᵾk, para ndᵾi nandᵾk. Wamp mbᵾ ndi, ik kol rok, Kraist nga el rui wamp rarmᵾn.
63001008	En enim rᵾp etᵾi! Enim kongun etmin mel ei nga mel mbᵾ, ti kawa ndui nᵾndangga, wote enim nga mel mbᵾ, kump kᵾm ting.
63001009	Wamp nam ti ndi, Kraist nga ik mbo inditim ei, tᵾpa mbuⱡ ngum ndam, Got kᵾn muⱡi nambᵾrᵾm. Wote, wamp nam ti ndi, Kraist nga ik mbo inditim ei, pilpa tᵾm ndam, Got Tipam kᵾn, elim nga Kangᵾm raⱡ, tᵾpa tepa morum.
63001010	Wamp nam ti ndi, nim nga mang kona ila, Kraist nga ik mbo inditim ik ei, mepa ui nawᵾm ndam, wu ei, rawe etkᵾn ti nᵾti. Wote, moⱡpa kundi uⱡ ei, nim kᵾn piyangga ni nᵾni ku.
63001011	Wamp nam ti ndi, wamp ei nga kongun kit etᵾm mbᵾ kᵾn, rawe etpa tᵾm ndam, elim nga kongun kit mbᵾ, tᵾk tenda ndukᵾⱡ itinggil.
63001012	Na ik ou ndup mat, nim kundᵾp nimp. Mon rop ngump nint ik ei, peipa ila, kapⱡa iti natᵾmba. Ei nga, pilip int omp nim kᵾn, kuimp keta kandpᵾⱡ rᵾp ropᵾⱡ moⱡpᵾⱡ kᵾn, ik mat nim kundᵾp namba, tᵾl nga numan ei wang minal nangga.
63001013	Nim nga numan mul amp angᵾna ei nga kangambuⱡa mbᵾ ndi, nim kᵾn, rawe etᵾk, ik kai mat nᵾk mundᵾnmin!
64001001	Na Jon, Got nga rapa tenda ila rᵾp wu ei ndi, nim na nga mᵾn mul wu Gaiyus ei kᵾn, numan minal ngump mor.
64001002	Na nga mᵾn mul wu ang ye! Nim uⱡ etᵾn mbᵾ, omba kun pangga nᵾmp atinga rondᵾr. Na pᵾnt ei, nim nga kᵾng orunga ronduⱡ tana, nim nga min ei kai muⱡangga!
64001003	Unt wu ᵾngᵾn mat ok, na kundᵾk, ik kupa ei pep rorun ei, na nim kᵾn kai pᵾnt. Wote, nim uⱡ kupa ila morᵾn ei nga, na pilip kai pᵾnt.
64001004	Na numan mam ti etᵾm ei, na pᵾt ei, na nga kangambuⱡa mbᵾ uⱡ kupa ila mormin.
64001005	Na nga mᵾn mul wu ei, nim wamp ᵾngᵾn mbᵾ kᵾn, mondᵾp pilkᵾn ronduⱡ mondkᵾn, rᵾk rᵾk ui mbila kongun etᵾn. Nim kᵾni nakᵾndrᵾn wamp mbᵾ tᵾkᵾn rapᵾndrᵾn.
64001006	Wamp kᵾⱡ ndi, nim nga wamp numan ngui uⱡ ei, Got nga rapa tenda ila wamp kᵾⱡ kondᵾk ning. Uⱡ mbᵾ, tᵾk rap ndukᵾn itana. Kᵾni nakᵾndrᵾm wamp mbᵾ ndi, Got nga numan petᵾm ei mel, pep ruing.
64001007	Nambuⱡ emel, nim kᵾn, nakᵾndrᵾn wamp mbᵾ, Kraist nga kongun mbᵾ andᵾk endᵾtmᵾn. Wote, mondᵾk pili napᵾtmᵾn wamp mbᵾ ndi, tᵾk rᵾpᵾndi napᵾndᵾk mel mat, ngui nganggᵾrmᵾn.
64001008	Wote, tᵾn mondᵾk pili napᵾtmᵾn wamp mbᵾ ndi, wu kᵾⱡ tep rapundpᵾn kongun na, uⱡ kupa mbᵾ, mok rop tᵾpᵾn etmᵾn.
64001009	Na mon ti rop, Got nga rapa tenda ila wamp kᵾⱡ nga rak ndup ngur. Wote wu Diyotrepis, enim nga wu kuimbal mul kump rᵾl wu ei ndi, na nga ik mbᵾ tᵾpa roi ndurum.
64001010	Na int unt kᵾn, Diyotrepis uⱡ etᵾm mbᵾ, kump kᵾm oⱡa tᵾp nimp. Tᵾn nga ik kep nombun, wote nimba kit mondrum ei, elim kᵾn kapⱡa mon. Wote wu ᵾngᵾnᵾl mat ormᵾn ei kᵾn, rukᵾr ti natᵾtᵾm. Wote wamp mat ndi, rawe etᵾk ting etmin ei kᵾn, Got nga rapa tenda ila wamp mbᵾ kᵾn moⱡpa, pep ropa tᵾpa ekit ndurum.
64001011	Na nga mᵾn mul wu ang ye! Uⱡ kit mbᵾ, pendᵾk kelkᵾn, wote uⱡ kai mbᵾ iti! Uⱡ kai em wamp ti, Got nga wamp ei morum. Wote, uⱡ kit em wamp ti, Got kᵾni nakᵾndrᵾm.
64001012	Wamp minal ndi, Dimitriyus nga para nduk, wu kun kai ei nᵾtmᵾn. Wote, ik kupa ei, pilpa tᵾl nga kapⱡa etᵾm. Wu ei nga tᵾn ndi, para ndup nᵾtmᵾn ku. Tᵾn ik para ndup nilmina, kupa etᵾm ei, enim pilik mormin.
64001013	Na nim ik mat ou ndupa nimp mbᵾ, wote nim kᵾn mon rop, peipa ila ngump, ni nᵾnimp mon!.
64001014	Na ndi, nim nondpa omp moⱡᵾp kᵾnamba kᵾn, tenda ila moⱡpᵾⱡ, ik mat nim kundᵾp nimp.
64001015	Wote moⱡpa kundi uⱡ ei, nim kᵾn kan piyangga! Nim nga wamp mᵾn mondrᵾn mbᵾ ndi, nim pilik molk, rawe ik kai mbᵾ nᵾk ngunmin. Tᵾn nga wamp mᵾn kᵾⱡ, nim kᵾn mormin kᵾⱡ, nim ndi, enim nga mbi ila nᵾkᵾn rawe iti!
65001001	Enim Got Tipam ndi, numan ngumba wi ropa tilinga, Jisas Kraist ndi, rᵾp etᵾm wamp kᵾⱡ, na Jeims ᵾngᵾn Jut, Jisas Kraist nga kongun kindmant wu ei ndi, mon ei rop, enim ngunt.
65001002	Got nga wamp kont kul uⱡ na, numan wang ndui uⱡ na, wote elim nga wamp numan ngui uⱡ na mbᵾ, enim kᵾn piyangga!
65001003	Na nga mᵾn mul wamp mbᵾ, Got ndi, tᵾn etpa titim uⱡ ei nga, enim mon ti, rop nguimp nᵾmp pit. Wote ei kelip, enim Got ndi, mondpa pili uⱡ ngurum ei, ronduⱡ puk rᵾp etᵾk, uⱡ kit mbᵾ, rok mana nduk iteing nᵾmp, mon ei, rop ngunt.
65001004	Wamp mat, unt Buk Wingti ei ndi, kit muⱡing nitim nimbᵾ, akup tᵾn kᵾn ruk ting ila ok molk, Got nga wamp poⱡ tᵾtᵾm rᵾnang ik ei, tᵾk pei mundᵾk, wote Jisas Kraist tᵾn nga wu Nuim ei, tᵾk mbuⱡ ngunmin.
65001005	Enim pᵾtmᵾn ik ni, aldpa enim kundᵾp namp. Ei Oⱡa Nuim ei ndi, Isrel wamp mbᵾ, Isip kona ila etpa tᵾpa mepa ekit urum. Wote akil tepa, elim mondᵾk pili napᵾtᵾng wamp mbᵾ ropa kundrum.
65001006	Ik ti unt anggelo mat, ronduⱡ tek morung mbᵾ, en enim nga kongun ila meka rok, kongun etᵾk kai mundi namᵾndrᵾng ila, en enim nga Got ndi, ngurum kona ei wak rorung. Anggelo mbᵾ Got ndi, ui ou ei kᵾn kᵾmp tᵾmba. Ei nga akup, Got ndi, tᵾpa kan ngurum ei mel, rumbᵾⱡ ila pek mormin.
65001007	Unt Sorom kᵾn Gomora raⱡ kᵾn, wote kona peng mat, nondpa titim mbila petᵾng wamp mbᵾ ndi, anggelo mbᵾ etᵾng ei mel, wapra rui uⱡ na, minᵾpi na, minal mat etᵾng ila, ndip mana ndupa, wamp minal ropa kᵾrᵾm. Uⱡ itim kᵾⱡ, uⱡ nga kona ila, ndip ei ndi nomba ei mel, to tᵾndpa itim.
65001008	Uⱡ tenda ei mel ku etᵾk, wamp mbᵾ ur kump mat etmin nᵾk, en enim nga kᵾng orunga, etᵾk ge nduk, wote Got nga ronduⱡ ei, tᵾk pei mondᵾk, muⱡ ila anggelo mbᵾ, ik mura nguk etmin.
65001009	Wote, anggelo Maikel kuimbal morum ei ndi, uⱡ mbᵾ mel iti nᵾtᵾtᵾm. Unt anggelo Maikel kᵾn Seitan raⱡ, Moses nga on ei, tek piral etᵾnggil. Ei kᵾn, Maikel ndi, Seitan tᵾpa pei mundpa ik mura ngui ngᵾnggᵾrᵾm. Wote elim ndi, nimba mel, “Got elim ndi, nim kᵾn ik ti nangga!” nitim.
65001010	Wote, wamp kit mbᵾ, en enim pilik kun iti natᵾtmᵾn uⱡ mbᵾ nga, ik mbuldung orunga nᵾtmᵾn. I etmin uⱡ ei ndi, en enim nga numan mbo ei, mel rakra mel, kapⱡa pelinga, en enim etpa kit mondrum.
65001011	Enim pilik kun itᵾi! Wamp kit kᵾⱡ ndi, unt wu Kein uⱡ kit itim uⱡ ei mel etᵾk, wu Beilam ku moni timp nimba, etpa kit mundrum ei mel etᵾk, wote, unt wu Kora ik tᵾpa roi ndupa, elim kit murum ei mel, wamp mbᵾ i ku etᵾk, en enim kit muⱡing.
65001012	Wamp kit kᵾⱡ ndi, enim min mondᵾk, rᵾng tᵾk tenda etᵾk, koik nok mormin ila, pipil kᵾⱡi nalk, rᵾng mbᵾ ok, roldᵾnga nok etmin. Wu kit mbᵾ, kona kᵾpkᵾ ndi kopa mepa puⱡnga, kona rui narᵾrᵾm ni mel, wote nde ti mong rui narᵾⱡnga, runggulk mundurmᵾn ni mel.
65001013	Wamp mbᵾ nga numan ei num kuta ndi, ropa omba ekit pi napᵾrᵾm ei mel kapⱡa. Wote wamp mbᵾ mipil na ti, muⱡ ila rᵾⱡang nomba mba, wote kumbrᵾm ni mel kapⱡa.
65001014	-
65001015	Unt kor nga, Andam nga wamp kalk tᵾk mek yant yant oⱡina, 7 itim ni kᵾn, anda kouwᵾ Inok ei ndi moⱡpa, ik pai nomba, nimba mel, “Ya kᵾnᵾiya! Oⱡa Nuim ei ndi, anggelo wingti minal mepa omba. Wamp mbᵾ nga puⱡ mbᵾ, akpa nimba, Got tᵾk mbuⱡ nguk, wote Got kᵾn el rui wamp ralk, ik minᵾpi nᵾk etmin wamp kit mbᵾ nga, puⱡ mbᵾ akpa nimba, kᵾmp tᵾpa etpa, elik rondᵾmba,” nitim.
65001016	Wu kit mbᵾ ndi, ik kek rᵾk kak rᵾk nᵾk, wamp mat ik ndo ngok, en enim nga orunga ou nduk pilik, wamp mat etᵾk rormin.
65001017	Wote, na nga wamp angmᵾn mbᵾ pilᵾiya! Enim unt nombuⱡa rᵾng wu kᵾⱡ ndi, tᵾn nga Nuim Jisas Kraist nga ik mat kundᵾk nᵾtᵾng nimbᵾ, pilik mint muⱡᵾi!
65001018	Enim unt nᵾk mel, “Ui pora nimba ei kᵾn, wamp mat ndi, Got nga uⱡ eng mbᵾ kandᵾk, oi endᵾk, en enim nga orunga uⱡ kit iting mbᵾ nga ou nduk piling,” nᵾtᵾng.
65001019	Wamp iti mbᵾ, Muⱡnga Wingti tek muⱡi nambᵾlk, wamp etᵾk geka nduk, en enim nga kᵾng orunga ou nduk pilik etmin.
65001020	Wote, enim wamp angmᵾn mbᵾ, en enim nga mondpa pili wingti ila, ronduⱡ puk molk, Muⱡnga Wingti ei kᵾn atinga rᵾi!
65001021	Enim Got nga wamp numan ngui uⱡ ila muⱡangina, tᵾn nga Nuim Jisas Kraist nga wamp kont kᵾⱡ uⱡ ei ndi, enim uⱡ nga kᵾnt nga kont mul uⱡ ei tᵾpa ngumba, ei nga nokundᵾk muⱡᵾi!
65001022	-
65001023	Wamp kont kul uⱡ ei, mondpa pili ronduⱡ pi napᵾm wamp mbᵾ kᵾn etᵾk, wote wamp mat, ndip nuing mbᵾ etᵾk tᵾi! Wote, uⱡ kit eng wamp mbᵾ, kont kulk uⱡ kit eng mbᵾ enim oⱡᵾmp ting ei nga, ok tᵾk muⱡᵾi!
65001024	Enim kawa ndupa romba ei nga, peng manga rakpa muⱡangga, ambulk palk uⱡ eng nui mbᵾ molk ting.
65001025	Tᵾn nga Etpa Ti Wu Got aⱡᵾm ei, tᵾn nga Nuim Jisas Kraist ei ndi, etpa mon mondpa, kaip nindpa etangga! Wamp mumuk rui omba uⱡ ombil ᵾmbil mbᵾ, elim kᵾn uⱡ nga kᵾnt nga kont mul uⱡ ei, pimba ei nga petᵾm. Ei kupa.
66001001	Ya buk kᵾⱡ ila, Got ndi, uⱡ wote pemba mbᵾ, Jisas Kraist kᵾn tᵾpa ora ndurum. Ei elim nga kongun wamp mbᵾ, kondpa nangga, nimba itim. Wote Jisas ndi, elim nga anggelo ei, tᵾpa munduⱡnga, omba uⱡ nondpa pemba mbᵾ, kongun wu Jon kundpa nitim.
66001002	Wote, Jon ndi, uⱡ kandpa pitim mbᵾ mel pora, mbi ropa mana ndurum. Wote ronduⱡ mundpa, nimba mel, Got nga ik ei kupa mint petᵾm ei, Jisas Kraist ndi, etpa mot ndurum.
66001003	Ei kᵾn, pai nomba nitim ik mong kᵾⱡ, kᵾmp rom wamp ti ndi, numan kai pilangga! Wote ik kᵾⱡ, kum tepa pilpa pep rom wamp ei, numan kai pilangga! Ei nambuⱡ emel, uⱡ kᵾⱡ ui nondpa tila, omba pemba.
66001004	-
66001006	Na Jon ndi, enim Got nga rapa tenda wamp ei nga kona 7 wᵾl Eisiya kona ou ila mormin kᵾⱡ kᵾn, rawe ik mbᵾ nᵾmp, mon rop ngunt. Got ei, unt murum, akup morum, wote yant omba ei kᵾn, wote Muⱡnga 7 kat, elim nga rᵾpᵾndi pol ila mormin kᵾⱡ nga, wamp poⱡ ti uⱡ wamp moⱡpa kundi uⱡ tetmin kᵾⱡ, enim kᵾn omba piyangga! Wote, Got kangᵾm wu kumina, elim kuimp tepa, wamp kui kona ila ⱡoporpa kont murum, rᵾk rᵾk ik kupa nimba, wote mᵾi kona nuim mumuk mbᵾ nga rᵾp wu moⱡpa etᵾm wu Jisas Kraist nga wamp poⱡ ti uⱡ, moⱡpa kundi uⱡ tetᵾm mbᵾ, enim kᵾn kan piyangga ku! Jisas Kraist ndi, tᵾn numan ngumba, elim kaⱡpa mema oi ndurum ei ndi, tᵾn uⱡ kit ila tinga ndupa titim. Wote, tᵾn elim nga tᵾpa mumuk rurum wamp kᵾⱡ tᵾpa, elim nga Tipam Got nga pris kᵾⱡ moⱡpᵾn, elim nga kongun wamp muⱡᵾmin nimba itim. Uⱡ rᵾpᵾndi eng nui mbᵾ kᵾn, uⱡ ronduⱡ pi mbᵾ pora, Nuim Jisas Kraist elim kᵾn, uⱡ nga kᵾnt nga pepa mint pangga! Ei kupa!
66001007	Wu ei, kopa pol ila onum ei, kanmin muna mon? Elim kupanda ei ndi, porung wamp mbᵾ ndi kep, wamp elpa elpa mbᵾ ndi pikᵾ kᵾning. Ya mᵾi kona wamp mbᵾ ndi pora, wu ei om kᵾn, ka mam ti iting. Ei kapⱡa piyangga mint, ei kupa.
66001008	Ronduⱡ pi Wu Nuim Got unt murum, wote akup morum, wote omba wu ei ndi, nimba mel, “Kokila puⱡ mundi uⱡ mbᵾ kep, wote etpa pora ndui uⱡ mbᵾ kep, na mint mor,” nᵾtᵾm.
66001009	Na Jon ei, enim nga ᵾngᵾn ei, wote Jisas pep ror uⱡ ei ndi, enim kᵾn na kᵾn, rᵾmp nilinga mormin. Ei kᵾn, elim nga tᵾpa mumuk rorum wamp mbᵾ kᵾn, uⱡ mindil nui mbᵾ, kapⱡa etpᵾn ronduⱡ mbun tᵾtmᵾn. Na nu muⱡ kuimp mᵾi Patmos ila mek puk mondrung. Ei nambuⱡ emel, na Got nga ik mong kᵾⱡ para ndup nᵾmp, wote Jisas nga ik kupa nitim kᵾⱡ, nᵾmp mot ndur ei nga, ya ila mor.
66001010	-
66001011	Na Nuim ei nga mbi paka rormin ui ei kᵾn, na nga rukᵾr orunga, Muⱡnga Wingti ei ndi omba, na tᵾpa kanggᵾⱡnga kᵾn, na nga mbuldung orung pit ei, pikul ik nᵾtᵾm ni mel, wi mam ti urum ei ndi omba, nimba mel, “Uⱡ enim kan ei mel, buk ila rokᵾn mana ndukᵾn, Got nga rapa tenda wamp mormin kona 7 kᵾⱡ ila ngukᵾn mundi! Ei kona peng Episis, Smerna, Pergamam kᵾn, Taiyataira, Sartis, Pilatelpiya kᵾn Leyorasiya kᵾn,” nitim.
66001012	-
66001013	Ni kᵾn, ik ninim wamp ei, kᵾnimp nᵾmp tᵾp ropᵾl rop kᵾndᵾr mel, gol lam eng nui 7 kᵾⱡ, kiya nok molk pok etᵾng. Ei nga, ruk ting ila wamp mel ti, anggilpa murum. Ni ndi, wal pᵾki ruⱡ kat pᵾkrᵾm kᵾⱡ mba mel, kᵾmp puⱡ ila puⱡnga, pepil ombil ila kan ti rᵾrᵾm ei, gol ila mim etᵾng ei nga, eng nurum.
66001014	Wote, elim nga peng ndi kᵾⱡ, kona kopa kurmuⱡa etᵾm ei mel itim. Wote, elim nga mong waⱡ raⱡ, ndip anmbil mel kiya nurum.
66001015	Wote, elim nga kᵾmp raⱡ ain bras na, ndip ila kaⱡina, eng norum ni mel, eng nurum. Wote, elim nga ik ei, nu kuⱡᵾp ropa tᵾmᵾm tᵾpa petᵾm ni mel itim.
66001016	Wu ni mipil 7 kat, elim nga ki mbo orunga ambuⱡpa, wote koiya ti mbuldung oldung raⱡ nengina, mul ti keta ila ekit urum. Elim nga kuimp keta ei, ant ropa rᵾⱡang ronduⱡ purum ni mel purum.
66001017	-
66001018	Elim ni kandᵾp kᵾn, anggilip mur ni, mboi nᵾmp mana mbo wamp kuⱡi mel, wu ei nga kᵾmp puⱡ ila koⱡᵾp tit. Wote, elim nga ki mbo orunga ndi mana ndupa, na ambuⱡpa, nimba mel, “Mundmong iti nᵾti! Puⱡ mundi uⱡ mbᵾ kep, wote etpa pora ndui uⱡ mbᵾ kep, na mint mor. Akup na rᵾk rᵾk kont mor. Na kur ni, wote akup kᵾni, na rᵾk rᵾk kont muⱡimp ei nga mor. Wamp kormin uⱡ ei kᵾn, wote wamp kui nga mormin kona ei nga ronduⱡ ei, nanim tep mor.
66001019	Uⱡ ei nga, akup penim uⱡ mbᵾ kep, wote pemba uⱡ mbᵾ kᵾn pora, nim kan ei mel, mon rokᵾn mana ndui!
66001020	Na nga ki mbo ei ndi, mipil 7 ambᵾⱡᵾp mor kan kᵾⱡ kᵾn, wote gol ila mim etᵾng lam 7 kiya nomba morum kᵾⱡ nga puⱡ ei, ei mel. Mipil 7 ambᵾⱡᵾp mor kᵾⱡ, Got nga manga rapa 7 kᵾⱡ ila wamp mormin kᵾⱡ nga anggelo kᵾⱡ. Wote, gol ila mim etᵾng lam 7 kiya mel,” nitim.
66002001	Episis kona peng ou ila, Got nga rapa tenda wamp kᵾⱡ nga anggelo ei kᵾn, mon ei rokᵾn ngui! Mipil 7 ki mbo orunga ambuⱡpa, wote gol lam 7 kiya nomba morum kᵾⱡ nga ruk ting ila andpa morum wu ei ndi, ik ei mel nimba mundnᵾm.
66002002	Nim nga kongun etᵾn uⱡ mbᵾ kep, wote kongun etkᵾn mbun mbᵾ orum ei kᵾn, ndoimp rokᵾn morᵾn uⱡ ei, nanim pilip mor. Wote, uⱡ kit etmin wamp mbᵾ kandkᵾn, kui iti natkᵾn, nombuⱡa rung wamp mul kᵾmp ralk ik kep, nok andᵾrmᵾn mbᵾ nga puⱡ ei, kombulkᵾn kandrᵾn uⱡ ei na pilip mor.
66002003	Na nga mbi ila mbun orum ei kᵾn, ronduⱡ pukᵾn, enimp kuⱡi nalkᵾn, kongun etkᵾn morᵾn uⱡ ei, nanim kandᵾp mor.
66002004	Wote, uⱡ ti mint, na nim kᵾn kant kapⱡa iti natᵾnᵾm ei, nim unt kokila ei kᵾn, na numan ngurun uⱡ ni, akup wak ron.
66002005	Nim uⱡ kit mbila mana purum ei mel, tᵾkᵾn mendkᵾn numan ropᵾl rokᵾn, kalkᵾn, unt kuimp tekᵾn itin, ni mel iti! Muna numan ropᵾl rui nᵾrᵾn ndam, na ndi, nim nga lam morum ei omp timp.
66002006	Wote, uⱡ ti kapⱡa en ei, Nikolaus wamp kᵾⱡ nga uⱡ etmin. Na numan ngui nganggᵾr ei mel ku, nim i ku etᵾn.
66002007	Wote, wamp nam ti ndi, kum nombuⱡa tem ndam, Muⱡnga ei ndi, elim nga rapa tenda wamp kᵾⱡ kundpa nᵾnᵾm ik ei pilangga! Wamp nam ti, el etpa int pendᵾm wamp ei, Got nga pana ila, kont mba mul nde ei nga mong ei, kapⱡa tᵾpa nangga nimp.
66002008	Wote, Smerna kona ila Got nga rapa tenda wamp kᵾⱡ nga anggelo morum ei kᵾn, mon ei mel, rokᵾn ngui! Puⱡ mundi uⱡ mbᵾ nga kep, wote etpa pora ndui uⱡ mbᵾ nga kep morum. Wu ei, unt kurum, wote aldpa ⱡoporpa kont murum ei ndi, nombuⱡa rung ik ei mel nimba mundnᵾm.
66002009	Nim mbun mindil mbᵾ tᵾkᵾn, wote ya mᵾi kona mel mbᵾ nga kurpa norum uⱡ ei, na pilip mor. Wote, mul kona mel mbᵾ nga nim nuim morᵾn. Wamp mat, en enim Jura wamp mon mbᵾ ndi, ik kep nok, Jura wamp mormun nᵾk, nim kᵾn ik kit mbᵾ nᵾtmin ei, na pilip mor. Wamp mbᵾ, Seitan nga rᵾⱡaip ila mormᵾn.
66002010	Nim nondpa mbun kandᵾk tin en ei nga, mundmong iti nᵾti! Pin ei, kur kit Seitan ei ndi, nim oⱡa tᵾpa kanᵾmba pilpa, enim wamp mat ropa, kan manga ila mundangga, ila mbun mindil mbᵾ, tᵾk piyangina rumbᵾⱡ 10 omba mba. Wote, ui ei kᵾn, wamp kuⱡi uⱡ ei, nim kᵾn om ndam, nim na kᵾn mondᵾk pᵾtᵾn uⱡ ei, wak rui nᵾri! Nim ronduⱡ mundkᵾn muⱡana, nim uⱡ nga kᵾnt nga kont mul uⱡ kai ei, punt rop nguimp.
66002011	Nim wamp nam ti ndi, kum nombuⱡa tem ndam, Muⱡnga ei ndi, elim nga rapa tenda wamp kᵾⱡ kᵾn ninim ik ei pilᵾi! El etpa int pendᵾm wamp ti, uⱡ nga kᵾnt nga wamp kuⱡi uⱡ ei ndi, etpa kit mundi namᵾndᵾmba mon!
66002012	Wote, Pergamum kona ila, Got nga rapa tenda wamp kᵾⱡ nga anggelo morum ei kᵾn, mon ei mel rokᵾn ngui! Wu ti koiya mbuldung oldung raⱡ nengina norum, tepa morum wu ei ndi, nombuⱡa rung ik kᵾⱡ nimba mundnᵾm.
66002013	Nim Seitan nga ronduⱡ ei nga rᵾpᵾndi pol ila morᵾn ei, na pilip mor. Wote, Seitan morum kona ila, na nga mondpa pili wu Andipas rok kondrung. Ei kᵾn, nim na kᵾn mondkᵾn pᵾtᵾn uⱡ ei, wak rui nᵾrᵾrᵾn. Nim ndi, na nga mbi ei, ambulkᵾn gi ndukᵾn murᵾn mint.
66002014	Wote, nim kᵾn uⱡ mat kant, kapⱡa iti natᵾnᵾm ei. Nim morᵾn kona ei nga ruk ting ila, Beilam ni, wu ei nga ik mbo endᵾtᵾm mbᵾ nga pep rormin wamp mat mormin. Unt Beilam ni, wu ei ndi, Isrel wamp mbᵾ uⱡ kit ila mana peing nimba, Beilak mbo endpa, kur atinga rok rᵾng ngurung mbᵾ nok, wote wapra rok iteing nitim ei mel etᵾng.
66002015	Ei mel ku, nim morᵾn ruk ting ila, Nikolaus wamp rᵾⱡaip mbᵾ nga ik mbo endᵾtmᵾn mbᵾ, ambulk gi ndurmin wamp mat mormin ku.
66002016	Akup nim numan ropᵾl rui! Muna ei mel iti nᵾtᵾn ndam, na ndi, ui nondpa tila omp, na nga keta ila koiya ekit om ei ndi, wamp mbᵾ kᵾn el ruimp.
66002017	Nim kum nombuⱡa tem ndam, Muⱡnga ei ndi, Got nga rapa tenda wamp kᵾⱡ kundpa ninim ik ei pili! El etpa int pendᵾm wamp ei kᵾn, muⱡ ila rᵾng, ‘mana,’ nᵾtmᵾn ei nga mat, mo ropa pinditim nimbᵾ tᵾp nguimp. Wote, ku kurmuⱡa ti, tᵾp nguimp ku. Ku ila mbi kont ti, rok munding ei, wamp elpa ti ndi, pili napilmba. Ku ei tᵾm wamp ei ndi, mendpᵾⱡ pilmba.
66002018	Wote, Taiyataira kona ila Got nga rapa tenda wamp kᵾⱡ nga anggelo morum ei kᵾn, mon ei mel rokᵾn ngui! Got nga Kangᵾm, wu ei nga mong raⱡ ndip anmbil mel kapⱡa, wote kᵾmp raⱡ ku bras mel, eng nomba tetᵾm wu ei kᵾn, nombuⱡa rung ik ei onum.
66002019	Nim nga kongun en uⱡ mbᵾ, na pilip mor. Ei nim nga wamp numan ngui uⱡ ei kep, nim nga mondpa pili ei kᵾn, wamp tᵾpa rᵾpᵾndi uⱡ ei kᵾn, mbun mbila ronduⱡ pukᵾn morᵾn uⱡ mbᵾ kᵾn, uⱡ mbᵾ mel unt kel etkᵾn itin ni, akup elina, mam enim ei, na pilip mor.
66002020	Wote, uⱡ ti mint nim kᵾn kant kapⱡa iti natᵾnᵾm. Ei amp Jesipel kandkᵾn kui elina, nim kᵾn morum. Amp ei ndi, elim pai nui amp ti nimba, na nga kongun kindmant wamp mbᵾ tᵾpa, tiki ponduⱡnga wapra rok, kor atinga rok rᵾng ngormin mbᵾ nᵾi nimba, mbo endᵾtᵾm.
66002021	Amp ei, numan ropᵾl rangga, nᵾmp ui kanggᵾp ambᵾⱡᵾp ngur. Ei wote, elim nga wapra rorum uⱡ mbila, numan ropᵾl rui narᵾrᵾm.
66002022	-
66002023	Ei nga, amp ei tᵾp ur pi kona ila pindamba, amp ei kᵾn ok, wapra rormᵾn wu mbᵾ, amp ei nga mindil nom uⱡ mbᵾ oⱡᵾmp, tᵾk mindil kit nuing. Ei kᵾn, wu mbᵾ amp ei kᵾn, wapra rormin uⱡ mbᵾ nga numan rop rui narᵾng ndam, mindil kit nᵾnt ei, akup ting. Ei kᵾn, na ndi, en enim nga kangambuⱡa mbᵾ rop kundamba kᵾn, Got nga, rapa tenda wamp molk purmᵾn mbᵾ ndi, na ndi, wamp mbᵾ nga numan rukᵾr orunga petᵾm uⱡ mbᵾ pora kandᵾp, pilip et wu ei, nᵾk piling. Enim nga uⱡ etmin mbᵾ mel, kandᵾp punt rop elpa elpa nguimp.
66002024	Wote, enim Taiyataira kona ila wamp mat, uⱡ kit mbᵾ nga mbo endᵾtmᵾn mbᵾ, ambulk gi ndui nandᵾrmᵾn. Wote, enim wamp mat ndi, Seitan nga uⱡ mo ropa mat petᵾm nᵾtmin uⱡ mbᵾ, pilik ti natᵾk etmin. Wamp mbᵾ kᵾn, uⱡ mat etᵾp mundmong mindil kundi nᵾkᵾndimp nᵾnt.
66002025	Wote, enim nga mondpa pili uⱡ ei, ambulk gi nduk muⱡangina mba, na yant unt ui ei kᵾn, kapⱡa itangga.
66002026	-
66002027	Wamp nam ti, el etpa int pendpa, na nga kongun mbᵾ ronduⱡ mundpa etpa muⱡangga, ui ei pora nim ndam, wamp ei, na nga Wuta ei ndi, na ronduⱡ ngurum ei ngamba kᵾn, wamp rᵾⱡaip elpa elpa mbᵾ rup etmba. Wote, wamp ei ndi, tᵾmbᵾⱡ pᵾiya ronduⱡ ti ambuⱡpa moⱡpa, wamp rᵾⱡaip mbᵾ rᵾp etpa, tᵾmbᵾⱡ ei ndi rangga, mᵾi ming na ni mel, gurᵾk kel kel iting. Uⱡ ei, na nga Wuta kᵾn ronduⱡ ei tit, ei mel ting.
66002028	Wote, kona rangᵾmba etpa kᵾn, mipil kiya norum ei, wamp ei nguimp.
66002029	Wamp nam ti, kum nombuⱡa tem ei ndi, Muⱡnga ei ndi, Got nga rapa tenda wamp kᵾⱡ, kundpa ninim ik ei pilangga!
66003001	Wote, Sartis kona ila Got nga rapa tenda wamp kᵾⱡ nga anggelo morum ei kᵾn, mon ei mel rokᵾn ngui! Got nga Muⱡnga 7 kᵾⱡ kᵾn, mipil 7 kᵾⱡ kᵾn, ambuⱡpa morum wu ei ndi, nombuⱡa rung ik ei mel, nimba mundnᵾm. Nim kongun etᵾn uⱡ mbᵾ, nanim pilip mor ei, nim pilkᵾn ninim kont mor ku nᵾtᵾn. Ei mon, nim wamp kui on ei morᵾn.
66003002	Ei kᵾn, nim rut nᵾkᵾn oⱡa muⱡi! Wote, nim nga uⱡ kai mbᵾ koⱡmba enim ei, etkᵾn ronduⱡ mundi! Ei nambuⱡ emel, na nga Got nga kuimp keta ila, nim nga etᵾn uⱡ mbᵾ, kun pi naprᵾm.
66003003	Nim unt rᵾnang ik mbo endᵾtᵾng pitin nimbᵾ, tᵾk mendkᵾn molkᵾn, ik ei pep rokᵾn, uⱡ kit etᵾn mbila, numan ropᵾl rui! Nim rut nᵾkᵾn oⱡa muⱡi nᵾmin ndam, na kᵾndᵾp wamp na ormᵾn ni mel, ant mong nant kᵾn uimp ei, tᵾp tᵾndᵾp nim kᵾn uimp.
66003004	Wote, int Sartis kona ila, wamp onunga kat tekᵾn morᵾn kᵾⱡ ndi, en enim nga wal pᵾki mbᵾ, etᵾk ⱡar mundi namᵾndᵾrmᵾn. Wamp kᵾⱡ wal pᵾki kurᵾmᵾⱡa mbᵾ pᵾkangina, na kᵾn rᵾp rop mbin. Ei nambuⱡ emel, wamp kᵾⱡ, na pᵾt uⱡ mbᵾ mel, etᵾk mormin.
66003005	El etpa int pendᵾm wamp ei, muⱡ mbal kurumuⱡa mbᵾ pakᵾndᵾp, wote elim nga mbi ei, uⱡ nga kᵾnt nga kont muⱡ buk ila morum ei, rop puⱡa rui nᵾrimp. Wamp ei nga mbi ei, na nga Wuta mondᵾp kᵾn, elim nga anggelo mbᵾ nga mormin, kuimp keta ila para ndup mbi timp.
66003006	Wamp nam ti, kum nombuⱡa tem ti ndi, Muⱡnga ei ndi, Got nga rapa tenda wamp mbᵾ, kundpa ninim ik ei pilangga!
66003007	Wote, Pilandelpiya kona ila Got nga rapa tenda wamp kᵾⱡ nga anggelo morum ei kᵾn, mon ei mel rokᵾn ngui! Ya nombuⱡa rung ik mong kᵾⱡ, wu wingti, wu kupa, wote Depit nga kumba ki tepa morum ei ndi, nimba mundnᵾm. Wu ei ndi, kumba ki tᵾpa tetᵾm ei, wamp ti ndi, kapⱡa kumba rui narᵾmba. Wote, wu ei ndi, kumba ropa gi ndurum ei kᵾn, wamp ti ndi, kapⱡa kumba ti natᵾmba.
66003008	Nim nga etᵾn uⱡ mbᵾ, na pilip mor. Wote, nim nga ronduⱡ ti, ou ndupa mon ei, na pᵾnt ku. Wote, na nga ik mong kᵾⱡ ambulkᵾn gi ndukᵾn, na nga mbi ei, tᵾkᵾn mbuⱡ ngui nganggᵾrᵾn ei, na pᵾt. Ei nga, nim nga kuimp keta ila kumba tᵾp tint ei, wamp ti ndi, kapⱡa kumba rui narᵾmba mon!
66003009	Pᵾnminan! Seitan nga wamp rᵾⱡaip mormin mbᵾ ndi, ik kol rok, en enim Jura wamp ku nᵾk etmin wamp mbᵾ, na ndi, etᵾp elik rᵾndamba. Nim nga kᵾmp puⱡ ila ok, rumᵾⱡi ping. I tamba pilik kᵾn, na ndi, nim numan ngor uⱡ ei, pilik mbi nduing.
66003010	Ei kᵾn, nim na nga nᵾmp ngur ik nimbᵾ, pilik tᵾkᵾn mbun orum ei kᵾn, ronduⱡ pukᵾn morᵾn. Wote, ui tila muⱡ uⱡ mbila, wamp mbᵾ nga oⱡa tᵾpa kᵾni uⱡ mat omba, enim ila nim etᵾp peng kont timp.
66003011	Na nondpa uimp ent! Nim nga mondpa pili tᵾkᵾn morᵾn ei, ambulk gi ndukᵾn muⱡi! I etkᵾn mᵾn ei kᵾn, nim nga ronduⱡ pukᵾn, kongun etkᵾn mel kai ti, wote tin ei, wamp ti ndi, roldpa ti natᵾmba mon!
66003012	El etpa int pendᵾm ei kᵾn, na ndi, wamp ei etᵾp, na nga Got nga manga wingti ou ei nga paka rumᵾnt mel mundamba omba, ekit pi napᵾmba. Wote, wamp ei nga kᵾng ila, na nga Got ei nga mbi ei, rop mundimp. Wote, na nga Got ei nga kona peng kont Jerusalem, wi muⱡ ila tepa mana omba, kona ei nga mbi kont ei kᵾn kunda, wote wamp ei nga kᵾng ila, na nga mbi kont mon rop mundimp.
66003013	Wamp nam ti, kum nombuⱡa tem wamp ti ndi, Muⱡnga ei ndi, Got nga rapa tenda wamp kᵾⱡ, kundpa ninim ik ei pilangga!
66003014	Wote, Leyoresiya kona ila wamp kᵾⱡ nga anggelo morum ei kᵾn, mon ei mel rokᵾn ngui. ‘Ei kupa,’ nga Puⱡ Wu moⱡpa, rᵾk rᵾk uⱡ kupa mbᵾ etpa, ik kupa mint nimba. Wote, Got nga itim mel mbᵾ pora, rᵾp etᵾm wu ei ndi, nombuⱡa rung ik kᵾⱡ nimba mundnᵾm.
66003015	Nim nga etᵾn uⱡ mbᵾ, na pilip mor. Ei, nim pou ni nanᵾn, wote nim muⱡ iti natᵾn. Wote, na ndi pᵾnt ei, nim pou nin ndam, pou mint ni, wote muⱡ itᵾn ndam, muⱡ mint iti!
66003016	Wote, nim pou ni nanᵾn, wote muⱡ iti natᵾn kona ten pᵾnt ei kᵾn, nim kopop pupᵾl rop mundᵾp kilimp.
66003017	Ei nambuⱡ emel, nim ndi, nᵾkᵾn mel, na nanim kng orunga mel pelinga mor ku nᵾkᵾn, mel mbᵾ nga, na kuri nakᵾrᵾr nᵾtᵾn. Ei wote, nim pek morᵾn uⱡ ei, kit moⱡnga. Wamp mbᵾ ndi, nim kandᵾk kont kurmin. Ei, nim kurpa mendpᵾⱡ morᵾn, wote mong raⱡ kit morum ku. Wote wal pᵾki na mel ti, mon nduⱡnga, gi gou andrᵾn ei, ninim pilkᵾn kun iti natkᵾn nᵾtᵾn.
66003018	Ei kᵾn, akup nim man ngump ik ei nᵾnt. Nim na kᵾn okᵾn, gol ti, ndip ndi numba eng nom ei, rarᵾp rokᵾn tana, nim mel piyangga! Wote, mbuⱡ mbal kurumuⱡa kᵾⱡ, na kᵾn rarᵾp rok tᵾkᵾn, nim gi gou andkᵾn, pipil kun uⱡ ei, panda rokᵾn kᵾn, nim nga mong raⱡ piral nangga, kᵾnin ei nga kopung ti, rarᵾp rok tᵾkᵾn, kopung kᵾndi!
66003019	Nanim kandᵾp numan ngor wamp ei, etᵾp elik mondᵾp tᵾp kun mundᵾp et. Ei kᵾn, nim na kᵾn etᵾn uⱡ mbᵾ nga, numan ou nduk ngukᵾn, numan ei ropᵾl rui!
66003020	Kum tek pilᵾiya! Na manga keta puⱡ puⱡ ila moⱡᵾp, kumba rop gep gep ndup mor. Ei nga, wamp ti ndi, na nga ik ei, pilpa mbi ndupa, kumba tᵾm ndam, na wamp ei kᵾn, rukᵾr omp moⱡᵾp, wamp ei kᵾn rᵾng nuimp, wote wamp ei, na kᵾn moⱡpa, rᵾng nomba.
66003021	Na nanim el etᵾp int pendᵾp, na nga Wuta nga rᵾpᵾndi pol ila mor. Ei mel ku, el etpa int pendᵾm wamp ti, na ndi, na nga rᵾpᵾndi pol ila muⱡi namba, kunda muⱡᵾmbil.
66003022	Kum nombuⱡa tem wamp ti ndi, Muⱡnga ei ndi, Got nga rapa tenda ila wamp kᵾⱡ, kundpa ninim ik ei pilangga!
66004001	Wote ni kᵾn, na aldpa ur kump mel, etᵾp kundrum mel wi muⱡ kona ila keta puⱡ puⱡ ti, wei titim. Wote kona ila, pikul ik ti, unt pit ni mel ti ndi omba, nimba mel, “Nim ya ila oⱡa wana, na ndi nim kᵾn, uⱡ wote pemba mbᵾ, nim tᵾpa ora ndamba kᵾnᵾn,” nitim.
66004002	Ei kᵾn, tᵾngᵾnda mint, Muⱡnga ei ndi, na kᵾn omba, ronduⱡ mundpa moⱡnga, na kᵾndᵾr mel, wi muⱡ kona ila wu nuim mumuk mbᵾ nga mormun rᵾpᵾndi pol kat titim. Pol ila, wamp ti murum.
66004003	Wote, wu nuim mumuk mbᵾ nga rᵾpᵾndi pol ila murum wamp ni nga kuimp keta ei, ku kai Jaspa kᵾn Karniliyan raⱡ, kiraipa muraipa etᵾm ei mel itim. Wote, wu nuim mumuk ni nga rᵾpᵾndi pol ni kᵾⱡ, kona kᵾmp kᵾpᵾm poⱡpa, tᵾpa pok etpa, ku kai Emeral mel mon mba pitim.
66004004	Wu nuim mumuk ni nga rᵾpᵾndi pol ni kᵾⱡ, ruk ting ila telingina, rᵾpᵾndi pol 24 kat, tepa pok itim. Wote, rᵾpᵾndi pol ni kᵾⱡ nga pol ila, rup wu 24 kat, mbuⱡ mbal kurumuⱡa mbᵾ ralk, peng nimbila wu nuim mumuk mbᵾ nga gol wᵾnᵾ nimbᵾ nga mat mondᵾk morung.
66004005	Wu nuim mumuk rᵾpᵾndi pol ruk ting ila telinga, kona kiraipa etpa ekit omba, wote muⱡ ik nilinga, wote guⱡ gaⱡa nimba itim. Wote, rᵾpᵾndi pol ei nga oldung orunga, ndip kiya 7 kat, kiya nomba pitim kᵾⱡ, Got nga Muⱡnga 7 kᵾⱡ morung.
66004006	Wote, rᵾpᵾndi pol oldung orunga ila ku, num kuta mam ni mel, kona ti titim. Mong kiraipa mel rᵾⱡang mba titim. Wote, rᵾpᵾndi pol mbuldung orung kᵾn, oldung orung kᵾn, wote wᵾng orung orung raⱡ ila, mel tᵾmbᵾkak rᵾk rᵾk kont mormun kat, mong waⱡ mbuldung orunga anggilpa, oldung orunga anggilpa, etᵾm kat morung.
66004007	Mel kont morum kuimp tepa ei, kui Laiyon mel kapⱡa, wote mel ti kng kau pela mel kapⱡa, wote mel ti wamp mel kuimp keta anggᵾtᵾm. Wote, mel ti kᵾi ndowa mel ei, mbur nimba etpa murum.
66004008	Mel tᵾmbᵾkak rᵾk rᵾk kont mormᵾn kᵾⱡ, pou 6 nimba elpa elpa ᵾnggᵾtᵾm. Wote, mong minal rukᵾr orunga ekit orunga mbᵾ anggilpa pok elinga, rumbuldi rᵾnggilmᵾ raⱡ, muⱡ ti natᵾk, kinan ei mel nᵾtmᵾn, “Ei Nuim Got Wu Ronduⱡ Wei! Wingti! Wingti! Wingti! Unt murᵾn, akup morᵾn, wote yant uin,” nᵾtᵾng.
66004009	-
66004011	Mel tᵾmbᵾkak kat rᵾk rᵾk kont mormᵾn ni kᵾⱡ ndi, rᵾpᵾndi pol ila uⱡ nga kᵾnt nga kont morum wamp ei nga, mbi ou tangga nᵾk, kinan mbᵾ nᵾndᵾk, mbi paka rondᵾk, angge nᵾk etᵾng. Ni kᵾn, rᵾp wu 24 kat ndi, uⱡ nga kᵾnt nga kont morum wamp mbᵾ, to rᵾpᵾndi pol ila morum ni nga kuimp keta ila, rumᵾⱡi pek mbi paka rondurmin. Wote, i etᵾk mel, en enim nga gol wᵾnᵾ mbᵾ, rᵾpᵾndi pol ei nga kuimp keta ila rok mundᵾk nᵾk mel, “Nim tᵾn nga Nuim Got ye! Nim nga mbi paka rundamina, mbi ou tᵾkᵾn, wote muⱡ mᵾi raⱡ nga ronduⱡ ei, tin ei nga kapⱡa etkᵾn morᵾn. Ei nambuⱡ emel, nim ndi, mel mbᵾ pora mim itᵾn. Wote ninim ndi, pᵾtᵾn ei mel, mana mel elpa elpa mbᵾ, wengᵾndkᵾn mim etkᵾn mundrᵾn ei mel, kont puk mormin,” nᵾtᵾng.
66005001	Wote, rᵾpᵾndi pol ila morum wamp ei nga ki mbo orunga, buk kat mbuldung oldung orunga mondᵾk mᵾkᵾp rok tetᵾng ila kᵾndᵾr. Buk kᵾⱡ kan 7 kat ndi, oi rok kᵾn, kan rok gi nduk pendᵾtᵾng.
66005002	Wote, na kᵾndᵾr mel, anggelo ronduⱡ pi ti ndi, wi ronduⱡ ropa, nimba mel, “Wamp kai nam ti ndi kapⱡa, buk ei nga kan imp moⱡpa petᵾm kᵾⱡ, koⱡmung etpa mundpa pilinga, ndumba nda?” nitim.
66005003	Wote, muⱡ kona ila wamp ti kep, mᵾi kona ila wamp ti kep, mᵾi mana orunga wamp ti ndi kep, buk ei kapⱡa pilinga ndupa, rukᵾr orunga mon morum kᵾⱡ mel mon itim kanᵾmba mbᵾ ei, kumba tᵾk rukᵾr orunga kᵾni nᵾkᵾning mon.
66005004	Ei kᵾn, na ka ou ndupa it. Ei nambuⱡ emel, buk nᵾnt kᵾⱡ pilinga, nduk kᵾning ei nga wamp ti, kapⱡa muⱡi nᵾmbrᵾm.
66005005	Wote, rᵾp wu tenda ti ndi, na kundpa, nimba mel “Nim ka iti nᵾti! Nim kan ei, Jura wamp rᵾⱡaip ila nga kui Laiyon ti, anda kouwᵾ Depit nga mema kᵾngan ila oⱡa urum wamp ei ndi, el ropa int pinditim ei ndi kapⱡa, buk ei nga kan 7 kᵾⱡ koⱡmung etpa pilinga, ndupa mundᵾmba,” nitim
66005006	Wote, na kᵾndᵾr mel, kng Sipsip Waⱡ ei, wamp rok kondurmin ni mel etpa, rᵾpᵾndi pol ruk ting ila, anggilpa murum. Wote, mel kont mul tᵾmbᵾkak kat ni kᵾⱡ kᵾn, rᵾp wu nimbᵾ kᵾn kunda, tᵾk pok etᵾk morung. Sipsip ei nga kom 7 anggilpa, mong 7 anggilpa itim. Ei, Got nga muⱡnga 7 kᵾⱡ, Got ndi, mᵾi kona mul kᵾmp mbila, elpa elpa tᵾpa mundrum.
66005007	Ni kᵾn, rᵾpᵾndi pol ila morum wamp ei nga ki mbo orunga, buk tetᵾm ni kᵾⱡ, Sipsip Waⱡ ei ndi mba titim.
66005008	Wote, buk kᵾⱡ tᵾpa ambuⱡnga kᵾn, mel kont mul tᵾmbᵾkak kᵾⱡ kᵾn, rᵾp wu 24 kᵾⱡ kᵾn kunda, Sipsip Waⱡ ei nga kᵾmp puⱡ ila rumᵾⱡi petᵾng. Wamp nimbᵾ ndi, kinan nᵾk etmin, gita mbo elpa kat ti, ti nᵾk ambulk, gol ming eng rui kat ambrung ni kᵾⱡ, muⱡ kuip kuip ropa, mura ropa pitim. Uⱡ ei ndi, Got nga wamp mbᵾ, atinga rormin ei nga ora ndupa itim.
66005009	Wu kᵾⱡ ndi, kinan kont kat, Sipsip Waⱡ ei nga mbi paka rondᵾk, nᵾk mel, “Nim ndi kapⱡa, buk kᵾⱡ nga kan 7 imp morum kᵾⱡ, rokᵾn koⱡmung itin. Ei nambuⱡ emel, nim rok kondᵾk etᵾng uⱡ ila, nim nga mema oi ndukᵾn kᵾn, mᵾi kona mbila pora, wamp rᵾⱡaip elpa elpa na, ik na, kᵾng elpa elpa na mbᵾ, rop rokᵾn, rukᵾr tᵾkᵾn Got ngurᵾn.
66005010	Nim ndi, wamp mbᵾ tᵾkᵾn, mumuk rokᵾn, tᵾn nga Got nga kongun kindmant indeing nᵾkᵾn etkᵾn, pris monduⱡina kᵾn, mᵾi kona wamp mbᵾ rᵾp etmin,” nᵾtᵾng.
66005011	Wote, aldpa na kandᵾp kᵾn, kum tep pit mel, anggelo andret tausen miliyon minal minal mbᵾ anggilik kᵾn, rᵾpᵾndi pol kᵾⱡ kᵾn, mel kont mul tᵾmbᵾkak kᵾⱡ kᵾn, wote rᵾp wu nimbᵾ kunda, tᵾk pok etᵾk morung.
66005012	Ni kᵾn, kinan oⱡa nduk, nᵾk mel, “Sipsip waⱡ ei, unt rok kondrung uⱡ ei ndi, kapⱡa mbi ou tᵾpa, mel kai mbᵾ pora tᵾpa, pilpa kungᵾndi kai mbᵾ, tᵾpa ronduⱡ mam mbᵾ tᵾpa tangga kᵾn, wamp mbᵾ ndi, elim nga mbi ei paka rondᵾk ambulk palk, angge nᵾk iting,” nᵾtᵾng.
66005013	Na kum tep pit mel, Got nga mim itim mel mat, muⱡ ila tetᵾm mel mat, mᵾi ila tetᵾm mel mat, mᵾi mana orunga tepa mel mat, num kuta mbila tepa etᵾm mel mbᵾ ndi pora, kinan nᵾk mel, “Rᵾpᵾndi pol ila morum wamp ei kᵾn, Sipsip Waⱡ ei kᵾn kunda, mbi ou ti uⱡ na, ambuⱡpa pᵾl uⱡ na, angge ni uⱡ ronduⱡ na mbᵾ pora, rᵾk rᵾk pepa mint pangga!” nᵾtᵾng.
66005014	Ni kᵾn, mel tᵾmbᵾkak kont mul ni kᵾⱡ ndi, punt rok nᵾk mel, “Uⱡ ei kupa!” nᵾtᵾng. Wote, rᵾp wu mbᵾ ndi, rumᵾⱡi pek mbi paka rondrᵾng.
66006001	Wote na ndi, moⱡᵾp kundᵾr mel, Sisip Waⱡ ni ndi, buk ila kan 7 kat imp morum ni kᵾⱡ nga kan kuimbal ni, koⱡmung itim. Ni kᵾn, na kum tep pit ei, mel kont mul tᵾmbᵾkak ni kᵾⱡ nga ti ndi, ik nilinga mel, num kan ei, kona guⱡ gaⱡa mel nimba, “Nim ui!” nitim.
66006002	Wote, aldpa na kᵾndᵾr mel, kng os kurumuⱡa tila, wamp ti mbuⱡ ila murum ei ndi, el ti ambuⱡpa murum. Wᵾna ti, el etᵾk int pendᵾk mondᵾrmin ei nga ngurung ei mondpa, el etpa int pendᵾtᵾm ei mel, el etᵾp int pindimp nimba purum.
66006003	Wote, Sipsip Waⱡ ei ndi, buk ila kan merᵾng (2) ni, ropa koⱡmung elinga mel, mel kont mul 2 ni ndi, nimba mel, “Nim ui!” nitim.
66006004	Ni kᵾn, kng os kunt ti, urum ila wamp ti, mbuⱡ ila murum ei, ronduⱡ ti nguⱡmina mepa urum. Ronduⱡ ei, mepa omba mᵾi kona wamp mbᵾ nga moⱡpa kundi uⱡ mbᵾ, tᵾpa mundangga kᵾn, wamp mat ndi, wamp mat rok kondᵾk iting. Kongun ei, wamp ei tangga nᵾk, koiya rᵾⱡ ti ngurung.
66006005	Wote, kan 3 ei ndi, buk imp morum ni, Sipsip Waⱡ ei ndi, ropa koⱡmung elinga kᵾn, mel kont mul 3 ei ndi, nimba mel, “Nim ui!” nitim. Ei kᵾn, na ndi, kundᵾr mel, kng os pombra ti urum. Kng ei nga mbuⱡ ila, wamp ti murum ei ndi, rᵾng kuipa rormin mel kat, ambuⱡpa murum.
66006006	Na ndi, kum tep pit mel, mel tᵾmbᵾkak kont mul kᵾⱡ mormin, ruk ting ila wamp ti ndi, ik ti ekit ndupa nimba mel, “Nim ndi pukᵾn kᵾn, wit ming kel tila, ku moni K20 nga kᵾmp tᵾkᵾn, wote bali ming kel raldika kat kunda, kᵾmp tᵾkᵾn iti! Wote nim ndi, olip na, wain na mbᵾ etkᵾn, kit mundi nᵾmᵾndi!” nitim.
66006007	Wote, Sipsip Waⱡ ni ndi, kan 4 ti buk ei imp morum ni, ropa koⱡmung itim ila, mel kont mul 4 ni ndi, nimba mel, “Nim ui!” nitim.
66006008	Wote, aldpa na kundᵾr mel, kng os kuⱡa ndi ti, ekit urum. Wamp ti, kng os mbuⱡ ila murum ei nga mbi ei, wamp kui nga uⱡ ei nᵾtᵾng. Wote, wamp kui nga kona wamp ei kᵾn, nondpa pep ropa akil titim. Mel raⱡ nga, ronduⱡ tᵾtᵾnggil ei ndi, mᵾi kona wamp rᵾⱡaip tᵾmbᵾkak kᵾmp tᵾkᵾⱡ mondkᵾⱡ kᵾn, wamp rᵾⱡaip tenda ti, koiya na, kump kun na, kui peng elpa elpa mat kᵾn, kng rakra na mbᵾ, ronduⱡ nguⱡᵾnggila kᵾn, wamp minal rok kondrᵾnggil.
66006009	Wote, Sipsip Waⱡ ei ndi, kan 5 ti buk imp morum ei, ropa koⱡmung itim. Ei kᵾn, na kundᵾr ei, unt nga wamp korung nimbᵾ nga min mbᵾ, rat pol wingti mana orunga morung. Nambuⱡ emel, wamp mbᵾ ndi, Got nga ik mong mbᵾ, ronduⱡ mundᵾk ambulk nilingina, el rui wamp mbᵾ ndi, rok kondrung.
66006010	Wamp korung min mbᵾ ndi, ronduⱡ ke nᵾk mel, “Wu Nuim Mumuk Ronduⱡ Pi ei! Nim Wu Wingti! Nim Ik Kupa ei! Ui namba iti, tᵾn nokundpᵾn muⱡamina, nim ndi, mᵾi kona wamp mbᵾ, kᵾmp tana kᵾn, tᵾn nga mema oi nitim uⱡ ei nga punt runding,” nᵾtᵾng.
66006011	Wote wamp nimbᵾ, muⱡ kurmuⱡa ruⱡ mat, tenda tenda nᵾk nguk, kundᵾk nᵾk mel, enim akup onunga kot muⱡ tᵾk muⱡᵾi! El puⱡa wamp mbᵾ ndi, enim rok kondrung uⱡ ni mel etᵾk, enim nga ᵾngᵾnᵾl na, kongun tenda ila etmin wamp na mbᵾ, rok kundangina kᵾn, wote wamp mbᵾ nga to ei mel kapⱡa itangga kᵾn, Got ndi, enim nga mema oi nitim ei mel punt rondᵾmba.
66006012	Wote, Sipsip Waⱡ ei ndi, kan 6 ti ndi, buk ei, imp morum ni, ropa koⱡmung itim. Ni kᵾn, na kᵾndᵾr mel, mᵾi kona ila kilimbᵾmp mam ti itim. Uⱡ ei elinga mel, kona ant ei muⱡ pombra ping nui mel kapⱡa elinga, kalimp ei mema mel kunt itim.
66006013	Ni kᵾn, wi mul ila mipil mbᵾ, nde pik mong rᵾpa rui nᵾri mat, kᵾpkᵾ ropa ndanda nimba, mana orum uⱡ ni mel elinga, mipil mbᵾ, mᵾi ila mana orung.
66006014	Wi muⱡ ei, kᵾnᵾng mat ti mᵾkᵾp rormin ni mel etpa mba pora ndurum. Komnga mong na, nu mul kuimp na mbᵾ pora, mormin kona mbᵾ, wak rok puk pora ndurᵾng.
66006015	Wote, mᵾi kona mbila nga wu nuim mumuk na, wu nuim na, el wu nuim na, mel pi wu na, numan ronduⱡ pili wu na, wu nᵾma na, kindmant kongun etmin wu na, wamp mbᵾ pora, komnga mong mbila puk, mᵾi mur manga na, ku manga na mbila mo rorung.
66006016	Wamp mbᵾ ndi, wi rok, nᵾk mel, “Komnga na, ku manga na mbᵾ kundᵾk, mana ok, tᵾn panda rok, ᵾk rangina kᵾn, rᵾpᵾndi pol ila morum wamp ei nga mong raⱡ ndi, tᵾn kᵾni nᵾkᵾnangga! Wote Sipsip Waⱡ ei nga popᵾⱡ ei ndi, tᵾn pui nᵾnangga!
66006017	Uⱡ ei nambuⱡ emel, wu raⱡ nga popᵾⱡ ei, akup ui mam ila ekit onum. Ei nga, wamp nam ti ndi, wu raⱡ nga popᵾⱡ ila, ronduⱡ mba anggilmba?” nᵾtᵾng.
66007001	Uⱡ itim nimbᵾ pora nilinga kᵾn, wote na ndi, kundᵾr mel, anggelo tᵾmbᵾkak kat ndi, ya mᵾi kᵾmp monmᵾn ei nga mᵾi punt tᵾmbᵾkak tetᵾm ila, elpa elpa anggilik molk. Mᵾi ei nga kona kᵾpkᵾ tᵾmbᵾkak kᵾⱡ imp morum. Uⱡ etᵾng ei ndi, mᵾi na, num kuta na, nde mel mbᵾ kᵾpkᵾ ropa kᵾn, rowa ni nᵾnangga nᵾk etᵾng.
66007002	Ni kᵾn, na ndi, kundᵾr mel, al ant oⱡa orum orunga anggelo ti urum ei ndi, Got kont morum ei nga tip timal ti, etpa mepa omba kᵾn, anggelo tᵾmbᵾkak kat, Got ndi, ronduⱡ ngumba kᵾn, num kuta na, mᵾi na mbᵾ etᵾk, kit mundeing nitim kᵾⱡ, ronduⱡ wi rurum.
66007003	Wote, anggelo ei ndi, nimba mel, “Enim ndi, tᵾkrᵾk num kuta na, mᵾi na, nde na mel mbᵾ, etᵾk kit mundi nᵾmᵾndᵾi! Unt Got nga kongun wamp mbᵾ nga mᵾi ombil ila, tᵾn ndi, Got nga tip timal ei, mon ropᵾn pora ndamina kᵾn, wote enim ndi, mᵾi kona mel mbᵾ, etᵾk kit mundeing,” nitim.
66007004	Wote, Got nga tip timal ei, wamp namba iti ndi, tᵾtᵾng uⱡ ei, na kundᵾk nᵾtᵾng ila pit. Isrel wamp rᵾⱡaip elpa elpa mormun ei nga wamp 144,000, Got nga tip timal ei tᵾtᵾng.
66007005	Ei kᵾn, Jura wamp rᵾⱡaip ila 12,000 Got nga tip timal tilingina, Rupen nga rᵾⱡaip ila 12,000 tilingina, Gat nga rᵾⱡaip ila wamp 12,000 tᵾtᵾng.
66007006	Wote, Asa nga rᵾⱡaip ila wamp 12,000 Got nga tip timal ei tilingina, Naptali nga rᵾⱡaip ila wamp 12,000 tilingina, Manasa nga rᵾⱡaip ila wamp 12,000 tᵾtᵾng.
66007007	Omba Simiyon nga rᵾⱡaip ila wamp 12,000 tilingina, Lipai nga rᵾⱡaip ila wamp 12,000 tilingina, Isikar nga rᵾⱡaip ila wamp 12,000 tᵾtᵾng.
66007008	Wote, Sepulun nga rᵾⱡaip ila wamp 12,000 tilingina, Josep nga rᵾⱡaip ila wamp 12,000 tilingina, Benjamin nga rᵾⱡaip ila wamp 12,000 tᵾtᵾng. Wamp rᵾⱡaip mbᵾ pora, Got nga tip timal ei, tᵾk pora ndurᵾng.
66007009	Wote na ndi, kundᵾr mel, wamp rᵾⱡaip mam ti, mᵾk rok morung ei, wamp ti ndi, kᵾmp ring mel kapⱡa mon. Wamp mormin mbᵾ, rᵾⱡaip na, mᵾi kona na, kᵾng na, ik na mbᵾ elpa elpa mbᵾ, Got nga rᵾpᵾndi pol ila kᵾn, Sipsip Waⱡ raⱡ nga kuimp keta ila anggilik kᵾn, muⱡ rᵾⱡ kurᵾmᵾⱡa mat pakᵾk, ki mbila yaⱡa ongum mat, ambulk morung.
66007010	Ni kᵾn, ronduⱡ wi rok nᵾk mel, “Tᵾn nga Got rᵾpᵾndi pol ila moⱡnga kᵾn, wamp etpa ti uⱡ ei, Sipsip Waⱡ ei kᵾn, kandᵾp tᵾtmᵾn,” nᵾtᵾng.
66007011	Wote, anggelo nimbᵾ ndi pora, rᵾpᵾndi pol ila na, rᵾp wu mbᵾ na, mel kont mul tᵾmbᵾkak na mbᵾ, morung kona ni anggilik paⱡa etᵾk, tᵾkrᵾk ngurung. Wote, anggelo nimbᵾ ndi, rᵾpᵾndi pol ila nondpa mura rok mondᵾk, mᵾi kandᵾk, Got nga mbi paka rondrᵾng.
66007012	Mbi paka rondᵾk, nᵾk mel, “Ei kupa! Tᵾn nga Got ei kᵾn minal ambuⱡpᵾn paⱡpᵾn, elim nga mbi ou ei nga nᵾndpᵾn itamin. Got ei, pilpa kungᵾndi kai mbᵾ nga pora puⱡi ei nga, tᵾn ndi, Got kᵾn angge nimbun, elim nga mbi paka rondpᵾn itamin. Got ei, ama ronduⱡ purum ei ndi, uⱡ ronduⱡ mam mbᵾ, elim kᵾn mint rᵾk rᵾk tetᵾm. Ei kupa mint!” nᵾtᵾng.
66007013	Wote, rᵾp wu ti ndi, na waldpa, nimba mel, “Wamp mat, muⱡ kurᵾmᵾⱡa ruⱡ pakᵾnmᵾn mbᵾ, naka wamp mbᵾ nda, wote kona nant ila molk orung wamp mbᵾ nda?” nitim.
66007014	Ni kᵾn, na ndi, punt rop nᵾmp mel, “Nim na nga rᵾp wu ei! Nim ninim pᵾtᵾn ei ka!” nit. Wote, rᵾp wu ni ndi, yant ndupa, nimba mel, “Wamp kan mbᵾ, el rui wamp mbᵾ nga ki mbila, mindil mbun mam mbᵾ tᵾk kᵾn, Sipsip Waⱡ ei nga mema ei ndi, muⱡ mbᵾ ⱡumᵾiya roⱡnga, kurᵾmᵾⱡa itim.
66007015	Uⱡ i etᵾng ei ndi, akup Got nga rᵾpᵾndi pol ei nga, kuimp keta ila anggilik kᵾn, rumbuldi rᵾnggilmᵾ raⱡ, Got nga manga wingti ila molk, Got nga mbi paka ronduⱡmina kᵾn, Got elim rᵾpᵾndi pol ila moⱡpa, wamp mbᵾ rᵾp etpa morum.
66007016	Got ndi, wamp mbᵾ rᵾp etᵾm uⱡ ei ndi, wamp mbᵾ kump kun kuⱡi nᵾⱡing, nu waka ti mon, kona ant ronduⱡ nui nanᵾmba, kᵾng orunga mindil etpa, muⱡ etpa, iti natᵾmba mon ku.
66007017	Uⱡ ei, nambuⱡ emel, Sipsip Waⱡ ei, rᵾpᵾndi pol ruk ting ila nga moⱡpa kᵾn, wamp mbᵾ rᵾp etᵾm. Wamp mbᵾ, nu waka kuⱡᵾng ei kᵾn, Sipsip Waⱡ ei ndi, mepa pangga kᵾn, wamp kont mul nu kut ila nu nuing. Got ndi, wamp nga ka net mana om mbᵾ, kil ngundᵾmba,” nitim.
66008001	Wote, Sipsip Waⱡ ni ndi, kan 7 ti buk ei, imp moⱡpa pitim ni, koⱡmung elinga mel, muⱡ kona ni tiyu nimba telinga, ant mong tenda ei mel itim.
66008002	Wote, na ndi kᵾndᵾr mel, anggelo 7 kat, Got nga kuimp keta ila anggilik mormin ni kᵾⱡ, pikul 7 kat nguⱡungina tᵾk ambrung.
66008003	Ei kᵾn, anggelo ti ndi omba, rat pol wingti ila nondpa anggilpa kᵾn, ming gol ndip ikil mura rui ei, ambuⱡpa moⱡnga kᵾn, ikil mel mura rui na mbᵾ nga mat, puⱡi nguⱡina kᵾn, Got nga wamp atinga rormᵾn mbᵾ kᵾn, tᵾpa rak ndupa, Got nga rat pol gol ila rᵾpᵾndi pol ei nga kuimbal tetᵾm nila, angge nimba ngurum.
66008004	Ni kᵾn, ndip ikil mura rui na, atinga na mbᵾ ndi, anggelo nga ki raⱡ ndi, wak rok kᵾn, Got nga kuimp keta ila oⱡa purum.
66008005	Wote, anggelo ei ndi, ndip ikil mura rui ming ei tᵾpa kᵾn, rat pol wingti ila ndip ei, tᵾpa ming ila ruk ndupa kᵾn, mᵾi kona ila ropa, mana ndurᵾng. Ni kᵾn, kona guⱡ gaⱡa nimba, kump kiraipa elinga mel, kona kilimbᵾmp itim.
66008006	Wote anggelo 7 kat ndi, pikul 7 kat ambulk mormin kᵾⱡ, ik nduing pilik tᵾk kun etᵾng.
66008007	Ni kᵾn, anggelo kuimbal ni ndi, elim nga pikul ni, ik nduⱡnga kᵾn, kona kup mong ropa, ndip na, mema na mbᵾ, rukᵾrᵾⱡa etᵾk, mᵾi kona ila mana orung. Mᵾi kona na, nde na mel mbᵾ, oi nduk raldika endᵾk kᵾn, mᵾi oi ti kᵾn, nde nga oi ti kᵾn, ᵾi ongum na mel mbᵾ, ndip ndi nomba pora ndurum.
66008008	Wote, anggelo 2 ni ndi, elim nga pikul ni, ik nduⱡnga kᵾn mel ti, kᵾndᵾr ei, komnga mong mam ti, ndip norum ni mel itim. Wote mel ei, num kuta ila rok mana nduⱡmina kᵾn, ᵾldᵾ ronggᵾt mema rᵾrᵾm.
66008009	Num kuta ila nga oma na mel mormin mbᵾ nga rᵾⱡaip tenda ti, kolk pora ndurᵾng. Ei kᵾn, nu sip minal tetmᵾn mbᵾ nga, i ku etᵾk, rᵾⱡaip tenda ti etᵾk kit mondrᵾng.
66008010	Wote, anggelo 3 ni ndi, elim nga pikul ei, ik nduⱡnga kᵾn, muⱡ ila mipil ou ti, ndip anmbil mel kiya nomba, mana omba kᵾn, mᵾi ila nu mam mbᵾ nga rᵾⱡaip tenda tila mana orum. Wote nu pukpa ui mbᵾ nga rᵾⱡaip tenda tila i ku, etpa mana urum.
66008011	Mipil ni, mbi tek, Kombila iti ti, nᵾtᵾng. Nu nimbᵾ nga rᵾⱡaip tenda ti, mipil Kombila iti ei ndi ambuⱡnga, wamp puⱡi ndi, nu ei kolk norung ila kolk pora ndurᵾng. Nambuⱡ emel, nu ei, kombila itim.
66008012	Wote, anggelo 4 ni ndi, elim nga pikul ni, ik nduⱡnga kᵾn, ant ei nga punt ronggᵾt kᵾn, kalimp ei nga punt ronggᵾt kᵾn, mipil na kᵾⱡ nga punt ronggᵾt kᵾn, etᵾk kit mondrᵾng. Mel kᵾⱡ nga ti, ti nᵾk, rᵾⱡang ngormᵾn uⱡ ei nga, punt ronggᵾt elpa elpa rumbᵾⱡ murum. Ni kᵾn, ant ei nga rᵾⱡang ngorum uⱡ ei nga, punt ronggᵾt rumbᵾⱡ murum. Wote rumbuldi uⱡ ei, mel kit pitim.
66008013	Wote na ndi, kᵾndᵾr mel, wi muⱡ ila kᵾi ndowa ti, mbur nimba mba kᵾn, ke ronduⱡ nimba mel, “Anggelo raldika mormin kᵾⱡ ndi, pikul ik nduing enmin. Ei nga, mᵾi kona wamp mbᵾ kᵾn, kont ama minal enim ei ka!” nitim.
66009001	Wote na ndi, kundᵾr mel, anggelo 5 ei ndi, elim nga pikul ei, ik nduⱡnga kᵾn, muⱡ ila mipil ti, mᵾi ila mana urum. Wote, mᵾi ila kut mandpa tetᵾm ei nga kumba ki ei, elim nguⱡmina, mepa urum.
66009002	Ni kᵾn, mipil ni ndi, mᵾi ila kut ni, kumba tilinga kᵾn, ndip ikil mel mam mat, kut nila oⱡa omba kᵾn, ant ei kᵾn, kona kᵾpkᵾ raⱡ tᵾpa rumbᵾⱡ mundrum.
66009003	I elinga mel, ndip ikil oⱡa urum kona nila, uipᵾ goimba ou mat, mᵾi kona ila mana orung. Uipᵾ goimba ou mbᵾ, ronduⱡ ti ngurung ei, kimbuⱡa kelwa nga ronduⱡ ei mel kapⱡa.
66009004	Uipᵾ goimba ou mbᵾ, kundᵾk nᵾk mel, “Enim ndi, ui ongum na, nde na, wote mel mat, mᵾi kona mbila oⱡa orum mbᵾ, etᵾk kit mundi nᵾmᵾndᵾi, mon! Wamp mat, Got nga tip timal ei, mᵾi ombᵾl ila pi napᵾm wamp mbᵾ kandᵾk kᵾn, etᵾk kit mundᵾi!” nᵾtᵾng.
66009005	Wamp mbᵾ, etᵾk mindil nguk pangina, kalimp 5 omba pangga kᵾn, wote wamp mbᵾ, rok kundi nᵾkᵾndᵾi! Ni kᵾn, uipᵾ goimba ou nimbᵾ ndi, puk mᵾi kona mbila andᵾk wamp mbᵾ, etᵾk mindil kit mat nguing ei, kimbuⱡa kelwa ndi, wamp nomba mindil kundrum uⱡ ni mel etmba.
66009006	Ui ei kᵾn, wamp mbᵾ kuⱡing numan ei kandᵾk, timin nᵾk etᵾk, wote kandᵾk ti nᵾtᵾng. Ei kᵾn, wamp kuⱡi uⱡ ei ndi, wamp mbᵾ ropa kundi nᵾkᵾndᵾmba.
66009007	Na ndi, kᵾndᵾr mel, uipᵾ goimba ou mbᵾ, kng os na mat, el iting ping etmin uⱡ ni mel, tᵾk kun etᵾk morung. Peng mbila wᵾnᵾ gol mat mondrᵾng. Wote, kuimp keta mbᵾ, wamp nga kuimp keta ei mel titim.
66009008	Peng ndi mbᵾ, amp nga peng ndi, ni mel ruⱡ mbᵾ. Wote gu mbᵾ, kui laiyon na gu ni mel ᵾnggᵾtᵾm.
66009009	Pepil ombil mbila kapa mat, wal pᵾki mel pakᵾk, wote pou mbila, nung nung nitim uⱡ ei, kng os mat, el ila ping pilik, wil kar mel mat kundᵾk mek puⱡina, kᵾlkᵾⱡ nᵾtᵾm uⱡ ni mel itim.
66009010	Uipᵾ goimba ou nimbᵾ nga ᵾi mbᵾ, kimbuⱡa kelwa ei, wamp nomba mindil kundrum. Ni mel kapⱡa ᵾi ᵾnggᵾtᵾm. Ʉi ila ronduⱡ ti, tᵾk tek morung ei, wamp minal mindil ngangina, kalimp 5 omba mba ei nga ronduⱡ tᵾtᵾng.
66009011	Mel nimbᵾ nga nuim mumuk ti murum. Nuim mumuk ei, mᵾi ila kut ti mandpa tepa mba, pora ni nandᵾtᵾm ei nga anggelo ei. Ipru ik ila nga anggelo ei, mbi tek, Apandon, nᵾtmᵾn. Wote, Grik ik ila mbi tek, Apoliyon, nᵾtmᵾn. Ik ei nga puⱡ ei, wamp etpa kit mondrum anggelo ei.
66009012	Mbun mindil mam kuimp tepa ni pora nim. Enim pilᵾi! Wote, mbun mindil mam raⱡ omba uⱡ ei petᵾm.
66009013	-
66009014	Wote, anggelo 6 ni ndi, elim nga pikul ni ik ndurum. Ni kᵾn, Got nga kuimp keta ila, rat pol gol tetᵾm nilinga, kom tᵾmbᵾkak kat anggᵾtᵾm ila, ik ti ekit oⱡnga na pit. Ik ni ndi, anggelo 6 ei, pikul ambuⱡpa murum ni, kundpa nimba mel, “Nim ndi, anggelo tᵾmbᵾkak kat, kan manga Nu Yupretis ila petmin kᵾⱡ, tᵾkᵾn mundi!” nitim.
66009015	Ni kᵾn, mba anggelo tᵾmbᵾkak ni kᵾⱡ, tᵾpa munduⱡnga kᵾn ok, wamp mbᵾ, kᵾmp tᵾk rᵾⱡaip raldika endᵾk kᵾn, rᵾⱡaip tenda ti, rok kondrung. Wote, anggelo nimbᵾ ndi, tᵾk kun etᵾk, pora nduk molk kᵾn, ant mong ei kᵾn, kalimp ei kᵾn, pana ei kᵾn mint nokundᵾk molk, wote kongun ei etᵾng.
66009016	El wu mat, kng os mbuⱡ ila morung ei nga namba iti morung ei, na kundᵾk nilingina pit. Ei, wu 200 miliyon minal morung.
66009017	Na ur kump etᵾp kundᵾr mel, wu mat, kng os mbuⱡ morung nimbᵾ, wal pᵾki kapa kunt na, muk na, plawa kuk kᵾng ti na mat tᵾk pepil ila tᵾk ni, nduk pendᵾtᵾng ei, ndip mel kapⱡa. Kng os peng mbᵾ, kui laiyon nga peng ni mel kapⱡa. Ndip kou ikil kᵾn, ku salpa na mbᵾ, kng os keta min mbila, ndip nomba ekit omba, ndui nimba kona mbila elpa elpa purum.
66009018	I etᵾk kᵾn, wamp mbᵾ kᵾmp tᵾk, rᵾⱡaip raldika etᵾk rok kᵾn, wamp rᵾⱡaip tenda ti mel, raldika kit kᵾⱡ ndi, rok kondrung. Uⱡ ei, ndip kᵾn, ikil kᵾn, ku salpa na mbᵾ, kng os keta min ila ekit urum.
66009019	Ni kᵾn, kng os nimbᵾ nga ronduⱡ pitim ei, keta ila pepa ᵾi ila pepa itim. Wote, kng os ᵾi mbᵾ, wimbᵾ na ni mel, peng anggilpa itim ei ndi, wamp mbᵾ, etᵾk kit mondrung.
66009020	Wamp mat, kont morung nimbᵾ, numan ropᵾl rui narᵾk, wamp nga ki ila ambulk, mim etᵾng mel mbᵾ, ambulk gi nduk morung. Wote wamp mbᵾ, kur kit mbi paka rondᵾk, ku gol na, silpa na, bras na, ku na, nde na mbᵾ, mim etᵾng mel mbᵾ, mbi paka rondrᵾng. Mel mbᵾ ik pili napilik, ik ni nandᵾk, nombuⱡa ᵾndi nandᵾk etmin mel mbᵾ nga mint, pilik morung.
66009021	Wamp mbᵾ ndi, wamp mat rok kondᵾk mbᵾ, kupna ambulk, wapra rok wamp mat nga mel mbᵾ, kᵾndᵾp nok etᵾng. Wamp nimbᵾ, numan ropᵾl rui narᵾk kᵾn, uⱡ kit mbᵾ, tᵾk mbuⱡ nguk iti natᵾtᵾng.
66010001	Ui ni pora nilinga kᵾn, na moⱡᵾp kundᵾr mel, anggelo ronduⱡ ti, muⱡ kona ei wak ropa mana urum. Elim nga kᵾng ei, kona kopa ndi, kum roⱡnga kᵾn, peng ila kona kᵾmp kᵾpᵾm ndi, mᵾkᵾp ropa pelinga kᵾn, kᵾmp keta ei, kona ant na ni mel rᵾⱡang puⱡnga, kump raⱡ ndip anmbil mel noⱡnga urum.
66010002	Elim nga ki ila buk kel kat ambuⱡpa, mepa urum kᵾⱡ, kumba tᵾpa titim. Wote, elim nga kᵾmp mbo orunga, num kuta ila kambilpa, kᵾmp rar orunga, mᵾi ila kᵾmbᵾtᵾm.
66010003	Wote, kui laiyon na, ke nᵾtᵾm uⱡ ni mel, etpa ronduⱡ wi rurum. Ni kᵾn, kopa 7 kat ndi, guⱡa gaⱡa nᵾk ik nᵾk, yant ndurᵾng.
66010004	Kopa 7 kᵾⱡ ik nᵾk pora nduⱡmina, mon rimp pilip it. Ei kᵾn, muⱡ ila wamp nga ik ti ndi, nimba mel, “Kopa 7 kᵾⱡ nga guⱡ gaⱡa nᵾk ik ninmin kᵾⱡ pilkᵾn, gi ndukᵾn molkᵾn kᵾn, mon rokᵾn, mana ndui nᵾndi!” nitim.
66010005	-
66010006	Unt anggelo ti, num kuta kᵾn, mᵾi raⱡ ila nga kᵾmp kambilpa murum ni nga ki mbo orunga muⱡ ila oⱡa ndupa kᵾn, ik kupa mendpᵾⱡ ti, Got rᵾk rᵾk kont morum ei nga mbi ila nitim. Got ei ndi, mᵾi ei, mim etpa kᵾn, mᵾi ila tetᵾm mel mbᵾ pora itim. Muⱡ ei etpa kᵾn, muⱡ ila tetᵾm mel mbᵾ pora itim. Num kuta etpa kᵾn, num ila tetᵾm mel mbᵾ pora itim. Anggelo ei ndi, nimba mel, “Ui mbᵾ pora nimba enim ila, Got ndi, nukundi nakᵾndᵾmba mon!
66010007	Wote, anggelo 7 ei pikul ik ndum ei kᵾn, Got nga ik nimba etmba pilpa itim uⱡ mo ropa tetᵾm mbᵾ, unt elim nga painui kongun wu mbᵾ ndi, nᵾtᵾng ei mel etpa pora ndumba,” nitim.
66010008	Unt muⱡ ila nga wamp ti nga ik nitim pit uⱡ ei mel, aldpa na kundpa, nimba mel, “Nim pukᵾn anggelo ti, num kuta kᵾn mᵾi raⱡ nga kᵾmp kambilpa morum ei nga ki ila buk kat kumba tᵾpa tetᵾm kᵾⱡ ti,” nitim.
66010009	Wote na ndi, mbo anggelo ni kundᵾp, nᵾmp mel, “Nim nga buk kᵾⱡ na, ngui nilmba na kundpa, nim ndi, buk kᵾⱡ tᵾkᵾn nana kᵾn, oⱡ ila nga rukᵾr orunga kombila etpa kᵾn, wote nim nga keta min ila pilma kopung mel, tᵾngᵾn etmba,” nit.
66010010	Nimba pora nduⱡnga kᵾn, wote na ndi, buk kel ni kᵾⱡ tᵾp nᵾr. Noⱡmba keta min ila, pilma kopung mel, tᵾngᵾn elinga kᵾn, wote nomp pora nduⱡmba, oⱡ rukᵾr orunga, kombila itim.
66010011	Wote, aldpa na kundᵾk, nᵾk mel, “Nim ndi, ik pai nokᵾn uⱡ, wote pemba mbᵾ mel, mᵾi kona mbila wamp na, wu nuim mumuk na, wamp ik elpa elpa nᵾk etmin mbᵾ, kundkᵾn ni!” nᵾtᵾng.
66011001	Wote, tᵾmbᵾⱡ ambulk mek andurmin ni mel ti, na nguk kᵾn, nᵾk mel, “Nim ndi, oⱡa anggilkᵾn andkᵾn, Got nga manga wingti ei kᵾn, rat pol na mbᵾ to rokᵾn iti! Wote wamp mat, Got nga mbi paka rondunmᵾn mbᵾ, namba iti mbᵾ kᵾmp rokᵾn iti!
66011002	Wote nim ndi, rat pol wingti ekit orunga tetᵾm kona ei, to rui nᵾri! Nambuⱡ emel, wamp rᵾⱡaip elpa mbᵾ nga tᵾpa ngurum kona ei tetᵾm. Wamp mbᵾ ndi, Got nga kona peng wingti ei, kᵾmp kambilik mint pangina mba, kalimp 42 omba mba.
66011003	Na nga nombuⱡa rᵾng wu raⱡ tᵾp mundamba kᵾn, muⱡ ping ralkᵾⱡ pukᵾⱡ wamp mbᵾ kᵾn, Got nga ik mbo endkᵾⱡ panggila, rumbᵾⱡ 1,260 omba mba,” nᵾtᵾng.
66011004	Muⱡ mᵾi raⱡ nga Got nga kuimp keta ila, nde olip raⱡ kᵾn, wote lam raⱡ mormbil ei, elim nga nombuⱡa rᵾng wu raⱡ nga to ropᵾⱡ mormbil.
66011005	Wamp mat ndi, wu raⱡ uⱡ mat ndi, etpᵾn kit mundmin nᵾk eng ndam, wu raⱡ nga keta min ila, ndip ti ekit omba kᵾn, wamp mbᵾ nomba kondᵾmba. Wote, wamp nam ti ndi, wu raⱡ nga ti ruimin nᵾk eng ndam, i etᵾk ku kuⱡing.
66011006	Wu raⱡ nga ronduⱡ tekᵾⱡ moⱡᵾnggil ei ndi, muⱡ ei imp muⱡanggila kᵾn, kona ndamᵾng rui nᵾrangga kᵾn, andkᵾⱡ Got nga ik mong mbᵾ ninggil. Wu raⱡ nga ronduⱡ ei ndi ku, nu mbᵾ tanggila, mema raⱡpa tangga kᵾn, wote mᵾi kona mbila pora, mel tetᵾm mbᵾ kit muⱡangga, ni kᵾⱡ uⱡ mat itinggil. Wu raⱡ ndi, uⱡ mbᵾ pilinggil ei mel, kapⱡa itinggil mint.
66011007	Ei kᵾn, wu raⱡ ndi, Got nga ik mong mbᵾ, nᵾkᵾⱡ pora ndanggila kᵾn, wote mel rakra ti, mᵾi ila kut mana petᵾm ei ndi, oⱡa omba, wu raⱡ kᵾn, el romba. Wote, mel rakra ei ndi, wu raⱡ ropa mana ndupa, ropa kondᵾmba.
66011008	Wu raⱡ nga on raⱡ, kona peng ou ei nga nombuⱡa mam ila tiyangga kᵾn, tᵾn ndi, ik ek ropᵾn, kona peng ou ei kundpᵾn, Sorom kᵾn, Isip mᵾi kᵾmp raⱡ nimin. Unt kona peng tenda ila ku, wu raⱡ nga Nuim ni, unt nde peta ila nil rok, rok kondrung.
66011009	Ei kᵾn, mᵾi kona mbila wamp rᵾⱡaip elpa elpa na, kᵾng elpa elpa ti na, ik elpa elpa nᵾk etmin na mbᵾ ndi, wu raⱡ nga on ei kandᵾk pangina, rumbᵾⱡ raldika etpa, wote rumbᵾⱡ ti nga ruk ting ila pora nimba. Wote, tᵾk on iteing nᵾk kandᵾk, kont iti nᵾtᵾn.
66011010	Mᵾi kona wamp mbᵾ ndi, wu raⱡ korᵾnggil uⱡ ei kandᵾk kᵾn, numan kai pilik, ᵾp nok ambulk palk, en enim nga wamp mbo mbᵾ kᵾn, mel mat gem nguk int yant etᵾng, nambuⱡ emel, painui wu raⱡ ndi, mᵾi kona wamp mbᵾ kᵾn, uⱡ kit mbᵾ etᵾnggil ei nga iting.
66011011	Wote, rumbᵾⱡ raldika omba puⱡnga, wote rumbᵾⱡ ti nga mba rᵾk ting ila pora nilinga kᵾn, Got nga muⱡnga ei, pop ropa, wu raⱡ kᵾn ruk nduⱡnga, wu raⱡ rᵾt ni kᵾⱡ, kont morunggil. Ei kᵾn, wamp mbᵾ ndi, wu raⱡ nga itim uⱡ ei, kandᵾk mundmong etᵾng.
66011012	Ni kᵾn, wu raⱡ mok pᵾtᵾnggil mel, wi muⱡ kopa ila wamp nga keta min ila, ronduⱡ wi ropa, nimba mel, “Enmbil ya ila oⱡa wᵾl!” nitim. Ei kᵾn, wu raⱡ, kopa pol ila, oⱡa pukᵾⱡ wi muⱡ ila puⱡᵾnggila mel, el rui wamp nimba ndi, wu raⱡ kandᵾk morung.
66011013	Ui ni kᵾn, kona kilimbᵾmp mam ti elinga, kona peng ou ei nga punt ronggᵾt etpa, kit monduⱡnga kᵾn, wamp 7,000 kolk pora ndurᵾng. Wamp mat kont morung mbᵾ, mundmong minal etᵾk, muⱡ ila Got nga mbi ou ei, tᵾk ou nduk, paka rondrᵾng.
66011014	Enim pilᵾi! Mbun mindil 2 ni, pora ninim. Wote, ui onunga kot ila mbun mindil 3 ei nondpa, ekit omba.
66011015	Wote, anggelo 7 ni nga pikul ni, ik nduⱡnga mel, wi muⱡ ila wamp nga keta ila ik mat ndi, ronduⱡ wi rok, nᵾk mel, “ Akup mᵾi kona ila nga wamp rᵾp iti uⱡ ei nga ronduⱡ ei, tᵾn nga Oⱡa Nuim ei kᵾn, elim nga Kraist raⱡ kᵾn tetᵾm. Wote, elim uⱡ nga kᵾnt nga rᵾp etpa moⱡmba,” nᵾtᵾng.
66011016	Ni kᵾn, Got nga kuimp keta ila rᵾp wu 24 kat, en enim nga rᵾpᵾndi pol ila mormin nimbᵾ ndi, Got nga kuimp keta ila mura rok mondᵾk, Got nga mbi paka rondrᵾng.
66011017	Wu nimbᵾ ndi, nᵾk mel, “Nim Nuim Got Ronduⱡ Purum ei, nim unt murᵾn, akup morᵾn. Nim nga ronduⱡ mam ei, tᵾkᵾn pora ndukᵾn kᵾn, nim Nuim Mumuk molkᵾn, wamp mbᵾ pora puⱡ mondkᵾn rᵾp en. Uⱡ ei nga, tᵾn ndi, nim kᵾn angge ninmᵾn.
66011018	Uⱡ ila nga, wamp rᵾⱡaip elpa mbᵾ, popᵾⱡ mondrung. Ei nambuⱡ emel, wamp mbᵾ nga popᵾⱡ ei, omba ui ei akup. Ui ei, wamp kui mbᵾ kᵾmp tin. Nim nga ik painui kongun wamp na, wamp mat nim nga mundmong endᵾk, mana orunga molk kongun etᵾng na, mᵾi kona wamp nuim na, wamp kurpa na mbᵾ mel kai mat, punt rokᵾn nguin, ui ei akup. Wamp mat ndi, mᵾi kona ila nga mel tetᵾm mbᵾ, etᵾk kit mondrung ei nga wamp mbᵾ, etᵾk kit munding ui ei akup,” nᵾtᵾng.
66011019	Wote, rᵾp wu nimbᵾ, ik nᵾk pora nduⱡmina kᵾn, anggelo mbᵾ ndi, Got nga muⱡ ila manga wingti ei, kumba tilingina kᵾn, nimba mᵾi rui ket kᵾⱡ, pena ila ekit omba telinga kᵾndᵾr. Ni kᵾn, kona kump kiraipa etpa, guⱡ gaⱡa nimba, mᵾi ei kilimbᵾmp etpa, kona ndamᵾng tᵾma ropa, kona kup mong mam mbᵾ mana urum.
66012001	Wote, uⱡ min ngᵾn pi ti, muⱡ ila ekit urum ei, amp ti murum ei, elim nga muⱡ rurum kᵾⱡ, kona ant ei mel kapⱡa, rᵾⱡang purum. Wote, elim nga kᵾmp puⱡ mana orunga, kona kalimp ei pitim. Wote, elim nga peng ila mipil 12 kat, wu nuim mbᵾ nga wᵾnᵾ mondurmᵾn ei nga ti mundrum.
66012002	Amp ni, kangambuⱡa mundrum ei nga kangambuⱡa memba ui ei nondpa urum ila, mindil nomba ronduⱡ ke nitim.
66012003	Wote, uⱡ min ngᵾn pi ti ku, muⱡ ila ekit urum ei, wimbᵾ mam kunt ti, peng 7 anggilpa, kom 10 anggilpa etᵾm ei, ekit urum. Ni kᵾn, peng 7 ni kᵾⱡ ila, wu nuim mumuk mbᵾ nga wᵾnᵾ mondurmᵾn nimbᵾ nga mondrung.
66012004	Ni kᵾn, wimbᵾ ᵾi ni ndi, muⱡ ila mipil minal petmin nimbᵾ nga rᵾⱡaip ti ropa tᵾpa, mᵾi kona ila mana ndurum. Ni kᵾn, wimbᵾ ni ndi, amp ei kangambuⱡa miyangga nuimp nimba, nokundpa murum.
66012005	Wote, amp ni ndi, kang ti mitim. Kang ei, ronduⱡ minal tepa moⱡpa, wamp rᵾⱡaip minal rᵾp etpa nokundᵾmba. Wote, amp ni ndi, kang ni melinga kᵾn, tᵾkrᵾk ruk ok, kang ni tᵾk mek, Got kᵾn elim nga rᵾpᵾndi poⱡ ila, mek oⱡa purung.
66012006	Wote amp ni, nung nimba mba, kona kui waka tila purum ei, Got ndi, amp ei nga tᵾpa kun endpa, tinditim kona ila purum. Kona ila amp ei, rᵾp itangina, rumbᵾⱡ 1260 omba mba.
66012007	Ni kᵾn, muⱡ kona ila el mam ti etᵾng. Anggelo Maikel kᵾn, elim nga anggelo mbᵾ, tᵾpa tepa wimbᵾ ei kᵾn, el roⱡnga, wimbᵾ kunt ei ndi, elim nga anggelo mbᵾ, tᵾpa tepa Maikel nga anggelo mbᵾ kᵾn el rurum.
66012008	Ni wote, wimbᵾ ei nga anggelo mbᵾ, el iting ei nga ronduⱡ ti mon. Uⱡ ei nga, muⱡ kona ila muⱡing mel, kapⱡa iti nᵾtᵾtᵾm.
66012009	Got nga anggelo mbᵾ ndi, wimbᵾ mam ei, rok tᵾk ekit ndurᵾng. Wimbᵾ mam ei, unt kor nga murum ei, mbi tek, Seitan nᵾtᵾng ei ndi, mᵾi kona ila wamp mbᵾ, ik kol nga puⱡ ropa ngumba itim ila, elim nga anggelo mbᵾ kᵾn kunda, rok tᵾk mᵾi kona ila mana ndurᵾng.
66012010	Wote, na pit mel, wi muⱡ ila wamp nga ik ti ndi, wi ronduⱡ ropa, nimba mel, “Akup tᵾn nga Got nga wamp etpa ti uⱡ ei onum! Akup Got elim nga wamp tᵾpa mumuk rui uⱡ ei nga ronduⱡ ei, pena ila ekit onum. Akup elim nga Kraist nga ronduⱡ ei, ekit onum. Uⱡ ei, nambuⱡ emel, wamp ti, tᵾn nga wamp ᵾngᵾnᵾl mbᵾ, rumbuldi rᵾnggilmᵾ raⱡ, Got nga kuimp keta ila, ik ndo ngumba etᵾm wu ni, akup anggelo mbᵾ ndi, rok tᵾk mana ndurᵾng.
66012011	Tᵾn nga wamp angmᵾn mbᵾ, Sipsip Waⱡ ei nga mema ila ronduⱡ tᵾk kᵾn, elim nga ik kupa ei, wamp mat kundᵾk nᵾk etᵾng uⱡ ei ndi, el rui wamp ei, rok mana ndurᵾng. Wamp angmᵾn mbᵾ ndi, en enim rok kunding uⱡ ei, kapⱡa mint nᵾk pᵾtᵾng.
66012012	Nim muⱡ kona ei kᵾn, muⱡ ila mormin wamp mbᵾ pora, numan kai pilik muⱡᵾi! Wote, nim mᵾi kona ei kᵾn, num kuta raⱡ kit pilkᵾⱡ ka etkᵾⱡ muⱡᵾl! Nambuⱡ emel, mbun mindil mam mat, enmbil kᵾn onum. Seitan ni, popᵾⱡ mam mat mepa kur mana urum. Ei nambuⱡ emel, elim ui onunga kot ila, mana omba moⱡmba uⱡ ei nga pilpa urum,” nitim.
66012013	Wimbᵾ ei, elim tᵾk mᵾi kona ila mana ndurᵾng uⱡ ei pilpa kᵾn, amp i kang mitim ni, pep ropa tᵾkrᵾpa purum.
66012014	Wote amp ni, kᵾi ndowa mam ti nga pou raⱡ ngorung. Ei nambuⱡ emel, amp ei ndi, kᵾi pou raⱡ ropa mondpa mbur nimba mba, kona kui waka ila muⱡangga, kona ila amp ei, rᵾp itangina, wimbᵾ ei kᵾn, ruⱡ etpa nᵾk kᵾn etᵾng, rumbᵾⱡ 1260 omba mba.
66012015	Wote, wimbᵾ ni nga keta nombuⱡa ila nu mam ti, mik ropa tᵾpa, ekit ndurum ila nu ei ndi, amp ei, tangga nimba pilpa itim.
66012016	Wimbᵾ ei ndi, nu ni mik ropa munduⱡnga kᵾn, wote mᵾi ei ndi, amp ni, tᵾpa rapundpa, nu mam ni keta anga ropa, nomba kitim.
66012017	Ni kᵾn, wimbᵾ kunt ei ndi, amp ei kᵾn, popᵾⱡ kuⱡpa kᵾn, amp ei nga wamp pundun mbᵾ kᵾn, el ruimp nimba purum. Wamp pundᵾn mbᵾ, Got nga, mi ik mbᵾ pora, pep rok, Jisas nga ik kupa ei nᵾndᵾk, rᵾk rᵾk pep rok etmin.
66012018	Wote, wimbᵾ mam kunt ni, num kuta ᵾldᵾ ila anggilpa murum.
66013001	Wote, na kundᵾr ei, mel rakra ti, num kuta ila oⱡa urum. Mel ei nga peng 7 anggilpa, kom 10 ᵾnggᵾtᵾm. Kom 10 kᵾⱡ ila nga, wu nuim mumuk mbᵾ nga wᵾnᵾ mondurmin nimba nga murum. Wote, peng 7 ni kᵾⱡ ila, mbi mat murum mbᵾ ndi, Got nga nimba kit mundrum.
66013002	Mel rakra na kundᵾr ei, kui lepat mel itim. Kᵾmp mbᵾ, kng ber mel elinga, keta ei kui laiyon mel itim. Wimbᵾ ni nga ronduⱡ ei, mel rakra ni ngumba, elim nga rᵾpᵾndi pol ei kᵾn, wote wamp rᵾp iti ronduⱡ mam ei ngurum ku.
66013003	Mel rakra ni nga peng tenda ti, rorung kona ei ur titim. Ei kᵾn, mel rakra ni nga kona orᵾⱡa ei, mᵾi kona wamp mbᵾ pora kandᵾk, min ngᵾn mundᵾk, pep rok akil tetᵾng.
66013004	Wamp mbᵾ ndi pora, wimbᵾ ei nga mbi paka rondrᵾng. Ei nambuⱡ emel, wimbᵾ mam ni nga ronduⱡ ei, mel rakra ei ngurum. Wote, mel rakra ni nga kunda, mbi paka rondᵾk nᵾk mel, “Wamp nam ti, mel rakra ei mel, kapⱡa murum? Wamp nam ti, mel rakra ei kᵾn, el romba?” nᵾtᵾng.
66013005	Ni kᵾn, mel rakra ei, ik kit nimba, elim nga ronduⱡ ei, tepa kongun itangga, kalimp 42 omba pangga nimba, Got ndi, kandpa kui itim.
66013006	Mel rakra ei ndi, keta anga ropa, Got kᵾn, Got nga mbi kᵾn, elim nga kona morum ei kᵾn, wote wamp muⱡ kona mormin mbᵾ kᵾn pora, ik kit nimba ngurum.
66013007	Got ndi kandpa, wak rangga kᵾn, elim nga wamp mbᵾ kᵾn el ropa, wamp mbᵾ ropa mana ndumba. Ronduⱡ ti tᵾpa kᵾn, mᵾi kona mbila wamp rᵾⱡaip na, kᵾng elpa elpa kulk ik nᵾk etmin wamp mbᵾ nga pora, nuim mumuk moⱡᵾp rᵾp itimp nimba itim.
66013008	Mᵾi kona wamp mbᵾ ndi pora, mel rakra ei nga mbi paka runding. Wote, wamp mat ndi, mbi paka rundi nᵾnding. Ei nambuⱡ emel, muⱡ mᵾi raⱡ mim iti nᵾti kᵾn, wamp mbᵾ nga mbi ei, Sipsip Waⱡ unt rok kondrung ei nga kont mba mul, buk ila mbi morum.
66013009	Ei nga, wamp nam ti, kum nombuⱡa tem ndam, ik ei pilik kai itᵾi!
66013010	Wamp nam ti, kan manga ila mbi nimba pilim ndam, kan manga ila pangga! Wamp nam ti, kur koiya ila kuⱡimp nimba pilim ndam, kuⱡangga ku. Uⱡ mbᵾ enim, Got nga wamp rᵾⱡaip mbᵾ kᵾn, om ndam, enim nga mondpa pili uⱡ ei, ambulk gi nduk muⱡᵾi!
66013011	Wote, na ndi kundᵾr ei, mel rakra ti mᵾi ila oⱡa urum. Wote, mel ei nga kom raⱡ, kng sipsip waⱡ ei nga gu ni mel, raⱡ ᵾnggᵾtᵾm. Wote, ik nᵾtᵾm uⱡ ei, wimbᵾ kunt nga ik ni mel nitim.
66013012	Mel rakra akil tepa ni ndi, mel rakra kuimp tepa ni nga ronduⱡ ei, tᵾpa kuimp keta ila kongun ronduⱡ mundpa itim. Mᵾi kona mbila wamp mbᵾ kᵾn, kongun ronduⱡ mundpa elinga, mel rakra kuimp tepa ni nga unt kᵾng iti itim kona ni, ur kurum ni nga mbi paka rondrᵾng.
66013013	Mel rakra akil tepa ni ndi, uⱡ rᵾpᵾndi elpa elpa mam mat itim. Uⱡ rᵾpᵾndi ti itim ei, wamp morung kuimp keta mbila nga, muⱡ ila ndip mat, etpa mᵾi kona ila mana elinga kandurmᵾn.
66013014	Got ndi, mel rakra ei kandpa, wak roⱡnga kᵾn, mel rakra kuimp tepa ei nga kuimp keta ila nga uⱡ rᵾpndi elpa elpa mbᵾ itim. Uⱡ ei ndi, mᵾi kona mbila wamp mbᵾ kᵾn, ik kol ropa, nimba mel, “Mel rakra kuimbal ei, unt koiya ndi, rok kondrung. Wote, akup kont morum ei nga to tᵾndᵾk mel ti, mim etᵾk mondᵾk tᵾk ou nduk mbi paka rundᵾi!” nitim.
66013015	Got ndi, mel rakra akil tepa ni, kandpa wak roⱡnga kᵾn, mel ti mim etᵾk mondrᵾng ni, muⱡnga kont ei, pop ropa ruk nduⱡnga kᵾn, nde mel mim etᵾk ni, ik nitim. Wamp mat ndi, mel mim etᵾng ei nga, mbi paka rundi nandᵾng wamp mbᵾ, ropa kondᵾmba.
66013016	Mel rakra akil tepa ni ndi, ik ti nilinga kᵾn, tip timal ti, wamp mbᵾ nga pora, ki mbo orunga na, mᵾi ombil na mbila pendᵾtᵾng. Uⱡ etᵾng ei, wamp ou na, kel na, mbi mul wamp na, wamp kurpa na, kng mel pi wamp na, kindmant kongun wamp na, wote nuwa murmin wamp mbᵾ kᵾn, pora etᵾng.
66013017	Ei nga, wamp nam ti, mel rakra ei nga tip timal ei, elim nga mbi ei, kuimp keta ila muⱡi nambᵾⱡᵾm ndam, wamp ei ndi, wamp mbᵾ nga mel mbᵾ, rarᵾp ropa ti nᵾtangga kᵾn, wote wamp mbᵾ ndi, wamp ei nga mel mbᵾ, rarᵾp rok ti nᵾting ku.
66013018	Tᵾn wamp mbᵾ ndi, uⱡ ei pilpᵾn, kai etamᵾn! Wamp nam ti nga pilpa kungᵾndi ei ndi, mel rakra ei nga mon mbᵾ, kᵾmp rok kai etᵾk pilᵾi! Nambuⱡ emel, mon ei, wamp ti nga mbi tetmin. Wu ti nga mbi ei, 666 nitmin.
66014001	Wote na ndi, kundᵾr mel, Sipsip Waⱡ ei, komnga Saiyon ila anggilinga kᵾn, wamp 144,000 kunda rᵾp rok anggᵾtᵾng. Sipsip Waⱡ ei nga mbi ei kᵾn, Tipam nga mbi ei kᵾn kunda, wamp mbᵾ nga mᵾi ombᵾl ila, mon rok mondrung.
66014002	Wote, na kum tep pit ei, wi muⱡ ila ik ti pit ei, gita rok nᵾtmin ni mel, ik nilingina, nu kuⱡᵾp ropa, kona guⱡ gaⱡa nimba etᵾm ni mel elinga pit.
66014003	Wamp 144,000 mbᵾ ndi, rᵾpᵾndi pol nila, tᵾmbᵾkak mel kont mul na, rᵾp wu na mbᵾ nga kuimp keta ila molk, kinan kont kat nᵾtᵾng. Got ndi, wamp 144,000 rukᵾr titim mbᵾ mint kinan kᵾⱡ, pilik mbi nduk nᵾtᵾng. Wamp wei nᵾwᵾ mat ndi, kinan kᵾⱡ, pilik ni nandᵾtᵾng mon!
66014004	Wu mbᵾ ndi, amp mbᵾ kᵾn, rᵾp rok pek iti natᵾtmin, mon! Wu eng nui mbᵾ molk kᵾn, Sipsip Waⱡ ei, purum kona mbila wu mbᵾ, akil tek pep rok purmin mint. Mᵾi kona mbila wamp mbᵾ nga wu mbᵾ mendpᵾⱡ, Got ndi, etpa rukᵾr titim. Mel mat, Got kᵾn angge nᵾk ngormᵾn ni mel wu mbᵾ, i etᵾk angge nᵾk, Sipsip Waⱡ ei kᵾn, Got kᵾn ngorung.
66014005	Wamp mbᵾ nga keta ila ik kol ti, ekit ui nawᵾrᵾm. Wote, uⱡ ⱡawa ti kandᵾk, ti natᵾtmᵾn mon ku.
66014006	Wote, na kᵾndᵾr mel, anggelo ti, mbur nimba muⱡ ila purum ei ndi, Rᵾnang Ik Kai rᵾk rᵾk kont tetᵾm kᵾⱡ, mepa mba, mᵾi kona mbila pora, ik elpa elpa ni wamp na, wamp rᵾⱡaip elpa elpa na, kᵾng elpa elpa ti wamp na, mᵾi kump elpa elpa mbila, nimba ngumba pilpa purum.
66014007	Anggelo ei ndi, wi ronduⱡ ropa, nimba mel, “Got nga wamp mbᵾ pora, kᵾmp tᵾmba ui ei, nondpa enim. Enim wamp mbᵾ ndi, Got nga mundmong endᵾk, mbi paka rondᵾk indᵾi! Got nga ronduⱡ ei, muⱡ mᵾi raⱡ na, num kuta na, nu na mel mbᵾ pora, mim itim,” nitim.
66014008	Anggelo akil tepa ni ndi, anggelo kuimbal ni, pep ropa omba, nimba mel, “Kona peng ou Bapilon ni, kit moⱡpa pora ndunᵾm, ei ka! Kona peng ou Bapilon ei ndi elinga kᵾn, wamp mbᵾ ndi, wapra puⱡ pendᵾk ronmin. Uⱡ ei, nu wain ronduⱡ mel ti, wamp mbᵾ nguⱡnga, nok kekilip rok etmin,” nitim.
66014009	-
66014010	Wote, anggelo 3 ni ndi, anggelo kuimp tetᵾnggil ni raⱡ, pep ropa omba, ronduⱡ ik nimba mel, “Wamp nam ti ndi, mel rakra ei nga to tᵾndᵾk, mim etᵾng mel ei, mbi paka rondpa, wote tip timal ei, ki ila kep, mᵾi ombil ila kep, pem ndam, wamp ei, nu wain ei nomba. Nu wain ronduⱡ ei, Got elim nga popᵾⱡ ei, ming ila oi ndupa mondpa ngumba. Ei kᵾn, uⱡ kit mbᵾ nga punt ropa ngangga nomba. Wote wamp ei, ku salpa nomba, kondpa pem ila anggelo wingti mbᵾ nga kep, Sipsip Waⱡ ei nga mong waⱡ ila kep, mindil minal nomba.
66014011	Ndip ila wamp mindil nok muⱡangina kᵾn, ndip ikil ei, rᵾk rᵾk oⱡa mba mint moⱡmba. Wamp mbᵾ, mel rakra ei kᵾn, wote mel nga to tᵾndᵾk mim etᵾng mel ei nga mbi paka rondᵾk, mel ei nga mbi ila, tip timal tᵾk etᵾng wamp mbᵾ, rumbuldi rᵾnggilmᵾ raⱡ, mindil nok mint muⱡing,” nitim.
66014012	Ei kᵾn, akup wamp mat, Got nga mi ik kᵾⱡ pep rok, Kraist kᵾn rᵾk rᵾk mondᵾk pilik etmin wamp kᵾⱡ, ronduⱡ mondᵾk muⱡᵾi!
66014013	Na kum tep pit mel, wi muⱡ ila wamp nga keta ila, nimba mel, “Nim ndi, ik kᵾⱡ mon rui! Akup kep, wote kep, wamp mat Nuim ei nga kongun endᵾk molk, koⱡung mbᵾ, ambulk palk muⱡing,” nitim. Muⱡnga Wingti ei ndi, i ku ninim, “Wamp mat kont molk kᵾn, mbun koma rorung mbᵾ, muⱡ tᵾk ambulk palk muⱡing. Nambuⱡ emel, wamp mbᵾ nga uⱡ kai mat etmin mbᵾ kunda, mek ping,” nitim.
66014014	Wote, na kᵾndᵾr mel, kupa kurᵾmᵾⱡa ila wamp mel ti murum. Wamp ei, wᵾna gol ti peng ila mondpa, kur koiya nengina mul ti, ki ila ambuⱡpa murum.
66014015	Wote anggelo ti, Got nga manga wingti ila moⱡpa, pena omba ronduⱡ mundpa, ka wi ropa etpa nimba, wamp ti, kopa ila murum ni kundpa, nimba mel, “Pana kona mbila rᵾng mbᵾ, rupa ropa pora ndum, nim nga kur koiya ei ndi, rᵾng mbᵾ koⱡmung iti, akup rᵾng ting ui ei ka!” nitim.
66014016	Wote, kopa ila murum wamp ni ndi, kur koiya ni, ambuⱡpa mepa mᵾi ila mana omba, pana kona nimbila, rᵾng rupa rurum nimbᵾ, koⱡmung itim.
66014017	Wote, anggelo ti ku, Got nga manga wingti ila moⱡpa, pena omba kᵾn, elim nga kur koiya nengina mul ti, ku ambuⱡpa, mepa oⱡnga kᵾndᵾr.
66014018	Wote, anggelo ti ku, Got nga rat pol wingti ei, wak ropa pena urum. Ei nga, ronduⱡ ei ndi, ndip ei rᵾp etᵾm. Anggelo ei ndi, kur koiya nengina mul ti ambuⱡpa, wi ronduⱡ ropa, nimba mel, “Pana kona mbila, nde wain mong mbᵾ poⱡ ropa petᵾm. Nim nga kur koiya nengina mul ei ndi, koⱡmung etkᵾn mᵾk rui!” nitim.
66014019	Wote, anggelo ni nga kur koiya nengina mul ti, ᵾmbrᵾm ni mepa, pana kona nila mana omba, nde wain mong nimbᵾ, koⱡmung etpa tᵾpa mᵾk rurum. Ropa mondpa, wote tᵾpa ku ming mam ti wain mong mbᵾ, kambilik nim nim ndurmin nila, rᵾk rᵾk itim. Kona ei, Got nga popᵾⱡ kurum kona ei mel.
66014020	Kona peng ei nga, ekit orunga ku ming mam ni telinga, wain mong nimbᵾ, kambilik nim nim nduⱡmina mel, mema mbᵾ tilk nimba, ekit purum kona ei, 200 kilomita ei mel ruⱡ puⱡnga moⱡpa, oⱡa urum to ei, kng os mᵾi ila oⱡa anggilinga omba, keta min ila oi tᵾtᵾm ei mel, kapⱡa itim.
66015001	Wote, na kᵾndᵾr mel, wi muⱡ ila uⱡ min ngᵾn pi mam ti, ekit oⱡnga, na kandᵾp rut nit. Ni kᵾn, anggelo 7 kat ndi, wamp etᵾk kit munding ei nga mbun, 7 kit kat ambulk morung. Mbun kit kᵾⱡ, Got nga popᵾⱡ kᵾⱡ, ambulk morung. Got nga popᵾⱡ 7 kᵾⱡ, pora nim kᵾn, wote uⱡ ti iti natᵾmba.
66015002	Wote na ndi, kundᵾr mel, num kuta mam ei mel ti, kiraipa kᵾn, ndip kᵾn tᵾk rakᵾndᵾk mim etᵾng. Wamp mat, el etᵾk kai mondᵾk, mel rakra ei nga mim etᵾng. Ei nga, mbi ila tip timal mat etᵾng. Wamp mbᵾ, num kuta kiraipa mel, ei nga ᵾldᵾ ila anggilik morung. Got ndi, wamp mbᵾ, gita mat ngurum mbᵾ, ambulk morung.
66015003	Got nga kongun wu Moses kᵾn, Sipsip Waⱡ raⱡ nga kinan mat rom rondᵾk, nᵾk mel, “Nim Nuim Got Ronduⱡ Purum Wu ei ka! Nim nga kongun etᵾn mbᵾ pora, mam itim ila tᵾn kandpᵾn rᵾt nᵾtmᵾn ei ka! Nim ndi, wamp mbᵾ nga pora Wu Nuim Mumuk ei molkᵾn, nim nga uⱡ etᵾn mbᵾ pora, kun mba kupa mint etᵾn.
66015004	Wu Nuim ye! Nim Wu Wingti tenda ei mint morᵾn. Wamp nam ti ndi, nim nga mundmong indi nandᵾpa, mbi paka rundi nandᵾmba? Ei mon! Wamp mbᵾ pora, nim nga mbi paka ronding. Uⱡ ei, nambuⱡ emel, nim nga uⱡ kun kai mbᵾ, pena ila ekit omba pora ndurum,” nᵾtᵾng.
66015005	Wote, ui ei kᵾn, na moⱡᵾp kundᵾr mel, muⱡ ila Got nga manga wingti ou ei, kumba tilinga, Got elim manga wingti ila murum.
66015006	Anggelo 7 kat ndi, wamp etᵾk kit munding, mbun kit 7 kat ambulk mek, muⱡ mbal eng nui rᵾⱡang pi, kai mat ralk, kan gol mat pepil ombil mbila, kan rok pendᵾk, Got nga manga wingti wak rok pena orung.
66015007	Wote, mel tᵾmbᵾkak kat kont mormin ni kᵾⱡ nga ti ndi, ming gol 7 kᵾⱡ tᵾpa kᵾn, anggelo 7 kᵾⱡ ngurum. Ming 7 kᵾⱡ ila, Got rᵾk rᵾk kont morum ei nga popᵾⱡ mbᵾ, peka ropa murum.
66015008	Got nga ronduⱡ mbᵾ kᵾn, rᵾⱡang eng nui mbᵾ kᵾn, tetᵾm ila ndip ikil mel, Got nga manga wingti ila peka ropa murum. Ei nga, wamp ti ndi kapⱡa, Got nga manga wingti ila mukᵾr pi napᵾmba mon! Anggelo 7 kᵾⱡ nga mbun kit kat, mek orung ni kᵾⱡ, kongun etᵾk pora ndangina kᵾn, wote wamp mbᵾ, kapⱡa mukᵾr ping.
66016001	Wote, na kum tep pit mel, Got nga manga wingti ila wamp ti ndi, wi ronduⱡ ropa, anggelo 7 kᵾⱡ kundpa, nimba mel, “Got nga popᵾⱡ ming 7 kᵾⱡ, mek puk nᵾi kona mbila, oi nduk mana ndᵾi!” nitim.
66016002	Wote, anggelo kuimbal ni ndi, elim nga ming ni, mᵾi kona ila oi ndurum. Ni kᵾn, wamp mat, mel rakra ei nga to tᵾndᵾk mim etᵾng, mel ei mbi paka rondᵾk, wote mel rakra ei nga tip timal ei, kᵾng ila tᵾtᵾng wamp mbᵾ nga kᵾng mbila, iti mam mindil nui mat itim.
66016003	Wote, anggelo ti ndi, elim nga ming ni, num kuta ila oi nduⱡnga kᵾn, num kuta ni, wamp kui nga mema roⱡnga mel, num kuta ila oma na, mel kont murmin nimbᵾ, kolk pora ndurᵾng.
66016004	Wote, anggelo 3 ni ndi, elim nga ming ni, nu mam na, nu pit na mbila, oi nduⱡnga mel nu mbᵾ pora, mema rᵾrᵾm.
66016005	Na pit ei, nu mbᵾ rup etᵾm anggelo ei ndi, nimba mel, “Got nim unt murᵾn, akup morᵾn ku, nim Wu Wingti ei molkᵾn, mint purᵾn ei ndi, wamp mbᵾ pora, kᵾmp tin uⱡ ei, kun mint mba tetᵾm.
66016006	Wamp mbᵾ ndi, Got nim nga painui wu na, wamp wingti na mbᵾ rok kondᵾk, mema oi ndurᵾng. Ei nga, nim ndi, wamp kit mbᵾ, wamp mema kulk ngana, nuing uⱡ ei, uⱡ kit etᵾng mbᵾ mel, punt rokᵾn ngun!” nitim.
66016007	Wote, na pit mel, rat pol wingti ila ik ti, nimba mel, “Nuim Got Ronduⱡ Purum ei ndi, wamp mbᵾ kᵾmp tin uⱡ ei, kupa kun mint itin!” nitim.
66016008	Wote, anggelo 4 ni ndi, elim nga ming ni, kona ant ila oi nduⱡnga kᵾn, ant ndip mel ei ndi, wamp nomba kondᵾmba.
66016009	Ant ei, nomba ronduⱡ minal puⱡnga, wamp mbᵾ nurum ila, Got kᵾn numan ropᵾl rok, mbi ou ngᵾng uⱡ ei kelik, aldpa uⱡ mbun kit mba nga ronduⱡ ei, Got kᵾn tepa onum nᵾk, Got kᵾn ik mura etᵾng.
66016010	Wote, anggelo 5 ni ndi, elim nga ming ni, mel rakra ni nga rᵾpᵾndi pol ila oi ndurum. Ni kᵾn, mel rakra ei nga morum kona ni, rumbᵾⱡ roⱡnga kᵾn, wamp mindil mam mat nok, gu mbᵾ konggilik puk rorung.
66016011	Wamp mbᵾ ndi, en enim nga kᵾng iti etpa, mindil nok etᵾng mbᵾ nga, wote Got ik mura kit ngurung. Wote, en enim nga uⱡ kit etᵾng mbᵾ nga numan ropᵾl rok, wak rui narᵾrᵾng.
66016012	Wote, anggelo 6 ni ndi, elim nga ming ni, nu Yupretis mam ila, oi nduⱡnga mel, nu mam ni, kumbᵾⱡpa kᵾr nitim. Uⱡ ei ndi, wu nuim mumuk al ant oⱡa, ui unt nga molk, uing mbᵾ nga nombuⱡa mam rundrum.
66016013	Wote, na moⱡᵾp, kundᵾr mel, muⱡnga kit raldika kat, rok mel ralk kᵾn, wimbᵾ mam na, mel rakra na, ik kol ropa painui wu mbᵾ nga keta ila, ekit urum.
66016014	Muⱡnga kit mbᵾ ndi, uⱡ rᵾpᵾndi elpa elpa mat etᵾk kᵾn, puk mᵾi kona mbila, wu nuim mumuk mbᵾ kᵾn, kunt kan elingina kᵾn, wu nuim mbᵾ ndi, Got Ronduⱡ Purum ei nga ui mam ila, el iteing nimba, tᵾpa mᵾk rorung.
66016015	“Enim pilᵾi! Na kindᵾp wamp mel uimp. Wamp nam ti, ur pi napᵾpa, elim nga rᵾl mel mbᵾ, tᵾpa kun etpa raⱡpa moⱡum wamp mbᵾ, ambulk palk muⱡing. Wamp nam ti, mel mbᵾ ruⱡi naⱡᵾpa wei gi go wamp moⱡung ila undi nandᵾmba!” nitim.
66016016	Wote, muⱡnga kit mbᵾ ndi, wu nuim mumuk mbᵾ, kunt kan etᵾk mek ok, Ipru ik ila kona ti mbi tek, Amaketon, nᵾtmin kona ila, tᵾk mou rorung.
66016017	Wote, anggelo 7 ni ndi, elim nga ming ni, kona kᵾpkᵾ nila, oi nduⱡnga mel, Got nga manga wingti ila mukᵾr wamp ti ndi, ronduⱡ wi ropa, nimba mel, “Got nga popᵾⱡ ei kᵾn, mbun kit mbᵾ kᵾn pora ninim,” nitim.
66016018	Ni kᵾn, kona nimbᵾ, kᵾmp kiraipa minal elinga, kona kᵾmp muⱡ ropa, muⱡ gaⱡa nimba kilimbᵾmp mam ti itim. Etᵾm uⱡ ei, Got ndi, unt muⱡ mᵾi raⱡ iti nᵾti kᵾn, kilimbᵾmp iti nᵾtᵾtᵾm mel itim.
66016019	Wote, kona peng ou ni, oi ndupa raldika inditim. I elingina, mᵾi kona mbila, kona peng tetᵾm mbᵾ pora, ropa kit mundrum. Ni kᵾn, Got ndi, kona peng ou Bapilon ni, pilpa moⱡpa, elim popᵾⱡ mam ti mundrum, wain ming ni oi ndurum. Uⱡ ei, Got elim nga popᵾⱡ mam ila itim.
66016020	Ei kᵾn, nu muⱡ kuimp titim mbᵾ pora, wei ai itim. Wote, komnga mong titim mbᵾ pora, i ku itim.
66016021	Wote kona kup mong mam ndo ni mat, 45 kilo mel, wi muⱡ ila mana omba kᵾn, wamp mbᵾ ropa kit mundrum. Nambuⱡ emel, Got ndi, uⱡ itim ei nga wamp mbᵾ ndi, Got kᵾn ik mura kit mat tetᵾng.
66017001	Wote, anggelo 7 kᵾⱡ nga ming 7 ambulk mormin kᵾⱡ nga ti ndi omba, na kundpa, nimba mel, “Nim ya ila ui! Amp wapra mbi purum ni, nu mam mbila nga oⱡa orunga ila morum ei, kit moⱡmba enim uⱡ ei, nim tᵾp ora ndamp ui!
66017002	Mᵾi kona mbila, wu nuim mumuk na, wamp mbᵾ ndi pora, amp wapra ei kᵾn, wapra rok etmin. Uⱡ ei ndi, wamp mbᵾ ropa wᵾlᵾ munduⱡnga nu wain na mat nok, numan mbo pili napilik andurmin, ei mel etmin,” nitim.
66017003	Wote, Muⱡnga Wingti ei ndi, na etpa ronduⱡ mundpa kᵾn, mepa mba kona kui waka tila purum. Kona ila na mbo kᵾndᵾr mel, amp ti, mel rakra kunt ti nga murum. Mel rakra kunt ei nga kᵾng mbila, mbi elpa elpa mat morum mbᵾ ndi, Got kᵾn nimba kit mondpa murum. Mel rakra kunt ei nga peng 7 anggilpa, kom 10 ᵾnggᵾtᵾm.
66017004	Amp wapra ni, muⱡ kunt ti kᵾn, muⱡ kung ti kᵾn, paⱡpa gol ndi, mim etᵾng mel mat kᵾn, tᵾtpal ronduⱡ mat kᵾn, ku eng nui mat kᵾn, paⱡpa murum. Gol ming ti, ki orunga ambuⱡpa morum ila, Got nga kuimp keta ila, uⱡ kit gar mul etmin mbᵾ kᵾn, amp ei kᵾn wapra rok, uⱡ kit etmin mbᵾ kᵾn, ming ila peka ropa morum.
66017005	Amp wapra ni nga mᵾi ombil ila, mon rok mondᵾk kᵾn, ik ek rok, nᵾk mel, “Wapra rui uⱡ mbᵾ nga, Bapilon Kona Ou ei, kona mam ei tetᵾm,” nᵾtᵾng.
66017006	Wote, na kᵾndᵾr mel, amp ei ndi, Got nga wamp mbᵾ kᵾn, wote Jisas kᵾn rᵾk rᵾk mondᵾk pilik etmin wamp mbᵾ, ropa kundrum. Amp ei ndi, wamp mbᵾ nga mema mbᵾ, kuⱡpa noⱡnga kᵾn, amp ei wᵾlᵾ purum. Uⱡ ei, na kandᵾp kᵾn, rut nᵾmp, numan ou ndup pit.
66017007	Wote, anggelo ei ndi, na kundpa nimba mel, “Nambuⱡ emel, nim numan ou ndukᵾn pilkᵾn morᵾn? Mel rakra ei nga peng 7 anggilpa, kom 10 anggilpa etᵾm ei ndi, amp wapra ei mepa purum. Uⱡ ei nga puⱡ ei, mo ropa tetᵾm ei, na ndi, nim kundᵾp namp.
66017008	Nim ndi, mel rakra unt kont moⱡnga, kundrᵾn ni, akup muⱡi nambᵾⱡᵾmba. Wote, mᵾi ila kut kepa mba, pora ni nandᵾtᵾm kut ila, oⱡa omba kᵾn, wote kit moⱡmba ei nga mba enim. Got ndi, unt muⱡ mᵾi raⱡ iti nᵾti kᵾn, mᵾi kona wamp mbᵾ nga mbi mat, Got nga Buk Wingti ila ropa mundi nᵾmᵾndrᵾm. Wamp mbᵾ ndi, mel rakra ei kandᵾk, min ngᵾn munding. Ei nambuⱡ emel, mel rakra ei, unt murum, akup muⱡi nambrᵾm, wote aldpa oⱡa wangga kᵾning.
66017009	“Wamp nam ti ndi, pilpa kungᵾndi kai pem ei ndi, uⱡ puⱡ mbᵾ, pilpa mbi ndumba. Mel rakra ei nga, peng 7 kᵾⱡ mel to rondpa kᵾn, komnga 7 kᵾⱡ. Amp wapra ei, komnga mong 7 kᵾⱡ ila, oⱡa morum ei, wu nuim mumuk 7 kᵾⱡ mormin.
66017010	Wu nuim mumuk 5 kᵾⱡ korung. Tenda ti akup morum. Wu ti, nuim mumuk muⱡi nᵾmbᵾⱡi kokila, wote oⱡa omba nuim mumuk onunga koⱡ moⱡpa kᵾn, wote pora nimba.
66017011	Mel rakra ti unt murum, wote akup muⱡi nambᵾrᵾm. Unt wu nuim mumuk 7 kᵾⱡ nga 8 ei, el elim wote kit moⱡmba, ei nga mba.
66017012	“Nim ndi, kom 10 kat kᵾndrᵾn ni kᵾⱡ, to rondpa kᵾn, wu nuim mumuk 10 kᵾⱡ, wamp rᵾp iti uⱡ ei nga, oⱡa ui nawᵾrᵾng. Wote wu kᵾⱡ, mel rakra ei nga ronduⱡ mbᵾ tᵾkᵾn, ant mong tenda ila mint, mel rakra ei kᵾn kunda, nuim mumuk muⱡing. Wote muⱡi nᵾmbᵾⱡing, mon!
66017013	Wu nuim mumuk 10 kᵾⱡ, numan tenda mint pilik, en enim mbi ou tᵾk, wamp rᵾp iti uⱡ ei nga ronduⱡ ei, mel rakra ei nguing.
66017014	Wu mbᵾ kᵾn, mel rakra ei kᵾn kunda molk, Kng Sipsip Waⱡ ei kᵾn el iting. Wote, Sipsip Waⱡ ei ndi, wu mbᵾ kᵾn, mel rakra ei kᵾn, ropa mana ndumba. Wu Nuim Mumuk mbᵾ nga wu nuim mumuk oⱡa orung ei, Nuim mbᵾ nga pora nuim oⱡa orung ei. Wamp mat elim ndi, kᵾmp ropa, wi ropa rukᵾr tilinga, elim nga ik ei, rᵾk rᵾk pep rok iting mbᵾ, Sipsip Waⱡ ei kᵾn kunda molk, mel rakra ei kᵾn el iting,” nitim.
66017015	Wote, anggelo ei ndi, na kundpa, nimba mel, “Nim kan uⱡ ei, amp wapra ti, nu mam ila oⱡa morum. Uⱡ ei ndi, to ropa, wamp mᵾi kᵾmp elpa elpa, wamp kᵾng elpa elpa ti mat kᵾn, ik elpa elpa ni mbᵾ nga minal morung.
66017016	Wote, mel rakra kom 10 mul kat kᵾndrᵾn kᵾⱡ, amp wapra ei kᵾn, el puⱡa wamp mormin. Amp wapra ei, rok kit mondᵾk, wal pᵾki na mel mbᵾ, tᵾk mundᵾk kelik, kᵾng mint mbᵾ tᵾk nok, ombil mbᵾ ndip kalk iting.
66017017	Got elim nga numan mbo ei, wu nuim mumuk 10 kᵾⱡ nga pilpa kungᵾndi ila nguⱡnga kᵾn, Got ndi, pitim uⱡ ei mel iting. Ei kᵾn, wu nuim mumuk 10 kᵾⱡ, numan tenda pangga kᵾn, en enim nga wamp rᵾp it. Uⱡ ei nga ronduⱡ ei, mel rakra ei ngangina, tepa muⱡangga mba, Got nga ik nitim mbᵾ omba kupa etmba.
66017018	Nim ndi, amp wapra kᵾndrᵾn ei, to ropa kᵾn, mᵾi kona ila kona peng ou ti, wu nuim mumuk mormin mbᵾ nokundrum uⱡ ei mel,” nitim.
66018001	Wote, ui ei kᵾn, na kandᵾr mel, anggelo ti, muⱡ kona wak ropa, mᵾi kona ila mana urum. Anggelo ei nga ronduⱡ mam ti mepa, elim nga kᵾng ila rᵾⱡang puⱡnga kᵾn, mᵾi kona ila rᵾⱡang mam ti ngurum.
66018002	Wote, anggelo ni ndi, ronduⱡ ke nimba wi ropa nimba mel, “Kona peng ou Bapilon ni kit moⱡpa, uⱡ mbuⱡ nimba mana purum. Kona ni, muⱡnga kit mbᵾ kᵾn, uⱡ ⱡar mul kit mbᵾ kᵾn, kui kit elpa elpa mbᵾ kᵾn, kona ou ila peka rok muⱡing.
66018003	Uⱡ ei, nambuⱡ emel, wamp mbᵾ ndi pora, kona peng ei, wapra amp mel randᵾk, nu wain ronduⱡ mat nok, wote mᵾi kona wu nuim mumuk mbᵾ ndi, kona peng ei wapra amp mel randᵾk. Kongun etᵾk, ku moni puⱡi ambulk etmin uⱡ ei ndi, uⱡ kit mbᵾ nga pipil kuⱡi nalk etmin,” nitim.
66018004	Wote, na pit mel, wi muⱡ ila ik ti ku ndi wi ropa, nimba mel, “Enim na nga wamp mbᵾ ye! Kona peng ou ei, wak rok kelik, ok ekit pᵾi! Enim wamp mbᵾ kona peng ei kᵾn, rᵾp rok molk, uⱡ kit mbᵾ iting uⱡ ei mon!
66018005	Kona peng ou ei nga uⱡ kit mbᵾ moⱡpa, oⱡa omba wi muⱡ kona punum. Kona peng ou ei nga uⱡ kit mbᵾ, Got ndi, pilpa uⱡ mat etmba enim.
66018006	Amp wapra ei enim kᵾn, uⱡ kit etᵾm ei mel mendpᵾⱡ, elim kᵾn punt rok ngui! Amp ei, elim kᵾn, punt rok ngᵾk kᵾn, mbuⱡ ila raⱡ etᵾk pendᵾk ngᵾi!! Amp ei, elim nga nu ming ila, enim ndi, punt rok, nu ronduⱡ pi, enim ngurum ei mel ngok, wote mbuⱡ ila nu ei, etᵾk ronduⱡ minal endᵾk raⱡ indᵾi!
66018007	Amp wapra ei mel minal tepa, elim nga kᵾng orunga mepa oⱡa mba, ambuⱡpa paⱡpa murum. Elim nga uⱡ kit etᵾm ila, enim ndi, punt rok mindil mat minal ngangina kᵾn, ka rom ropa itangga. Amp wapra ei ndi, nimba mel, ‘Na amp nuim mumuk ei, wamp nuim mbᵾ nga nde pol ila mor. Na amp wiya ti mon! Mbun mindil mbᵾ, na kᵾn ui nawᵾrᵾm ama mon!’ nitim.
66018008	Uⱡ ei nga, uⱡ kit elpa elpa mat, rumbᵾⱡ tenda ila elim kᵾn omba. Kui puⱡi omba, kona kump kun puⱡi tepa tangga kᵾn, wamp puⱡi ka etᵾk mindil nuing. Kona peng ou Bapilon ei, ndip ndi nomba pora ndumba. Ei nambuⱡ emel, Nuim Got ronduⱡ minal pi ei ndi, kona peng ou Bapilon ei, kit muⱡangga nitim ei mel etmba,” nitim.
66018009	Mᵾi kona ila wu nuim mumuk mbᵾ ndi, amp wapra ei kᵾn, wapra rok uⱡ kit minal etᵾng mbᵾ ndi, kona peng ou ei, ndip nomba ikil oⱡa wangga kandᵾk kᵾn, ka rom rok muⱡing.
66018010	Ei kᵾn, kona peng ou ei, mindil tᵾm uⱡ mbᵾ, wu nuim mumuk mbᵾ ndi kandᵾk, ruⱡ etᵾk molk, nᵾk mel, “Nim Bapilon kona peng mam peng ronduⱡ ni, ant tenda ila uⱡ kit mbᵾ nga, nim etᵾn ei nga, ndip nonum ei, ka nᵾk kont kuⱡing,” nᵾtᵾng.
66018011	Mᵾi kona mbila wu mel pi mbᵾ ndi, kona peng ou ei, ndip nom uⱡ ei kandᵾk, mbun tᵾk ka iting. Ei nambuⱡ emel, en enim nga mel tetmᵾn mbᵾ, rarᵾp rok ting wamp ti mon!
66018012	-
66018013	Rᵾng rarᵾp ruing ninmᵾn mbᵾ, ku gol na, silpa na, ku eng nui kai na, tᵾtpal ronduⱡ na, muⱡ mbal kurᵾmᵾⱡa eng nui kai na, muⱡ mbal kunt elpa elpa mbᵾ kᵾn, nde ronduⱡ mura rui mat kᵾn, kng elepant gu mbila, mim etmin mel mbᵾ kᵾn, nde mat ku moni ou ndupa purum mbᵾ kᵾn, bras na, ain na, ku mon rui mbᵾ kᵾn, mel mat kunda ku, nde kᵾng mura rui na, kupna na, paura mura kai rui na, kopung mura rui ronduⱡ kai na, kopung na, wain na, plawa na, wit na, kng kau na, sipsip na, kng os na, wil kar na, kongun kindmant wamp na, kont mormin wamp mbᵾ pora, rarᵾp rok ting kona ti mon!
66018014	Wote, wu mel pi mbᵾ ndi, nᵾk mel, “Nim nga numan ei ndi, mel mat timp nᵾtᵾn mbᵾ, mba wei ai enim. Nim nga mel eng nui kai ku moni ou ndupa mba etᵾm mel mbᵾ, ndip nomba pora ndumba, wote kandkᵾn ti nᵾtᵾn,” nᵾtᵾng.
66018015	Bapilon kona peng ila wu mel pi mbᵾ ndi, kongun etᵾk, ku moni ou nduk tᵾk etmin mbᵾ ndi, kona peng ei, ndip nangga kandᵾk, mundmong etᵾk kᵾn, ruⱡ etᵾk molk mbun mindil mbᵾ, tᵾk ka etᵾk kont kulk muⱡing.
66018016	Wamp mbᵾ ndi, nᵾk mel, “Bapilon kona peng ei kandᵾk, kont enim ei, ka nᵾk muⱡing. Unt kona peng ei, wal pᵾki kurᵾmᵾⱡa eng nui kai na, muⱡ mbal kunt elpa elpa mat kᵾn, gol na, ku ronduⱡ mat kᵾn, tᵾtpal na mel ronduⱡ mat ndi, kona peng ei ou ndupa titim. Akup ndip nonum uⱡ ei nga kont enim.
66018017	Bapilon kona peng ei, ant mong tenda ila mint, ku moni na mel ronduⱡ mbᵾ pora, ndip nurum,” nitim. Nu sip nga ambuⱡpa tᵾpa kun etᵾm rᵾp wu na, sip ila wu mat puk kona peng mat ila andᵾk etmin na, sip ila kongun tᵾk rapᵾndᵾk etmin wu na, num kuta ila andᵾk ku titmin wu mbᵾ pora, Bapilon kona peng ila ruⱡ etᵾk, kandᵾk muⱡing.
66018018	Wote, wamp mbᵾ ndi, ndip nomba ikil oⱡa oⱡnga kandᵾk, nᵾk mel, “Bapilon kona peng mam ni, ndip nomba pora ndunᵾm ei ka! Wote, kona peng nam ti, Bapilon kona peng ei mel temba nda?” nᵾtᵾng.
66018019	Wote, wamp nimbᵾ ndi, ui pakᵾk kont kulk, ka etᵾk, nᵾk mel, “Bapilon kona peng ei nga kont mam ti, enim nᵾk morung. Wu mel pi mbᵾ ndi, num kuta ila nu sip mek andᵾk, ku moni puⱡi kona peng ila tᵾk etmin wu mbᵾ ndi, en enim kont enim nᵾk morung. Ant mong tenda ila Bapilon kona peng ei, ndip nomba pora ndurum.
66018020	Wote, enim Got nga muⱡ kona wamp na, painui wamp na, nombuⱡa rung wamp na mbᵾ, akup Bapilon kona peng ei, uⱡ enim ei nga ambulk palk muⱡᵾi! Nambuⱡ emel, Got ndi, kona peng ei nga uⱡ kit mat, enim kᵾn itim mbᵾ, kᵾmp tᵾpa punt ronum,” nᵾtᵾng.
66018021	Ni kᵾn, ik ni nimba pora nduⱡnga kᵾn, wote anggelo ronduⱡ ti ndi, ku mam wit kᵾiya rok tᵾmin ni mel ti tᵾpa, num kuta ila ropa mana ndupa, nimba mel, “Ku mam ei, rop mana mundunt uⱡ ei mel etᵾk, Bapilon kona peng ronduⱡ rok mundangina, mba nu ila mana pangga kᵾn, wote wamp mbᵾ ndi, kᵾni nᵾkᵾning.
66018022	Uⱡ ei nga, Bapilon kona peng ila ruk, gita na, pikul na, kowa pela ming ik ni na, kinan kai mat nᵾk etmin mbᵾ, kapⱡa pi nᵾpiling. Wamp mat kongun iting mbᵾ nga man ik tᵾk pora nduk etᵾng wamp mbᵾ kᵾn, ku mam wit kᵾiya rok etmin mel mbᵾ, Bapilon kona peng ila ruk tepa, ik nimba iti natᵾmba mon!
66018023	Wote, lam kiya nomba rᵾⱡang mba etᵾm ei pora nitim. Wote, wu amp tᵾk amp wu nguk iting ik nᵾk etmin mbᵾ, kona peng ila rukrᵾng pi nᵾpiling. Unt wu mel pi mbᵾ ndi, wu nuim mel molk, kona peng ila wamp nga kuimp keta ila etᵾng. Wote nim ndi, ik kol rokᵾn wamp mbᵾ kᵾn, uⱡ kit mat itᵾn ku.
66018024	Mᵾi kona mbila el puⱡa wamp mbᵾ ndi, wamp mat pora rok kondrung. Uⱡ mbᵾ nga puⱡ ei, Bapilon kona peng ila mint pitim. Bapilon kona peng ou ni pora nilinga, wote painui wu na, Got nga wamp mbᵾ nga mema oi ndurum,” nitim.
66019001	Wote, ui ei kᵾn, na kum tep pit mel, wi muⱡ ila wamp puⱡi molk, wi ronduⱡ rok, nᵾk mel, “Tᵾn ndi, Got nga mbi paka rundamᵾn! Wamp Etpa Ti Uⱡ, uⱡ rᵾpᵾndi mbᵾ nga puⱡ wu, wote uⱡ ronduⱡ pi mbᵾ pora, tᵾn nga Got ei kᵾn puⱡ petᵾm.
66019002	Got ndi, ik kupa ei kᵾn, nombuⱡa mam kun ila wamp kᵾmp tᵾtᵾm. Amp wapra mbi purum ei ndi, mᵾi kona wamp mbᵾ pora, etpa kit mondrum. Uⱡ ila, Got ndi, amp ei, ropa ndip kᵾrᵾm. Amp wapra ei ndi, Got nga kongun wamp mbᵾ, ropa kundrum uⱡ ⱡawa ila, Got ndi, punt ropa pora ndurum.” nᵾtᵾng.
66019003	Ni kᵾn, aldpa wi muⱡ ila wamp nimbᵾ ndi wi rok, nᵾk mel, “Tᵾn Got nga mbi paka rundamᵾn! Kona peng ou ndip nonum ei nga ikil enim ei, rᵾk rᵾk oⱡa mint pangga!” nᵾtᵾng.
66019004	Wote, rᵾp wu 24 ni kᵾⱡ kᵾn, mel tᵾmbᵾkak kat, kont mormin ni kᵾⱡ kᵾn kunda, Got nga rᵾpᵾndi pol ila morum ei nga kuimp keta ila rumᵾⱡi pek, mbi paka rondᵾk, nᵾk mel, “Tᵾn Got nga mbi paka rundamᵾn! Ei kupa,” nᵾtᵾng.
66019005	Wote, Got nga rᵾpᵾndi pol ila nga wamp ti ndi, wi ropa, nimba mel, “Enim Got nga kongun wamp mbᵾ, Got kᵾn mundmong itᵾi! Enim wamp kurpa na, nuim na mbᵾ pora, tᵾn nga Got nga mbi paka rundᵾi!” nitim.
66019006	Na kum tep pit mel, wamp puⱡi mᵾk rok molk, ik nᵾtmᵾn uⱡ ei mel nᵾnmᵾn. Nu ndi ropa, ik nᵾtᵾm uⱡ ei mel nitim. Kona muⱡ gaⱡa nimba enim. Uⱡ mbᵾ etpa nᵾk mel, “Tᵾn Got nga mbi paka rundamᵾn kᵾn, Nuim tᵾn nga Got Ronduⱡ Purum ei, akup Nuim Mumuk muⱡangga!
66019007	Tᵾn akup ambuⱡpa paⱡpᵾn numan kai pilpᵾn, Got elim nga mbi paka rondpᵾn i tᵾmin. Ni kᵾn, Sipsip Waⱡ ei nga amp tᵾmba ui ei, nondpa oⱡnga kᵾn, amp tᵾmba ei nga, tᵾpa kun etpa morum.
66019008	Got ndi, amp ei, wal pᵾki kurmᵾⱡa eng nui kai kat, amp ei pᵾkangga nimba ngurum. Wal pᵾki kᵾⱡ, eng nomba rᵾⱡang mba etᵾm kᵾⱡ. Wal pᵾki kurmᵾⱡa eng nui kai kᵾⱡ to tᵾndpa mel, Got nga uⱡ kun kai mbᵾ, pep rok etmin wamp kᵾⱡ,” nᵾtᵾng.
66019009	Wote, anggelo ti ndi, na kundpa nimba mel, “Nim ndi, ik nᵾnt ei mel, mon rui! ‘Sipsip Waⱡ ei nga amp tᵾmba kona ila rᵾng nuing wamp mbᵾ Got ndi, wi rangga uing wamp mbᵾ, numan kai pilik muⱡing,’” nitim. Wote, na kundpa nimba mel, “Ik ei, Got nga ik kupa mendpᵾⱡ ei!” nitim.
66019010	Wote na ndi, anggelo ei nga kᵾmp puⱡ ila mura rop mondᵾp, mbi paka rundimp nᵾmp elimba mel, wote anggelo ei ndi, na kundpa, nimba mel, “Nim ndi, uⱡ ei mel iti nᵾti mon! Na nim nga kongun wu ei, wote nim nga ᵾngᵾnᵾl mbᵾ nga kunda kongun endᵾt. Enim ndi, Jisas nga mbi paka rondᵾk mondᵾk pilik itᵾi! Tᵾn ndi, Got tenda ei nga mint, elim nga mbi paka rundmᵾn. Tᵾn pᵾtmᵾn uⱡ ei, Muⱡnga Wingti ei ndi, wamp mat muⱡnga nguⱡnga kᵾn, pai nok wamp ik mbo endᵾtmin,” nitim.
66019011	Wi muⱡ ei, kumba tilinga, kng os kurmᵾⱡa ti kᵾndᵾr. Wu ti, kng os mbuⱡ ming ila morum ei nga mbi tek, ei mel nitmin. Wu ei ndi, kongun mbᵾ rᵾp Etpa Kai Mondpa, Uⱡ Kupa mbᵾ mint etpa. Wote wamp mbᵾ, kᵾmp tᵾtᵾm uⱡ ei, rᵾk rᵾk uⱡ kun kai mbila mint pilpa el rorum.
66019012	Wu ei nga mong raⱡ, ndip mel nomba rᵾⱡang purum ila, wu nuim mumuk mbᵾ nga wᵾna mondurmin ei nga puⱡi, elim nga peng ila mundrum. Wu ei nga kᵾng ila mbi ti rok mondrung ei, elim mint pᵾtᵾm. Wamp elpa mbᵾ ndi, mbi ei pili napᵾtmin mon!
66019013	Elim nga wal pᵾki roⱡ pᵾkrᵾm kᵾⱡ mema ndi, ⱡumᵾi rurum kᵾⱡ mbi tek, Got Nga Ik, ei nᵾtmin.
66019014	Muⱡ kona ila el wu mbᵾ, kng os kurᵾmᵾⱡa mbuⱡ ila molk, wu ei, pep rok akil tek purung. Wu mbᵾ nga kᵾng mbila, wal pᵾki kurmᵾⱡa eng nui kai mat, pakᵾk purung.
66019015	Wote, koiya rukᵾm mul ti, wu kuimbal purum ei nga keta ila ekit omba kᵾn, mᵾi kona wamp mbᵾ pora, koiya ruⱡ ei ndi, ropa int pendᵾmba. Got nga ronduⱡ ei, tᵾmbᵾⱡ mel ambuⱡpa moⱡpa, wamp mbᵾ rᵾp etmba. Wote, wain mong mbᵾ, kambilik nim nim nduⱡmina, wain nu ei, tᵾk nimba ekit orung ni mel, Got Ronduⱡ Purum ei nga popᵾⱡ ei, i ku etmba.
66019016	Wu ei nga wal pᵾki roⱡ na, kᵾmp mbᵾⱡaimp na mbila, elim nga mbi ei, mon rok mondrung ei ndi, nimba mel, “Wu nuim mumuk mbᵾ nga Wu Nuim Mumuk ei, wote wu nuim mbᵾ nga Wu Nuim ei morum!” nitim.
66019017	Wote, na moⱡᵾp kᵾndᵾr mel, anggelo ti, kona ant ila oⱡa morum ei ndi, wi ronduⱡ ropa, nimba mel, “Oⱡa waka ila kᵾi mbᵾr nᵾk andᵾrmᵾn mbᵾ kundpa, Got nga rᵾng mam ila ning wᵾi!
66019018	Wu nuim mumuk mbᵾ nga kᵾng na, el wu nuim na, el wu na, kng os na, kng os mbuⱡ ila mormin wu na, kindmant kongun wu na, wote wu mat roldᵾnga mormin wu na, wu kurpa na, wote wu nuim na mbᵾ nga pora, kᵾng mint mbᵾ ok, ning wᵾi!” nitim.
66019019	Wote, na kᵾndᵾr ei, mel rakra ni kᵾn, mᵾi kona wu nuim mumuk mbᵾ kᵾn, en enim nga el wu na mbᵾ kunda ok, mᵾk rok pora ndurᵾng. Wu mbᵾ ndi, kng os ila murum wu ei kᵾn, elim nga el wu mbᵾ kᵾn, el iting pilik ok morung.
66019020	Wote, wu ei ndi, ik kol painui wu ni kᵾn, mel rakra ni kᵾn kunda, tᵾpa kan ngurum. Ik kol painui wu ni ndi, mel rakra nga kuimp keta ila itim. Uⱡ rᵾpndi mat kol ropa wamp mat, mel rakra ei nga tip timal tᵾtᵾng mbᵾ kᵾn, wote mel rakra ei nga to tᵾndᵾk mim etᵾng mel ei nga, mbi paka rondᵾk etᵾng wamp mbᵾ, uⱡ rᵾpndi kol mbᵾ ndi, tᵾpa tiki pundrum. Wote, mel rakra ni kᵾn, ik kol painui wu ni kᵾn, kont mondᵾk tᵾk, ku salpa ila nip mam ti, nomba kondpa guk nimba murum ila, tᵾk mana ndurᵾng mbᵾ kᵾn, kng owa rakra na, mel raⱡ akup kont morum mbila mint. Mel raⱡ rok tᵾk, ndip mam ti nomba, ku salpa kᵾn kondpa petᵾm kut ila mana ndurᵾng.
66019021	Wu ti, kng os ila oⱡa murum wu ni nga koiya rukᵾm mul ti, keta ila ekit orum ni ndi, mel rakra ei nga wamp mbᵾ, ropa konduⱡnga kᵾn, kᵾi mbᵾ ndi ruk ok, wamp mbᵾ nga kᵾng mint mbᵾ, nok pilᵾng kondrung.
66020001	Wote, na kᵾndᵾr mel, anggelo ti, muⱡ kona wak ropa mana urum ei ndi, mᵾi ila kut tepa mint purum ei nga ki ei kᵾn, kan sen mam kat kᵾn, ambuⱡpa mepa urum.
66020002	Anggelo ei ndi, wimbᵾ mam ti tᵾpa, imp moⱡpa, tepa morum ei, unt kor nga murum ei, wimbᵾ ei nga mbi ei, Seitan. Ni kᵾn, anggelo ei ndi, wimbᵾ ni, pana 1,000 kan manga ila piyangga nimba, tᵾpa kan ngurum.
66020003	Wote, anggelo ni ndi, Seitan ropa tᵾpa, kut mam ila mana ndupa pendpa, kumba ropa gi ndurum. Ei nambuⱡ emel, Seitan ndi, aldpa wamp mbᵾ kᵾn andpa, ik kol rui narᵾpa, kan manga ila piyangga, pana 1,000 omba pangga nimba itim. Wote, pana kᵾⱡ omba pangga kᵾn, kan tinga nduk mundangina kᵾn, ui onunga kot ila ekit omba, wamp mbᵾ kᵾn, kona mbila andᵾmba.
66020004	Wote, na kᵾndᵾr mel, wu nuim mbᵾ nga rᵾpᵾndi pol mat tetᵾm ila, wu mat morung. Got ndi, wu kᵾⱡ wamp kᵾmp ti, uⱡ ei nga ronduⱡ ngurum. Wote, na kᵾndᵾr mel, wamp minal Jisas mondᵾk pilik, mbi paka rondᵾk, Got nga ik ei, ronduⱡ ambᵾⱡᵾngina, el rui wamp mbᵾ ndi rok, nuim kan puⱡa rorung mbᵾ nga min mbᵾ kᵾndᵾr. Wamp mbᵾ ndi, mel rakra ei kep, mel rakra ei nga to tᵾndᵾk mim etᵾng mel ei, mbi paka rundi nandrᵾng. Wote, mel rakra ei nga tip timal ei, en enim nga mᵾi ombᵾl na, ki na mbila kep, ti natᵾtᵾng ku. Wamp mbᵾ, ⱡoprᵾk kont molk, Kraist kᵾn rᵾp rok, pana 1000 wu nuim mumuk ralk morum.
66020005	Wamp ⱡoprᵾk kont mul uⱡ ei, wamp kᵾⱡ ndi, kuimp tek etᵾng. (Wote, wamp wei mat unt korung nimbᵾ, pana 1000 omba puⱡnga kᵾn, ⱡoprᵾk kont morung.)
66020006	Wamp namin kat kuimp tek ⱡoprᵾk kont morung wamp kᵾⱡ memp kai mbᵾ tᵾk, wingti ralk muⱡeing. Wote wamp ndip kona ila puk kormᵾn ei nga ronduⱡ ei ndi, wamp rᵾⱡaip kᵾⱡ ᵾmbᵾⱡi nambuⱡmba mon! Wamp kᵾⱡ Got kᵾn Kraist raⱡ nga pris rᵾⱡaip kᵾⱡ molk, Kraist elim kᵾn wamp rᵾp itangina, pana 1000 omba mba.
66020007	Wote, pana 1,000 ei omba pangga kᵾn, kut kumba ei, tᵾk mundangina, Seitan ni, kan manga wak ropa omba mba.
66020008	Seitan ndi, andpa mᵾi kona mbila wamp mbᵾ kᵾn, ik kol ropa kongun etmba uⱡ ei, Gok kᵾn, Meikok kona raⱡ nga wamp rᵾⱡaip mbᵾ kᵾn etmba. Nu ᵾldᵾ ila ku ok minal tetᵾm ni mel, wamp rᵾⱡaip minal ei, i iteing nimba Seitan ndi, tᵾpa tenda etmba.
66020009	Ei kᵾn, wamp rᵾⱡaip minal mbᵾ ndi, Got nga kona peng numan ngurum ei kᵾn, elim nga wamp mbᵾ kunda, tᵾk pok etᵾk muⱡᵾngina, wi muⱡ ila ndip ti mana omba kᵾn, wamp mbᵾ nomba pora ndurum.
66020010	Ni kᵾn, wamp mbᵾ, ik kol ropa ngurum Seitan ei, Got ndi, ropa tᵾpa, ndip kut mam ku salpa nomba, kondpa morum ila mana ndurum. Kona ila, mel rakra ni kᵾn, ik kol painui wu ei kᵾn kunda, ndip ila unt ropa mundrum. Wote, mel raldika kᵾⱡ, rumbuldi rᵾnggilmᵾ raⱡ, rᵾk rᵾk mindil nok mint muⱡing.
66020011	Wote, na kᵾndᵾr mel, rᵾpᵾndi pol kurᵾmᵾⱡa mam ti titim ila wamp ti murum. Ni kᵾn, wu ei nga kuimp keta ila muⱡ mᵾi raⱡ wei ai etᵾnggil muⱡᵾnggil kona ti, ti nᵾtᵾtᵾm.
66020012	Ni kᵾn, na kᵾndᵾr mel, wamp nuim na, kurpa na, korung nimbᵾ pora, rᵾpᵾndi pol titim ei nga, kuimp keta ila anggᵾtᵾng. Ei kᵾn, buk titim nimbᵾ, kumba tᵾtᵾng. Wote buk ti, wamp kont mul buk ni kumba tᵾtᵾng. Ni kᵾn, wamp korung nimbᵾ, en enim nga uⱡ etᵾng mbᵾ mel, buk ila mbi rok mana ndurᵾng ei mel, kᵾmp titim.
66020013	Ni kᵾn, num kuta ei ndi, wamp kuⱡi mormin mbᵾ pora, yant ndupa ngurum. Wote wamp kᵾmp titim wu ei ndi, wamp mbᵾ nga pora, uⱡ etᵾng mbᵾ mel, pilpa kᵾmp titim.
66020014	Ei kᵾn, wamp kuⱡi uⱡ ei ndi, wamp tepa morum mbᵾ mepa omba ngurum. Wote wamp kuⱡi mbᵾ mormin kona ei ndi, i ku etpa, elim nga tepa morum wamp mbᵾ mepa omba ngurum.
66020015	Ni kᵾn, rᵾk rᵾk kont mba mul buk ila mbi muⱡi nᵾmbrᵾm wamp ei, ndip mam ei nga kut ila, tᵾpa mana ndurum.
66021001	Wote, na kundᵾr ei, muⱡ kona kont ei kᵾn, mᵾi kont ei kᵾn, ekit orᵾnggil. Ni kᵾn, mul kona unt nga ei kᵾn mᵾi kona unt nga ei kᵾn, wei ai etᵾnggil. Wote num kuta ei muⱡi nᵾmbrᵾm.
66021002	Ni kᵾn, Got nga Kona Peng Wingti Jerusalem kont ei, na kᵾndᵾr. Kona peng Jerusa-lem ei, Got kᵾn tepa, wote muⱡ kona wak ropa mana urum. Kona peng ou ei, amp wendᵾp na ti, wu manga mba pilpa kᵾn, kᵾng orunga moke etᵾm uⱡ ei mel itim.
66021003	Wote, na kum tep pit mel, Got nga rᵾpᵾndi pol ila, wi ti, ronduⱡ urum ei ndi, nimba mel, “Enim akup pilᵾi! Got nga moⱡmba kona ei, akup wamp mbᵾ nga ruk ting ila tetᵾm. Got elim wamp mbᵾ kᵾn, pepa muⱡangga kᵾn, wote wamp mbᵾ, elim nga wamp muⱡing. Got elim wamp mbᵾ kᵾn muⱡangga, wote elim, wamp mbᵾ nga Got ei moⱡmba.
66021004	Wamp mbᵾ nga mong mbila, ka nu mana mbᵾ, Got ndi, kil ngumba. Ei kᵾn, wamp kuⱡi uⱡ ei kᵾn, mbun mindil orum tᵾk, ka iti uⱡ mbᵾ pora nimba. Uⱡ unt nga mbᵾ, pora nimba, wote ti natᵾmba,” nitim.
66021005	Wamp ti, rᵾpᵾndi pol ila murum ni ndi, nimba mel, “Nim pili! Na ndi, mel mbᵾ pora, kont nga mim ent. Nim ndi, na nga ik nᵾnt ei, mon rokᵾn pindi! Nambuⱡ emel, ik ei ama kupa mint! Ik ei, wamp mbᵾ ndi pora, mondᵾk piling!” nitim.
66021006	Wote, wu ni ndi, na kundpa, nimba mel, “Mel mbᵾ pora, etᵾp pora ndᵾnt. Mel mbᵾ nga pora, na kuimbal, wote omba, akil tep mor ku. Uⱡ mbᵾ pora, na ndi, puⱡ mondᵾp etᵾp, wote etᵾp pora ndur. Wamp nam ti, nu waka kuⱡᵾm ndam, na ndi, wamp kont mba mul nu pukpa omba, mint mul ei, wei kuⱡᵾp nguimp.
66021007	Wamp nam ti, el etpa int pendᵾm ei ndi, na nga nguimp nit mel mbᵾ tᵾmba. Wote wamp ei, na nga kangambuⱡa ei muⱡangga, na elim nga Got ei muⱡimp.
66021008	Wote, wamp mat na kᵾn mundmong etᵾk, mondᵾk pili napilik, uⱡ kit elpa elpa mbᵾ, puⱡ pendᵾk etᵾk, wamp mat rok kondᵾk, wapra rok, kupna ambulk, kur kit mbi paka rondᵾk, ik kol rok eng wamp mbᵾ nga puk muⱡing kona ei, kut mam tila ku salpa ndip ti, nomba kondpa morum kona ila muⱡing. Kona ei wamp kolk pora nduing kona ei, kona ila wamp mbᵾ, uⱡ nga kunt nga mindil tᵾk mint ping,” nitim.
66021009	Wote, anggelo 7 kat Got nga popᵾⱡ kit ming 7 kat, ambulk mormin kᵾⱡ nga tenda ti ndi omba, na kundpa, “Nim akup na kᵾn wana! Sipsip Waⱡ ei nga amp tᵾmba enim uⱡ ei, nim tᵾp ora ndamp!” nitim.
66021010	Wote, Muⱡnga Wingti ei ndi, na etpa ronduⱡ munduⱡnga kᵾn, anggelo ni ndi, na mepa wi komnga mong mam nila, oⱡa mba kᵾn, Jerusalem Kona Peng Wingti ni, Got kᵾn muⱡ ila tepa mana urum kona peng ni, na tᵾpa ora ndurum.
66021011	Got nga rᵾⱡang mam ei ndi, kona peng ei, rᵾⱡang minal ngurum uⱡ ei ti, elpa mel. Ku jaspa ei, ku moni ou nduk ndi, rarᵾp rok, tᵾk etmin ku ei, kiraipa muraipa etᵾm uⱡ ni mel, kona peng ei, i itim.
66021012	Kona peng ei nga ku paⱡa mam mat, wi oⱡa kila petᵾm ila, keta puⱡ puⱡ 12 tetᵾm. Wote, anggelo 12 kat keta puⱡ puⱡ mbila tenda tenda nᵾk rᵾp etᵾng. Isrel wamp rᵾⱡaip 12 kᵾⱡ nga mbi mbᵾ, keta puⱡ puⱡ 12 kᵾⱡ ila murum ku.
66021013	Kona peng ei nga, al ant oⱡa orum kona, orunga keta puⱡ puⱡ raldika tetᵾm. Wil ont mana purum kona orunga keta puⱡ puⱡ raldika ku tetᵾm. Wote, met orunga keta puⱡ puⱡ raldika ku tetᵾm. Wote, wi orunga keta puⱡ puⱡ raldika ku tetᵾm.
66021014	Kona peng ei nga ku paⱡa mbᵾ, ambuⱡpa ronduⱡ mundᵾmba uⱡ ei, ku 12 kat ndi ambrᵾm. Sipsip Waⱡ ei nga nombuⱡa rung wu 12 kᵾⱡ nga mbi mbᵾ, ku kᵾⱡ ila murum.
66021015	Wote anggelo, na kᵾn ik nitim ei ndi, gol tᵾmbᵾⱡ ei, ambuⱡpa morum ei ndi, kona peng ei kᵾn, paⱡa keta puⱡ puⱡ na mbᵾ, to romba ei nga tepa murum.
66021016	Kona peng ei nga punt, tᵾmbᵾkak kᵾⱡ ruⱡ purum na, oⱡa mana na mbᵾ to tenda mint pitim. Anggelo ei nga tᵾmbᵾⱡ ei ndi, tᵾpa kona peng ei, to rurum ei nga to ei, 15,000 kilomita mel ruⱡ purum.
66021017	Anggelo ei ndi, kona peng ei nga rukᵾr orunga to rurum ei, 72 mita mel, ruⱡ purum. To rurum tᵾmbᵾⱡ ei, wamp ndi, kona peng to rormin uⱡ ei mel, anggelo ei ndi, to rurum.
66021018	Kona peng ei paⱡa itim uⱡ ei, Got ndi, ku jaspa mbila paⱡa etpa, gol mbᵾ ndi, kona peng ei mim elinga, rᵾⱡang mba kiraipa muraipa itim.
66021019	Kona peng ei, Got ndi, paⱡa itim puⱡ ei, ku elpa elpa mat ku moni ou nduk, rarᵾp rok tᵾk etmin mbᵾ nga. Ku eng nui kai kuimbal ei nga mbi, jaspa nitim. Merᵾng orunga ku muk ei nga mbi, sapaiya. Ku 3 ei nga mbi ei, aket, wote ku 4 ei nga mbi, emeral.
66021020	Ku kunt pendpa, kurᵾmᵾⱡa pendpa iti 5 ei nga mbi ei, saroniks. Ku kunt 6 ei nga mbi ei, kaniliyan. Ku plawa kuk 7 ei nga mbi, krisolait. Ku 8 ei, nde ongum wening mbo tinga ei mbi ei, beril. Ku 9 ei plawa kuk kᵾng tᵾtᵾm mbo ti nga mbi ei, topas. Ku 10 ei nga mbi ei, krisopres. Ku 11 ei nga mbi ei, aiyasint. Ku kunt 12 mbo ti nga mbi ei, ametis, nitim.
66021021	Kona peng ei nga paⱡa keta puⱡ puⱡ kumba 12 kᵾⱡ, tᵾtpal kurmᵾⱡa ronduⱡ 12 kat ndi, mim etᵾk, rukᵾr nombuⱡa mam mbᵾ, ku gol eng nui mbᵾ ndi, mim etᵾk tetᵾng ei kᵾn, kiraipa muraipa etpa titim.
66021022	Manga wingti ei ruk, kona peng ila ti nᵾtᵾtᵾm, mon. Nambuⱡ emel, Nuim Got Ronduⱡ Purum ei kᵾn, Sipsip Waⱡ ei kᵾn kunda, manga wingti mel mormbil.
66021023	Kona peng ei, ant, kalimp na ti ndi, rᵾⱡang ngui nganggᵾrᵾm, mon. Nambuⱡ emel, Got elim nga rᵾⱡang ei ndi, kona peng ei, rᵾⱡang nguⱡnga kᵾn, Sipsip Waⱡ ei ndi, kona peng ila kiya nomba morum.
66021024	Ei kᵾn, wamp rᵾⱡaip mat pora, ruk kona peng ei nga rᵾⱡang ila nombuⱡa ᵾnding. Mᵾi kona wu nuim mumuk mbᵾ ndi, en enim nga mel kai mbᵾ mek ok, kona peng ila uing.
66021025	Ui mbila rᵾk rᵾk kona peng ei nga keta puⱡ puⱡ kumba ei, ᵾngᵾndi nᵾngᵾnding. Keta puⱡ puⱡ kumba ei, rᵾk rᵾk wei tepa mint mba. Ei nambuⱡ emel, kona peng ila rumbᵾⱡ ti rui narᵾmba, mon!
66021026	Wamp mbᵾ nga kᵾng ou ndurmᵾn mel na, wamp nga mbi ou ti, ku moni na mel mbᵾ pora, mek kona peng ila mukᵾr ping.
66021027	Wote, mel ⱡar muⱡ na, wamp mat uⱡ kit mbᵾ etᵾk, ik kol rok etmin mbᵾ pora, kona peng ila rukᵾr pi nᵾping, mon! Sipsip Waⱡ ei nga wamp kont mba mul buk ila mbi ropa, mana ndupa mundrum wamp mbᵾ mint, kona peng ila mukᵾr ping.
66022001	-
66022002	Wote, anggelo ni ndi, wamp kont mba mul nu mam ti, na tᵾpa ora ndurum. Nu mam eng nui ti, kiraipa muraipa etpa, Got kᵾn Sipsip Waⱡ raⱡ nga rᵾpᵾndi pol ila wi ment omba, mba kona peng ei nga ruk ting ila omba purum. Nu mam ei kona peng ei nga ᵾldᵾ orunga omba mba, ᵾldᵾ orunga purum ruk ila, wamp kont mul nde mam kat murum. Pana tenda ei nga kalimp 12 kᵾⱡ ila, mong ropa 12 endᵾtᵾm. Nde ongum mbᵾ ndi, wamp rᵾⱡaip mbᵾ etpa kai mundrum.
66022003	Got ndi, mel mat numan ngui nganggᵾrᵾm mbᵾ, kona peng ila ti natᵾmba. Got ndi, tᵾpa ekit ndumba. Kona peng ila ruk, Got kᵾn Sipsip Waⱡ ei kᵾn, mint muⱡanggila kᵾn, kongun wamp mbᵾ ndi, mbi paka rondᵾk iting.
66022004	Wote, wamp mbᵾ ndi, Got nga kuimp keta ei kᵾnangina kᵾn, Got ndi, elim nga mbi ei, wamp mbᵾ nga mᵾi ombᵾl mbila, mon ropa mondᵾmba.
66022005	Kona peng ila rumbᵾⱡ ti muⱡi nambuⱡmba, ant nga rᵾⱡang ti mon, ndip kiya nga rᵾⱡang ti ama mon ku! Nambuⱡ emel, Nuim Got ei, en enim nga rᵾⱡang ei muⱡangga kᵾn, wamp mbᵾ uⱡ nga kᵾnt nga nuim mumuk ralk molk mint ping.
66022006	Wote, anggelo ei ndi, na kundpa, nimba mel, “Ik ei ama kupa mint! Ik ei, wamp pilik kᵾn, mondᵾk piling. Nuim Got ei ndi, painui wamp mbᵾ nga muⱡnga orunga, ropa rut nduⱡnga kᵾn, Got nga ik mbᵾ nᵾndᵾtmin. Wote Got ndi, anggelo ti, tᵾpa munduⱡnga kᵾn, omba kongun wamp mbᵾ, uⱡ wote orunga tᵾkrᵾpa omba mbᵾ mel, tᵾk ora ndupa etᵾm,” nitim.
66022007	Jisas ndi, nimba mel, “Enim pilᵾi! Na enim kᵾn tᵾkrᵾp uimp ent. Wamp nam ti ndi, Got nga Buk Wingti ila painui ik mbᵾ pilpa, pep ropa em wamp ei, numan kai pilpa muⱡangga!” nitim.
66022008	Anggelo ei ndi, na Jon uⱡ kᵾⱡ tᵾpa ora nduⱡnga, kandᵾp pilip pora ndup kᵾn, na ndi, anggelo ei nga kᵾmp puⱡ ila mura rop mondᵾp, mbi paka rundimp pilip it.
66022009	Wote, anggelo ni ndi, na kundpa, nimba mel, “Nim uⱡ ei, iti nᵾti mon! Na mor ei nim kᵾn, nim nga ᵾngᵾnᵾl na, painui wamp na, wote wamp mat, Got nga buk ila ik mbᵾ, pep rok etmin mbᵾ mel ku, na mor. Nim ndi, Got tenda ei nga mint, mbi paka rundi!” nitim.
66022010	Anggelo ni ndi, na kundpa, nimba mel, “Got nga buk ila painui ik morum mbᵾ, nim ndi, imp molkᵾn, gi ndui nᵾndi, mon! Nambuⱡ emel, Got nga uⱡ etmba nitim ui ei, nondpa pora nimba enim.
66022011	Ei nga, wamp nam ti uⱡ kit em ndam, pilpa kelpa etpa mint pangga! Wote, wamp nam ti, uⱡ kit minᵾpi mat em ndam, pilpa kelpa etpa mint pangga! Wote wamp nam ti, uⱡ kun kai mat em ndam, pilpa kelpa etpa mint pangga! Wote wamp nam ti, wamp wingti raⱡpa moⱡum ndam, pilpa kelpa wamp wingti mint raⱡpa muⱡangga!” nitim.
66022012	Jisas ndi, nimba mel, “Enim pilᵾi! Na enim kᵾn nondpa uimp! Enim wamp mbᵾ nga uⱡ etmin mbᵾ, mel elpa elpa punt rop, mel mat nguimp.
66022013	Na mel mbᵾ nga pora, Kuimbal, moⱡᵾp, wote, Akil Tep, moⱡᵾp et. Uⱡ mbᵾ nga pora na kuimbal mbo, wote akil tep omp et ku. Na mel mbᵾ nga pora, puⱡ wu ei, kongun mbᵾ nga, na pilip mbi ndup, etᵾp pora ndur,” nitim.
66022014	Wamp mat, en enim nga wal pᵾki mbᵾ ⱡumᵾi rok, eng nondᵾk moⱡung mbᵾ, kapⱡa ambulk palk, wamp kont mul ndi, mong mbᵾ kapⱡa tᵾk nok, kona peng ei nga keta puⱡ puⱡ ila, kapⱡa rukᵾr ping.
66022015	Wote, wamp uⱡ kurpa minᵾpi mat etᵾk, kupna ambulk, wapra rok, wamp rok kondᵾk, kur kit mbᵾ nga mbi paka rondᵾk, ik kol mbᵾ pilik pep rok, uⱡ mbᵾ pora eng wamp mbᵾ, Got nga kona peng ei nga paⱡa, ekit orunga muⱡing.
66022016	Na Jisas ndi, na nga anggelo ei tᵾp, enim kᵾn mundunt ei ndi, enim Got nga manga wingti mbila wamp mbᵾ kᵾn, Got nga ik mong mbᵾ kundpa, nimba mel, “Na ndi, Depit nga Pundᵾn ei. Kona rangᵾmba kᵾn, Mᵾkᵾlmᵾ Mipil ti, kiya norum ni mel, na mor,” nitim.
66022017	Muⱡnga Wingti kᵾn, Sipsip Waⱡ ei nga ambᵾm raⱡ ndi Jisas kundkᵾⱡ, nᵾkᵾⱡ mel, “Ui!” ninimbil. Wamp mat ik mong ei pilᵾng ndam, “Uing ku!” ning. Wamp mat, nu waka kulk, eng mbᵾ ok, wamp kont mul nu wei gem ngurum ei, Got ndi, nuwa kuⱡung wamp mbᵾ ngangga, nuing.
66022018	Na ndi, ik mong ronduⱡ kat, Got nga Buk Wingti ila petᵾm ei mel, enim wamp mbᵾ pora, kundᵾp nᵾnt. Wote, wamp nam ti ndi, ik mong elpa kat, ya Got nga Buk Wingti ila pendpa nim wamp ei, Got ndi, wamp ei, ik nᵾm mbᵾ mel punt ropa mindil ngumba.
66022019	Wote, wamp nam ti ndi, ya Got nga Buk Wingti ila petᵾm painui ik mong tenda ti, tᵾpa ekit ndum ndam, wamp ei Got ndi, tᵾpa ekit ndangga kᵾn, elim nga to ila, wamp kont mul nde mong mbᵾ, nui nandpa. Wote, Got nga kona peng wingti ila, ruk muⱡi nambᵾⱡᵾmba ku. Uⱡ ei, Got nga Buk Wingti ei ndi, ya nᵾnᵾm ei mel pemba.
66022020	Uⱡ etmba mbᵾ mel nimba, ekit ndunᵾm wu ei ndi, akup nimba mel, “Kupa mint, na tᵾkrᵾp uimp mint!” ninim. Ei kupa! Nuim Jisas, nim ui!
66022021	Jisas Kraist nga wamp pol ti uⱡ ei, enim kᵾn kan piyangga! Ei Kupa.
