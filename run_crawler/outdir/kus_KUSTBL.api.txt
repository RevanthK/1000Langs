40001001	Ne'eŋa a Yesu one a David yaaŋ, ka a Abraham yaaŋ la yaanam yela.
40001002	Abraham du'a Isaak. Ka Isaak du'a Jakob. Ka Jakob du'a Juda, ne o bieya ne o pitib.
40001003	Ka Juda du'a Perez ne Zera, ka ba ma yu'ur a Tama. Ka Perez du'a Heziron. Ka Heziron du'a Ram.
40001004	Ka Ram du'a Aminadab. Ka Aminadab du'a Nason. Ka Nason du'a Salmon.
40001005	Ka Salmon du'a Boaz, ka Rahab aa o ma. Ka Boaz du'a Obed ka Ruf aa o ma. Ka Obed du'a Jese.
40001006	Ka Jese du'a na'ab David. Ka David du'a Solomon. O ma da ane Uria po'a.
40001007	Ka Solomon du'a Rehoboam. Ka Rehoboam du'a Abija. Ka Abija du'a Asa.
40001008	Ka Asa du'a Jehosafat. Ka Jehosafat du'a Joram. Ka Joram du'a Uzia.
40001009	Ka Uzia du'a Jotam. Ka Jotam du'a Ahaz. Ka Ahaz du'a Hezekia.
40001010	Ka Hezekia du'a Manase. Ka Manase du'a Amos. Ka Amos du'a Josia.
40001011	Ka Josia du'a Jekonia ne bisieba. Saŋkan la ka ba gban'e Israel dim n more ba keŋ Babilon la.
40001012	Ka ban keŋ Babilon la, li nya'aŋ, ka Jekonia du'a Sealtiel. Ka Sealtiel du'a Zerubabel.
40001013	Ka Zerubabel du'a Abiud. Ka Abiud du'a Eliakim. Ka Eliakim du'a Azor.
40001014	Ka Azor du'a Zadok. Ka Zadok du'a Akim. Ka Akim du'a Eliud.
40001015	Ka Eliud du'a Eleazar. Ka Eleazar du'a Matan. Ka Matan du'a Jakob.
40001016	Ka Jakob du'a Josef, Meeri sid, one da a Yesu on ka ba buon Kiristo la ma.
40001017	Ne'eŋa pa'al ye Abraham n ti paae David ane yaanam kon'ob kon'ob piinanaasi. Ka David n ti paae saŋkan ka ba more Israel dim keŋ Babilon la ane yaanam kon'ob kon'ob piinanaasi. Ka saŋkan ka ba more ba keŋ Babilon la n ti paae Kiristo la da ane yaanam kon'ob kon'ob piinanaasi.
40001018	Yesu Kiristo du'am daa ane nwa. O ma Meeri daa ane Josef po'a'eliŋ. Ka Josef daa nan pu baŋ o la, ba nye ka o mor ne poog lin a Wina'am Siig Suŋ la din.
40001019	Ka o sid Josef ane dau kane a sida sob, ka pu bood ye o diis Meeri nyan nidibinee, ka gban'e o poten'erin ye o su'a bas Meeri.
40001020	Ka on daa ten'esid yelbama o suunrin la, ka Zugsob malek kenn o sa'an na zaansuŋin. Ka malek la yel o ye, “Josef, David yaaŋa, da ke ka dabiem kpen' uf ne fun na di'e Meeri ka o niŋ fu po'a, bozugo biig kan poog ka o mor la, ane Wina'am Siig Suŋ la din.
40001021	Ka o na du'a biribiŋ. Ka fu na pud o yu'ur ye Yesu, bozugo o na faaenn o nidib ba tuumbe'edin.”
40001022	Yelbama wusa daa niŋ ne ye Zugsob la da ke ka o nodi'esidib la yel si'el la niŋ ameŋa ye,
40001023	“Gosima, po'asadir kane zi' dau la, na tuk poog n du'a biribiŋ, ka ba na pud o yu'ur Emanuel, lin gbin ane ye, Wina'am be ne ti.”
40001024	Ka Josef nie gbeemin n niŋ wuu Zugsob malek la yel o si'em la, ka pi'e o po'a kul.
40001025	Amaa o daa pu baŋ oo, hale ka o ti du'a biribiŋ la. Ka o pud biig la yu'ur Yesu.
40002001	Ba daa du'a Yesu Betilehem n be Juuda so'olim, na'ab Herod saŋa la. Ka dap bane a baŋidib yi ya nya'aŋ n kenn Jerusalem na
40002002	n bu'osid ye, “On ka ba du'a ye o niŋ Jew dim na'ab la be yaani? Bozugo ti nye ne o nwadibil ya nya'aŋ, lin zug ka ti kena ye ti pu'us o.”
40002003	Na'ab Herod n daa wum la, li pak on ne Jerusalem dim wusa.
40002004	Ka o buol Wina'am maalmaan kpeenmnam ne gbauŋmi'idib n bu'osi ba wusa ye, “Yaani ka ba na ti du'a Kiristo la?”
40002005	Ka ba yel o ye, “Betilehem n be Juuda so'olim, bozugo Wina'am nodi'esidib la da sobne ala ye,
40002006	‘Yanam Betilehem dima, Betilehem kane be Juuda so'olim la, ye ya na'am ka' bumbil Juuda na'anam sisooginee, ye bozugo ya ni ka na'ab na yi na n gur on Wina'am nidib Israel dim.’ ”
40002007	Ka Herod su'a buol baŋidib la n bu'osi ba saŋkan ka nwadibil la daa nie,
40002008	ka yeli ba ye, “Kem Betilehem n ia su'uŋa, ka ya ya'a nye biig la, yanam leb na ka m baŋ, ka mam me na keŋ n pu'us o.”
40002009	Ka ban wum na'ab la yel la, ka ba keŋ. Ka nwadibil kan ka ba daa nye ya nya'aŋ la, gaad ba tuon hale n paae zi'en biig la n be zin'isi'a la.
40002010	Ban daa nye nwadibil la, ka ba sunya ma'ae. Ka ba maal sumalisim bedego.
40002011	Ka ban kpen' yin la n nye biig la ne o ma Meeri, ba igin teŋin n pu'us o, ka yidig ba bunsuma la n tis o piini line a salima ne frankinsense ne mir.
40002012	Ka Wina'am sa'ali ba zaansuŋ poogin ye ba da lem leb na'ab Herod sa'ane. Alazug ka ba luak n leb kul ba meŋ teŋin.
40002013	Ka ban yi la, ka Zugsob malek nie o meŋ n pa'al Josef zaansuŋin n yel o ye, “Duom n zaŋ biig la ne o ma n zo n keŋ Egipiti teŋin n zin'i anina n ti paae saŋkan ka m na yel uf si'el, bozugo na'ab Herod na ti ied biig la ye o ku.”
40002014	Ka Josef due yu'uŋ n zaŋ biig la ne o ma n keŋ Egipiti teŋin
40002015	n zin'in anina hale ka Herod ti kpi. Lin na ke ka Zugsob la da yel ne o nodi'es noor si'em la niŋ ameŋa ye, “M buol m biribiŋi yi Egipiti teŋin la na.”
40002016	Herod n daa baŋ ye baŋidib nwa zam o la, o sunf daa pelig hale. Ka o tum ye ba ku biribis bane be Betilehem ne teens bane kpi'e anina la, bane a yuma ayi bee bane pu paae ala wusa, wenne on bu'os baŋidib n baŋ saŋa la.
40002017	Ka Wina'am nodi'es Jeremia da yel si'em la niŋ ameŋa ye,
40002018	“Ba wum so' kukor Rama teŋin, ka o kaasid ka fabin. Li ane Rakel, n kaasid o biis la yela, ka pu siakid belisigo bozugo o biis kpi ne.”
40002019	Ka na'ab Herod ku'um nya'aŋ la, ka Zugsob malek daa nie o meŋ n pa'al Josef zaansuŋin, Egipiti teŋin, n yel o ye,
40002020	“Duom n zaŋ biig la ne o ma n leb Israel teŋin, bozugo bane da ied biig la ye ba ku o la, kpiya.”
40002021	Ka o due n zaŋ biig la ne o ma n kul Israel teŋin.
40002022	Ka Josef n daa wum ye Arkelaus n di o ba' Herod na'am Juuda ni la, o daa zotne dabiem ye o keŋ anina. Ka Josef zaansim nye ka li sa'al o. Ka o yi anina n keŋ Galilee so'olim
40002023	ka keŋ zin'in Nazaret teŋin, wen wuu Wina'am nodi'esidib la da yel si'em la niŋ ameŋa, ye, “Ba na buol o ye o ane Nazaret teŋ nid.”
40003001	Saŋkan la ka Joon one suud nidib Wina'am ku'om la keŋ Juuda moogin n moon
40003002	n yet ye, “Tiakimi ya sunya ka bas ya tuumbe'ed; ka Wina'am na'am la li'elne.”
40003003	Wina'am nodi'es on ka ba buon Azaya la da sob yel Joon yela la, ye, “So' be moogin, n moon ne kukotita'ar ye, ‘Maalimi suer su'uŋa ka ti'ebi gur Zugsob la. Maalimi suer la su'uŋa o zug.’ ”
40003004	Joon da yene fukan ka ba maal ne yugum konbid, ka nok gbauŋ senbidiŋ n loo o sia. Ka o diib da ane na'azomnam ne siint.
40003005	Ka nidib da yi Jerusalem ne Juuda so'olim wusa ne teens bane kpi'e Joodan mo'ar wusa n kenn o sa'an na,
40003006	ka peligi ba poos n tu'asi ba tuumbe'ed. Ka o suu ba Wina'am ku'om mo'arin la.
40003007	Ka on nye ka Farisee dim ne Sadusii dim bedego kenna ye o suu ba Wina'am ku'om la, o yeli ba ye, “Yanam bane wenne wiigi nwa, ano'one yeli ya ye ya zom Wina'am supeen yela line kenna la?
40003008	Ala zug tumme tuum bane pa'an ye ya tiakeya,
40003009	ka da ten'esid ye, Abraham ane ya yaaba. Ka m yeti ya ye, Wina'am tun'e zaŋ kuga nwa n maal yaas tis Abraham.
40003010	Nannanna lieŋ be tiis gbinin. Ka tikan wusa pu wel welsumaa, ba na nwaesi lob bugumin.
40003011	“Man suudi ya Wina'am ku'om, ka li pa'al ya tiaker yela. Ka one doli mam nya'aŋ la mor paŋ gati m. Ka m pu nar ye m zal o ta'ada. On na suu ya ne Wina'am Siig Suŋ ne bugum.
40003012	O zanl wanzauk o nu'ugin ka na yeleg ki line be zieŋin la, ka na vaae ki bielim la n su buorin, ka nyu'e udug la ne bugum line pu kpiisida.”
40003013	Ka Yesu yi Galilee n kenn Joodan mo'arin na ye Joon suu o Wina'am ku'om.
40003014	Ka Joon zan'as, ka yel ye, “Li su'um ka fun na suu man, fu lee kene man sa'an naa?”
40003015	Ka Yesu lebisi yel o ye, “Kel ka ti siak niŋ ala nannanna, bozugo li su'um ye ti tum Wina'am bood si'em la wusa.” Ka o siak ala.
40003016	Ka one suu o naae la, Yesu du ku'om gbeug na, ka nye ka arazana yo'og. Ka o nye Wina'am Siig Suŋ sigid na wenne dawan ne n zoon o zugin.
40003017	Ka kukor yi arazana ni na n yel ye, “Oŋa ane man binoŋir, one ke ka m sunf malis bedego.”
40004001	Ka Wina'am Siig Suŋ la daa zaŋ Yesu n keŋ moogin, ka Sutaana ti mak o.
40004002	Ka o lo noor dabisa piisnaasi yu'uŋ ne nintaŋ wusa. Ka o ko'om daa zabid.
40004003	Ka Sutaana kenn o sa'an na, ka yel o ye, “Fu ya'a ane Wina'am Biig, fun yelim kuga nwa ye ba kilim diib.”
40004004	Ka Yesu lebis ye, “Li sobne Wina'am gbauŋin ye, ‘Ninsaal ku tun'e voe ne diib yel ma'ane, asee pian'ad kan wusa yit Wina'am noorin la paas.’ ”
40004005	Ka Sutaana mor Yesu n kpen' teŋsuŋ (line a Jerusalem) la n du Wina'am pu'usum yin la zug,
40004006	ka yel o ye, “Fu ya'a ane Wina'am Biig, fun basim fu meŋ n lu teŋin, bozugo li sobne ye, ‘Wina'am na tis o maleknam noor ye ba mor uf ne ba nu'us hale ka fu ku tu'ug fu nobir ne kugire.’ ”
40004007	Ka Yesu yel o ye, “Li me sobne ye, ‘Mit ka fu mak fu Zugsob fu Wina'am.’ ”
40004008	Ka Sutaana mor Yesu ya'as n du zuetita'ar zug pa'al o dunia so'olim wusa ne li paŋ,
40004009	ka yel o ye, “Fu ya'a siak n igin zun'e man, m na tis uf nwa wusa.”
40004010	Ka Yesu yel Sutaana ye, “Kem sa, li sobne ye, ‘Wina'am gullim ka fu na siak n zun'e o, ka tum n tis o.’ ”
40004011	Ka Sutaana bas Yesu ka keŋ. Ka maleknam kena n suŋ o.
40004012	Ka saŋkan ka Yesu wum ye ba gban'e Joon la, o keŋ Galilee so'olim,
40004013	ka yi Nazaret n keŋ Kapeenum teŋin line kpi'e Galilee beuŋ noorin, Zebulun ne Naftali yaas teŋin.
40004014	Ka lin ka Wina'am nodi'es Azaya n da yel si'el la lieb ameŋa ye,
40004015	“Zebulun ne Naftali nidib, nimbane be Joodan mo'ar nya'aŋ n be ateuk baba la, zin'ig la me ane Galilee teŋ kane ka bane ka' Jew dim buudi be anina la.
40004016	Nimbane be anina la, bane be likin la, na nye neesim bedego. Neesim na be n tis bane be teŋ line a lik wenne ku'um teŋ la ni.”
40004017	Saŋkan la ka Yesu daa moon ye, “Tiakim ka basi ya tuumbe'ed, bozugo Wina'am na'am la li'elne.”
40004018	Ka Yesu n daa ken Galilee beuŋ noorin la, o nye Simon one buon Piita la, ne o ba'abiig Andrew, ka ba lobid ba sau beuŋ noorin la; ka li ane ba tuuma la.
40004019	Ka Yesu yeli ba ye, “Kemi na dol man ka m na pa'ali ya suer kan ka ya na ke ka nidib dol man, wuu ziŋgban'adib niŋid si'em gban'ad zimi la.”
40004020	Ka ba kpelim basi ba zimi la'ad la, ka dol o.
40004021	Ka one gaad tuon la o nye nidib ayi ya'as bane a Zebedee biis la. Ba yuda buon Jemes ne Joon. Ka ban ne ba ba' Zebedee be aaruŋ la ni n maane ba zimi la'ad, ka Yesu buoli ba.
40004022	Ka ba kpelim bas aaruŋ ne ba ba', ka dol o.
40004023	Yesu daa giligid Galilee so'olim wusa n kpen'ed la'asug doodin n moon Wina'am so'olim labaar ka ti'ebid nidib ba ban'as buudi wusa.
40004024	Ka o labaar giligid Siriya teens wusa, ka ba zaŋ bane wusa ben'ed wiim buudi buudi n kenn o sa'an na, bane namisid ne wiim mekama wusa ne niŋgbina zabir, ne bane ka kikiris doli ba ne kpisiŋkpi'ir dim ne ponda, ka o ke ka ba wusa nye laafe.
40004025	Ka nidib bedego yi Galilee teŋin ne Dekapolis teŋin ne Jerusalem ne Juuda teŋin ne Joodan mo'ar gbeug n dol o.
40005001	Ka on nye nidib bedego, ka ba kena la, o du zuer zug n zin'i. Ka o nya'andolib la'as o sa'an na.
40005002	Ka o pin'il n pa'ani ba.
40005003	Ka Yesu pa'an ye, “Wina'am yelsum be ne bane siedi ba meŋ la, bozugo Wina'am so'olim ane ba din.
40005004	Wina'am yelsum be ne bane mor susa'aŋ la, bozugo Wina'am na belisi ba.
40005005	Wina'am yelsum be ne bane mor sumbugusum la, bozugo ba na so'e dunia.
40005006	Wina'am yelsum be ne bane ka Wina'am tuumsuma ko'om ne ku'onuud more ba la, bozugo ba na tig.
40005007	Wina'am yelsum be ne bane zot taab nimbaanlig la, bozugo Wina'am na zo ba nimbaanlig.
40005008	Wina'am yelsum be ne popielim dim la, bozugo ba na ti nye Wina'am.
40005009	Wina'am yelsum be ne zabpansidib la, bozugo Wina'am na buoli ba ye o biis.
40005010	Wina'am yelsum be ne bane ka ba namisidi ba, ba popielim tuuma zug la, bozugo Wina'am so'olim ane ba din.
40005011	“Wina'am yelsum be ne yanam ban ka ba tu'udi ya, ka namisidi ya, ka pian'ad ziri pian'abe'ed n zi'ini ya, yanam dol man la zug.
40005012	Keli ka ya sunya malis, ka ya mor ti'ir, bozugo ya nyood ane bedego arazana ni. Ala men ka ba da namis Wina'am nodi'esidib bane deŋi ya tuon la.”
40005013	Ka Yesu lem yel ye, “Ya ane yaarum dunia nwa ni. Ka yaarum mimilim ya'a yi, li na lem nye mimilim yaani? Ka li yu'un lieb ne zaalim. Ka li su'um ye ba lobig bas, ka nidib na nood ne noba.
40005014	“Ya ane dunia nwa neesim. Ka ya me wenne teŋ kane ka ba me zuer zug la, ka li ku tun'e n su'aa.
40005015	Bee nid kae' na nyu'e fitla, ka pibil ne peogo, amaa o na zuol li si'el zugin, ka li nie nyain n tis nidib ban wusa n be yin la.
40005016	Dinzugo keli ka ya neesim nie nyain nidib tuon, ka ba nye ya tuumsuma, ka pian'a ya Ba' one be arazana ni la yu'ur.
40005017	“Da ten'es ye m kena ye m sa'am Wina'am wada laa, bee o nodi'esidib pian'ad laa. M pu kena ye m sa'ami lii, amaa m kena ye m pa'ali li gbin ameŋa.
40005018	Yelmeŋir ka m yeti ya ye, Wina'am wada bumbil baa yinni ku sa'am, asee agol ne dunia ti sa'am, ka yelug la wusa lieb ameŋa.
40005019	Dinzugo one sa'am Wina'am wada bumbil yinni, ka pa'al o taab ala, ba na ti buon o nimbil arazana so'olim ni. Amaa one n siak Wina'am noor, ka pa'al o taab ala, ba na ti buon o nintita'ar arazana so'olim ni.
40005020	Yelmeŋir ka m yeti ya ye, ya tuumsuma ya'a pu venl n gaad gbauŋmi'idib ne Fariseenama, ya ku tun'e nye suer n kpen' arazana so'olim nii.
40005021	“Ya pun wum ka ba da yel kudum dim ye, ‘Da ku nidaa, ka on mekama ku nid, mor yel antu'a zin'igin.’
40005022	Amaa man yeti ya ne ye, on mekama wusa, ka o sunf pelig ne o ba'abiig, mor yel antu'a zin'igin. Ka one me yel o ba'abiig ye, ‘Yalim nwa,’ o mor yel kpeenmnam sa'an. Ka one me yel o ba'abiig ye, ‘Fu ka'a voonre,’ on daana na nye namisug bugum teŋ.
40005023	“Dinzugo, fu ya'a mor fu piini ye fu tis Wina'am n kenn Wina'am pu'usum yin, maan zin'ig ye fu maal maan, ka anina ka fu tienn ye fu mor yel ne fu ba'abiig,
40005024	fun basimi fu maan zin'ikan ni, ka keŋ n deŋi maal fu yel la ne fu ba'abiig la, ka nyaan leb n maal maan la tis Wina'am.
40005025	“Deŋim maal fu yel ne fu zabadintaa to'oto yanam nam be sueren la. Li ya'a ka'a ala, fu zabadintaa la na ta'as uf koto ni. Ka antu'a tu'ad la na tu'a fu tu'am. Ka ba mor uf kpen'es sarega ni.
40005026	Yelmeŋir ka m yeti ya ne ye, fu ku nye suer n yi sarega ni laa, asee fu yo fu sam la wusa.
40005027	“Ya wum ka ba da yel ye, ‘Mit ka ya sa'am po'a bee dau.’
40005028	Amaa man yeti ya ne ye, so' ya'a gos po'a, ka o ya'amleog kpen' o, o sa'am po'a la ne o poten'erin.
40005029	Fu datiuŋ nif ya'a ke ka fu tum taal, fun kpidigim li n lob bas, bozugo li su'um ye fu nif yinni na ti sa'am, n son'e ye ba zaŋ fu niŋgbina wusa n lob bugum teŋ.
40005030	Ka fu datiuŋ nu'ug ya'a ke ka fu tum taal, fun fi'igim li n lob bas, bozugo li su'um ye fu lua yinni na ti sa'am, n son'e ye ba zaŋ fu niŋgbina wusa n lob bugum teŋ.”
40005031	“Ba pun da yel ye, ‘One lebis o po'a, tisim o kaseta gbauŋ line pa'an ye o lebis po'a la.’ Amaa man yeti ya ne ye, on mekama lebis o po'a, ka li ka' ye po'agoondir yela, one ke ka po'a la lieb po'agoondir.
40005032	Ka one me di po'a kan ka o sid lebis la, me na ane po'asa'uŋ.
40005033	“Ya lem wum ya'as ka ba da yel kudum dim ye, ‘Da pan'alim ziri pan'aluŋo, amaa kel ka ya pan'aluŋ a ameŋa ne Zugsob la.’
40005034	Dinzug ka man yeti ya ye, da po baa bi'ela mene. Ka da po arazana, bozugo li ane Wina'am na'am gbauŋ,
40005035	bee po dunia ni, bozugo li ane o noba zi'elug zin'ig bee po Jerusalem, bozugo li ane na'atita'ar la teŋ,
40005036	bee po fu zugo, bozugo, fu ku tun'e n ke ka fu zuobug yinni lebig pielig bee sabiliga.
40005037	Kel ka ya pian'ad na ane eenn, eenn, bee ayei, ayei, bozugo li ya'a gaad ala, li ane tuumbe'ed sob la din.
40005038	“Ya pun wum ka ba da yel ye, ‘Nif yood nif sam, ka nyin yood nyin sam.’
40005039	Amaa man yeti ya ne ye, da yi'e tuumbe'ed sam ne. Amaa so' ya'a nwe' fu datiuŋ yier, fun fendigim fu dagobug yier la me tis o.
40005040	So' ya'a gban'e uf koto ni n di'e fu banaa, fun kel ka o di'e fun dansika la men.
40005041	Ka so' ya'a mugus uf ye fu dol o mail yinni, fun dol o mail ayi.
40005042	So' ya'a sos uf si'el, fun tisim o, ka da moŋ one bood pe'eŋire fu sa'ane.
40005043	“Ya pun wum ka ba da yel ye, ‘Noŋimi fu buudi ka kisigi fu bi'em.’
40005044	Amaa man yeti ya ne ye, ya noŋimi ya bi'emnam, ka sos Wina'am n tis bane namisidi ya.
40005045	Ka ya na lieb ya Ba' one be arazana ni la biis, bozugo one ket ka o nintaŋ nied n tisid ninsuma ne nimbe'ednam, ka ket ka saa niid tisid bane a yelmeŋir dim ne bane ka'a yelmeŋire.
40005046	Bozugo fu ya'a noŋ ne bane noŋ uf la, li nyood a bo? Hale baa lampodi'esidib me niŋid ala.
40005047	Ka fu ya'a pu'usidne bane a fu ba'abiis gullim ne, fu maan bo ka li gaad fu taaba? Buudi ban pu dol Wina'am wusa niŋid ala men.
40005048	Dinzugo ya bei su'uŋa wenne ya Ba' one be arazana ni la n a su'uŋa si'em la.
40006001	“Mit ka ya maal ya tuumsuma nidib tuon ye ba gosi. Ya ya'a maal ala, ya ku di'e nyood ya Ba' one be arazana ni la sa'anee.”
40006002	“Dinzugo fu ya'a suŋ noŋdaan, da ke ka ba nwe' luŋ fu tuone, wenne zam dim maan si'em la'asug doogin ne sueya ni, ye nidib pian'a ba. Ameŋa ka m yeti ya ye, ban di'ene ba yood ne ala.
40006003	Amaa fun ya'a suŋ noŋdaan, fun da ke ka fu dagobug baŋ fu datiuŋ niŋid si'ela.
40006004	Dinzugo su'am ne suŋ noŋdim, ka fu Ba' one nye ka fu su'ad n suŋid si'em la, na tis uf li yood.
40006005	“Ka fu ya'a pu'usid Wina'am, fun da niŋ wenne zam dim laa, bozugo ban bood ye ba zi'e la'asug doogin ne suekita ni n pu'usid, ye nidib nye ba. Ameŋa ka m yeti ya ye, ba di'ene ba yood ala.
40006006	Amaa fu ya'a ye fu pu'us Wina'am, fun kpen'em fu doogin ka yo za'anoor, ka pu'us fu Ba' Wina'am one su'a la. Ka fu Ba' one nye fu yela bane su'a la na tis uf li yood.
40006007	“Fu ya'a pu'usidne, da pian'a pian'azaalis wenne bane zi' Wina'am n niŋid si'em la, bozugo ba ten'es ye ba pian'ad bedego zug ka Wina'am na di'e ba pu'usum.
40006008	Da maan wenne bane, bozugo ya Ba' Wina'am pun mi' yanam bood si'el, hale ka ya nam pu sos oo.
40006009	Dinzugo sosimi ne anwa, ‘Ti Ba' one be arazana ni, ka fu yu'ur a su'uŋa,
40006010	ka fu na'am na kena, ka ke ka fu boodim n maal dunia zug, wenne lin maan arazana ni si'em la,
40006011	ka tisi ti zina diib wenne fun n tisid ti daar wusa si'em la,
40006012	ka di suguru ne ti po'ogir zug, wenne tinam dit suguru ne ti taab bane po'ogidi ti si'em la.
40006013	Ka da ke ka ti kpen' makir poogine. Amaa yiisimi ti yelbe'ed poogin.’
40006014	Ya ya'a di nidib suguru ba tuumbe'ed zug, ya Ba' one be arazana ni la, na di ya suguru men.
40006015	Amaa ya ya'a pu di suguru ne nidib ba tuumbe'ed zugo, ya Ba' me ku di suguru ne ya tuumbe'ed la zugo.
40006016	“Ka ya ya'a lo noor, yanam da niŋ wenne zam dim la lood nindaas si'em laa, bozugo ba loodne ba nindaas ye nidib baŋ ye ba lood noor. Li ane ameŋa ka m yeti ya ye, ba di'ene ba yood la.
40006017	Amaa ya ya'a lo noor, yanam suenmi ya zut ne kpaam, ka piesi ya nindaas.
40006018	Ka nidib ku baŋ ye ya lo noore. Ka ya Ba' one su'a la, na baŋi li. Dinzugo ya Ba' one nyet bun line su'a la na tisi ya li yood.
40006019	“Da su'a ya araza'as dunia nwa nii, ka zin'ikan ka muak mu'ad ka teŋinzen'em me sa'ami li, ka na'ayiis kpen'ed n zuud.
40006020	Amaa digilimi ya araza'as arazana ni. Anina ka muak ne teŋinzen'em ku sa'ami baa, ka na'ayiis me ku kpen' n zuu.
40006021	Bozugo ya araza'ase be si'el la, ya potenda me bene anina.
40006022	“Fu nif wenne niŋgbiŋ fitla. Ka fu nif ya'a a su'uŋa, fu niŋgbina wusa ane nyain.
40006023	Ka fu nini ya'a a be'ed, fu niŋgbina wusa ane lik. Neesim kane nie fu ni la ya'a lebig lik, li ane lik ameŋa.
40006024	“So' kae' na siaki dol zugsobnam ayii, bozugo o na kisi yinni, ka noŋ yinni, bee o na na'as yinni, ka po'og yinni. Ya ku tun'e dol Wina'am, ka lem bood dunia la'ade.
40006025	“Dinzugo man yeti ya ye, ya da ya'amsid ne ya nyovuya nwa yela yanam na di si'el, bee nu si'el, bee ya niŋgbina na ye' si'ela. Nyovur pu gat diibo? Ka ya niŋgbina pu gat fuude?
40006026	Gosimi, niis bane ian'ad agol la. Ba pu buta, ka me pu buni n la'ased n su'ad buya nii. Amaa ne lin wusa, ya Ba' one be arazana ni la, diisidi ba. Yanam pu gat niise?
40006027	Ano'one be ya sisoogine na tun'e n paas o wa'alim bi'ela one ya'amsid la zugo?
40006028	“Ka bozug ka ya ya'amsid ne ya fuud yela? Ten'esimi mopuum venla bane be moogin la n nobugid si'em la. Ba pu tumne bee nwiid gumne.
40006029	Amaa m yeti ya ye, baa na'ab Solomon ne o na'am la wusa, o da pu mor fuud ka li venl wenne nwa.
40006030	Ka Wina'am ya'a maal mood line be moogin ka li venl, ka li ku yuuge ka bugum dii li, o ku yeeli ya fuud gaad moode? Yanam bane ka ya yadda niŋir pu zu'e nwa.
40006031	Dinzugo da ya'amsidi n yet ye, ‘Ti na di bo?’ bee ‘Ti na nu bo?’ bee ‘Ti na ye' bo?’
40006032	Bane zi' Wina'am la bood nwa wusa. Ka ya Ba' one be arazana ni la, mi' ye ya bood nwa wusa.
40006033	Amaa deŋimi n bo Wina'am so'olim ne o yelsum la yiiga, ka bun line n kpelim wusa o na paasi ya.
40006034	Dinzugo da ten'esidi bedego beug yelaa, bozugo beug na ten'es li meŋ yela. Keli ka dabisir wusa more li yel ka li siak.
40007001	“Da tu'ad nidib antu'a, ka Wina'am me ku tu'a ya antu'aa.
40007002	Bozugo antu'a kan ka ya tu'as n tis nidib la, ala men ka Wina'am na tu'a ya antu'a. Ka ne makir kan ka ya mak n tis nidib la, ala men ka ya me na ti di'e.
40007003	“Bo ka fu nyet sauk n be fu ba'abiig nifin, ka lee pu nyet datita'ar kane be fu meŋ nifine?
40007004	Fu na niŋ wala n yel fu ba'abiig ye, o ke ka fu yiis sauk o nifin, ka daug be fun nifine?
40007005	Zam soba, deŋim yiis daug kane be fu meŋ nifin la yiiga, ka yu'un na tun'e nye nyain, ka yiis sauk kane be fu ba'abiig nifin la.
40007006	“Mit ka fu zaŋ Wina'am bunsuma n tis baas, ka me da zaŋ kuga line venl ka ba buon ye peel la n lob kukurnam tuone. Ka ba na no ne noba, ka fendig n dol uf ye ba dum.
40007007	“Sosimi, ka ya na di'e. Iemi, ka ya na nye. Kabirimi, ka ba na siak ka yo'og n tisi ya.
40007008	Bozugo on mekama n sosid la na di'e. Ka on mekama ied la na nye. Ka one kabirid la, ba na yo'og n tis o.
40007009	“Ano'one be ya sa'an, ka o biig na sos o ma'asir, ka o tis o kugire?
40007010	Bee o ya'a sos ziŋ, ka o tis o waafo?
40007011	Ka yanam bane a tuumbe'ed dim la, ya'a mi' ye ya tis ya biis bunsuma, ya Ba' one be arazana ni la ku tisi ya bunsuma gaad alaa?
40007012	“Dinzugo yanam n bood ye nidib niŋ si'em n tisi ya la, yanam me niŋimi ala n tisi ba. Bozugo nwa ane Wina'am wada ne o nodi'esidib da sob si'em la.
40007013	“Kpen'emi za'anoor siank, bozugo za'anoor yaliŋ ne sueyaliŋ la ken ne sa'uŋ zin'igin. Ka nidib bedego dol n kpen'ed anina.
40007014	Amaa za'anoor siank la ne suebaanlig kenne nyovur zin'igin. Ka bane nyeti li la ane bi'ela nwa.
40007015	“Miti ziri nodi'esidib bane kene ya sa'an na la. Ba sunya ni, ba ane ziri dim wuu kunduna naan lusi ba meŋ ne pe'es gbana n kpen' pe'esin.
40007016	Ba wela ni ka ya na baŋi ba. Na'aziir ku tun'e wel doonde. Gun'a ku tun'e wel kekamaa.
40007017	Tisuŋ wusa welne welsuma. Ka tibe'ed me welne welbe'ednam.
40007018	Tisuŋ ku tun'e wel welbe'ednama. Ka tibe'ed me ku tun'e wel welsumaa.
40007019	Tikan wusa n pu wel welsumaa, ba na nwae n bas bugum poogin.
40007020	Dinzugo ba wela la ni ka ya na baŋi ba.
40007021	“Ka'a nidib wusa bane buol man ye, ‘M Zugsoba, m Zugsoba’ la na kpen' arazana so'olim nii. Amaa li ane bane tum m Ba' one be arazana ni boodim la.
40007022	Ka daakan la nidib bedego na ti bu'os man ye, ‘Zugsoba, Zugsoba, ti da pu zaŋ fu yu'ur pian'a Wina'am pian'ad n tis nidibaa? Ka zaŋ fu yu'ur kad kikiris, ka tum tuumtitada ne fu yu'uree?’
40007023	Ka man na peligim poog yeli ba ye, ‘M zi' ya kpan kpane. Gaadimi ka ke m, yanam tuumbe'ed dim nwa.’
40007024	“Ban wusa n wum m pian'ad nwa, ka di'edi li, bane wenne ya'am sob kane mee o yir kugir zugin.
40007025	Ka saa ni. Ka ku'om zot. Ka pebisim da'ae n nwe' yir la. Ka li pu luu, bozugo li eenbir bene kugir zugin.
40007026	Ka bane me wum m pian'ad nwa, ka pu di'e lii, ba wenne dau kane ka' ya'am, ka me o yir titanbi'isug zug.
40007027	Ka saa ni. Ka ku'om zot. Ka pebisim da'ae n nwe' yir la. Ka li wusa lu sa'am.”
40007028	Ka Yesu n pian' pian'ad nwa naae la, ka o pa'alug la lidig nidib bedego,
40007029	bozugo o pa'ali ba ne wenne one mor paŋ, ka ka'a wuu gbauŋmi'idib la pa'an si'em laa.
40008001	Ka Yesu sig zuer zug na ka nidib bedego du'e dol o.
40008002	Ka kukom keenn o sa'an na igin ka yel ye, “Zugsoba, fu ya'a bood, fu na tun'e ke ka m nye laafe.”
40008003	Ka Yesu tienn o nu'ug n si'is o ka yel o ye, “M bood ala, nyem laafe.” Ka yim o nye laafe ka o kukom ban'as la bas o.
40008004	Ka Yesu lem yel o ye, “Mit ka fu yel so'. Amaa kem Wina'am maalmaan sa'an ka ke ka o gos uf, ka maal maan tis Wina'am wuu Moses da sob ye ba niŋ si'em la. Ka li na pa'al nidib ye fu nye laafe nannanna.”
40008005	Ka Yesu daa kpen' Kapeenum ka Room dim sogia kpeenm kenn o sa'an na n sos o
40008006	ye, “M Zugsoba, m tumtum be yin n ben' n pon'olim, ka namisid hale.”
40008007	Ka Yesu yel o ye, “M na kena n ti'eb o.”
40008008	Ka sogia kpeenm la lebis yel o ye, “M pu su'um ye fu kenn man yin ne. Kudim yelim ne fu noor pian'auk ma'aa, ka m tumtum la na nye laafe.
40008009	Mam meŋ mor sogia kpeenm one so'e man, ka man me mor sogianam ban ka m so'e. Ka m ya'a yel so' ye, ‘Kem’ o kenne. Ka m ya'a lem yel so' ye, ‘Kem na’ o ken ne na. Ka m ya'a yel m tumtum ye, ‘Niŋim ne’ o niŋidne ala.”
40008010	Ka Yesu n wum la, ka li lidig o. Ka o yel nidib bane dol o la ye, “M pu nye so' ka o niŋ m yadda wenne dau kaŋa nwaa, hale baa Jew dim so'olim nii.
40008011	M yeti ya ye, nidib bedego na ti yi yatuon ne yanya'aŋ na n zin'in Wina'am so'olim ni, ne ti yaanam Abraham ne Isaak ne Jakob n dit.
40008012	Ka bane nar ye ba naan diin Wina'am so'olim faar la, ba na kadi ba kpen'es likin. Anina ka nidib na ti kaasid ka ga'ad nyina.”
40008013	Ka Yesu yel sogia kpeenm la ye, “Kem kul. Ka li na niŋ wenne fun niŋ man yadda si'em la.” Ka saŋkan la ka o tumtum la nye laafe.
40008014	Ka Yesu keŋ Piita yin, ka nye Piita diem po'a ka o ben'ed ka digi ka o niŋ tul.
40008015	Ka Yesu si'is po'a la nu'ug ka o niŋtuulum la bas o. Ka o maal Yesu saauŋ.
40008016	Ka zaam ma'ae ka ba mor nidib bane mor kikiris la bedego n kenn Yesu sa'an na. Ka o noor pian'ad ma'aa ka o kad kikiris la yiis ka ti'eb ban'adnam wusa.
40008017	Ka lin ka Azaya da sob o yela la niŋ sida ye, “O di'e ti niŋgbina toog ka yiisi ti ban'as wusa.”
40008018	Ka Yesu n nye ka nidib bedego gilig o la, o yel o nya'andolib la ye ba dol o keŋ beuŋ gbeug la sa.
40008019	Ka gbauŋmi'id keenn o sa'an na yel o ye, “Pa'ana m na dol uf, fun na keŋ zin'isi'a wusa.”
40008020	Ka Yesu lebis o ye, “Teŋinbumis more ba vont, ka niis more ba teed, amaa Ninsaal Biig la pu mor zin'ig ka o na kuki o zugo.”
40008021	Ka dau yinni one a Yesu nya'andol yel ye, “Zugsoba, kel ka m keŋ yiiga mumi m saam.”
40008022	Ka Yesu lebis o ye, “Dol mam ka ke ka bane pu mor Wina'am nyovur paal la mum ku'um.”
40008023	Ka Yesu kpen' aaruŋin la ka o nya'andolib dol o.
40008024	Ka sisi'em tita'ar gbirigi kenn beuŋin la na. Ka ku'opila ligil aaruŋ la. Ka Yesu gbisid.
40008025	Ka o nya'andolib keŋ nie o ka ye, “Zugsoba, ti kpiide. Faanmi ti!”
40008026	Ka Yesu lebis ye, “Yanam bane ka ya yadda niŋir pu zu'e la, bo ka ya zot dabiem?” Ka Yesu tans sisi'em ne ku'opila la ka li lebi ma'ae yirr.
40008027	Ka li lidigi ba wusa. Ka ba bu'os taaba ye, “Niŋkaŋa nwa a ano'one, hale ka sisi'em ne ku'opila siakidi o noore?”
40008028	Ka ba paae beuŋ gbeug line a Gadarene teŋin la, ka dapa ayi bane ka kikiris doli ba yi yaadin na n tu'os o. Nidib zoti ba ka so' pu dol anina gata.
40008029	Ka ba tans ye, “Wina'am Biiga, bo be tinam ne fun sisoogine? Fu kena ye fu namisi ti ka li saŋa nam pu paae?”
40008030	Ka kukurnam bedego kpi'e anina dit.
40008031	Ka kikiris sos o noor ye, “Fu ya'a kadi ti fun ke ka ti keŋ kpen' kukurnamin la.”
40008032	Ka o yeli ba ye, “Kemi.” Ka ba yi dapin la ka kpen' kukurnamin la. Ka kukurnam la wusa zo kukuna ni n sig beuŋin la ka ku'om dii ba.
40008033	Ka bane guri kukurnam la zo keŋ teŋ poogin yel line maal dap ayi la, ban ka kikiris daa doli ba la.
40008034	Ka teŋ la nidib wusa yi keŋ Yesu sa'an, ka ban nye o la, ba sos o ye o yimi ba teŋin.
40009001	Ka Yesu leŋ kpen' aaruŋin la ka lo'oŋ beuŋ la n lebi o meŋ teŋin na.
40009002	Ka ba zaŋ dau ka o a pon'or na ka o dig o debirin. Ka Yesu n nye ka ba niŋ o yadda la, o yel pon'or la ye, “M dakoonree, kpe'eŋimi fu sunf, m yiisi fu tuumbe'ed la bas.”
40009003	Ka gbauŋmi'idib ten'esidi ba sunya ni ye, “Dau kaŋa tu'udne Wina'am.”
40009004	Ka Yesu baŋ ban ten'esid si'em la, ka yel ye, “Bo ka ya ten'esid poten'ebe'ednam ya sunya ni?
40009005	Bo a na'ana ne man naan yelin dau la ye, ‘M yiisi fu tuumbe'ed la bas’ bee man naan yelin dau la ye ‘Duom keŋe’?”
40009006	Ka yel ye, “M na ke ka ya baŋ ye Ninsaal Biig mor paŋ dunia ni ye o na tun'e yiis tuumbe'ed n bas.” Ka yu'un yel pon'or la ye, “Duom, zaŋimi fu debir n kul.”
40009007	Ka o due kul.
40009008	Ka nidib bedego la nye line naam la ka dabiem kpen' ba. Ka ba zun'od Wina'am one tis paŋ kaŋa ninsaal la.
40009009	Ka Yesu yi zin'ikan ka nye dau kan ka ba buon Mateo ka o zin'i lampo doogin di'esid lampo, ka o yel o ye, “Duom doli m.” Ka Mateo due dol o.
40009010	Ka Yesu n be yin n dit la, ka lampodi'esidib ne ‘tuumbe'ed dim’ kena la'ase dit ne on ne o nya'andolib la.
40009011	Ka Farisee dim sieba nyee li la, ka bu'os o nya'andolib la ye, “Bo ka ya pa'an la dit ne lampodi'esidib ne ‘tuumbe'ed dima’?”
40009012	Ka Yesu wumi li ka yeli ba ye, “Bane mor laafe la pu bood du'ata, asee bane ben'ed la na bood du'ata.
40009013	Kem zamisi li gbin, lin da sob Wina'am gbauŋin si'em la ye, ‘M boodne nimbaanlzoor n gaad maan.’ ” Ka Yesu lem yel ye, “M pu kena ye m buol popielim dima, asee tuumbe'ed dim la.”
40009014	Ka Joon one suud nidib ku'om la nya'andolib kenn Yesu sa'an na n bu'os o ye, “Bo ka tinam ne Farisee dim lood noor saŋa mekama, ka fu nya'andolib la pu looda?”
40009015	Ka Yesu bu'osi ba ye, “Po'apaal zuanam na maal susa'aŋ po'adaan nan be ba sa'an laa? Amaa dabisir na kena ka ba na yiis po'adaan la ba sa'an. Saŋkan la ka ba yu'un na lo noor.
40009016	“So' kae' na zaŋ pien paal lig fukudugo. O ya'a niŋ ala pien paal la na ke ka fukudug la aans ka li na tuenn bedego.
40009017	So' men pu lied danpaal waa kudug nii. O ya'a niŋ ala danpaal la na ke ka waa la tans ka daam la ne waa la wusa sa'am. Asee ba zaŋ dapaaligi n kpa'ae su waa paalisin, ka li wusa na kpelim a su'uŋa.”
40009018	Ka Yesu n da pian'adi ba la, ka kpeenm yinni keenn o sa'an na igin o tuon ka yel ye, “M po'ayu'a kpi ka m bood ye fu kena zaŋi fu nu'ugo si'is o, ka o tilig.”
40009019	Ka Yesu ne o nya'andolib due dol o.
40009020	Ka po'a so' daa be anina n ben'ed ka ziim yuod o yuma piinayiŋa. Ka o kaae Yesu nya'aŋ na n si'is o fuug noor,
40009021	ka ten'esid ye, “M ya'a kulum si'is o fuug, m na nye laafe.”
40009022	Ka Yesu fendigi gilig n nye o, ka yel o ye, “M po'ayua, kpe'eŋimi fu suunr.” Fu yadda niŋir ke ka fu nye laafe. Ka to'oto yim ka o nye laafe.
40009023	Ka Yesu n keŋ kpen' kpeenm la yin, ka nye googinam ne nidib la wusa ka ba maan tukpeedug.
40009024	Ka o yel ye, “Ya wusa yiimi. Bipuŋ la pu kpii, o gbisidne.” Ka ba wusa la'ad o.
40009025	Ka on ke ka nidib la yi la, o kpen' bipuŋ la doogin n gban' o nu'ug, ka o due.
40009026	Ka labakaŋa nwa yadig teŋgbauŋ la wusa ni.
40009027	Ka Yesu yi zin'ig kan la n ken, ka zunzoos ayi n dol o n tansid ye, “David yaaŋa, zomi ti nimbaanlig.”
40009028	Ka o kpen' yin, ka zunzoos la keenn o sa'an na, ka o bu'osi ba ye, “Ya siak ye m na nyaŋe tum ne'e?” Ka ba lebis ye, “Eenn, Zugsoba.”
40009029	Ka o si'isi ba nini ka yel ye, “Kel ka li niŋ wuu ya yadda a si'em la.”
40009030	Ka ba nini la lak ka ba nyet. Ka o sa'ali ba ye, “Da yel so' ne'eŋaa.”
40009031	Amaa ba mool o labaar la teŋ kan wusa.
40009032	Ka ban da yit la, ninsieba da mor dau kan ka kikirig dol o ka o a gik ka o kenn Yesu sa'an na.
40009033	Ka Yesu kad kikirig la yiis, ka dau gik la pin'il pian'ad. Ka li lidig so' kam zan'a, ka ba yel ye, “Ti nam pu nye ne'eŋa nwa buudi Israel teŋinee.”
40009034	Amaa Farisee dim la yel ye, “Li ane kikiris kpeenm la tis o paŋ ka o kati ba yiisid.”
40009035	Ka o keŋ teŋpoodin ne teŋkpemisin wusa, ka pa'an la'asug doodin ka moon Wina'am so'olim labasuŋ la, ka ti'ebid nidib ba wiim buudi buudi wusa.
40009036	Ka o nye nidib bedego, ka zo ba nimbaanlig. Ka ba wenne pe'es bane ka' konbkemma, ka ba namisid hale ka ka' so' ka o na suŋi baa.
40009037	Ka o yel o nya'andolib la ye, “Poog la zood zu'eya, amaa tumtumnib la pood.
40009038	Dinzugo sosim poog la sob ka o tum tumtumnib poogin la.”
40010001	Ka Yesu buol o nya'andolib piinayiŋa la la'as taaba ka tisi ba paŋ ye ba kad kikiris, ka ma'ae ban'as ne wiim buudi wusa.
40010002	O Tumtumnib piinayiŋa la yuda nwa. Yiiga sob ane Simon, on ka ba buon ye Piita la, ne o pitu Andrew, ne Zebedee biis Jemes, ne Joon,
40010003	ne Filip ne Bartolomew, ne Tomas, ne Mateo, on a lampodi'es la, ne Jemes, Alfeus biig, ne Tadus,
40010004	ne Simon, o ane nidib bane bood ye Jew dim zabi ba teŋgbauŋ yolisim zug la yinni, ne Judas Iskariot, one na zam Yesu la.
40010005	Piinayi kaŋa nwa ka Yesu da tumi ba ka yeli ba ye, “Da keŋ buudi kan ka'a Jew dim la sa'anee, ka da kpen' Samaria dim teŋinee.
40010006	Amaa kemi Israel dim sa'an bane wenne pe'ebane bodig la.
40010007	Ya ya'a ken, yanam moolim ye, ‘Wina'am so'olim la li'el ne.’
40010008	Ka ma'ae ban'adnam, ka vu'ug bane kpi, ka maal kukoma ka ba nye laafe, ka kad kikiris. Ya di'edne ka pu yooda, dinzugo tisimi ka da di'e yoode.
40010009	Da zaŋ salima ligidi bee anzurifa ligidi bee koba ya buorisnee.
40010010	Da zanl kolug sueren bee banaas ayi bee ta'ada bee duore. Li nar ka one tum tuuma la me di.
40010011	“Ya ya'a kpen' teŋsi'a yanam iem ninsuŋ yire sig ka kpelim anina n ti paae ya yiib saŋa.
40010012	Ya ya'a kpen' yin la, yanam pu'usimi ba.
40010013	Ka ba ya'a di'e ya, yanam ke ka ya sumalisim sigi ba ni. Amaa ba ya'a zan'asi ya, yanam ke ka ya sumalisim kpelimi ya sa'an.
40010014	Ka yikan bee teŋkane pu di'e yaa bee kelisidi ya pian'ade yanam kpa'asimi ya noba titan ka yi.
40010015	Asida sida ka m yeti ya ye saria kadib daar la, teŋkan dim na nye toog n gaad Sodom ne Gomorra nidib.”
40010016	Ka Yesu lem yel ye, “M tumi ya wenne pe'esi na be kunduna soogin. Ala zugo more ya'am wuu wiigi ne, ka a su'uŋa wenne na'adawana ne.
40010017	“Gu'usimini ya meŋ ne nidib. Ba na ti gban'e ya more keŋ koto ni, ka bu'u ya ba la'asug doodin.
40010018	Mam zug ba na gban'e ya keŋ kpeenmnam ne na'anam tuon. Ka ya na tu'asi mam labasuŋ la tisi ba, ne buudi kane ka' Jew dim la.
40010019	Ka ba ya'a more ya na, da ke ka li paki ya, yaname na yel si'ela bee yaname na pian' si'ela. Bozugo Wina'am Siig Suŋ na tisi ya yanam na pian' si'el saŋkan.
40010020	Pian'abane ka ya ye ya pian'a la, ka'a ya dinne. Li ane ya Ba' Wina'am Siig Suŋ one be ya ni la pian'ad.
40010021	“Ba'abiig na gbi'i o ba'abiig n ke ka ba kuu o. Ka saamnam me na niŋ ala ne ba biis. Ka biis me na gbi'i ba du'adib n ke ka ba kuu ba.
40010022	Ka nidib bedego na kisigi ya, man yu'ur la zug. Ka one modig ka doli m n ti paae si'el mekama wusa naar saŋa, o na nye faangir.
40010023	Ba ya'a namisi ya teŋ si'a, yanam zo toom teŋ. Mam yeti ya ne ye, ya ku nyaŋe naae ya tuuma la Israel teensin ka Ninsaal Biig la nyaan kenaa.
40010024	“Nya'andol pu gati o tuon soba. Ka samkpan'as me pu gati o zugsoba.
40010025	Li su'um ka nya'andol wen wuu o tuon sob ne, ka samkpan'as wenne o zugsob ne. Ka ba ya'a tu' yidaan ye o a Beelzebul, ba na tu' yidim la ka li gaadi ala.
40010026	“Da zoti nidib dabiem. Si'el kae' ka ba ligili li ka li ku lake. Ka line sua' wusa na nie paalo.
40010027	Man yeti ya si'el likin nwa, asee ka ya nie li nintaŋin. Ka mane nya'am si'el ya toba ni nwa, moolimi li dood zug ka so' wusa wum.
40010028	Da zoti dabiem ne bane kuud niŋgbina, ka ku nyaŋe ke ka siig la kpi laa. Amaa zomi Wina'am one na nyaŋe sa'am niŋgbina ne siig wusa bugum teŋin.
40010029	Ba pu kuosid niimbibisa ayi kobire? Amaa baa yinni ku lu teŋin n kpii, asee ka ya Ba' Wina'am siaki li.
40010030	Hale zuobid line be ya zutin la, Wina'am mi'i li kal.
40010031	Dinzugo, da zoti dabiem. Ya mor nyood gaad niimbibis bedego.
40010032	“On mekama siak mam nidibin ye o doli man, m me na siak o m Ba' Wina'am tuon arazana ni.
40010033	Ka on mekama ki'is mam nidibin ye o ku doli ma, m me na ki'is o m Ba' Wina'am tuon arazana ni.”
40010034	“Da ten'es ye mam kena ye m mor sumalisim dunia ni naa. Ka' alaa. Li ane zabir ka man more kena.
40010035	M ken la zug ane ye, ‘biribis zab ne ba saamnam, ka bipumis zab ne ba manam, ka bipo'ab me zab ne ba sidib manam.
40010036	Ka nid bi'emnam na aa o meŋ yidim.’
40010037	“Ka on mekama noŋ o saam bee o ma gati m, o pu nar ne o na doli ma. Ka one mekama noŋ o biribiŋ bee o bipuŋ gati m, o pu nar ne o na doli ma.
40010038	Li ane ala men tis on mekama pu nok o dapuudir zee n doli ma.
40010039	Ka on mekama guri o nyovur, na ko'oŋi li. Amaa one basi o nyovur mam dolim zug, na nyee li.
40010040	“On mekama di'e ya, o di'ene man. Ka on mekama di'e man, o di'ene one tum man na la.
40010041	Ka on mekama di'e Wina'am nodi'es on a Wina'am nodi'es la zug, o na di'e nyood wenne Wina'am nodi'es la ne. Ka on mekama di'e popielim sob, on a popielim sob la zug, o na di'e nyood wenne popielim sob la ne.
40010042	Ka on mekama kulum nok ku'om ma'asig n tisi m nya'andolbibis nwa yinni, on aa m nya'andol la zug, m yeti ya asida ye, o na di'e o nyood.”
40011001	Ka Yesu n pa'ali o nya'andolib piinayiŋa la naae la, ka o yi zin'ikan keŋ teens bane kpi'e la n moon Wina'am labaar ka pa'an nidib la.
40011002	Ka Joon n da be sarega ni la ka wum Kiristo tuuma labaar, ka tum o nya'andolib Yesu sa'an,
40011003	ye ba bu'os ye, “Fune a one na kenna la bee ti gur so' nya'aŋa?”
40011004	Ka Yesu lebis ye, “Kem yeli Joon yanam wum ka nye si'el.
40011005	Zunzoos nyet ka ponda ken ka kukoma nye laafe, ka tobkpidanam wum ka bane kpi vu'ug, ka ba moon labasuŋ n tisid noŋdim.
40011006	Yelsum be ne one pu bi'esid ne mam.”
40011007	Ka ban n keŋ la ka Yesu pian'adi pa'an nidib la Joon yela ye, “Bo bun ka ya daa keŋ moogin ye ya gose? Ya daa keŋ ye ya gos mood ban ka sisi'em mi'imi ba la bee?
40011008	Ka bo yela ka ya keŋe? Ya keŋ ye ya nye dau kane ye fusuma la bee? Ten'esimi, bane ye fusuma la be na'anam yaan.
40011009	Ka bo yela ka ya keŋe? Ya keŋ ye ya gos Wina'am nodi'es la bee? M yeti ya ye, eenn, asida. On ka ya keŋ gos la gaad Wina'am nodi'es si'a.
40011010	Dau kaŋa a one yela ka li da sob la ye, ‘Gosimi m tumi m tumtum fu tuon na, ka o na maali fu suer nyain.’ ”
40011011	Ka Yesu yel ye, “So' kae' ka ba du'a o ka o gaad Joon ne. Amaa one a kpaanr Wina'am so'olim ni la gaad Joon.”
40011012	Joon labaar moolug saŋa la n ti paae nannanna nwa la, nidib daa mugusidi ba meŋ ye ba paam Wina'am so'olim la kpen'. Ka zigid ye ba keŋ tuone kpen'.
40011013	Wina'am nodi'esidib wusa ne wada kan ka Moses da tis la sobne so'olim la yela hale ka Joon nan kae'.
40011014	Ya ya'a bood ye ya baŋi li gbin, Joon ane Elija one na kenna la.
40011015	One mor toba, n bood ye o wum, on baŋin li gbin su'uŋa.
40011016	“Bo ka m na zaŋi n mak ka li wen wuu zumaaŋ kaŋa nidiba? Ba wenne biise zin'i da'ani buoni ba taaba ye,
40011017	‘Ti piebid wiis ka ya pu wa'ada, ka kaasid kuur ka ya pu fabin na.’
40011018	Ka Joon kena lood noor ka pu nuud daam ka ba yel ye, ‘Kikirise dol o.’
40011019	Ka Ninsaal Biig la kena dit ka nuud ka ba yel ye, ‘O ane diis ne danuud, ka o zuanam ane lampodi'esidib ne ninyood.’ Ya'am sob tuuma pa'an ye o mor ya'am.”
40011020	Ka o zerigi teens bane ka o tum tuumnyalima bedego ka ba pu tiake ba tuumbe'ed la. Ka yel ye,
40011021	“Korazin dima, yel to'og be ya zug. Besaida dima, yel to'og be za zug men. Bozugo tuumnyalima line tumi ya sa'an nwa ya'a da tumin ne Taya ne Sidon teensin ba naan tiakin ka yee boto fuud ka bug tampeligim line pa'al ye ba tiakeya.
40011022	Ala zug ka m yeti ya ye, Wina'am saria kadib daar la, li na toe tisi ya n gaad Taya ne Sidon dim.
40011023	Ne yanam Kapeenum dima, ya bood ye ya du'osi ya meŋ arazana nii? Ya na sig ku'um zin'igin. Tuumnyalima line ka m tum ya sa'an nwa ya'a da tumin Sodom teŋin li naan kpelim been zinkaŋa nwa.
40011024	Ka m yeti ya ye Wina'am saria kadib daar la, li na toe n tisi ya n gaad Sodom dim.”
40011025	Saŋkan la Yesu yel Wina'am ye, “M Ba' one a arazana ne dunia Zugsoba, m pu'us uf ne fun sua'ad yela nwa ka ya'am dim ne baŋidib ku baŋi li gbin la, amaa fu ke ka biis baŋi li.
40011026	Eenn m Ba', li ane fu meŋ ya'amboodim.”
40011027	Ka Yesu yel nidib la ye, “M Ba' pun tisi m si'el wusa. So' zi' Biig laa, asee Ba' la. Ka so' me zi' Ba' laa, asee Biig la ne ban ka Biig la bood ye o nie pa'ali ba o Ba' la.
40011028	“Kemi mam sa'an na, yanam ban wusa ze zetebisa genn la, ka mam na tisi ya vu'usum.
40011029	Zaŋimi m yokisin daug la n pa'al ya niŋgoya zug ka zamis mam sa'an. Ala ka ya na nye vu'usum, bozugo m ane sumbugusum daana.
40011030	M yokisin daug la fakne ka m ziid la pu tebisa.”
40012001	Saŋkan la ka Yesu daa buŋ ki poodin Jew dim vu'usum daar, ka o nya'andolib ko'om zabid ka ba gis ki la nweem onbid.
40012002	Ka Farisee dimi n nye la ka ba yel Yesu ye, “Gosima, fu nya'andolib la sa'amidne wada la suer, ban niŋid si'em vu'usum daar la.”
40012003	Ka Yesu lebis ye, “Ya pu karem lin ka David da niŋ saŋkan ka on ne bane dol o ko'om daa zabid laa?
40012004	O daa kpen' Wina'am pu'usum yin n di bodobodo kan ka ba maal maan tis Wina'am la, line pu nar ye ba di, asee bane a Wina'am maalmaanib la gullim.
40012005	Bee ya pu karem Moses wada gbauŋin la ye Wina'am maalmaan sa'am vu'usum daar wada la, ba maalmaan tuuma ni, ka taal kae'?
40012006	Man yeti ya ne ye so' be kpela n gat Wina'am pu'usum yir la,
40012007	Ya ya'a baŋin sob kaŋa nwa gbin, ye Wina'am bood nimbaanlzoor n gaad maana la, ya naan ku yelin ye taal be, bane pu mor taale la zugo.
40012008	Bozugo Ninsaal Biig la, one a vu'usum daar la Zugsob.”
40012009	Ka Yesu keŋ kpen'e ba la'as doogin.
40012010	Ka dau so' be anina ka o nu'ug kpi. Ka dap be anina n bood ye ba yel ye Yesu tum taal, ka bu'os o ye, “Li dol wada suer ye so' ti'ebim nidib vu'usum daare?”
40012011	Ka Yesu lebis ye, “Ya so' ya'a more o pe'og ka li lu bumbokin Wina'am vu'usum daar, o ku yiisi o?
40012012	Amaa ninsaal mor nyood bedego gaad peog. Dinzugo li dol wada suer ka so' tum line a su'um vu'usum daar.”
40012013	Ka Yesu yel dau la ye, “Tienmi fu nu'ug la.” Ka o tienn. Ka o nu'ug la niŋ su'uŋa wuu nu'ug kaŋa la men.
40012014	Ka Farisee dim la yi yiŋ ye ba gban'e noor yinni ka ku Yesu.
40012015	Ka Yesu baŋi li ka toom zin'ig. Ka nidib bedego dol o. Ka o ti'ebi ba wusa.
40012016	Ka o yeli ba ye ba da ke ka so' baŋi li yela.
40012017	Ne'eŋa niŋ ala ye Wina'am nodi'es Azaya da pian' si'el la niŋ sida ye, Wina'am yel ye,
40012018	“Gosim, man tumtum, one ka m gaŋ o ka noŋ o. O yela ma'edi m suunr bedego. Ka m na ke ka m Siig Suŋ be o ni, ka o na mool mam yelsida n tis buudi wusa.
40012019	O ku mor noŋgban kpi'euŋ bee tansida. Ka so' ku wum o kukotita'ar paalo nii.
40012020	Dibir line ko'og ka pu naae, o ku ko'ogi li naae. Ka lauŋ kane pu dit su'uŋa, o ku kpiisi lii. O na niŋ ala n ti paae saŋkan ka yelsida na nyaŋ si'el wusa.
40012021	Ka buudi wusa na mor ti'ir o yu'urin.”
40012022	Ka nidib mor nid yinni, one a zunzoŋ, ka lem a gik, ka kikiris dol o la, n kenn Yesu sa'an na. Ka o tis o laafe hale ka one a gik la pian'ad ka nyet.
40012023	Ka li lidig nidib bedego la wusa, ka ba bu'os ye, “Dau nwa ka'ane na'ab David yaaŋaa?”
40012024	Ka Farisee dim wum ala, ka yel ye, “Beelzebul one a kikiris na'ab la n tis dau kaŋa paŋ ka o kad kikiris.”
40012025	Ka Yesu baŋ ban ten'esid si'el la, ka yeli ba ye, “So'olimkan wusa ka weligir be li ni la na sa'am. Ka teŋkan wusa bee yikan wusa ka weligir be, li ku zi'ene.
40012026	Sutaana ya'a kad Sutaana, o weligidne o meŋ. Dinzugo o so'olim na niŋ wala zi'ene?
40012027	Man ya'a kad kikiris ne Beelzebul paŋa, ano'on paŋ ka yanam biis na kad kikirise? Alazug ban na a ya antu'a tu'ad.
40012028	Amaa li ya'a ane Wina'am Siig Suŋ paŋ ka mam kad kikiris la, Wina'am so'olim kenn ya sa'an na.
40012029	“So' na niŋ wala kpen' paŋ sob yin n vaae o la'ad, ya'a ka' ye o deŋi lo paŋ sob la, ka naan yu'un vaae la'ad la?
40012030	“One pu be man sa'anee, o zan'asidne man. Ka one pu la'ased ne manee, o widigidne.
40012031	Alazugo m yeti ya ne ye, pian'abe'ed wusa ne tuumbe'edkan wusa ka nidib niŋ la, ba na nye suguru. Amaa one pian'ad Wina'am Siig Suŋ la be'ed wusa, o ku nye suguru.
40012032	Nidkan wusa pian'ad Ninsaal Biig la pian'abe'ed, on na tun'e nye suguru. Amaa nid kane pian'ad Wina'am Siig Suŋ la be'ed, o ku nye suguru dunia nwa saŋa, bee saŋa kane kenna laa.
40012033	“Asee ka tiig a su'um ka li wela me a su'um. Tiig ya'a a tibe'ed li wela me ane welbe'ednam. Tiig wela bigisid lin a tisi'a.
40012034	Ya ane wiigi biise! Ya na niŋ wala ten'esid be'ed ka pian'ad sida? Line be ya suunrin la, lin ka ya pian'ad.
40012035	Ninsuŋ yiisidne bunsuma ban ka o sua' o suunrin na.
40012036	M yeti ya ye, hale pian'a yaalis wusa ka ya pian' la, ba na bu'osi ya ya'as saria kadib daar.
40012037	Ya meŋi pian'ad si'el nannanna la na yiisi ya. Ka ya meŋi pian'ad si'el nannanna la me na kpen'esi ya yelin.”
40012038	Ka gbauŋmi'idib ne Farisee dim yel Yesu ye, “Pa'ana, ti bood ye fu tum tuumnyalima ka ti gos.”
40012039	Ka o lebisi ba ye, “Yanam bane a tuumbe'ed dim ne bane pu niŋe m yadda bood ye ya nye tuumnyalima. Ya ku nye tuumnyalima asee Wina'am nodi'es Jona tuumnyalima la.
40012040	Wenne Jona da be ziŋ tita'ar poogin daba atan', yu'uŋ ne nintaŋ la, ala men ka Ninsaal Biig la na be yaugin daba atan' yu'uŋ ne nintaŋ.
40012041	Nineve dim na ti du'e zi'en saria kadib daar, ka li a kaset be'ed zumaaŋ kaŋa dim zug. Bozugo ba daa wum ka Jona moon Wina'am labaar la ka ba tiake ba sunya. Amaa so' be kpela gat Jona.
40012042	Ka po'ana'ab one da yi teŋ lalle la me na du'e zi'en saria kadib daar, ka li a kaset be'ed zumaaŋ kaŋa dim zug. Bozugo o daa yine teŋ kane lal na ye o wum na'ab Solomon ya'am pian'ad. Amaa so' be kpela gat na'ab Solomon.”
40012043	Ka Yesu ye, “Kikirig ya'a yi nid sa'an o ken ne pipirigin, n ied zin'ig ye o be. Ka o ya'a pu nye lii,
40012044	o na yele o meŋ ye, ‘M na leb ne yikan ka m daa yi ka bas la ni.’ Ka o ya'a leb ka nye ka si'el si'el kae', ka li piis nyain zi'e,
40012045	o na yi lem mor kikiris ayopoi bane tuumbe'ed gat o na. Ka ba wusa kpen'e be anina. Ka nid la fara yu'un na gaad yiiga la. Li na niŋe ala n tis zumaaŋ kaŋa nwa dim.”
40012046	Yesu n da nam kpelim pian'ad ne nidib la, ka o ma ne o pitib paae na, ka be kukpeŋi n bood ye ba pian' ne o.
40012047	Ka nid yinni yel o ye, “Gosima, fu ma ne fu pitib be kukpeŋ bood ye ba nyee uf.”
40012048	Ka Yesu lebis o ye, “Ano'one a m ma? Ka ano'onami a m pitiba?”
40012049	Ka o tiesi o nu'ugo pa'ani o nya'andolib la ka yel ye, “Gosima, bama nwa a m ma ne m pitib.
40012050	One tum m Ba' one be arazana ni la boodim, one a m pitu ne m taunn ne m ma.”
40013001	Ka daakan ya'as ka Yesu yi yin la keŋe zin'in beuŋ gbeug.
40013002	Ka nidib bedego la'as o sa'an na, ka o kpen' aaruŋin, ka nidib be beuŋ gbeug.
40013003	Ka o yeli ba yela bedego ne siilis n yet ye, “Dau da be n keŋ ye o waal o bunbuuda.
40013004	Ka on waan la, bunbuud sieba lu suer zug. Ka niis kena n di.
40013005	Ka sieba lu zin'ikan ka tan pu zu'e ka a tampiins zut. Ka tani pu zu'e la zug ka li bul to'oto.
40013006	Ka nintaŋi tulug la, ka ba zianki nwiilim, lin ka'a nya'a la zug.
40013007	Ka sieba lu gon'os soogin, ka gon'os la nobugi sianki ba.
40013008	Amaa sieba lu ko'olum zin'ig, ka wel bielim. Sieba wel kobuga. Ka sieba wel piisyuobu. Ka sieba me wel piistan'.
40013009	One mor toba on wum.”
40013010	Ka o nya'andolib kena bu'os o ye, “Bo ka fu pian'ad ne siilis tisidi ba?”
40013011	Ka o lebisi ba ye, “Yanam di'e Wina'am so'olim yelsua'ada. Amaa ban pu di'ee.
40013012	One mor na di'e pa'as ka li a bedego. Ka one pu mor la, hale ba na di'e on mor si'el la.
40013013	Dinzug ka m pian'adi tisidi ba ne siilis, bozugo ba gosidne ka pu nyeti lii, ka me wum ka pu baŋidi li gbin ne.
40013014	Sobkan ka Azaya da sob la niŋ sida ba ni ye, ‘Ya na wum ka ku baŋi li gbin ne, ka na gosid ka ku nyeti lii.
40013015	Ba sunya digilimne, ka ba li' ba toba ka pu wum na, ka umi ba nini ka pu nyeta. Li ya'a ka' alaa, ba na nye ne ba nini, ka wum ne ba toba, ka baŋi li gbin ne ba sunya, ka tiake lebe m sa'an na ka m ti'ebi ba.’ ”
40013016	Ka Yesu ye, “Amaa yelsum be ya ni, yaname mor nini ka li nyet, ka mor toba ka li wum la.
40013017	Yelsida ka m yeti ya ye, Wina'am nodi'esidib ne popielim dim bedego bood hale ye ba nye yaname nye si'el la, ka pu nyee lii, ka bood ye ba wum yaname nye si'el la, ka pu wum.”
40013018	“Dinzug, kelisimi one waal bunbuuda la siiliŋ la gbin.
40013019	So' ya'a wum Wina'am labaar la ka pu baŋi li gbin ne, o wenne bunbuuda bane lu sueren la. Ka Sutaana one a tuumbe'ed daana la kena n yiis line kpen' o suunrin la.
40013020	Ka bane lu tampiins zug la wenne one wum labaar la ka di'e li aniŋa niŋa ne sumalisim.
40013021	Ka line ka'a nya'a la zug, li pu yuuge ka kpi. O ya'a di fara bee namis Wina'am labaar yela o nyorigidne n bas.
40013022	Ka bane lu gon'os soogin nwa ane bane wum labaar la, ka dunia poten'er daami ba, ka araza'as boob yela siank labaar la ka li pu wele.
40013023	Ka bane lu ko'olum zin'ig la ane one wum labaar la ka baŋi li gbin. Ka sid welne wela wuu kobuga bee piisyuobu bee piistan'.”
40013024	Ka Yesu lem siilim ba siiliŋ yinni ya'as ye, “Wina'am so'olim wenne dau kane budi o ki poogin.
40013025	Ka yu'uŋ sob ka nidib be gbeemin ka dataa me zaŋ natis keŋ n budi gendig kiin la.
40013026	Ka ki la yi na nobugi siak pidigir. Ka natis la me nobug ka ba nye ka li ka' kii.
40013027	“Ka tumtumnib la kenn yidaan la sa'an na n bu'os o ye, ‘Zugsoba, fu daa pu bud kisuma poogin laa? Ka bo ka natis gendig bedego?’
40013028	“Ka o yel ye, ‘Li ane dataa la niŋe li.’ “Ka tumtumnib la bu'osi ye, ‘Fu bood ye ti keŋ vonn natis la bee?’
40013029	“Ka o yeli ba ye, ‘Ayei, ya ya'a niŋ ala ya na la'am vonn ne ki.
40013030	Kel ka li wusa bi'ig n ti paae bunib saŋa, ka m yel m bunib la, ka ba vonn natis la yiiga n bobigi ba n nyu'e bugum. Ka lee bun ki la n su buorin.’ ”
40013031	Ka Yesu yeli ba siiliŋ yinni ya'as ye, “Wina'am so'olim la wenne zensi'a, line yu'ur buon ye mustard bielim, ka dau so' budi o poogin.
40013032	Bielim la pood gat bielim wusa amaa li ya'a bud li nobugid n gat tituud bane be wusa, ka lieb wenne tiig ne ka niis kena maali ba teed li wila ni.”
40013033	Ka o yeli ba siiliŋ yinni ya'as ye, “Wina'am so'olim la wenne dabin ne, ka po'a noki li gendig bodobodo ni, ka li ke ka li nob.”
40013034	Ne'eŋa wusa ka Yesu pian'ad nidib la ne siilis, hale o pu yeli ba pian'asi'a ka li ya'a ka'ane siiliŋa.
40013035	Ne'eŋa ane ye li niŋ sida Wina'am nodi'es la da sob si'el la ye, “M na siilim ne siilis, ka na pa'al yelsua'ada bane sua'ad dunia pin'ilug saŋa la n ti paae nannanna nwa la.”
40013036	Ka Yesu bas nidib la ka kpen' yin. Ka o nya'andolib kena yel o ye “Pa'alimi ti poog la natis la gbin ne a si'em.”
40013037	Ka o yeli ba ye, “One waal bunbuud soma la ane Ninsaal Biig la.
40013038	Ka poog la a dunia, ka bunbuud soma la gbin ane Wina'am so'olim nidib. Ka natis la a Sutaana nidib.
40013039	Ka dataa one but natisi gendig la, a Sutaana. Ka bunib saŋa la a dunia naar. Ka bunib la a Wina'am maleknam.
40013040	“Ka ban la'as natis la los bugumin si'em la, ala men ka li na niŋ dunia naar la.
40013041	Ninsaal Biig la na tumi o maleknam ka ba la'as bane pan'asid nidib, ne tuumbe'ed dim wusa bane be Wina'am so'olimin la
40013042	ka yiisi ba lob bugum zin'igin. Ka ba na kum ka ga'adi ba nyina.
40013043	Ka nidib bane a ninsuma na nie ba Ba' Wina'am so'olimin wenne winig nied si'em la. Dinzugo one mor toba, on wum.”
40013044	Ka Yesu ye, “Wina'am so'olim la wenne araza'as bane sua' teŋin. Ka dau so' nye li ka lem lebisi ligili li ya'as. Ka o sunf ma'ae hale ka o kuli kuos on mor si'el wusa lebi n da' poog la.”
40013045	Ka lem ye, “Wina'am so'olim wenne kukpinkpine one ied kugvenla ban ka ba buon peel la, ka li ligidi zu'e hale.
40013046	Ka on nye peel yinni ka li ligidi zu'e bedego la, o keŋ kuos on mor si'el wusa lebi da'a li.”
40013047	Ka Yesu ye “Wina'am so'olim la lem wenne lauŋ kane ka ba lob mo'arin ka li gban'e zimi buudi wusa.
40013048	Ka li pe'el lauŋ la. Ka ba teegi li du'os guur ka gaans bunsuma la n su ba gona ni, ka lob bunbe'ednam la bas.
40013049	Li me na a ala dunia naar saŋa. Wina'am maleknam na kena n gaans nimbe'ednam la ninsuma soogin,
40013050	ka lobi ba bas bugum zin'igin, ka ba na kum ka ga'ad nyina.”
40013051	Ka Yesu bu'osi ba ye, “Ya baŋ ne'enam gbin ne?” Ka ba lebis o ye, “Eenn.”
40013052	Ka o yeli ba ye, “One a gbauŋmi'id Wina'am gbauŋ kudigin la ka yu'un zamis bam Wina'am gbauŋ paalig la Wina'am so'olim la yela, wenne yidaan one yiisidi o bunsuma bane a bunkuda ne bunpaala ne.”
40013053	Ka Yesu n siilim siilis la naae la ka o
40013054	kuli o teŋin ka pa'ali ba, ba la'asug doodin. Ka li lidigi ba, ka ba yel ye, “Ka oŋa nye ya'am kaŋa ne tuumnyalima nwa yaani?
40013055	O ka'ane dakpi'ed biiga? Ka li ka'ane o ma ka ba buon Meeri laa? Ka li ka'ane o pitib a Jemes ne Josef ne Simon ne Judas laa?
40013056	Ka ka'ane o tanpi nwa zi'e ne ti laa? Ka yaani ka dau kaŋa nye ne'enama?”
40013057	Ka ba zan'as o. Amaa Yesu yeli ba ye, “Ba na'asid nodi'es zin'ig wusa, asee o meŋ teŋin ne o yidimin ka ba ku na'as oo.”
40013058	Ban pu niŋ o yadda la zug, ka o pu tum tuumnyalima bedego anina.
40014001	Saŋkaŋa nwa ka na'ab Herod da wum Yesu labaar,
40014002	ka yeli o samanzin'idib ye, “Oŋa ane Joon one daa suud nidib ku'om la, vu'ug kumin. Dinzug ka o mor paŋ n tum tuum kaŋa.”
40014003	-
40014004	O yel ne'eŋa bozugo Joon daa yel Herod ye, “Li pu nar ye fu di fu ba'abiig po'a Herodiase.” Ka Herodias yela ka o gban'e Joon n loo more keŋ kpar sarega ni,
40014005	ka bood ye o kuu o ka gi'ig nidib la bozugo ba ten'es ye o ane Wina'am nodi'es.
40014006	Ka Herod du'am tienr daar di'ema paae ka Herodias po'ayua wa' nidib tuon ka Herod sunf ma'ae hale,
40014007	ka o po yel bipuŋ la ye, “Fun n bood si'el wusa m na tis uf.”
40014008	Ka o ma pa'al o suer ka o yel na'ab Herod ye, “Tisim man Joon zug laa nwa ni nannanna.”
40014009	Ka na'ab la sunf sa'am, ka amaa on po saam tuon la zug ka o tis noor ye ba tisim bipuŋ la on bood si'el.
40014010	Ka tum so' sarega ni ka o fi'ig Joon zug.
40014011	Ka ba niŋ zug la laan na tis bipuŋ la, ka o zaŋi li tis o ma.
40014012	Ka o nya'andolib kena zaŋ o niŋgbina la mum ka keŋ yel Yesu.
40014013	Ka Yesu wum labaar la ka kpen' aaruŋin yi teŋkan la, n toom zin'i kane ka nidib kae'. Ka nidib bedego n baŋ li la ka ba yi teensin la benn o ne noba.
40014014	Ka on yi aaruŋin la na o nye nidib bedego ka ba nimbaanlig mor o ka o ti'eb bane ben'ed la.
40014015	Ka zaami ma'ae la ka o nya'andolib la kena ka yel o ye, “Kpela ane moogin, ka saŋa la me toogid, dinzugo basim nidib la ka ba keŋ teensin n da' diibi di.”
40014016	Ka Yesu yeli ba ye, “Keli ka ba kpelim ka tisini ba diib ka ba di.”
40014017	Ka ba lebis o ye, “Ti more bodobodo gbila anu ne zimi ayi ma'aa.”
40014018	Ka Yesu yeli ba ye, “More li na tisi m.”
40014019	Ka o yel nidib la ye ba zin'inim mood la zug. Ka o nok bodobodo gbila anu la ne zimi ayi la gosi agol n pu'us Wina'am bareka ka gben'es bodobodo la n tis o nya'andolib la, ka ba tis nidib la.
40014020	Ka so' mekama dii tig. Ka nya'andolib la vaae line kpelim la, ka li pe'el peed piinayiŋa.
40014021	Ka bane di diib la kal da a wuu dap tusanu hale ka po'ab ne biis kal pu pa'ase.
40014022	Ka Yesu ke ka o nya'andolib kpen' aaruŋin la gaad tuoni lo'oŋ beuŋ la gbeug sa, ka on kpelim ye o ke'es nidib la, ka ba kul.
40014023	Ka on ke'esi ba naae la, ka du zuer zug ye o sos Wina'am. Ka zaam ti ma'ae ka o kon'o kon' be anina.
40014024	Aaruŋ la daa bene beuŋ la teŋsuk, ka ku'opila nwe'edi li, ka sisi'em tu'usidi li.
40014025	Ka bekenkeung asubaa ka Yesu kenne ku'om zug n wa'ae o nya'andolib sa'an.
40014026	Ka ban nye ka o ken ku'om zug la dabiem kpen'e ba hale. Ka ba yet ne dabiem ye, “Lina ane silinsiug.”
40014027	Ka Yesu kpen kpemisi ba ye, “Kpe'eŋimi ya sunya ka li ane man. Da zoti dabiem.”
40014028	Ka Piita yel ye, “Zugsoba, li ya'a sid ane fun, tisimi m noor ka m tu'us uf ku'omin la.”
40014029	Ka o yel ye, “Kem na.” Ka Piita yi aaruŋin la ken ku'om la zug tu'usid Yesu.
40014030	Ka on nye sisi'em la da'ad la, ka dabiem kpen' o, ka o pin'ili sim ka tansid ye, “Zugsoba faanmi m bas.”
40014031	Ka Yesu tieli gban' o nu'ug to'oto ka yel o ye, “Dau kane yadda niŋir pu zu'e la, bo ka fu bi'esida?”
40014032	Ka ba kpen' aaruŋin la ka sisi'em la gu'e.
40014033	Ka o nya'andolib la na'as o n yet ye, “Asida oŋa a Wina'am Biig la.”
40014034	Ka ba lo'oŋ beuŋ la n kenn Gennesaret teŋin na.
40014035	Ka nidib la nye Yesu ka baŋ o la, ka tum buol teŋbane kpi'e anina nidib, bane ben'ed wusa, ka ba more ba kenn o sa'an na,
40014036	ka sos o ye o kudim kel ka ban'adnam la si'isi o fuug noor. Ka nidib bane wusa daa si'isi li la, nye laafe.
40015001	Ka Farisee dim sieba ne gbauŋmi'idib la yi Jerusalem n kena bu'os Yesu ye,
40015002	“Bo ke ka fu nya'andolib la zan'as ti yaanam malima la? Ba pu piesidi ba nu'us su'uŋa ka nan dita.”
40015003	Ka o lebisi bu'osi ba ye, “Bo ke ka ya zan'as Wina'am noyelug la ka doli ya meŋ malima?
40015004	Wina'am noyelug la ye, ‘Na'asimi fu ba' ne fu ma.’ Ka lem yel ye, ‘Nid ya'a po'ogi o ba' bee o ma, o su'um ye ba kuu o.’
40015005	Amaa yanam lee pa'an ye, so' ya'a mor si'el ka na suŋ o ba' bee o ma, ka yele ba ye bun la ane Wina'am din, li pu mugus ye o noki li n tis o ba' laa.
40015006	Lina ke ka ya zan'as Wina'am noyelug ka doli ya meŋ malima.
40015007	Yanam zam dima, Azaya da mor sida on da di'e Wina'am noyelug tisi ya ka li yel ye,
40015008	‘Nimbama nwa na'asid mam Wina'am ne ba pian'ad, amaa ba sunya lalli mam hale.
40015009	Ka ba na'asi la ane zaalim tis mam, bozugo ba pa'an ne ninsaalib noyelug wenne li ane mam Wina'am pa'alug ne.’ ”
40015010	Ka Yesu buol nidib ka yeli ba ye, “Kelisimi ka baŋi li gbin.
40015011	Ka'a line kpen'ed ninsaal noorin la ket ka o a dian'ade, amaa line yit ninsaal noorin la ket ka o a dian'ad daan.”
40015012	Ka o nya'andolib la bu'os o ye, “Fu mi' ye Farisee dim la sunya peligne ne fun yel si'em laa?”
40015013	Ka Yesu lebis ye, “Bunbutir mekama wusa ka m Ba' one be arazana ni la pu bud la, ba na voonn li bas.
40015014	Keli ba sa. Ba wenne zunzoŋ naani ve'ed zunzoŋ ne. Ka zunzoŋ ya'a ti ve'ed zunzoŋ asee ka ba wusa lu bumbokin.”
40015015	Ka Piita yel o ye, “Pa'alimi ti siiliŋ kaŋa gbin a si'em.”
40015016	Ka o bu'osi ba ye, “Yanam pu tun'e baŋida?
40015017	Ya pu baŋ ye line ka so' dit la sigidne poorin ka lem yit o niŋgbina nii?
40015018	Amaa line yit ninsaal noorin la yit ne o suunrin ka ne'eŋa ket ka o a dian'ad daan.
40015019	Ka poten'er be'ed yitne suunrin na. Line ket ka o a ninkuud, ka sa'amid po'ab, ka tum dian'ad tuuma, ka faand nidib, ka ma'ad dama'am, ne yu'ur sa'aŋ.
40015020	Ne'eŋa a dian'ad nidibin ka ka'ane a dit ka pu pied nu'usi a dian'ade.”
40015021	Ka Yesu toomi anina n keŋ teens bane kpi'e Taya ne Sidon la.
40015022	Ka Keinan dim po'a yi teŋ ban na n kenn o sa'an na sos o ye, “David yaaŋa, zomi m nimbaanlig, ka m po'ayu'a ka kikirig dol o ka li namisid o hale.”
40015023	Ka Yesu sin. Ka o nya'andolib la sos o ye, “Kadim po'a la ka o keŋ sa; ka o maan tukpeedug.”
40015024	Ka o yeli ba ye, “Wina'am tum man ne Israel dim sa'an gullim, bane wenne konbid bane bodig la.”
40015025	Ka po'a la kena igin o tuon ka yel ye, “Zugsoba suŋimi m.”
40015026	Ka o lebis ye, “Li pu nar ye so' zaŋ biis diibi lobi tis baase.”
40015027	Ka po'a la lebis ye, “Zugsoba, li a sida. Ka baa daan ya'a dit ka dizora lut teŋin, baas la na pi'isi li.”
40015028	Ka o lebis ye, “Po'aa, fu mor yadda niŋir bedego. Ka fun bood si'el la, li na a ala n tis uf.” Ka anina yim ka o po'ayu'a la nye laafe.
40015029	Ka Yesu yi anina den'ed Galilee beuŋ la noorin, ka keŋ du zuer zug zin'in anina.
40015030	Ka nidib bedego kenn o sa'an na, n mor wabis, ne zunzoos, ne ponda, ne gigis, ne wiim sieba bedego kena digili ba o tuon. Ka o ti'ebi ba.
40015031	Ka li lidig nidib la, ban nye ka gigis pian'ad, ka ponda tiake a su'uŋa, ka wabis ken, ka zunzoos nyet, ka ba na'asid Wina'am on ka Israel dim pu'usid la.
40015032	Ka Yesu buol o nya'andolib la, ka yele ba ye, “M zot nidib nwa nimbaanlig bozugo li paae daba atan' ka ba be m sa'an ka me pu mor diib na dii. Ka m pu bood ye m basi ba ka ba kul ne ko'om. Li ya'a ka' ala ba na ti vip sueren.”
40015033	Ka o nya'andolib la bu'os o ye, “Ka ti ye ti nye diib yaani moogin nwa diis nidib bedego bama nwa?”
40015034	Ka Yesu bu'osi ba ye, “Ya mor bodobodo gbila ala?” Ka ba lebis ye, “Ayopoi ne zimbibis bi'ela.”
40015035	Ka Yesu yel nidib la ye ba zin'inim teŋin.
40015036	Ka o zaŋ bodobodo gbila ayopoi la ne zimi la, ka pu'us Wina'am, ka gben'es diib la n tis o nya'andolib la. Ka ba zaŋi pudug tis nidib la.
40015037	Ka ba wusa dii tig. Ka ba vaae dikane kpelim la la'as ka li pe'el peed ayopoi.
40015038	Ka bane di diib la kal a tusa anaasi, hale ka po'ab ne biis kal pu pa'ase.
40015039	Ka o bas nidib la, ka kpen' aaruŋin keŋ Magadan teŋin.
40016001	Ka Farisee dim ne Sadusii dim sieba kenn Yesu sa'an na n bood ye ba bend o, ka yet o ye o maal bunnyalima line sid yi arazana ni.
40016002	Ka Yesu lebis ye, “Winig ya'a kpen'ed ya yet ye zin'ig la a nyain bozugo saŋgbana la a zen'ug la zug.
40016003	Ka bekeeung ka ya yet ye saa na ni, bozugo saŋgbana la a zen'ug ka sobug la zug. Ya tun'e pa'al saŋgbana la a si'em, amaa ya ku nyaŋe baŋ zabina line pa'an saŋa la a si'em.
40016004	Zumaaŋ kaŋa nidib bane a nimbe'ednam ne dian'ad tuuma dim ka pu dol Wina'am suer la, bood tuumnyalima amaa ba ku nyee asee Jona tuumnyalima zabin la.” Ka o basi ba ka toom.
40016005	Ka nya'andolib la lo'oŋ beuŋ gbeug la sa, ka tam bodobodo morem.
40016006	Ka Yesu yeli ba ye, “Gu'usimi ya meŋ ne Farisee dim ne Sadusii dim dabin la yela.”
40016007	Ka nya'andolib la pian'ad ne taaba ye, “Tiname pu mor bodobodo na la zug ka o yel ala.”
40016008	Ka Yesu baŋi li ka bu'osi ba ye, “Yanam bane yadda niŋir pood nwa, bo ka ya pian'ad yaname pu mor bodobodo la yela? Ya nam pu baŋ li gbin nee?
40016009	Ya pu tenr bodobodo gbila anu la ka dap tusa anu daa di laa? Ka ya daa vaae dikane daa kpelim la n pe'el peeda ala?
40016010	Bee bodobodo gbila ayopoi la ne dap tusa anaasi la? Peeda ala ka ya daa vaae dikane daa kpelim la?
40016011	Ka bo ka ya pu baŋ ye m pu pian'adi ya bodobodo yela? Gu'usimi yanam ne Farisee ne Sadusii dim dabin la yela.”
40016012	Ka ba naam baŋ ye o pu yeli bane ye ba gu'usimi ba meŋ ne dabin kane gendig bodobodo ni laa, amaa Farisee dim ne Sadusii dim pa'ala la.
40016013	Ka Yesu paae Sizerea Filipi teŋin ka bu'os o nya'andolib la ye, “Nidib yet ye man one a Ninsaal Biig la a ano'one?”
40016014	Ka ba lebis n yel ye, “Sieba ye, fu ane Joon, one da suud nidib ku'om la. Ka sieba ye Elija. Ka sieba ye, Jeremia, bee one a Wina'am nodi'es so'.”
40016015	Ka o lebis n bu'osi ba ye, “Ka yanam on yet ye man a ano'one?”
40016016	Ka Simon Piita lebis n yel o ye, “Fu ane Kiristo, Wina'am one voe la Biig.”
40016017	Ka Yesu lebis n yel o ye, “Simon, Joon biig, yelsum be fu zug, bozugo li ka' ninsaal pa'al fu nwaa, amaa li ane m Ba' one be arazana ni la.
40016018	M yet uf ye, fu ane Piita. Ka tampiing kaŋa ka m na zi'el m yadda dim la'asug. Ka ku'um ku mor paŋ ne baa.
40016019	M na tis uf arazana so'olim saafibiis. Bun lin wusa ka fu na lo dunia nwa zug la, lin me na lo arazana ni. Ka bun lin wusa ka fu na idig dunia nwa zug la, lin me na idig arazana ni.”
40016020	Ka Yesu sa'al o nya'andolib la ye, ba da yel so' ye, one a Kiristo laa.
40016021	Saŋkan la ka Yesu pin'il n pa'an o nya'andolib la ye, “Li a tilas ye m keŋ Jerusalem n paam namisug bedego teŋin kpeenmnam ne Wina'am maalmaan kpeenmnam ne gbauŋmi'idib sa'an. Ka ba na ku m. Ka daba atan' daar ka m na vu'ug kumin.”
40016022	Ka Piita buol o n yi kpeŋ n pin'il n sa'an o ye, “Wina'am na yiis uf yelkaŋa ni, ka li da niŋ uf alaa.”
40016023	Ka Yesu fendig n yel Piita ye, “Lem m nya'aŋ, Sutaana nwa. Fu giŋid man ne. Fu ten'esug ane ninsaal poten'er ka ka' Wina'am din ne.”
40016024	Ka Yesu yel o nya'andolib la ye, “Nid ya'a bood ye o dol man, asee ka o zan'as o meŋ boodim ka zaŋ o ku'um dapuudir n dol man.
40016025	On wusa bood ye o sua' o nyovur la, o nyovur la na bodig. Amaa on wusa n bas o nyovur man zug la, o na nye o nyovur.
40016026	Nid ya'a nye dunia nwa la'ad wusa, ka o meŋ nyovur la bodig, o nyood a bo? Bozugo si'el kae' dunia ni ka nid na zaŋ n tiak o nyovure.
40016027	Ninsaal Biig la na ti kena ne o Ba' na'am line nyeen pil pil ne o maleknam, ka saŋkan la o na tis so' kam wusa yood line zemisi ba tuuma.
40016028	Yelmeŋir ka m yeli ya ye, ninsieba zi'e kpela ka ku kpii, ka na nye Ninsaal Biig la n kenna ne o na'am.”
40017001	Ka daba ayuobu nya'aŋ la, ka Yesu zaŋ Piita ne Jemes ne Jemes ba'abiig Joon n du zuetita'ar zug. Ka ban gullim be anina.
40017002	Ka o tiak ba tuon. Ka o nindaa niene nyain wuu nintaŋ ne. Ka o fuud pelig hale.
40017003	Ka ba nye Moses ne Elija, ka ba kena n sonsid ne Yesu.
40017004	Ka Piita yel Yesu ye, “M Zugsoba, li a su'um ye ti be kpela. Fu ya'a siak, m na ti' suga atan' n tis fun yinni, Moses yinni, Elija me yinni.”
40017005	Ka on nam kpelim pian'ad la, ka saŋgbauŋ line nie nyain kena n ligili ba. Ka kukor yi saŋgbauŋ la ni n yel ye, “Oŋa ane m binoŋir, one paae m ya'am bedego. Kelisimi ne o pian'ad.”
40017006	Ka o nya'andolib la n wum la, ka ba vabin teŋin ne dabietita'ar.
40017007	Ka Yesu li'el n si'isi ba n yel ye, “Duomi, ka da zot dabiem.”
40017008	Ka ba godig ba zut n gos, ka pu lem nye nidaa, asee Yesu gullim.
40017009	Ka ban sigid zuer zug la na, Yesu sa'ali ba ye, “Mit ka ya yel nid bun kan ka ya nye la, hale ka Ninsaal Biig la ti vu'ug ka bas ku'um.”
40017010	Ka o nya'andolib la bu'os o ye, “Wala ka gbauŋmi'idib yel ye, Elija na deŋi kena?”
40017011	Ka o lebis yeli ba ye, “Li ane ameŋa ye Elija na deŋ kena, ka lebis si'el wusa li zin'igin.
40017012	Amaa man yeti ya ne ye, Elija pun kena sa, ka ba pu baŋ on a so', ka niŋ o ban bood si'em la. Ala men ka Ninsaal Biig la na nye namisugi ba nu'usin.”
40017013	Ka o nya'andolib la yu'uŋ baŋ ye o yeti ba ne Joon one suud nidib ku'om la yela.
40017014	Ka ban paae nidib bedego la sa'an la ka dau so' kena igin Yesu tuon,
40017015	ka yel ye, “M Zugsoba, zomi m biig nimbaanlig ka o lutne kpisiŋkpi'ir ka li namisid o hale. Ka li ya'a yiti due o, o lutne bugumin bee ku'omin.
40017016	Dinzug ka m mor o na amaa fu nya'andolib la pu nyaŋe ti'eb oo.”
40017017	Ka Yesu lebisi ba ye, “Zumaaŋ kaŋa nidib bane kae' yadda ka me ka'a yelmeŋir dim la. Saŋa wala ka ya bood ye m be ne ya? Saŋa wala ka ya bood ye m gbenn ne ya?” Ka o yel dau la ye, “Mor biig la na.”
40017018	Ka Yesu kad kikirig la biig la ni, ka anina yim ka biig la nye laafe.
40017019	Ka nya'andolib la keŋ Yesu sa'an baanlim na bu'os o ye, “Bo niŋ ka ti pu nyaŋe kad kikirig la yiise?”
40017020	Ka o lebisi ba ye, “Ya yadda pu zu'e la zug. Li a sida ka m yeti ya ye ya ya'a niŋ Wina'am yadda hale ka li kudim pood bi'ela nwa wenne so'od biili ne, ya na tun'e yel zuer kaŋa ye, ‘Toom keŋ zin'isi'a sa,’ ka li na niŋ ala. Ka si'el kae' ka ya ku nyaŋe maali.
40017021	Asee Wina'am sosug ne noloor ka ya na tun'e kad ne'enam buudi.”
40017022	Ka nya'andolib la la'as taaba n kenn Galilee na, ka Yesu yeli ba ye, “Ba na ti gban'e Ninsaal Biig la n niŋ o nidib nu'usin
40017023	ka ba ku o, ka daba atan' daar o na ti vu'ug ka bas ku'um.” Ka ba sunya sa'am bedego.
40017024	Ka Yesu ne o nya'andolib la paae Kapeenum teŋin, ka Wina'am pu'usum yir lampodi'esidib bu'os Piita ye, “Ya pa'an la yood pu'usum yir lampo bee?”
40017025	Ka o lebis ye, “O yood walla.” Ka Piita n kul yin la Yesu deŋin pian' o ye, “Simon, fu ten'esid ye bo? Ano'on sa'an ka dunia nwa na'anam di'esid ba lampo? Teŋin dimin bee bane a saam la ni?”
40017026	Ka Piita ye, “Saam la ni.” Ka Yesu yel o ye, “Ala teŋin dim la ba'a kae'.
40017027	Tiname pu bood ye ti ziemi ba la zug, kem los gu'a beuŋin la ka fun gban'e ziŋ si'a yiiga la, fun ya'ami o noor ka fu na nye anzurifa la'af line ka fu na yo man ne fu yela.”
40018001	Saŋkan la, nya'andolib la da kenn Yesu sa'an na, yet ye, “Ano'one a kpeenm Wina'am so'olimin la?”
40018002	Ka Yesu buol biigi zi'eli ba soogin na,
40018003	ka yeli ba ye, “Asida ka m yeti ya ye, ya ya'a pu tiake ya sunya a wuu biis ne, ya ku kpen' Wina'am so'olimin naa.
40018004	Ka one wusa siedi o meŋ wenne biig ne, o na a kpeenm Wina'am so'olimin la.
40018005	“Ka one di'e bibil ka o wenne oŋa, man yu'ur zug, o di'e man.”
40018006	“One ke ka bibibis bama yinni bane niŋi m yadda la tum tuumbe'ed, li aan su'um o sa'an ka ba deŋim nokin neertita'ar n lo kolo o niŋgoonr ka losin o mo'ar zuluŋin ka ku'om dii o.”
40018007	Ka ye, “Dunia dima, ya na namis, yaname pan'as nidib ka ba tum tuumbe'ed la zug. Asee ka pan'asug be, amaa namisug na be n tis one ket ka pan'asug be la.
40018008	“Fu nu'ug bee fu nobir ya'a ket ka fu tum tuumbe'ed, fun fi'igime li bas. Li a su'um ne fun na nye nyovur ka nu'ug bee nobir ko'og, n gaad fun na mor nu'us ne noba wusa ka kpen' bugum kane pu kpiisida.
40018009	Fu nif ya'a ket ka fu tum tuumbe'ed, fun likimi li bas. Li a su'um ne fun na nye nyovur ka nif kae' n gaad fun na mor nini ayi ka ba lob uf bas bugum teŋ.”
40018010	Ka Yesu yel ye, “Baŋimi ka da po'ogi bibama yinnii. M yeti ya ye ba maleknam bane be arazana ni la be m Ba' tuon saŋa mekama.
40018011	(Ninsaal Biig la ken na la, ane ye o faaene bane bodig la.)”
40018012	“Ya ten'esid bo? Ka so' naan more pe'es kobuga ka yinni bodige, o ku bas piiswai ne awai la zuer zugin ka ba onbid, ka o keŋ ia yinni laa?
40018013	Ka o ya'a nye li, o sunf na ma'ae ne yinni la gaad piiswai ne awai bane pu bodig laa.
40018014	Li ane ala n tis m Ba' one be arazana ni la. O pu bood ye biis la yinni bodige.
40018015	“Fu ba'abiig one a yadda niŋid ya'a tum uf taal, kem yel o taali a si'em, fu ne on ma'aa. Ka o ya'a siaki fu noor o kpelim ane fu ba'abiig.
40018016	Amaa o ya'a zan'as fu noor, fun dol nid yinni bee ayi pa'asi fu zug n keŋe o sa'an. Ka nidib ayi bee atan' na di kaset yel la maalug zug.
40018017	Ka o ya'a pu siaki ba, fun yelimi li Wina'am nidib la'asugin. Ka o ya'a pu siak Wina'am nidib la sooginee, yanam basimin o wenne one pu dol Wina'am bee lampodi'es.
40018018	“Li ane asida ka m yeti ya ye, lin ka ya lo dunia nwa ni la Wina'am me na lo. Ka lin ka ya idig la Wina'am me na idig.
40018019	“M yeti ya ya'as ye nidib ayi ya'a naal noor ka sos m Ba' Wina'am si'el, o na maali li tisi ba.
40018020	Ka nidib ayi bee atan' ya'a la'as man yu'ur zug, m na be ne ba.”
40018021	Ka Piita kena n bu'os Yesu ye, “M Zugsoba, m ba'abiig na tum tuumbe'ed n po'ogi m, noor ala ka m na tis o suguru? Noor ayopoi bee?”
40018022	Ka Yesu yel o ye, “M pu yel ye noor ayopoi ma'anee. Amaa m ye hale noor piisyopoi bu yopoi.
40018023	“Dinzugo arazana so'olim wenne na'ab so' one bood ye o gelig o sama ne o tumtumnib.
40018024	Ka one pin'il geligir la, ba mor nid yinni na, one di o sam ligidi yon tusa piiga.
40018025	Ka on ku nyaŋ n yo laa, o zugsob tis noor ye ba kuosim o ne o po'a ne o biis ne o la'ad wusa n yo o sam la.
40018026	“Ka o vabin o zugsob tuon n sos o ye, o dim o suguru, ka o na yo sam la wusa.
40018027	Ka o zugsob la zo o nimbaanlig, ka bas sam la, ka ke ka o keŋ.”
40018028	“Amaa tumtumkan n yi la, o tu'us o tumtum tiraan kane di o sam anzurifa ligidi kobug (li pu paae yolug yinnii,) ka gban' o n siank o kukor, ka yel o ye, ‘Yoom m sam la n tisi m.’
40018029	“Ka o tumtum tiraan la vanbin o tuon n sos o ye, ‘Dim suguru, ka m na yo fu sam la.’
40018030	“Ka o zan'as, ka zaŋ o kpen'es sarega ni ye, asee o yo o sam la.
40018031	Ka o tumtum taaba la nye ala la, ka ba sunya sa'am hale. Ka ba keŋi ba zugsob sa'an n tu'as o line niŋ la wusa.
40018032	“Ka o zugsob buol o n yel ye, ‘Tumtumbe'ed daana nwa, sam kan wusa ka fu di la, m kee li bas, fun sosim la zug.
40018033	Li me pu su'um ye fun zo fu tiraan nimbaanlig, wuu man zo fun nimbaanlig si'em laa?’
40018034	Ka o zugsob la suunr pelig hale. Ka o ke ka ba zaŋ o n kpen'es sarega ni ye ba namis o ka yel ye, asee o yo sam la wusa.
40018035	“Ala men ka m Ba' one be arazana ni la na niŋ ne ya, ya ya'a pu tisi ya ba'abiis suguru ne ya sunya wusa.”
40019001	Ka Yesu n pian' naae la, o yi Galilee n kpen' Juuda zin'isi'a line be Joodan mo'ar nya'aŋ.
40019002	Ka nidib bedego dol o ka o ma'ae ban'adnam la wusa ban'as anina.
40019003	Ka Farisee dim kenn o sa'an na ye ba kpansi o pian'adi gos, ka bu'os ye, “Ti wada puugine, suer be ye dau lebisi o po'a, yelsi'a yelaa?”
40019004	Ka Yesu lebis ye, “Ya pu karem Wina'am gbauŋ laa? Pin'ilugin la Wina'am maal dau ne po'a,
40019005	ka yel ye ne'eŋa yela ka dau basi o ba' ne o ma, ka on ne o po'a babayi la ta'al taaba a yinni.
40019006	Ka ba leŋ ka' babayi ya'ase. Amaa ba yu'un liebne yinni. Ban ka Wina'am ta'al taaba la, so' da weligi baa.”
40019007	Ka Farisee dim la bu'os o ye, “Ka wala ka Moses da sobi tis noor ye dau tun'e tis o po'a lebisug gbauŋ ka kad o?”
40019008	Ka Yesu lebis ye, “Ya sukpi'euŋ la zug, ka Moses da tis noor ye ya tun'e lebisi ya po'ab. Amaa pin'ilugin sa la li da ka' alaa.
40019009	Ka m yeti ya ye, so' ya'a lebis o po'a ka li ka' dian'ad tuuma yela, o ya'a toom di po'a ya'as, on sob tum ne po'a sa'uŋ.”
40019010	Ka o nya'andolib la yel o ye, “Dau ne o po'a yela ya'a ane ala, li pu su'um ka dap di po'aba.”
40019011	Ka o yeli ba ye, “Li ka' nidib wusa na nyaŋe di'e pian' kaŋaa, asee bane ka Wina'am tisi ba la.
40019012	Ba du'a dap sieba ka ba daulim kae'. Ka nidib me fua dap sieba. Ka Wina'am yela sieba pu dit po'aba wenne ba fua ba meŋ ne. Ka one na nyaŋe di'e yelkaŋa, on di'em.”
40019013	Ka ba mor biis kenn Yesu sa'an na ye o nok nu'ug n pa'al ba zutin ka pu'us Wina'am tisi ba. Ka o nya'andolib la kad nidib la.
40019014	Ka Yesu yel ye, “Kel ka biis la kena ka da kadi baa. Wina'am so'olim ane bamanam taaba din.”
40019015	Ka noke o nu'ug pa'ali ba zutin ka keŋ.
40019016	Daar yinni ka dau kenn Yesu sa'an na, ka bu'os o ye, “Pa'ana, m na tum tuumsuŋ bo ka nye nyovur dine ka' naare?”
40019017	Ka o lebis o ye, “Bo ka fu bu'osidi m one a su'um yela? Yinni ma'aa be, one a su'um. Fu ya'a bood ye fu nye nyovur, fun tumi o noyelug la yet si'em la.”
40019018	Ka o bu'os ye, “Nooryelug bane sa'ane?” Ka Yesu lebis yel o ye, “Da ku nida, da sa'am po'a, da zuu, da dit ziri kaseta,
40019019	na'asimi fu ba' ne fu ma ka noŋi fu tiraan wuu fu meŋ.”
40019020	Ka dasaŋ la yel o ye, “Ne'enam wusa man niŋiya, ka bo lem kpelim?”
40019021	Ka Yesu lebis o ye, “Fu ya'a bood ye fu zemis fun kem kuos fun mor si'el wusa tis noŋ dim. Ala ka fu na nye kpan'am arazana ni. Ka kena dol man.”
40019022	Ka on wum ne'eŋa la ka o keŋ ne susa'aŋ, bozugo o da ane kpan'a.
40019023	Ka Yesu yel o nya'andolib la ye, “Asida ka m yeti ya ye, li na toe tis arazak daan ne on na kpen' Wina'am so'olim la ni.
40019024	M yeti ya ya'as ye, li na a na'ana ye yugum kpen' kparipiim voonrin n gat arazak daan na kpen' Wina'am so'olim la ni.”
40019025	Ka o nya'andolib la n wum ne'e la ka li paki ba hale. Ka ba yet ye, “Ano'on yu'un na nye faangire.”
40019026	Ka Yesu gosi ba ka yel ye, “Yel kane toe tis ninsaal la, li pu toe tis Wina'am.”
40019027	Ka Piita lebis o ye, “Ti bas si'el wusa ka dol uf. Ka ti na nye bo?”
40019028	Ka Yesu yeli ba ye, “Asida ka m yeti ya ye, dunia paal la ni, ka Ninsaal Biig ya'a zin'ini o na'am gbauŋ venliŋ la zug la, yanam bane doli m la me na zin'in na'am gbana piinayiiŋa la zug, ka kad Israel buudi piinayiiŋa la saria.
40019029	Ka bane wusa basi ba ya, bee ba bieya, bee ba pitib, bee ba tanp, bee ba ba'anam, bee ba manam, bee ba biis, bee ba pood, mam yu'ur zug, ba na di'e ban bas si'el la, noor kobuga, ka lem nye nyovur line ka' naare.
40019030	Ka bedego bane a tuon dim la na leb nya'aŋ, ka bane be nya'aŋ la na be tuon.”
40020001	Ka Yesu yel ye, “Wina'am so'olim wenne yidaan, one yi bekeeung n keŋ nok tumtumnib ye ba tum o poogin.
40020002	Ka ba siak ye o yo ba anzurifa la'af daar yinni poogin. Ka o tumi ba o poogin la.
40020003	“Ka nintaŋ ziankir saŋa, ka o yi ka nye ninsieba ka ba zi'e da'an, ka pu tumma.
40020004	Ka o yeli ba ye, ‘Yanam me kemi m poogin la tum. Ka m na yo ya line nar.’ Ka ba due keŋ poogin la.
40020005	Ka nintaŋ tisoos ne nintaŋ gbeligir ka o yi lem niŋ ala ya'as.
40020006	Ka zaam noor ka o lem nye ninsieba ka ba zi'e. Ka o bu'osi ba ye, ‘Bozugo ka ya zi'e beugin sa, ka pu tum si'ela?’
40020007	“Ka ba lebis ye, ‘So' pu noki ti tuuma la zug.’ Ka o yeli ba ye, ‘Yanam me kemi m poogin la tum.’
40020008	“Ka winlir saŋa paae ka poogdaan yel o tumtumnib kpeenm ye, ‘Buolim tumtumnib la na, ka yo ba. Pin'ilim yo bane yuolim kena la n ti paae bane deŋ na la.’
40020009	“Ka bane keŋ zaam noor la wusa di'e anzurifa la'af yinni yinni.
40020010	Ka bane deŋi kena la mor potenda ye ba na di'e gaad bane yuolim kena la. Ka ba wusa di'e anzurifa la'af yinni yinni wenne bane yuolim kena di'e si'em la.
40020011	Ka ban di'e la, ka nyon ne yidaan la,
40020012	ka yet ye, ‘Bane yuolim la tum ne saŋa bi'ela nwa. Amaa fu ke ka ba di'e azinzema ne tinam bane tum hale beugin sa n namis ne nintaŋ tuulug.’
40020013	“Ka o lebisi yel ba nid yinni ye, ‘M zua, m pu tum uf taale. Fu pa'a pu siak ye fu na di'e anzurifa la'af yinnii?
40020014	Nokimi fu yood n keŋ. Li ane man boodim ye o yo bane yuolim la azinzema ne fun.
40020015	Li pu nar ye m zaŋi m la'ad niŋ lin ka m booda? Bee m tuumsoma la ka fu nen naa?
40020016	“ ‘Dinzugo tuon dim na lieb nya'aŋ dim, ka nya'aŋ dim lieb tuon dim.’ ”
40020017	Ka Yesu daa wa'ae Jerusalem la, o da buoli o nya'andolib la gullim ka yeli ba ye,
40020018	“Gosimi ya, ti wa'ane Jerusalem, ka ba na gban'e Ninsaal Biig la n tis Wina'am maalmaan kpeenmnam ne gbauŋmi'idib, ka ba na kad o saria ka koos o yela ye o su'um ne ku'um.
40020019	Ka nok o tis bane ka' Jew dim ka ba na la'ad o, ka fieb o, ka kpa' o dapuudir zug n kuu o. Ka daba atan' daar, ka o na lem vu'ug ka bas ku'um.”
40020020	Ka Zebedee po'a dol o biis n kenn Yesu tuon na igin ka sos o ye o maal si'el tis o.
40020021	Ka Yesu bu'os o ye, “Fu bood ye m maal bo tis uf fo?” Ka po'a la lebis ye, “M bood ye fu siak ka fu ya'a ti di fu na'am la, fun ke ka m biribis ayi nwa, ka ayinni zin'ini fu datiuŋ ka ayinni la me zin'ini fu dagobug.”
40020022	Amaa Yesu lebisi ba ye, “Ya zi' yaname sosid si'el yelaa. Ya na nyaŋe nu m nwam kane aa m namisug ka m ye m nu laa?” Ka ba ye, “Ti na nyaŋ.”
40020023	Ka o lebis ye, “Ya sid na nu li. Amaa man lee pu mor suere na ke ka so' zin'ini m datiuŋ bee m dagobuga, asee ban ka m Ba' ti'ebi guri ba la.”
40020024	Ka nya'andolib bane kpelim piiga la n wum ne'eŋa la, ka ba sunya pelig ne babayi la.
40020025	Ka Yesu buoli ba n yel ye, “Ya mi' ye bane a na'anam dunia nwa ni mugusidi ba nidib hale.
40020026	Amaa ne yanama, ya ku niŋ alaa. Ka one bood ye o a kpeenm ya sa'an, li nar ka o liebi ya tumtum.
40020027	Ka one me bood ye o a tuon sob, on na liebi ya yamug wenne Ninsaal Biig la.
40020028	O pu kena ye nidib tum tis oo, amaa o kena ye o tum tisi ba ka yiisi o nyovur ka ke ka nidib bedego nye yolisim.”
40020029	Ka ban daa yit Jeriko la, ka nidib bedego dol Yesu.
40020030	Ka zunzoos ayi zin'i suer kukpeŋ ka wum ka Yesu gaad la, ka ba tansid ye, “David Yaaŋa, zomi ti nimbaanlig.”
40020031	Ka nidib la kadi ba ye ba kel vuud. Ka ba maligim tans gaad ala ye, “Zugsoba, one a David Yaaŋa, zomi ti nimbaanlig.”
40020032	Ka Yesu zi'en ka buoli ba, ka bu'osi ba ye, “Ya bood ye m tum bo tisi ya?”
40020033	Ka ba lebis ye, “Zugsoba, ti bood ye ti nini lak ka ti nyet.”
40020034	Ka Yesu zo ba nimbaanlig ka si'isi ba nini, ka ba nini lak ka ba nyet, ka ba kpelim dol o.
40021001	Ka ban li'el Jerusalem la ba paae Befage, Olive zuerin la. Ka Yesu tumi o nya'andoliba ayi,
40021002	ka yeli ba ye, “Kemi teŋkpeŋ kane be ya tuon la ka ya na nye, ka ba lo buŋe zi'el ne o biig. Idigim o more ba na.
40021003	Ka so' ya'a yeli ya si'el, yanam on yelim ye Zugsob la bood o, ka o na tisi ya. Ka ya mor o na.”
40021004	Ne'eŋa niŋe ye li pa'al Wina'am nodi'es la n da pian' si'el la ye li aa ameŋa ye,
40021005	“Zion dima ya na'ab kenna. O sie o meŋi ban' buŋ. O ban'ad bunkonbbil kane ka ba more tum tuuma.”
40021006	Ka nya'andolib la keŋ tum on yeli ba si'em la.
40021007	Ka ba mor buŋ ne o biig la na, ka ba noki ba fuud n pa'al buŋ la zug ka o ban'.
40021008	Ka nidib bedego yadigi ba fuud sueren, ka sieba me nwa'e tiis vaandi yadig.
40021009	Ka nidib bane be o tuon ne bane be o nya'aŋ la wusa yet ne kukotita'ar ye, “Hosaana, na'ab David Yaaŋa. Yelsum be ne one ken na ne Zugsob la yu'ur zug. Bane be agol na yel ye, Hosaana.”
40021010	Ka ban n kpen'ed Jerusalem la, ka li lidig teŋ la dim wusa, ka ba bu'osid ye, “Ano'one nwa?”
40021011	Ka nidib la lebis ye, “One a Wina'am nodi'es Yesu la, one yi Nazaret, Galilee so'olimin la.”
40021012	Ka Yesu kpen' Wina'am pu'usum yin, ka nye bane kuosid ne bane da'ad la'ad. Ka o kadi ba yiis, ka lidigi bane tiad ligidi la teebulnam lub, la'am ne bane kuosid dawana la kogus men.
40021013	Ka o yeli ba ye, “Li sob Wina'am gbauŋin ye, ‘Ba na buoni m yir la ye Wina'am pu'usum yir.’ Ka yanam lebigi li ka li a na'ayiis suak zin'ig.”
40021014	Ka zunzoos ne wabis kenn o sa'an na ka o ti'ebi ba.
40021015	Ka Wina'am maalmaan kpeenmnam ne gbauŋmi'idib nye tuumnyalimban ka o tum la, ka biis maan vuud pu'usum yin la, n yet ye, “Hosaana, yelsum be ne na'ab David Yaaŋ la.” Ne' ke ne ka ba sunya pelig.
40021016	Ka ba yel Yesu ye, “Fu wum ban yet si'em laa?” Ka Yesu lebis ye, “Eenn, m wumiya. Amaa ya pu karem lin yet ye, ‘Fu di'e pian'ar dine yit biis ne bilies noya ni laa.’ ”
40021017	Ka Yesu yi ani keŋ Betani teŋin gbeenn anina.
40021018	Ka beug nie ka o lebid Jerusalem ka o ko'om zabid,
40021019	ka o nye kekaŋ ka li zi'e suer la kukpeŋ. Ka o keŋi ani ka pu nye kekamaa ka li ane vaand gullim. Ka o yel tiig la ye, “Fu ku lem wel ya'ase.” Ka anina yim ka tiig la kudug.
40021020	Ka o nya'andolib la nye li la ka li lidig ba, ka ba ye, “Li niŋ wala ka tiig nwa kpelim kudug to'oto?”
40021021	Ka Yesu lebis ye, “Asida ka m yeti ya ye, ya ya'a niŋ Wina'am yadda ka pu bi'esida, ka'a ye ya tum wen wuu man tum tikaŋa si'em la ma'anee. Amaa ya na tun'e yel zuekaŋa ye li vikim keŋ lu mo'arin la sa, ka li na niŋ ala.
40021022	Ka ya ya'a niŋ yadda ka sos si'el Wina'am sa'an, ya na di'e.”
40021023	Ka on kpen' pu'usum yin n pa'an la, ka maalmaan kpeenmnam ne kpeenmnam sieba kena bu'os o ye, “Fu nye suer yaani tum tuum bama? Ka ano'on tis uf noore?”
40021024	Ka Yesu lebisi ba ye, “Mam me na bu'osi ya si'el. Ya ya'a lebisi ma, m na yele ya one tis man noor la.
40021025	Ka bu'osi ba ye, ‘Joon ku'om suub la da yine Wina'am sa'an na bee ninsaalib sa'an ne?’ ” Ka nidib la gban'ad noor yinni ne taaba ka yet ye, “Ti ya'a yel ye, ‘Wina'am din,’ o na yele ti ye, ‘ka bo ka ti pu siaki?’
40021026	Ka ti ya'a ye, ‘dunia din,’ ti gi'id nidib la, bozugo ba siak ye Joon daa ane Wina'am nodi'es.”
40021027	Ka ba lebis Yesu ye, “Ti zi'.” Ka o me yeli ba ye, “Alaa mam me ku yele ya mam nye noor la so' sa'an ne.”
40021028	“Ya ten'es ka siiliŋ kaŋa gbin a bo? Dau so' daa be more o biis ayi ka keŋ yinni sa'an yel o ye, ‘M biiga, kem tum lombon'ogin la zina.’
40021029	“Ka biig la lebis o ye, ‘M ku keŋe.’ Ka li niŋ bi'ela ka o tiak o ya'am ka keŋ.
40021030	“Ka o keŋ oŋa la sa'an ye o me kem tum. Ka o yel o ye, ‘M zugsoba m na keŋ.’ Amaa o pu keŋe.
40021031	“Ka babayi nwa, ano'one tumi o ba' boodim la?” Ka ba lebis ye, “Yiiga sob la.” Ka Yesu yeli ba ye, “Asida ka m yeti ya ye, lampodi'esidib ne po'agoonda na deŋi ya tuon kpen' Wina'am so'olim la ni.
40021032	Bozugo Joon daa kena ye o pa'ali ya popielim suer. Ka yanam pu niŋ o yadda, amaa lampodi'esidib ne po'agoonda daa niŋ o yadda. Hale baa yanam nye bama nwa la, ya pu siaki tiake ya sunyaa.
40021033	“Kelisimi siiliŋ yinni ya'as. Yidaan da be ka maali o tiis poog, ka me zaŋguoma n giligi li, ka me pogu'ud doog, ka tu bumbok kane ka ba na nwia'asid wela la ku'om, ka bas n tis pogu'udib ka nwie.
40021034	Ka li pon'ob saŋa li'el la, o tumi o tumtumnib ye ba di'e wela line na aa o din na.
40021035	“Ka bane di'e poog la tum la gban'e o tumtumnib la yinni bu' o, ka ku yinni ka lob oŋa la ne kuga.
40021036	Ka o lem tum sieba ka ba zu'e gaad yiiga dim la. Ka ba lem niŋe ba ala ya'as.
40021037	Ka o yu'un tumi o meŋ biig ka ten'esid ye, ‘Lin a m meŋ biig la. Ba na na'as o.’
40021038	“Ka kpaadib la nye o la ka yel ye, ‘Eheenn, oŋa so'e faar la. Keli ka ti kuu o ka ti na so'e faar la.’
40021039	Ka ba ve' o yiis poogin la ka kuu o.”
40021040	Ka Yesu ye, “Poog la daan ya'a kul na, ya baŋ ye o na niŋ pogu'udib la wala?”
40021041	Ka ba lebis ye, “O na namis nimbe'ednam la hale kuu ba, ka tiake ninsieba ka ba di'e poog la tum, bane na tis o wela line aa o din, pon'ob saŋa ya'a ti paae.”
40021042	Ka Yesu bu'osi ba ye, “Ya pu karem Wina'am gbauŋ line yet ye, ‘Kugkan ka tan meedib da zan'as la, lieb lodigin kugsuŋ. Nwa ane Zugsob la niŋir ka ti nyee li ka li a tuumnyalima.’ ”
40021043	Ka Yesu yeli ba ye, “M yeti ya ye, Wina'am so'olim la, m na di'e li ya sa'an ka noke tis buudi bane na wel welsuma.”
40021044	Ka on mekama lu kugkaŋa zug o na pusig n yaam. Ka kugir la ya'a lu so' zug li na medig o.
40021045	Ka maalmaan kpeenmnam ne Farisee dimi wum siilis la, ka ba baŋ ye o pian'adi ban yela.
40021046	Ka ba boodin ye ba gban' o ka gi'ig nidib la, bozugo ba siak ye o ane Wina'am nodi'es.
40022001	Ka Yesu lem pian'a ba ne siilis, ka yel ye,
40022002	“Wina'am so'olim la wenne na'atita'ar one maali o biig po'adiir di'ema. Ka o tumi o tumtumnib ye ba buol nidib ban ka o daa deŋi tienn ba la.
40022003	Ka ba pu bood ye ba kenaa.
40022004	“Ka o lem tum tumtumnib sieba ya'as n ye, ‘Yelim ban ka m daa deŋi tienn la ye m ti'eb diibi zi'el, hale ka ku na'araad ne konbbeda, ka si'el mekama wusa ti'ebeya.’
40022005	“Ka ba zan'as ka keŋe ba ken. Ka yinni keŋe o poogin, ka yinni keŋe o kuosim zin'igin.
40022006	Ka bane kpelim la gban'e o tumtumnib la tu'u ba yaal ka kuu ba.
40022007	Ka na'ab la sunf pelig, ka o tum o zabzabidib, ka ba ku ninkuudib la ka nyu'e ba ya.
40022008	“Ka o buol o tumtumnib la ka ye, ‘Si'el mekama ti'ebeya, ka man daa tienn sieba la ka' ninsuma,
40022009	dinzugo kemi suekita ni, ka ya ya'a nye nidib si'em, yanam buolimi ba di'ema la ni na.’
40022010	Ka tumtumnib la niŋ ala ka ba keŋ suekita ni ka buol ban nye sieba wusa, ninsuma ne nimbe'ednam. Ka nidib pe'el di'ema zin'igin la.
40022011	“Ka na'ab la keŋ ye o gos nidib la, ka nye ka dau so' pu ye di'ema fuugo.
40022012	Ka o yel o ye, ‘M zua, li niŋ wala ka fu kenn di'ema la na, ka pu yee li fuugo?’ Ka o pu nyaŋe lebis si'ela.
40022013	“Ka na'ab la yel o tumtumnib ye ba loom o nu'us ne o noba yiis o lob likin sa. Ka anina ka nidib na ti kum ka ga'adi ba nyina.”
40022014	Ka Yesu lem yel ye, “Nidib bedego ka ba buon amaa bi'ela ka ba gaans.”
40022015	Ka Farisee dim keŋ gban'ad noor ban na niŋ si'em bend o, pian'ad la poogin.
40022016	Ka ba tum ba nya'andolib o sa'an na ne na'ab Herod nidib, ka ba yet ye, “Pa'ana, ti mi' ye fu ane yelmeŋir sob, ka pa'an Wina'am suer su'uŋa, ka pu gi'igid nidiba, ka me pu gaansid kpi'emnam ne tadimnama.
40022017	Yelimi ti fun ten'esid si'el. Li dol suer ye ti zaŋ lampo n tis na'ab Kaisa bee li pu dol suere?”
40022018	Ka Yesu baŋi ba poten'ebe'ed la, ka yeli ba ye, “Zam dima, bo ka ya makid mane?
40022019	Bigisim man lampo la'af yinni.” Ka ba mor la'af na.
40022020	Ka o bu'osi ba ye, “Ano'on foto ne ano'on yu'ure n sobi tabili li ni?”
40022021	Ka ba yel ye, “Li ane Kaisa din.” Ka o yeli ba ye, “Tisimi na'ab Kaisa o din ka me tis Wina'am line a o din.”
40022022	Ka ban wum ne'e la, ka li lidigi ba, ka ba bas o ka keŋ.
40022023	Ka daar kan la ka Sadusii dim bane yiti yet ye ku'um ku vu'ug la, kenn o sa'an na ye ba bu'os o si'el,
40022024	ka bu'os o ye, “Pa'ana, Moses da sob ye, dau so' ya'a kpi ka ka' biiga, asee ka o bier bee o pitu di pokoonr la, n du'a biise tis one kpi la.
40022025	“Kelisima. Dau daa be ti sa'an ne o pitib ayuobu, ka di po'a ka kpi ka pu mor biiga.
40022026	Ka one tia'al la di pokoonr la ka me kpi. Ka atan' sob la me niŋi ala n ti kaligi ba wusa.
40022027	Ka po'a la yu'un kpi.
40022028	Ka ba ya'a vu'ug kumin ne, ano'one na so'e po'a la, ban wusa di o la zugo?”
40022029	Ka Yesu lebisi ba ye, “Ya yidig ne, yaname zi' Wina'am gbauŋ la gbin ne Wina'am paŋ la zug.
40022030	Ku'um vu'ugir daar la ba pu dit po'aba ka po'ab me pu kun dapa. Ba wenne maleknam bane be arazana ni la.
40022031	Ka li ya'a ane ku'um vu'ugir la, ya pu karem lin ka Wina'am yele ya ye,
40022032	‘Man ane Abraham Wina'am ne Isaak Wina'am ne Jakob Wina'am la.’ Zugsob a Wina'am one pu kpiida, amaa o voe dinzug Wina'am sa'an ka nidib wusa na voe.”
40022033	Ka nidib la wum ka on pa'al ne'eŋa la ka li lidigi ba.
40022034	Ka Farisee dim la wumi ye Yesu nyaŋ Sadusii dim la, ba la'as o sa'an na.
40022035	Ka ba yinni, one a wada sob bood ye o zam o, ka bu'os o ye,
40022036	“Pa'ana, wada kane kpi'em wada la wusa ni?”
40022037	Ka o lebis o ye, “ ‘Noŋimi Wina'am one a fu Zugsob la ne fu sunf wusa, ne fu siig wusa, ne fu ya'am wusa.’
40022038	Ne'eŋa a wada kpi'euŋ line a yiiga la.
40022039	Ka line tia'al la wenne lina ye, ‘Noŋimi fu tiraan wuu fu meŋ ne.’
40022040	Ka Moses wada la ne Wina'am nodi'esidib sob si'el wusa la be ne bama nya'aŋ.”
40022041	Ka Farisee dim la'as taaba zi'e la, Yesu bu'osi ba
40022042	ye, “Ya ten'esid bo Kiristo yela? Ano'on yaaŋ a o?” Ka ba lebis ye, “David yaaŋ.”
40022043	Ka o yeli ba ye, “Li niŋ wala ka David buon o ye, Zugsob, on pian'ad lin ka Wina'am Siig Suŋ tis o la, ye
40022044	‘Zugsob Wina'am yeli m Zugsob ye, “Zin'inimi m datiuŋ, hale ka m ti maal fu bi'emnam ka ba be fu noba teŋir.” ’ ” Ka Yesu bu'osi ba ye,
40022045	“David ya'a buon o ye, Zugsoba, li niŋ wala ka o a David yaaŋa?”
40022046	Ka so' pu lem nyaŋe lebis o si'ela. Ka dabis kan la gaad, so' pu lem nyaŋe bu'os o si'el ya'asa.
40023001	Ka Yesu yel o nya'andolib ne nidib la ye,
40023002	“Gbauŋmi'idib ne Farisee dim di'e Moses zin'ig.
40023003	Dinzugo ba ya'a pa'ali ya si'em, yanam tum ala ka da gosidi ba tuuma, bozugo ba pa'ane ka pu dol ban pa'an si'em laa.
40023004	Ba pa'alug la wenne zetebisa ka ba lo ziil nidib ne, amaa ba meŋ ku si'isi li ne ba nu'ubila ye ba suŋi baa.
40023005	“Bozugo ba zaŋ Wina'am gbauŋ la sobsieba n sobi niŋ daka bibisin n tabil ba gbeedin ne ba nu'usin. Ka pa'asidi ba futusa wa'alim.
40023006	Ba bood kpeenmnam zin'isa di'ema maluŋin ne zin'isuma la'asug doodin,
40023007	ka bood ye nidib pu'usidi ba da'asin ye, ‘Naa, pa'ana.’
40023008	“Da ke ka ba buoni ya ye ‘Pa'ana.’ Bozugo ya more pa'an yinni ma'aa, ka yanam wusa a ba'abiis ne taaba.
40023009	Da buoni so' ye, ‘Ti ba'’ dunia nwa nii. Bozugo ya more Ba' yinni, one be arazana ni.
40023010	Ka da ke ka so' buoni ya ye, ‘Zugsoba.’ Bozugo ya more Zugsob yinni, one a Kiristo la.
40023011	One a kpeenm ya sa'an o su'um ye o a ya tumtum.
40023012	Ka one bood ye o du'os o meŋ, Wina'am na sigis o. Ka one bood ye o sigis o meŋ Wina'am na du'os o.
40023013	“Farisee dim ne gbauŋmi'idib bane a zam dima, ya na paam toog, bozugo ya yo' Wina'am so'olim la ye nidib ku kpen'e. Yanam pu kpen'eda, ka me ku bas suer ye nidib kpen'e.
40023014	“Farisee dim ne gbauŋmi'idib bane a zam dima. Ya na paam toog, bozugo ya faand pokonya ya ka ma'ad nidib n pu'usid Wina'am ne pu'us wa'a.
40023015	“Gbauŋmi'idib ne Farisee dim, bane a zam dima. Ya na paam toog, bozugo ya lo'oŋidne ateuk ne teŋ bane lal hale. Ka ya ya'a paam nid yinni ka o siaki dol ya suer ya na ke ka o keŋ bugum teŋ hale n gat yanam meŋ noor ayi'iŋa.
40023016	“Yanam bane a tuongatib ka a zunzoos la, ya na paam toog, bozugo ya yet ye, so' ya'a po pan'alim ne Wina'am pu'usum yin la, li ane zaalim. Amaa so' ya'a po pan'alim ne salima line be yir la poogin la, li ane tilas ye o na lebis o pan'aluŋ la.
40023017	Zunzoos bane a zon ne, line kpi'ema? Salima la bee pu'usum yir line ket ka salima la a Wina'am bunsuma la?
40023018	Ya lem pa'an ye so' ya'a po pan'alim ne Wina'am maan zin'ig la li ane zaalim. Amaa so' ya'a po ne piini line be maan zin'ig la, li ane tilas ye o na lebis o pan'aluŋ la.
40023019	Zunzoose, line kpi'ema? Piini la bee maan zin'ig line ket ka piini la a Wina'am bunsuma la?
40023020	Ka one po ne maan maalug bimbim la me po ne la'am ne line be anina wusa.
40023021	Ka one po ne pu'usum yir la me po ne la'am ne Wina'am one be anina la.
40023022	Ka one po arazana la me po ne Wina'am na'am gbauŋ, ne one zin'i li zug la.
40023023	“Gbauŋmi'idib ne Farisee dim, bane a zam dima. Bozug ka ya pudugidi ya zenma'asa zin'is piiga, ka yiisid yinni tisid Wina'am, ka pu niŋid yela bane kpi'em wada la poogin line a popielim ne nimbaanlzoor ne yadda niŋir laa. Li a su'um ka ya maalin yelbama ka da yiis sieba n base.
40023024	Yanam bane a tuongatib ka a zunzoose, ya yiisid pompu'os ya bunnuuda ni basid, ka lee von yugum.
40023025	“Gbauŋmi'idib ne Farisee dim bane a zam dima, ya na paam toog. Ya piesidi ya laas ne butiis nya'aŋ la ka ba a nyain, ka ba poogin la pe'el ne filuŋ ne fufum bunam.
40023026	Farisee dim bane wenne zunzoose! Piemi line be ya laas poogin yiiga la ka li nya'aŋ me na a nyain.
40023027	“Gbauŋmi'idib ne Farisee dim bane a zam dima. Ya wenne yaad ka ba pent ne penti piel ne ka li venl hale, ka li poogin pe'el ne ku'um konba ne pon'osug.
40023028	Ya ane ala men. Ya ket ka nidib ten'esid ye ya ane ninsuma ka ya poogin pe'el ne zam ne tuumbe'ed.
40023029	“Gbauŋmi'idib ne Farisee dim, bane a zam dima. Ya meed Wina'am nodi'esidib yaad ka maan Wina'am ninsoma la yaad ka li venl hale.
40023030	Ka yel ye, yanam ya'a da beene ya yaanam saŋa la, ya ku suŋini ba n kuun Wina'am nodi'esidib laa.
40023031	Ya dine ya meŋ kaset ye ya ane bane da ku nodi'esidib la yaas,
40023032	ka kpelim naae lin ka ya yaanam da pin'il la.
40023033	“Yanam wiigi ne wiigi biise, ya na niŋ wala luak ne saria kadib daan la ka o ku kpen'esi ya bugum teŋine?
40023034	Dinzugo m tum nodi'esidib ne ya'amdim ne gbauŋmi'idib, ka ya na ku sieba, ka kpa' sieba dapuuda zut, ka bu sieba ne kpa'asa ya la'asug doodin ka doli ba buga teŋ teŋ n namisidi ba.
40023035	Lin ke ka popielim dim wusa bane ka nidib ku dunia ni la ziim na zuoni ya zutin, line pin'il Abel kuub n ti paae Barakia biig, Zekaria kuub saŋa la, one ka ya ku Wina'am pu'usum doog ne maan maalug bimbim teŋsuk la.
40023036	Sida ka m yeti ya ye, nwa me na paae zumaaŋ kaŋa nidib wusa.
40023037	“Jerusalem dima, Jerusalem dima, bane kuud Wina'am nodi'esidib ka lobid ban ka Wina'am tumi ba la ne kuga. Noorin babiga ka m bood ye m la'ase ya wenne nonya'aŋ la'asedi o biise o kpukpama ni si'em la, ka ya me pu siakida.
40023038	Baŋimi Wina'am na basi ya ka ya teŋ lieb zaalim.
40023039	M yeti ya ye, ya ku len nyee m ya'asa, asee ka ya ti yel ye, ‘Wina'am yelsum be ne one kenna ne Zugsob la yu'ur.’ ”
40024001	Ka Yesu yi Wina'am pu'usum yin la n ken sa. Ka o nya'andolib keŋ o sa'an ye ba bigis o Wina'am pu'usum yir dood la.
40024002	Ka o yeli ba ye, gosim ne'enam wusa. Li a sida ka m yeti ya ye, hale kugir yinni ku ti kpelim o tiraan zuginee. Ba na lobi ba wusa bas teŋin.
40024003	Ka on keŋ zin'in Olive zuer zugin la, o nya'andolib ma'aa kenn o sa'an na, ka yel o ye, “Yelimi ti saŋa kan ka ne'enam nwa na naam, ne zanbin line na pa'ali ti fu ken saŋa ne dunia naar saŋa.”
40024004	Ka o lebisi ba ye, “Da ke ka so' ma'a yaa.
40024005	Bozugo nidib bedego na kena n pian'ad m yu'ur n yet ye, ‘Mane a Kiristo la,’ ka na pan'as nidib bedego ka ba yidig.
40024006	Ka ya na wum tanp tukpeedug yamma, ka lem wum li labaar lallisa. Da ke ka dabiem more yaa. Ne'eŋa na niŋ, ka lee ka' dunia naar benne.
40024007	Ka buudi na zab ne buudi, ka na'ab so'olim me na zab ne na'ab so'olim, ka ko'om tita'ar na lu hale, ka teens na dam zin'is bedego.
40024008	Ka namisug ne'eŋa wenne po'a naani sa'a ye o du'a ne.
40024009	“Ba na gban'e ya n tis, ka ba namisi ya, ka buudi wusa na kisigi ya man yu'ur zug.
40024010	Ka nidib bedego na bas yelsida suer la lieb tuumbe'ed dimi n gbi'id taaba, ka kis taaba.
40024011	Ka ziri nodi'esidib bedego na due pan'as nidib bedego ka ba yidig.
40024012	Ka tuumbe'edi pe'esid la zugoo ka nidib bedego noŋilim na sie.
40024013	Ka one na modigi paae li ben la na nye faangir.
40024014	Ka Wina'am so'olim labakaŋa nwa na mooli gilig dunia, ka buudi wusa na wumi li, ka li ben nyaan paae.
40024015	“Ka ya ya'a nye bun kisa line sa'amid si'el mekama, lin ka Wina'am nodi'es Daniel da sob li yela la, ka li zi'e Wina'am zin'isuŋin la, (kel ka one karem la baŋ ne'e gbin,)
40024016	bane be Juuda teŋin zom keŋ zueya ni.
40024017	Ka bane be yiiŋ da lem kpen' doodin ye ba zaŋ si'ela.
40024018	Ka one be poogin da fendigi leb yin ye o zaŋ o fuugo.
40024019	Li na toe saŋkan la tis po'ab bane mor poos ne bane mor bilies.
40024020	Sosimi Wina'am ka ya zoos saŋa da sia'al waad saŋa bee Jew dim vu'usum daare.
40024021	Ka namistita'ar na kena n toe hale n gaad dunia pin'ilugin la n ti paae saŋkan la, ka namisug ku len bee zem wuu ne'eŋa ya'asa.
40024022	Ka Wina'am ya'a pu deŋim sien dabisa laa, ka ba gima, so' naan ku tiliginee. Amaa nidib ban ka o gaans la zug, o na sie dabisa la.
40024023	“Ka so' ya'a yeli ya ye, ‘Gosimi, Kiristo nwa, bee Kiristo la be kpe'e sa,’ da siakiyaa.
40024024	Ka ziri Kiristonam ne ziri nodi'esidib na due tum tuumnyalima ne tuum kpi'ema line na pa'al ye ba mor paŋ, hale n ti boodin ye ba naani pan'asin ban ka Wina'am gaans la (li ya'a tun'e niŋin.)
40024025	Man yeti ya ne'eŋa ne ye ya gu'us ka li nan pu paa na.
40024026	“Ka ba ya'a yeli ya ye, ‘Gosimi, o be moogin,’ da keŋi anii. Bee ba ya'a ye ‘O sua' doogin,’ yanam da siaki.
40024027	Ka Ninsaal Biig la ken la na, na wenne wuu saa naani iank ya nya'aŋ n ti paae ya tuona la.
40024028	Bunkpiiluŋ ya'a be zin'isi'a, zuund na la'as ani.
40024029	“Ka namis kaŋa ya'a kpelim naae, ‘winig na lieb zibisug, ka nwadig ku nie, ka nwadibibis na naam saazug n lut na. Ye ka si'elnam bane mor paŋ agol na dam.’
40024030	“Ka Ninsaal Biig ken la na, zanbin na nie saazug. Ka dunia buudi wusa na kaasidi nwe'edi ba meŋ. Ka ba na nye Ninsaal Biig la n kenna n be saŋgbana zug ne paŋ ne o na'am ka li nyeen pil pil.
40024031	Ka o na tum o maleknam ka na'atan pi'eb hale ka ba la'as ninban ka Wina'am gaans la, dunia zin'is ben wusa.
40024032	“Keli ka kekaŋ pa'ali ya si'el. Kekaŋ ya'a ti bus vanpola n ti nobugi sobig la, ya mi' ye seeung li'eliya.
40024033	Ala men ya ya'a nye ne'enam wusa ya na baŋ ye Ninsaal Biig la lebug li'elne, hale n paae za'anoorin.
40024034	Asida ka m yeti ya ye, zumaaŋ kaŋa nwa nidib ku gaade, asee ne'enam wusa naam.
40024035	Saazug ne dunia na gaad, ka man pian'ad la lee ku gaade.
40024036	“Ka li dabisa ne li saŋa la, so' ku baŋi lii, hale baa maleknam bane be arazana ni bee Biig la meŋa, asee Ba' one a Wina'am la gullim.
40024037	Ninsaal Biig la ken na, na wenne Noa saŋa la ne.
40024038	Ku'om da nan pu di dunia la, saŋkan la nidib daa dit ka nuud, ka dit po'ab ka tisid ba biis sidib hale n ti paae daakan ka Noa kpen' aaruŋ tita'arin la.
40024039	Ka ba pu baŋi li yela hale saa ni ka ku'om di ba wusa. Li me na ane ala n tis Ninsaal Biig ken la na.
40024040	Ka dapa ayi na be poogin ka ba na zaŋ yinni ka bas yinni.
40024041	Po'aba ayi'iŋa na be neerin, ka ba zaŋ yinni ka bas yinni.
40024042	“Gu'usimi; ka ya zi' ya Zugsob la na leb daasi'er naa.
40024043	Baŋimi ye yidaan la ya'a baŋ saŋkan ka na'ayiig na kena ye o zuu, o na ti'ebi gur, hale ka na'ayiig la ku nyaŋe kpen' zuu.
40024044	Dinzugo yanam me ti'ebimi; ka Ninsaal Biig la na kena saŋkan ka ya ku baŋi.
40024045	“Dinzugo ano'one lee a tumtum kane a yelsida sob ne ya'amdaana, ka o zugsob noke o yir wusa gu'ul o, ka tisi o noor ye o diisim bane be ani la saŋa kane nara.
40024046	Tumtum kan na paam yelsum o zugsob ya'a leb na nye ka o tum ne wuu one yel o si'em la.
40024047	Li ane asida ka m yeti ya ye o zugsob la na ke ka o gur on so'e si'el wusa.
40024048	Ka o ya'a a tumtum one a bugis, ka ten'es o meŋ yela ye, o zugsob ku kul to'o naa.
40024049	Ka o pin'ili bu'ud o tumtum taaba la, ka dit ka nuud ne danuudib,
40024050	ka o zugsob na leb na daakan ka o ku baŋi,
40024051	ka o na namis o, ka ke ka o la'as ne zam dim. Anina ka ba na kum ka ga'ad nyina.
40025001	“Dinzugo saŋkan la Wina'am so'olim na a wuu po'asada piiga bane zaŋ ba fitlanam n keŋ ye ba tu'os po'adit la.
40025002	Ka anu mor ya'am. Ka anu ka'a ya'am.
40025003	Ka bane ka'a ya'am la, mor ba fitlanam, ka pu mor kpaam.
40025004	Amaa bane mor ya'am la, mor kpaam ne ba laas.
40025005	Ka po'adit la yuug la zug ka ba wusa zoonsim gbis.
40025006	“Ka yu'uŋ tisoos, ka kuŋ kaas ye, po'adit la kenna, duom n yi n tu'os o.
40025007	“Ka po'asada la wusa due n maali ba fitlanam lauŋ.
40025008	Ka bane ka'a ya'am la, yel bane mor ya'am la ye, ‘Bu'omi ya kpaam la n tisi ti; ka ti fitlanam kpigidne.’
40025009	“Ka bane mor ya'am la lebis ye, ‘Ayei, ti ya'a niŋ ala, kpaam la ku siak tinam ne yanam wusa. Kemi bane kuosid kpaam sa'an n da'e na.’
40025010	“Ka ban ken ye ba da' la, ka po'adit la paae na, ka bane ti'ebi naae la, dol o kpen' di'ema la zin'igin. Ka ba yo' za'anoor la.
40025011	“Ka bane kpelim la, paae na n buon n yet ye, ‘Zugsoba, zugsoba, yo'ogum n tisi ti.’
40025012	“Ka o lebis ye, ‘Li ane ameŋa ka m yeti ya ye, m zi' yaa.’ ”
40025013	Ka Yesu ye, “Dinzugo yanam me gu'usimi, bozugo ya zi' daakan ka Ninsaal Biig la na kenaa.
40025014	“Yelkaŋa ya'as na wenne dau so' one daa ti'ebid ye o nwie. Ka buol o tumtumnib n zaŋ o araza'as niŋi ba nu'usin,
40025015	ka tis yinni ligidi yon anu, ka tis yinni yon ayi, ka tis yinni yolug yinni. O tisne so' wusa on na tun'e si'em ben, ka nwie.
40025016	Ka one di'e yon anu la pu yuuge, ka due nok o ligidi la n tolum n nye yon anu nyood.
40025017	Ala men ka one di'e yon ayi la, nye yon ayi nyood.
40025018	Amaa ka one di'e yolug yinni la keŋ n tu bok n pin' o zugsob ligidi la.
40025019	“Ka li yuug hale, ka ba zugsob leb kul na ye o gelig ban tum si'em.
40025020	Ka one di'e yon anu la, kena ne yon anu n paas n yel ye, ‘M zugsoba, fu daa tisi m yon anu. Gosima, m nye yon anu n paas.’
40025021	“Ka o zugsob yel o ye, ‘Li a su'um. Fu ane tumtumsuŋ one tum ne sida. M tis uf bun bi'ela, ka fu tum sida ne li. Dinzugo m na ke ka fu so'e bunam bedego. Zin'inim n maal sumalisim ne fu zugsob.’
40025022	“Ka one di'e yon ayi me kena n yel ye, ‘M zugsoba, fu daa tisi m yon ayi. Gosima, m nye yon ayi n paas.’
40025023	“Ka o zugsob yel o ye, ‘Li a su'um. Fu ane tumtumsuŋ one tum ne sida. M tis uf bun bi'ela ka fu tum sida ne li. Dinzugo m na ke ka fu so'e bunam bedego. Zin'inim n maal sumalisim ne fu zugsob.’
40025024	“Ka one di'e yolug yinni la, kena n yel ye, ‘M zugsoba, m mi' fu ane sukpi'euŋ daan. Ka fu bunne zin'ig kan ka fu pu bude, ka ku'on zin'ig kan ka fu pu yadige.
40025025	Din ka m zo dabiem, ka keŋ pin' fu ligidi la teŋin. Di'emi fu bun.’
40025026	“Ka o zugsob lebis ye, ‘Tumtumbe'ed nwa. Fu ane gbanya'a. Fu mi' ye m bun zin'ig kan ka m pu bude, ka ku'on zin'ig kan ka m pu yadige.
40025027	Li su'um ka fu daa naan zaŋin m ligidi n digil banki ni. Ka m ya'a kena la, man naan di'en m ligidi la ne nyood.
40025028	Di'em o ligidi la n tis one mor yon piiga la.
40025029	Bozugo ban wusa mor la, ba na nye paas, ka ba morem zu'e. Amaa one pu mor la, ba na di'e on mor si'el wusa la.’
40025030	Ka o zugsob yel ye, ba yiisimi dau be'ed kaŋa n bas likin. Anina ka ba na ti kaasid ka ga'adi ba nyina.
40025031	“Saŋkan ka man, Ninsaal Biig la, na ti kena ne m na'am tita'ar ne m maleknam wusa la m na zin'i m na'am gbauŋ venliŋ la zugin.
40025032	Ka dunia so'olim wusa na la'as m tuon, ka m na baki ba ben ben wenne konbkem bakid o pe'es ne o boos ben ben si'em la,
40025033	ka zi'el pe'is m datiuŋ ka zi'el boos m dagobug.
40025034	“Ka na'ab la na yel bane be o datiuŋ la ye, ‘Kemi na yanam bane mor m Ba' Wina'am yelsum la. Ya na di'e so'olim kan ka Wina'am pun ti'eb ye o tisi ya, hale ka dunia nam pu pin'il la.
40025035	Bozugo m ko'om daa zabid, ka ya tisi m diib. Ku'onuud daa more m, ka ya tisi m ku'om ka m nu. M daa ane saan, ka ya di'e m.
40025036	M daa ane biel, ka ya tisi m fuud, ka daa ben'ed, ka ya kaae m, ka daa be sarega ni, ka ya kenn m sa'an na.’
40025037	“Ka bane a tuumsuma dim la na lebis ye, ‘Zugsoba, saŋkan ka ti nye uf, ka fu ko'om zabid, ka ti tis uf diibo? bee ku'onuud mor uf, ka ti tis uf ku'om?
40025038	Bee saŋkan ka ti nye uf ka fu ane saan, ka ti di'e fo? Bee saŋkan ka fu a biel, ka ti tis uf fuude?
40025039	Bee saŋkan ka ti nye uf, ka fu ben'ed, bee fu be sarega ni, ka ti kaae uf?’
40025040	“Ka na'ab na lebisi ba ye, ‘Li ane ameŋa ka m yeti ya ye, yanam daa niŋ ala n tis m ba'abiig one kpelim kpaar la, li ane mane la ka ya niŋ tis.’
40025041	“Ka o na yel bane be o dagobug la ye, ‘Kemi sa, yanam bane ka Wina'am po noor n tisi ya la. Kemi kpen' bugum kane pu kpiigida la, bugum line ka Wina'am ti'eb ye o kpen'es Sutaana ne o nya'andolib la.
40025042	Bozugo m ko'om daa zabid, ka ya pu tisi m diibo. Ku'onuud daa mor m, ka ya pu tisi m ku'om ye m nu.
40025043	M daa ane saan, ka ya pu di'e ma. M daa ane biel, ka ya pu tisi m fuude. M daa ben'ed bee m daa be sarega ni, ka ya pu kaae ma.’
40025044	“Ka ba na lebis o ye, ‘Ti Zugsoba, saŋkan ka ti nye uf, ka fu ko'om zabid, bee ku'onuud mor uf, bee fu a saan, bee fu a biel, bee fu ben'ed, bee fu be sarega ni, ka ti pu suŋi fu?’
40025045	“Ka o na lebisi ba ye, ‘Ameŋa ka m yeti ya ye, yanam daa pu niŋ ala n tis m ba'abiig one kpelim kpaar la, li ane mane la ka ya pu niŋ tise.’
40025046	“Ka ba na keŋ kpen' namisug line ka' ben la ni. Amaa tuumsuma dim la na di'e nyovur line ka' naare.”
40026001	Yesu n daa pian' pian'ad nwa naae la, ka yel o nya'andolib la ye,
40026002	“Baŋimi ye li kpelim daba ayi ka ku'um malek gaadug maluŋ la tienr dabisir paae. Ba na zaŋ Ninsaal Biig la n tis ka ba kpa' o tabil dapuudir zug.”
40026003	Ka Wina'am maalmaan kpeenmnam ne teŋin kpeenmnam la'as taaba n ken Kaifas yin. Kaifas da ane Wina'am maalmaan kpeenm.
40026004	Ka ba tu'as ne taaba n gban'e noor yinni ban na niŋ si'em n sua' gban'e Yesu n ku o.
40026005	Ka ba yel ye, “Ka'a maluŋ la daar laa, bozugo nidib la na ti zabidi o zug.”
40026006	Ka Yesu daa be Simon one da a kukom la yin n be Betani teŋin.
40026007	Ka Yesu da be ani n dit ka po'a so' da kenn o sa'an na n mor alabasta kugir kolibir ne tudaare din ligidi zu'e hale bedego n kpa'e n waligi Yesu zug.
40026008	Ka o nya'andolib n nye li la, ba sunya pelig ne. Ka ba bu'os ye, “Bo ligsa'uŋi nwa?
40026009	Bozugo ba naani kuosin tudaare nwa ligidi bedego n zaŋi li suŋ noŋ dim.”
40026010	Amaa Yesu baŋ ba ten'esug ka yeli ba ye, “Bo ka ya daam po'a la ala? O maal man yelsum.
40026011	Noŋ dim bene ya sa'an daar wusa, amaa man ku be ne yanam saŋa wusa.
40026012	On kpa'e tudaare niŋe m niŋgbiŋ nwa, pa'al ye o ti'ebidi ban na ti mum mam si'em.
40026013	Yelmeŋir ka m yeti ya ye, labasuŋ la n ken zin'isi'a wusa dunia zug, ba na yel po'a nwa yela, ka li niŋ o tienr.”
40026014	Ka Yesu nya'andol yinni, on yu'ur buon Judas Iskariot, daa keŋ maalmaan kpeenmnam sa'an
40026015	n yeli ba ye, “Ya na tisi m bo, ka m zaŋ Yesu niŋ ya nu'ugine?” Ka ba yo o anzurifa ligidi piistan'.
40026016	Ka din saŋa, ka o pin'il n bo suer kan ka o na zam Yesu.
40026017	Maluŋ pin'ilug daar kan ka ba na di bodobodo lin ka ba pu niŋ dabin la, Yesu nya'andolib kenn o sa'an na n bu'os o ye, “Fu bood ye ti maal zin'ikane ka fu na di maluŋ tienr diib la?”
40026018	Ka o lebis n yeli ba ye, “Kemi teŋ poogin la so' sa'an n yel o ye, ‘Ti Pa'an la yel ye, “M saŋa paaeya. Ka m na maal maluŋ tienr fu yin, man ne m nya'andolib.” ’ ”
40026019	Ka o nya'andolib la niŋ wenne Yesu n yeli ba la, n maal maluŋ tienr la diib.
40026020	Ka zaam ma'ae, ka o zin'in ne o nya'andolib pii ne yi la ye ba di.
40026021	Ka ban dit la, Yesu yeli ba ye, “Yelmeŋir ka m yeti ya ye, nid yinni ya sa'an nwa na zam man.”
40026022	Ka ba sunya sa'am hale, ka ba pin'il n bu'osid o yinni yinni ye, “Zugsoba, li ane man bee?”
40026023	Ka Yesu lebisi n yeli ba ye, “On ka o nu'ug na sia'al ne m nu'ug laan la, one na zam man.
40026024	Ninsaal Biig la na kpi wenne din pun da sob m yela si'em la. Amaa toog be one zam Ninsaal Biig la zug. Li da pu su'um ye o ma du'a o.”
40026025	Ka Judas one na zam Yesu la lebis n yel ye, “Pa'ana, li ane man bee?” Ka Yesu yel o ye, “Fun yel ala.”
40026026	Ka ban daa dit la, Yesu zaŋ bodobodo n pu'us Wina'am bareka ka gben'es n tis o nya'andolib la, ka yeli ba ye, “Di'em nwa n di. Lina a m meŋ niŋgbiŋ.”
40026027	Ka o zaŋ nwam n pu'us Wina'am bareka ka tisi ba ye, “Ya wusa di'em nu.
40026028	Bozugo nwa ane man ziim line ane nonaar yela. Ziim line yi ye nidib bedego nye suguru.
40026029	M yeti ya ne ye, m ku lem nu daam nwa ya'ase, asee daar kan ka m na lem nu danpaal ne ya, m Ba' so'olim ni la.”
40026030	Ka ban daa yuum Wina'am yuuma n naae la, ba yi n ken Olives Zuerin la.
40026031	Ka Yesu yeli ba ye, “Yanam wusa na ki'is ka bas man zina yu'uŋa, bozugo li sobne ye, ‘M na ku konbkem la ka pe'es na widig.’
40026032	Amaa man ya'a ti vu'ug ka bas ku'um, m na deŋi ya tuon keŋ Galilee.”
40026033	Ka Piita lebis ye, “Hale baa bama wusa ya'a na zo ka bas fun, man ku bas foo.”
40026034	Ka Yesu yel Piita ye, “Yelmeŋir ka m yet uf ye, zina yu'uŋa nwa, fu na ki'is man noor atan' ka noraug naan kaas.”
40026035	Ka Piita lebis yel ye, “Hale baa li ya'a su'um ye man kpi ne fun, m ku ki'isi fu.” Ka o nya'andolib la wusa me yel ala.
40026036	Ka ban ne Yesu yi ken zin'ikan buon Gesemane la, ka o yel o nya'andolib la ye, “Kpelimi kpela, ka man keŋ tuon n sos Wina'am.”
40026037	Ka Yesu dol Piita ne Zebedee biis ayi. Ka o suunr sa'am bedego.
40026038	Ka o yeli ba ye, “M suunr sa'ameya, hale ka li wenne mam ye m kpine. Kpelimi kpela ka guri m.”
40026039	Ka o keŋ tuon bi'ela n vanbin teŋin, ka sos Wina'am ye, “M Ba', li ya'a a su'um, ke ka daam nwam nwa line pa'al m namisug la, gaad ka ke mam. Amaa ka'ane ye m sunf boodim, amaa lin ka fu bood ye li niŋ la.”
40026040	Ka o leb o nya'andolib la sa'an n nye ka ba gbisidne. Ka o bu'os Piita ye, “Yanam ku tun'e nie ne man baa bi'ela?
40026041	Niemi, ka sos Wina'am ka ya da kpen' makirine. Siig la bood Wina'am dolim, amaa ya niŋgbina ka' paŋa.”
40026042	Ka o lem leb ya'as n sos Wina'am n yel ye, “M Ba', daam nwam nwa ya'a ku gaad ka ke mam asee m nu li, kel ka li niŋne fu ya'am boodim.”
40026043	Ka o lem leb o nya'andolib la sa'an na ya'as, ka nye ka ba kpelim gbisidne, bozugo gbenn um daa more ba hale.
40026044	Ka o ke ba, ka leb ya'as, noor atan' daan n sos Wina'am ne pian'ad yin la gullim.
40026045	Ka o lem leb o nya'andolib la sa'an na, ka bu'osi ba ye, “Ya kpelim gbisidne ka vu'usidaa? Gosimi, saŋa paae na, ka ba pun zam Ninsaal Biig la, ka zaŋ o niŋ tuumbe'ed dim nu'usin.
40026046	Duomi ka ti keŋ. Gosim one n zam man la paae na.”
40026047	Ka on nam kpelim pian'ad la, ka Judas one a o nya'andolib pii ne yi la nid yinni, kenna ne nidib bedego bane yi maalmaan kpeenmnam ne kpeenmnam sa'an na, ne su'uraad ne balaya.
40026048	One zam o la, pun pa'ali ba si'el ye, “On ka m muak o noor la, one la. Gban'am o.”
40026049	Ka Judas paae Yesu sa'an na ka kpelim pu'us o ye, “Naa, Pa'ana,” ka muak o noor.
40026050	Ka Yesu bu'os o ye, “M zua, fu kena ye fu niŋ bo?” Ka ba kena gban'e Yesu.
40026051	Ka Yesu nid yinni fue o su'uraug n kia' maalmaan tumtum tobir n fi'ig.
40026052	Ka Yesu yel o ye, “Lebisim fu su'uraug la su li teongun, bozugo bane zabid ne su'us la na kpi ne su'us.”
40026053	Ka Yesu bu'os o ye, “Fu pu baŋ ye m tun'e sos m Ba' ka yimmo ka o na tis man maleknam tusa si'em naa?
40026054	Ka li ya'a niŋ ala, Wina'am gbauŋ n daa yel si'el la, na niŋ wala ka li a ameŋa?”
40026055	Ka Yesu bu'os nidib bedego la ye, “Ya kena ne su'uraad ne balaya ye ya gban'e m wenne faand bee? Daar wusa ka m be Wina'am yin n zamisid nidib, ka ya pu gban'e ma.
40026056	Amaa nwa wusa niŋne n pa'al ye Wina'am nodi'esidib n daa yel si'el n sob Wina'am gbauŋin la, ane ameŋa.” Ka o nya'andolib la wusa bas o ka zo.
40026057	Ka bane gban' o la, mor o keŋ maalmaan kpeenm Kaifas yin. Anina ka gbauŋmi'idib ne kpeenmnam daa pun la'as.
40026058	Ka Piita be nya'aŋ sa n dol hale n paae maalmaan kpeenm la samanin. Ka o kpen' zakin zin'i ne tumtumnib, ye o baŋ li koosug a si'em.
40026059	Ka maalmaan kpeenmnam ne nimbane yiti gban'e noor Jew dim yela la zan'asa, bo ziri kaset dim ye ba ma' tis Yesu, ka ba ku o.
40026060	Ka ba pu nye baa yinni, hale baa ziri kaset dim bedego daa ma' ziri tis o. Li nya'aŋ la ka nidib ayi due
40026061	n zi'e, ka yel ye, “Dau nwa daa yel ye, o na tun'e nwa'e Wina'am pu'usum yir la, ka lem nok daba atan' n me' li naae.”
40026062	Ka maalmaan kpeenm la due n zi'e, ka bu'os Yesu ye, “Fu ku lebis si'el ne bane yet si'em wusa tis uf laa?”
40026063	Amaa ka Yesu pu lebis si'ela. Ka maalmaan kpeenm lem pian'ad ne Yesu ya'as ye, “Poom ne Wina'am one voe la, ka yele ti, fu ya'a ane Kiristo one a Wina'am Biig la.”
40026064	Ka Yesu lebis n yel o ye, “Fun yel ala.” Amaa m yeti ya ye, “Lin pin'il zina zaŋ ken sa, ya na ti nye Ninsaal Biig la ka o zin'in Wina'am one so'e paŋ la datiuŋ ka kenna ne saŋgbana.”
40026065	Ka maalmaan kpeenm aaenn o meŋ fuud, ka yel ye, “Fu tu'ud Wina'am. Ti pu lem bood ye so' lem di kaset ya'ase. Ya pu wum on tu'ud Wina'am si'em la.
40026066	Ya ten'esid ye bo?” Ka ba lebis ye, “O su'um ne ku'um.”
40026067	Ka ba tubis nintoond n mad o nindaa, ka nwe' o ne kpisinkpila. Ka sieba nwe' o ne tampian'as
40026068	n yel o ye, “Fun Kiristo, baŋim one nwe' uf la.”
40026069	Ka Piita daa zin'i zakin la, ka bipuŋ keŋ o sa'an na n yel o ye, “Fu me daa bene ne Yesu, one yi Galilee la.”
40026070	Ka o ki'is ba wusa tuon n yel ye, “M pu baŋ fun yel si'el laa.”
40026071	Ka o yi yaŋirin ka bipuŋ so' lem nye o, ka yel bane be anina la ye, “Oŋa me daa be ne Yesu, one yi Nazaret la.”
40026072	Ka Piita ki'is ya'as, ka po ye, “M zi' oo.”
40026073	Li niŋ bi'ela, ka bane zi'e la li'el Piita ka ye, “Ameŋa, oŋa ane Yesu nid yinni, bozugo o pian'ad viig o gbin.”
40026074	Ka Piita pin'ili po, ka kaanb kaanbbe'ed tis o meŋ ye, “Mam zi' dau nwaa.” Ka saŋkan la ka noraug kaas.
40026075	Ka Piita yu'un tienn Yesu n sa yel si'el la ye, “Fu na ki'is noor atan' ye, fu zi' ma, ka noraug nyaan kaas.” Ka o yi yiŋ n kum hale bedego.
40027001	Ka beug nie ka maalmaan kpeenmnam ne kpeenmnam sieba gban'e noor ye ba ku Yesu.
40027002	Ka ba loo o more keŋ Pilate one a Gomena la sa'an.
40027003	Ka Judas one zam Yesu la n nye ka ba gban' o lo ye ba ku o la, ka o sunf sa'am ka o mor anzurifa ligidi piistan' la n lebi tis kpeenmnam la
40027004	ka yel ye, “M tum taalne man zam nid kane pu tum be'ede ka ba na kuu o la.” Ka ba yel ye, “Ti ba'a kae'. Li ane fu zugin yela.”
40027005	Ka Judas lob ligidi la bas ka keŋ yul o meŋi kpi.
40027006	Ka kpeenmnam la zaŋ ligidi la ka ye, “Li ane ziim ligidi. Li pu nar ka ti zaŋ ligidi la n gendig pu'usum yin ligidi nii.”
40027007	Ka ba gban'e noor yinni ye ba nok ligidi la da' ya'ab ya'ab poog ye ba mum saam.
40027008	Hale la'am ne zina ba kpelim buon zin'ikan la ye ziim poog.
40027009	Ka lin ka Wina'am nodi'es, Jeremia da sob la sid niŋ sida ye, “Ka ba nok anzurifa ligidi piistan', ligikan la ka Israel yaas da gban'e noor yinni ye ba yoo la
40027010	n da' ya'ab ya'ab poog la wenne Zugsob la yeli m si'em la.”
40027011	Ka Yesu zi'e Gomena la tuon ka o bu'os o ye, “Fune a Jew dim na'ab laa?” Ka o lebis o ye, “Eenn, fune yel ala.”
40027012	Ka kpeenmnam la yel ye o niŋ si'elnam ka li a tuumbe'ed. Ka o pu lebis si'ela.
40027013	Ka Pilate yel o ye, “Fu pu wum ban yet si'em la wusa n zi'el uf laa?”
40027014	Ka o pu lebis si'el si'ela, ka li lidig Gomena la hale.
40027015	Li da ane anwa ku'um malek gaadug daar tienr di'ema saŋa la, ka li mor suer ye Gomena la yiis sarega nid yinni bas, on ka nidib bedego na gaŋ la.
40027016	Saŋkan la ba daa mor nimbe'ug one be sarega ni, ka ba buon o Barabbas.
40027017	Ka nidib la la'as bedego na, ka Pilate bu'osi ba ye, “Ano'on ka ya bood ye m basi, Barabbas bee Yesu, on ka ba buon Kiristo la?”
40027018	Pilate baŋ ye li ane nennim yela ka ba gban' Yesu.
40027019	Ka Pilate n zin'in saria kadib zin'igin la, ka o po'a tolim tis o labaar ye, “Yiisimi fu nu'ug ne popielim daana la yela ni; ka man zaansim o yela yu'uŋ ka li daam man bedego.”
40027020	Ka kpeenmnam la nyaŋe ke ka nidib la yel Pilate ye, o basim Barabbas, ka ku Yesu.
40027021	Ka Gomena la lem bu'osi ba ya'as ye, “Nidib ayi nwa, ya bood ye m basi ano'one?” Ka ba lebis ye, “Barabbas.”
40027022	Ka Pilate bu'osi ba ye, “Ya ye m niŋ Yesu, on ka ba buon Kiristo la wala?” Ka ba tansid ye, “Kpa'am o dapuudir zug kuu o.”
40027023	Ka o bu'osi ba ye, “O tuumbe'ed a bo?” Ka ba lem tansid bedego ye, “Kpa'am o dapuudir zug, kpa'am o dapuudir zug.”
40027024	Ka Pilate nye ka o ku nyaŋe niŋ si'el la, ka tukpeedug du'ed bedego la, ka o nok ku'om pie o nu'usi ba wusa tuon ka yel ye, “Mam ba'a kae' dau kaŋa kuub yela nii. Li ane ya yela.”
40027025	Ka nidib la lebis ye, “O kuub la yela doli tinam ne ti yaas.”
40027026	Ka o bas Barabbas tisi ba, ka ke ka ba bu' Yesu ne kpa'asa ka nok o tis ye ba kpa' o dapuudir zug.
40027027	Ka Gomena la sogianam mor Yesu kpen' Gomena la yin ka ba wusa la'ase giligi o,
40027028	ka pilig o fuug ka yeel o fuzen'ug,
40027029	ka maal gon'os zugpibigi n pid o ka nok dansaar niŋi o datiuŋ nu'ugin, ka la'ad o yet ye, “Naa, Jew dim na'aba.”
40027030	Ka tubis nintoond mad o, ka nok dansaar nwe' o zug.
40027031	Ka bane la' o naae la ka ba zaŋ fuzen'ug la ka lebis o meŋ fuudi yeel o, ka mor o keŋ ye ba kpa' o tabil dapuudir zug.
40027032	Ban daa yit la, ka nye dau one yi Sairene teŋin, ka o yu'ur buon Simon, ka ba mugus o ye o ze dapuudir la.
40027033	Ka ba paae zin'isi'a ka li yu'ur buon Golgota, li gbin ane zunwana zin'ig.
40027034	Ka ba nok daam gendig ne buntoogi n tis o ye o nu. Ka on lemi li la ka zan'as nuub.
40027035	Ka ba kpa' o dapuudir zug ka nok o fuud n bugul bugulum n pudugi tis ba meŋ,
40027036	ka yu'un zin'i gosid o.
40027037	Ka ba sobi tabili o zug baba yelkan zug ka ba gban' o la, “Oŋa a Yesu, one a Jew dim na'ab la.”
40027038	Ka ba me kpa' na'ayiis baba ayi n kpi'el Yesu, ka yinni be o datiuŋ ka oŋa la be o dagobug.
40027039	Ka bane gati anina baba ka nye o la gomisidi ba zut ka tu'ud o yet ye,
40027040	“Fune yet ye fu na nwa'e Wina'am pu'usum yir la ka lem me' li daba atan' poogin la, dinzugo faaenmi fu meŋ. Fu ya'a sid ane Wina'am Biiga, fun naamim dapuudir la zug sig na.”
40027041	Ala men ka maalmaan kpeenmnam ne gbauŋmi'idib ne kpeenmnam sieba la'ad o n yet ye,
40027042	“O suŋid sieba, ka lee ku nyaŋe suŋ o meŋa. One n a Israel dim na'ab la, din la o sigim dapuudir zug nannanna na, ka ti naan siak o.
40027043	O niŋ Wina'am yadda ye o a sida sob, ka Wina'am ya'a noŋ o, on faaenmi o nannanna, bozugo o ye o ane Wina'am Biig.”
40027044	Ka na'ayiis bane ka ba kpa'a kpi'el o la me tu'ud o ala.
40027045	Ka nintaŋ buluŋ ka zin'ig wusa lebug lik n ti paae zaamnoor, karefa atan'.
40027046	Saŋkan la ka Yesu tans ne kukotita'ar ye, “Eli, Eli, lama sabaktani.” Li gbin ane ye, “M Wina'am, m Wina'am, bo ka fu basi ma?”
40027047	Ka bane zi'e kpi'e anina ka wumi li la sieba yel ye, “Dau la buoni Elija.”
40027048	Ka yinni zo keŋ zaŋ sooso n los danmi'isugin niŋ kikan'ar zugin n tis o ye o nu.
40027049	Ka bama la yet ye, “Ti gu'usim ka gos ye Elija na kena suŋ o bee.”
40027050	Ka Yesu tans ne kukotita'ar ka nyaan kpi.
40027051	Ka fuug lin beŋ Wina'am pu'usum doog zin'is ayi la aaenn zugini, hale ti paae teŋin, zin'is ayi. Ka teŋ dam, ka tampiins nwa',
40027052	ka yaad yo'os ka popielim dim bedego bane daa kpi la vu'ug kumin,
40027053	ka yi yaadin la na. Ka Yesu n ti vu'ug kumin la ka ba kpen' Jerusalem ka nidib bedego nye ba.
40027054	Ka sogianam ne ba kpeenm bane zi'e gur Yesu la nye ka teŋ la dam la, ne line naam la, ka dabiem kpen'e ba hale ka ba yel ye, “O sid ane Wina'am Biig.”
40027055	Ka po'ab bedego bane yi Galilee n daa suŋid Yesu la, doli kena zi'e lalle sa n gosid o.
40027056	Ba sieba ane Meeri Magdalene ne Meeri one a Jemes ne Josef ma la, ne Zebedee biis la ma.
40027057	Ka zaam ma'ae ka dau so' paae na ka o yu'ur buon Josef one yi Aramatea na, o ane kpan'a ka lem a Yesu nya'andol,
40027058	ka kenn Pilate sa'an na n sos o ye o tis suer ka o zaŋ Yesu niŋgbiŋ la keŋ mum. Ka Pilate bas noor ye ba tisim o.
40027059	Ka Josef zaŋ ku'um la vilig ne pien pielig,
40027060	ka mum ku'um la, on Josef meŋ yapaalig kane ka ba tu tampiing zug la. Ka bilig kugtita'ar ligil yaug la noor.
40027061	Meeri Magdalene ne Meeri so' da zin'i anina kpa'a yaug la. Daar kan la ka Jew dim tiebid ba vu'usum daar yela.
40027062	Ka vu'usum daar kane pin'in daar kan zaam la, ka maalmaan kpeenmnam ne Farisee dim la'as Pilate sa'an na
40027063	n yel o ye, “Zugsoba, ti tenr ye dama'a la da nan voe la, o da yel ye, ‘M na vu'ug kumin daba atan' daar.’
40027064	Dinzugo basim noor tisi ti ka ti gur yaug la su'uŋa n ti paae daba atan' la, ka li ya'a ka'a ala o nya'andolib la na zu ku'um la keŋ, ka ma' nidib ye o vu'ug kumin, ka dama'a kaŋa nwa yu'un na gaad yiigin la.”
40027065	Ka Pilate yeli ba ye, “Ya mor sogianam bane gur, kel ka ba gur yaug la ka so' ku nyaŋe kpen'e wuu yaname na bood si'em la.”
40027066	Ka ba keŋ niŋ ala, n zanbil kugir la ka ke ka sogianam guri li.
40028001	Ka Jew dim vu'usum daar n gaad la, Alasidaar bekeeung, ka Meeri one yi Magdala ne Meeri so' isig keŋ ye ba kaae yaug la.
40028002	Ka teŋgbauŋ dam hale, bozugo Zugsob malek yi arazana sig na n bilig kugir la, ka ke yaug la noor, ka zin'i kugir la zug.
40028003	Ka o nindaa nyeen wuu saa iansug ne. Ka o fuug pelig hale nyain.
40028004	Ka dabiem kpen' bane gur yaug la. Ka ba kirid wenne ku'um la.
40028005	Ka malek yel po'ab la ye, “Da zoti dabiem, bozugo m mi' ye ya boodne Yesu, on ka ba daa ku la.
40028006	O ka' kpelaa. O vu'ugne wenne on daa yel si'em la. Kemi na gos ban daa digil o zi'ig si'a la.
40028007	Kem to'oto n yel o nya'andolib la ye, o vu'ugiya ka bas ku'um. Ka o na deŋi ya tuon n keŋ Galilee teŋin. Anina ka ya na nye o. Li ane ameŋa ka m yeti ya.”
40028008	Ka po'ab la bas yaug la ne dabiem amaa ba daa mor sumalisim bedego ka keŋ to'oto ye ba yel o nya'andolib la.
40028009	To'oto yim ka Yesu tu'osi ba n pu'usi ba. Ka ba kena igin o tuon n pu'us o.
40028010	Ka Yesu yeli ba ye, “Da zoti dabiem ka keŋ yel m ba'abiis ye, ba kem Galilee teŋin, ka ba na nye m anina.”
40028011	Ka ban daa wa'ae la, sogianam sieba bane guri yaug la leb teŋ poogin la yel maalmaan kpeenmnam la line naam wusa.
40028012	Ka ba la'as ne kpeenmnam sieba n gban'e noor yinni ka tis sogianam ligidi bedego,
40028013	ka yeli ba ye, “Yelimi nidib la ye o nya'andolib la kene yu'uŋ na ka ya gbisid ka ba zu niŋgbiŋ la.
40028014	Ka gomena la ya'a wum ne'eŋa ti na maal suer ka ya yi yela ni.”
40028015	Ka sogianam la di'e ligidi la ka tum wuu ban yeli ba si'em la. Ka labaar kaŋa yadig n gilig Jew dimin ti paae nannanna nwa.
40028016	Ka nya'andolib piinayinni la keŋ Galilee n du zuekan ka Yesu daa yeli ba ye ba keŋ la.
40028017	Ka ban nye o la, ka ba igini o tuon n na'as o, amaa sieba bi'es o.
40028018	Ka Yesu li'eli ba sa'an ka yeli ba ye, “M di'e paŋ kane be arazana ne dunia ni wusa.
40028019	Dinzugo kemi nidib buudi wusa ni, ka ke ka ba liebi nya'andolib. Suumi ba Wina'am ku'om ne Ba' la yu'ur zug ne Biig la yu'ur zug ne Siig Suŋ la yu'ur zug.
40028020	Ka pa'ali ba m noyelug kan wusa ka m tisi ya la, ye ba siaki li. Baŋimi ka m na be ne ya saŋa wusa n ti paae dunia naar.”
41001001	Lina ane Yesu Kiristo one a Wina'am Biig la labasuŋ.
41001002	Li pin'il wuu Wina'am nodi'es Azaya n da sob si'em la. “Wina'am yel ye, ‘Gosima, m na tumi m tumtum ka o deŋi fu tuon n maal suesuŋ fu zug.’
41001003	So' be moogin moon ne kukor tita'ar yet ye, ‘Maalimi suer su'uŋa gur Zugsob la. Keli ka suer a sapi n tis o.’ ”
41001004	Joon one daa suud nidib ku'om la da be moogin n moon n tisid nidib ye, “Basimi ya tuumbe'ed ka di'e ku'om suub, ka Wina'am na yiis ya tuumbe'ed n bas.”
41001005	Ka nidib bedego yi Juuda so'olim ne Jerusalem teŋin n keŋ Joon sa'an ka peligi ba poog yel o ba tuumbe'ed. Ka Joon suu ba ku'om Joodan mo'arin.
41001006	Joon daa yene fuud line a yugum konbid ka nok gbauŋ n lo o sia, ka o diib a na'azomnam ne siind.
41001007	Ka o mooni tisid nidib ye, “Ninkane dol mam nya'aŋ la, ane nintita'ar n gaad mam. M pu nar ne man na sebini o tuoni yidig o ta'ada nwiise.
41001008	Mam suudi ya ne ku'om, amaa ninkane kenna la na suu ya ne Wina'am Siig Suŋ.”
41001009	Lin nya'aŋ ka Yesu yi Nazaret line be Galilee so'olim la kena. Ka Joon suu o Joodan mo'arin.
41001010	Ka on daa dut ku'omin la, ka nye ka arazana za'anoor yo'og, ka Wina'am Siig Suŋ sigid o zugin na wenne dawan ne,
41001011	ka o wum kukor ka li yi arazana ni na n yel ye, “Fu ane mam binoŋir ka m sunf ma'ae fu yela.”
41001012	To'oto yim ka Wina'am Siig Suŋ ke ka Yesu keŋ moogin.
41001013	Ka o be ani n paae dabisa piisnaasi. Ka Sutaana kena n mak o. Moogin bunkonbid da be ani. Ka maleknam la'am kena n suŋ o.
41001014	Ban da yo Joon sarega ni la, li nya'aŋ ka Yesu keŋ Galilee
41001015	n moon Wina'am labasuŋ tisid nidib ka yel ye, “Li saŋa paae na. Wina'am so'olim kenna. Basimini ya tuumbe'ed ka siak labasuŋ la.”
41001016	Ka Yesu n daa dol Galilee beuŋ noorin la, o nye ziŋgban'adib ayi, Simon ne o pitu Andrew, ka ba gban'ad zimi; ka li ane ba tuuma.
41001017	Ka o yeli ba ye, “Doli ne m ka man na pa'ali ya suer ka ya ke ka nidib dol man wuu ziŋgban'adib n gban'ad zimi si'em la.”
41001018	Ka ba kpelim basi ba zimi la'ad la, ka dol o.
41001019	Ka o keŋ bi'ela, ka nye nidib ayi, bane a Zebedee biis Jemes ne Joon. Ka ba be aaruŋin maani ba zimi la'ad.
41001020	Ka o buoli ba, ka ba basi ba saam Zebedee ne o tumtumnib aaruŋin la, ka dol o.
41001021	Ka ba paae Kapeenum teŋin. Ka Jew dim vu'usum daar ka Yesu kpen' Jew dim la'asug doogin n pa'al nidib.
41001022	O daa pa'an nidib la ne kpi'euŋ, ka li ka' wuu gbauŋmi'idib pa'an si'em laa. Ka pa'alug la da lidig nidib la.
41001023	Ka dau daa be la'asug doogin la ka kikirig dol o.
41001024	Ka o tans ye, “Yesu one yi Nazaret na, fu ba'a bo be ti ni? Fu kena ye fu sa'ami tii? M mi' fun a so'. Fu ane Wina'am one a su'um nyain la din.”
41001025	Ka Yesu tans kikirig la ye, “Kel vuud, ka yi o sa'an.”
41001026	Ka kikirig la ke ka dau la lu kpisiŋkpi'ir, ka o kaas ne kukotita'ar ka nyaan yi dau la sa'an.
41001027	Ka li lidig ba wusa, ka ba bu'osid taaba ye, “Bo a ne'? Li ane pa'alug paal bee? Dau kaŋa mor kpi'euŋ pian'adi tisid kikiris ka ba siak o noor.”
41001028	Lina kene ka Galilee so'olim wusa nidib wum Yesu yela to'oto.
41001029	Ka ban yi Jew dim la'asug doogin la n kpen' Simon ne Andrew yin la, ka Jemes ne Joon me la'am doli ba.
41001030	Ka Simon diem po'a mor nwe'edug ka digi. Ka ba yel Yesu o yela.
41001031	Ka o keŋ gban' o nu'ug due o zi'el. Ka nwe'edug la bas po'a la, ka o maali ba saauŋ.
41001032	Ka winig ti sobid ka nidib mor ban'adnam bedego ne bane ka kikiris doli ba n kenn Yesu sa'an na.
41001033	Ka teŋ la nidib bedego la'as samanin.
41001034	Ka Yesu ti'eb nidib bedego bane mor wiim kon'ob kon'ob la, ka kad kikiris bedego yiis. Yesu pu siak ka kikiris la yel si'ela, bozugo ba pun mi' on a so'.
41001035	Ka Yesu da due ka beog nam pu yuoe niere ka o yi teŋ poogin n keŋ moogin n ti sos Wina'am.
41001036	Ka Simon ne o zuanam n yi ied o,
41001037	ka ban nye o la, ka yel o ye, “Nidib wusa ied uf ne.”
41001038	Ka Yesu yeli ba ye, “Keli ka ti keŋ teens bane kpi'e la ka m me mool labasuŋ la anina, ka linzug ka m kena.”
41001039	Ka o keŋ gilig Galilee so'olim wusa ka moon labasuŋ la Jew dim la'asug doogin ka kat kikiris n yiisid.
41001040	Ka kukom kenn Yesu sa'an na n igin sos o ye, “Li ya'a a fu boodim fun ke ka m nye laafe ka lieb nyain.”
41001041	Ka Yesu zo o nimbaanlig ka si'is o, ka yel ye, “M bood ala, liebin nyain.”
41001042	Ka o wiim la kpelim bas o. Ka o niŋgbiŋ lebi a nyain.
41001043	-
41001044	Ka Yesu sa'al o ne kpi'euŋ ye, “Mit ka fu yel so' li yela. Amaa kem noki fu meŋ n pa'al Wina'am maalmaan la, ka maal maan n tis Wina'am wuu Moses daa zi'el si'em la fu laafe nyeeb la zug. Ka li na pa'al nidib wusa ye fu mor laafe nannanna.” Ka Yesu naan bas o ka o keŋ.
41001045	Amaa on yi la, o pin'il n moon paalo ni. Ka li tiig zin'ig wusa. Dinzug ka Yesu da pu siaki nie o meŋ teŋ poosine, ka kpelim teŋ kpemisin. Ka nidib yi zin'is wusa kenn o sa'an na.
41002001	Ka dabisa bi'ela nya'aŋ ka Yesu leb Kapeenum. Ka ba wum o labaar ye o be yin la.
41002002	Ka nidib bedego la'as na n galis, hale ka paalo kae' ka nidib na kpen' ya'asa, ka za'anoor la muk. Ka o pa'ali ba Wina'am labasuŋ la.
41002003	Ka nidib anaasi ze dau so' one ben' hale ti pon'olim n kenn o sa'an na.
41002004	Ka nidib la la'ase zu'e ka ba ku tun'e paae Yesu sa'an na la zug, ka ba du dokan ka Yesu daa be la n maal voonr ka sigis ban'ad la digil o tuon. O daa digne debir zug.
41002005	Ka Yesu nye ban niŋ o yadda si'em la, ka yel ban'ad la ye, “M dapaala, m yiisi fu tuumbe'ed la bas.”
41002006	Ka gbauŋmi'idib sieba, bane pa'an nidib Wina'am noor yelug la, zi'e ani n ten'esidi ba sunya ni ye,
41002007	“Bo ka dau kaŋa pian'ad ala n sa'amid Wina'am yu'ure? Ano'on na tun'e n yiis tuumbe'ed n basi, ka li ya'a ka'ane Wina'am gullimne?”
41002008	Ka Yesu baŋ o poten'erin sa ye ba ten'esid ala, ka yeli ba ye, “Bo ka ya ten'esid ala?
41002009	Line a na'ana ye m yel n tis pon'or la? Man na yel ye, ‘Fu tuumbe'ed yim ka bas uf,’ bee man na yel ye, ‘Duom ka zaŋ fu debire keŋe?’
41002010	Ala ka ya na baŋ ye Ninsaal Biig mor paŋ dunia nwa ni ye o yiis tuumbe'ed n bas.” Ka o yel pon'or la ye,
41002011	“Duom n zaŋi fu debir la n kul.”
41002012	Ka pon'or la kpelim due n zaŋ o debir n gaad ba tuon n yi. Lina nwa lidigi ba wusa, ka ba du'os Wina'am yu'ur su'uŋa n yet ye, “Ti nan zi' nye nwa.”
41002013	Ka Yesu lem keŋ Galilee beuŋ noorin ya'as. Ka nidib bedego la'as o sa'an na. Ka o pa'ali ba anina.
41002014	Ka one gat la, o nye Alfeus biribiŋ Levi, ka o zin'i lampo doogin la. Ka Yesu yel o ye, “Duom na doli m.” Ka o due n dol o.
41002015	Ka Yesu zin'i Levi yin n dit, ka lampodi'esidib ne tuumbe'ed dim bedego la'am dit ne Yesu ne o nya'andolib, bozugo ba bedego yiti dol o.
41002016	Ka gbauŋmi'idib ne Farisee dim n nye Yesu ka o dit ne lampodi'esidib ne tuumbe'ed dim la, ka ba bu'os o nya'andolib la ye, “Bo ka o dit ne lampodi'esidib ne tuumbe'ed dima?”
41002017	Ka Yesu n wum li la, ka yeli ba ye, “Bane mor laafe la pu bood ti'ebugo. Amaa bane ben'ed n bood ti'ebug. M pu kena ye m buol tuumsuma dima, amaa bane a tuumbe'ed dim la.”
41002018	Ka Joon nya'andolib ne Farisee dim da lood noor. Ka nidib kena n bu'os Yesu ye, “Bo ka Joon nya'andolib ne Farisee dim nya'andolib lood noor, ka fun nya'andolib pu lood noore?”
41002019	Ka Yesu lebis n bu'osi ba ye, “Po'apaal sid zuanam na tun'e lo noor, ka po'apaal sid la kpelim be ba sa'anee? Ayei. Po'apaal sid la kpelim n be ba sa'an la, ba ku tun'e lood noore.
41002020	Saŋa na ti paae, ka nidib na kena n yiis po'apaal sid la ba sa'an, ka din saŋa ka ba yu'uŋ na lo noor.
41002021	“Nid ku zaŋ pien paalig n lig fukudugo. O ya'a niŋ ala, pien paalig la na ke ka fukudug la aaenn n gaad kudum la.
41002022	Nid ku zaŋ dapaalig n su waa kuduginee. O ya'a niŋ ala, dapaalig la na ke ka waa la tans, ka daam ne waa la wusa sa'am. Amaa li su'um ye dapaal n sune waa paaligin.”
41002023	Ka Jew dim vu'usum daar yinni, ka Yesu daa buŋid pood soogin. Ka ban ken la, o nya'andolib pin'il n gisid ki.
41002024	Ka Farisee dim bu'os o ye, “Gosima, bo ka ba maan line kis vu'usum daare?”
41002025	Ka Yesu lebis n bu'osi ba ye, “Yanam pu karem David ne o nidibi daa niŋ si'em ko'om daa more ba ka li paki ba laa?
41002026	O da kpen' Wina'am doogin saŋkan ka Abiata a Wina'am maalmaan kpeenm la, ka onb Wina'am doogin bodobodo line pu su'um ye nidib onbid yoog yoogo, asee Wina'am maalmaanib gullim. Hale ka o tis nimbane be o sa'an la men.”
41002027	Ka Yesu yeli ba ye, “Wina'am maal vu'usum daar ne ninsaalib zug, ka ka' ye o maal ninsaalib ne vu'usum daar zugo.
41002028	Ala zug, Ninsaal Biig la a Zugsob ka la'am so'e vu'usum daar la.”
41003001	Ka Yesu leb Jew dim la'asug doogin la, ka dau be anina, ka o nu'ug kpi.
41003002	Ka ninsieba n bood yela ye ba ziil Yesu la ka gosid o kii ye o na ti'eb ban'ad la vu'usum daar bee o ku ti'eb o.
41003003	Ka Yesu yel dau kane ka o nu'ug kpi la ye, “Yim tuon na”
41003004	Ka Yesu bu'os nidib la ye, “Li a su'um ti wada poogin ye ti suŋ nidib ka tum tuumsuma vu'usum daar la, bee ti ku nidib ka tum tuumbe'ede?” Ka ba sin.
41003005	Ka o gos nidib la gilig ka o sunf due. Ka on nye ka ba a zugkpi'euŋ dim la, ka li ke ka o sunf sa'am. Ka o yel dau la ye, “Tienmi fu nu'ug la.” Ka o tienn. Ka li niŋ su'uŋa wuu nu'ug kaŋa la ne.
41003006	Ka Farisee dim yi ka gban'e noor yinni ne Herod nidib la, ban na niŋ si'em n ku Yesu.
41003007	Ka Yesu ne o nya'andolib yi keŋ Galilee beuŋin. Ka nidib bedego dol o. Nidib la da wum Yesu n tum tuum sieba ka yi Galilee ne Juuda
41003008	ne Jerusalem ne Idumea ne Joodan mo'ar nya'aŋ ne teens bane kpi'e Taya ne Sidon n kenn Yesu sa'an na,
41003009	ka ba yu'un la'ase zu'e bedego. Ka Yesu yel o nya'andolib la ye ba ti'ebim aaruŋ n gur o, ka nidib la da ti mik oo.
41003010	O daa ti'eb ban'adnam bedego, ka sieba tusid taaba n bood ye ba paae si'is o.
41003011	Ka nimbane ka kikiris doli ba ya'a nye o, ba lutne igini o tuon ka tans ye, “Fu ane Wina'am Biig.”
41003012	Ka o yel kikiris la ye, ba mit ka ba na ke ka ba baŋ on a so'.
41003013	Ka Yesu da keŋ zueya baba ka buol nimbane ka o bood, ka ba kena.
41003014	Ka o gaŋ nidib piinayi ka buoli ba ye o Tumtumnib, ka o na tumi ba ka ba moon labasuŋ la,
41003015	ka ba na mor kpi'euŋ na kat kikiris n yiisid.
41003016	Ba yuda da a Simon on ka Yesu pud o yu'ur ye Piita,
41003017	ne Zebedee biis Jemes ne Joon, ka o pudi ba yu'ur ye Boaneges. Li gbin ane nimbane wenne satansug ne,
41003018	ne Andrew ne Filip ne Bartolomew ne Mateo ne Tomas ne Alfeus biig Jemes, ne Tadus, ne Simon one ka ba buon Zeelot ka li gbin a one zabid Jew dim yela la,
41003019	ne Judas Iskariot one da zam Yesu la.
41003020	Ka Yesu kul. Ka nidib la lem la'as bedego. Ka Yesu ne o nya'andolib la pu nye ya'a na dii.
41003021	Ka nidib yel ye, “O geemne,” ka Yesu yidim wum ka keŋ ye ba gban' o.
41003022	Ka gbauŋmi'idib sieba bane yi Jerusalem teŋ poogin kena yel ye, “Beelzebul dol o.” Ka sieba ye, “Li ane kikiris na'ab one tis o paŋ kan ka o more kad kikiris n yiisid la.”
41003023	Ka Yesu buol nidib la la'as ka bu'osi ba ye, “Sutaana na nyaŋe kad Sutaana?” Ka yeli ba ne siilis ye,
41003024	“Teŋ yinni ya'a pudug taaba ye ba zab, teŋ kan ku yuuge.
41003025	Yir yinni dim ya'a zabid ne taaba yi kaŋa na nwa'.
41003026	Ka Sutaananam ya'a mor weligir ne taaba, ba so'olim ku yuuge ka sa'am wusa.
41003027	So' kae' na nyaŋe kpen' paŋ daan yin n vaae o la'ade, ya'a ka'a o deŋi lo paŋ daan la n digil ka nan vaae la'ad laa.
41003028	Asida ka m yeti ya ye, Wina'am na nyaŋe tis ninsaal tuumbe'ed wusa suguru la'am ne o tu'ud wusa.
41003029	Amaa so' ya'a tu'u Wina'am Siig Suŋ la, o daana ku paam suguru. O maal tuumbe'ed kane ka' suguru.”
41003030	Ban yel ye kikirig dol o la zug ka o yel ala.
41003031	Ka Yesu ma ne o pitib paae na ka zi'en samanin n tum buol o.
41003032	Ka nidib bedego zin'i gilig o. Ka ba yel o ye, “Fu ma ne fu pitib be samanin ka buon uf.”
41003033	Ka Yesu bu'osi ba ye, “Ano'one a m ma, ka ano'onam aa m pitiba?”
41003034	Ka gosi nimbane zin'i la gilig, ka yeli ba ye, “Bama aa m ma ne m pitib.
41003035	Ninkane tum Wina'am boodim, on a m pitu ne m taunn ne m ma.”
41004001	Yesu lem pin'il n pa'ani ba ya'as beuŋ noorin. Ka nidib bedego la'as o sa'an na. Ka o kpen' aaruŋin n zin'i beuŋ poogin. Ka nidib la zan'asa be beuŋ noorin.
41004002	Ka o pa'ani ba yela bedego ne siilima. Ka o pa'alug la poogin o yeli ba ye,
41004003	“Kelisimi, kpaad so' daa be n keŋ ye o waal o bunbuuda.
41004004	Ka on waan la, bunbuud sieba lu suer zug. Ka niis kena n di.
41004005	Ka sieba lu zin'ikan ka tan pu zu'e, ka a tampiins zut. Ka tan pu zu'e la zug ka li bul to'oto.
41004006	Ka nintaŋi tulig la ka li ziank. Ka lin ka' nya'a la zug ka li zendig n kpi.
41004007	Ka bunbuud sieba lu gon'os soogin. Ka gon'os la nobug n sianki ba. Ka ba pu wel biilii.
41004008	Ka bunbuud sieba lu teŋsuŋ zug, ka bul n nobug, ka wel biili. Sieba wel piistan'. Sieba wel piisyuobu. Ka sieba wel kobug.”
41004009	Ka Yesu yel ye, “One mor toba on wum.”
41004010	Ka Yesu n ti yi kukpeŋ la, bane gilig o la ne o nya'andolib piinayi la bu'os o siilima la yela.
41004011	Ka o yeli ba ye, “Yanam ane bane di'e Wina'am so'olim yelsua'ada la. Amaa bane be yiiŋ la wumne yela wusa ne siilima.
41004012	Ka lin niŋne ye, ‘Ne gosug, ba na nye, ka ku baŋi. Ne wum, ba na wum, ka ku baŋ li gbin ne. Li ya'a ka' walaa, ba na lebi m sa'an na ka m yiisi ba tuumbe'ed n bas.’ ”
41004013	Ka Yesu yeli ba ye, “Ya pu baŋ siiliŋ kaŋa gbinne? Ka ya na niŋ wala baŋ siilima la wusa?
41004014	Kpaad kane waan bunbuuda la wenne wuu one moon Wina'am labaar la.
41004015	Ka bane be sueren la, wenne wuu nid bane wum labaar la, ka Sutaana ken to'oto na yiis labaar la ba sunya ni bas.
41004016	Ala men bane lu tampiing zugin la, wenne wuu bane wum labaar la ka siaki di'e li to'oto ne sumalisim.
41004017	Amaa ban pu mor nya'a la zug, ba modigidne bi'ela, ka namisug ne mugusug ya'a paae ba labaar la yela, ba nyorigidne n basid.
41004018	Ka sieba bane lu gon'os soogin nwa wenne bane wum labaar la,
41004019	ka dunia boodim poten'er ne araza'as ya'amleog ne la'ad kon'ob kon'ob yela siank pian'ad la, ka li pu wel biilii.
41004020	Amaa bane lu teŋsuŋ zug la, wenne bane wum labaar la, ka siaki li, ka wel biili, sieba wel piistan', sieba piisyuobu, sieba kobuga.”
41004021	Ka Yesu bu'osi ba ye, “So' ya'a nyu'e fitla, o na pibil ne peog bee o na zi'el gadug teŋire? Ba ku zaŋe sun'ul si'el zugoo?
41004022	Bozugo bun kane n sua' wusa na nie. Ka bun kane ka ba pibil, ba na pibig.
41004023	Ninkane na wum, on wum.”
41004024	Ka o yeli ba ye, “Gu'usimi ne yanam wum si'el la, bozugo ne bun line ka fu maki tis nidib la, ala men ka ba na maki lebis uf. Hale ka li gaad ala.
41004025	Bozugo one mor la, ba na lem paas o. Ka one pu mor la, hale one mor si'el la, ba na di'e li.”
41004026	Ka o yeli ba ye, “Wina'am so'olim wenne dau kane bud bunbuuda teŋin.
41004027	Ka kpen' yu'uŋe gbisi yimbeogun due ka bunbuuda la bul ka nobug. Ka o zi' din niŋ si'em si'em.
41004028	Tan la ke ka bunbuuda la duod li meŋ. Li busidne vaand yiiga, ka naan wel, ka biili bi'ig.
41004029	Ka ki la ya'a bi'ig, kpaad la na zaŋ kusiig n kia li, bozugo bunib paaeya.”
41004030	Ka Yesu yeli ba ye, “Bo ka m na zaŋi mak ne Wina'am so'olim, bee siiliŋ bo ka m na siilim?
41004031	Li wen wuu zensi'a biilif, ka li yu'ur buon ye mustard. Li poode gat bunbuuda wusa dine be dunia ni.
41004032	Amaa ba ya'a budi li, li nobugidne gat tiig buudi wusa ka ton' wilbeda. Ka niis na tun'e maal ba teed li ma'asim ni.”
41004033	Yesu daa zaŋ siilima bedego wenne bama, tu'asi tisi ba wuu ban na nyaŋe baŋi li si'em la.
41004034	O pu pa'ali ba si'el si'ela, asee ne siilima poogin gullim. Amaa o nya'andolib la gullim ka o tu'as li gbin n tisi ba.
41004035	Daar kan la zaam ka Yesu yel o nya'andolib la ye, “Keli ka ti lo'oŋe beuŋ la gbeug.”
41004036	Ka o nya'andolib la bas nidib la ka keŋ kpen' aaruŋ kane ka Yesu pun be la, ka ba keŋ. Aarum sieba me da dol.
41004037	Ka sisi'etita'ar da'ad bedego na, ka ku'om la yeeŋid n kpen'ed aaruŋin la. Ka li pe'en ne ku'om.
41004038	Ka Yesu dig aaruŋ la nya'aŋ n kuk zugkogor n gbisid. Ka o nya'andolib la nie o ka bu'os o ye, “Pa'ana, fu pu nye tinam bood ye ti kpi laa?”
41004039	Ka o nie ka tans sisi'em la ka yel ku'opila la ye, “Gu'em, ka a baanlim.” Ka sisi'em la ne ku'opila kpelim gu'e baanlim.
41004040	Ka o bu'osi ba ye, “Bo ka ya zot dabiem? Bo ka ya pu niŋi m yadda?”
41004041	Ka dabiem daa kpen'e ba hale. Ka ba bu'os taaba ye, “Dau kaŋa a wala wala, hale ka sisi'em ne ku'om la'am siakidi o noore?”
41005001	Ka Yesu ne o nya'andolib kena paae Gerasene teŋin, Galilee beuŋ nya'aŋ.
41005002	Ka Yesu yi aaruŋin la. Ka dau daa be yaadin ka yi na n tu'os o.
41005003	Ka kikiris dol o. So' daa kae' na nyaŋe lo dau kaŋa hale ne kunte.
41005004	Ba daa yiti nok bana lo o noba ne o nu'us. Ka o yiti kens nu'us bana ka kensi kens noba bana la n bas. So' daa ka' paŋ na nyaŋ oo.
41005005	Nintaŋ ne yu'uŋ o yiti goond yaadin ne zueya la ni n nokid kuga nwe'edi o meŋ ka kpiid.
41005006	O da pu lal saa, ka nye Yesu ka zo igin o tuon
41005007	ka tans ye, “Yesu, Wina'am one ka' tiraan la Biiga, bo be man ne fu sisoogine? Wina'am su'um zug, m belim fu ne, ye fu da saansi ma.”
41005008	Yesu daa pun yel ye, “Kikiriga yiim o sa'an.” Lina ke ka o yel ala.
41005009	Ka Yesu bu'os o ye. “Fu yu'ure?” Ka dau la lebis ye, “M yu'ur buon Legion (li gbin a ye, bedego), tiname a bedego la zug.”
41005010	Ka o nam kpelim belim Yesu ye o da kad kikiris la yiis teŋ kan la nii.
41005011	Kukurnam bedego daa be zuer la baba n dit ka ba kal a wuu tusa ayi.
41005012	Ka kikiris la belim ye, “Kel ka ti keŋ kukurnam la ni n ti kpen' ba ni.”
41005013	Ka o siak ka ba keŋ. Ka kikiris la yi dau la ni ka dol kukurnam la. Ka ba wusa zo sig beuŋin ka ku'om dii ba.
41005014	Dap bane daa gur kukurnam la daa zo keŋ teŋ poogin ne teŋ kpemis n tu'as line maal la wusa. Ka nidib keŋ ye ba gos line niŋ.
41005015	Ban da paae Yesu sa'an la, ba da nye ka dau kane ka kikiris daa dol o la zin'i anina, ka ye fuud ka o ya'am tiake a su'um. Ka dabiem kpen' ba.
41005016	Ka nimbane daa be anina ka nye line niŋ dau la ne kukurnam la tu'asi ba lin niŋ si'em wusa.
41005017	Ka ba yu'un belim Yesu ye o yimi ba teŋin.
41005018	Yesu n daa kpen'ed aaruŋin la, dau kane ka kikiris daa dol o la belim Yesu ye, “Kel ka m dol uf.”
41005019	Ka Yesu pu siake, ka yel o ye, “Kulim, ka yel fu yidim ye, Zugsob zo fu nimbaanlig ka maal uf ka fu lieb su'uŋa.”
41005020	Ka dau la leb, ka keŋ n gilig Dekapolis so'olim n moon Yesu niŋ bun suŋ line galis n tis o la. Ka li daa pak nimbane wusa daa wum ala la.
41005021	Ka Yesu n lem lo'oŋ beuŋ guur ne aaruŋ la, nidib bedego daa la'as n gilig o beuŋ la noorin.
41005022	Ka dau yinni one a la'asug doog kpeenm, ka o yu'ur buon Jairus kena. Ka one nye Yesu la o igin o tuon,
41005023	ka yel o ye, “M po'ayua ben'edne bood ku'um, dinzugo kem na zaŋi fu nu'us si'is o, ka o nye laafe n tilig.”
41005024	Ka Yesu dol o keŋ. Ka nidib bedego dol Yesu n gilig o n mik o.
41005025	Ka po'a so' daa be nidib la soogin n lut sia ka li pu gu'oda hale yuma pii ne ayi.
41005026	O daa nye namisug bedego tiimdim sa'an, hale ka sa'am on mor si'el wusa ka pu nye yolisim, ka li kpelim paasidne.
41005027	Po'a la daa ti wum Yesu yela la, o daa kenn o sa'an na ka nidib galis hale ka po'a la mo n paae Yesu nya'aŋ n si'is o fuug.
41005028	Ka mor poten'er ye, “Hale m ya'a si'is o fuug la, m na nye laafe.”
41005029	On si'is fuug la, ka ziim la kpelim gu'e. Ka o baŋ o niŋgbina ni ye wiim la bas o, ka o nye laafe.
41005030	Ka anina yim Yesu baŋ ye paŋ yii o ni tum si'el ka gi'e n gos nidib la gilig, ka bu'os ye, “Ano'one si'is m fuugo?”
41005031	Ka o nya'andolib la lebis o ye, “Fun nye ka nidib bedego la'as n mik uf anwa, ka fu bu'osid ye, ano'one si'isi fo?”
41005032	Ka Yesu gos n gilig ye o baŋ one niŋ ala.
41005033	Amaa po'a la pun mi' line niŋ o la, o kena n kirid ne dabiem n igin Yesu tuon n tu'as o yelmeŋir la wusa.
41005034	Ka Yesu yel o ye, “M po'ayua, fu yadda niŋir ke ka fu nye laafe. Kulim ne sumalisim, ka mor nimma'asim ka wiim la basiya.”
41005035	Ka on nam kpeŋ pian'ad la, ka nidib yi Jairus one a Jew dim la'asug doog kpeenm la yin na n yel o ye, “Fu po'ayua la kpiya. Dinzugo bo ka fu ke ka pa'an la namisidi kenna ya'ase?”
41005036	Ka Yesu pu kelis ban yel si'el la, ka yel Jew dim la'asug doog kpeenm la ye, “Da zot dabiem, niŋim yadda gullim.”
41005037	Ka Yesu daa pu ke ka so' dol o, asee Piita ne Jemes ne Joon one a Jemes ba'abiig la.
41005038	Ka ban paae Jew dim la'asug doog kpeenm yin la, o nye ka nidib bedego la'ase vuud ka kaasid, ka fabin hale.
41005039	Ka on kpen' la, o yeli ba ye, “Bo so'e ka ya kum ka kaasida? Bipuŋ la pu kpii, amaa o gbisidne.”
41005040	Ka ba la'ad o. Ka o yiis nidib la wusa, ka dol biig la ba' ne o ma ne o nya'andolib atan' la n kpen' bipuŋ la be zin'isi'a la.
41005041	Ka o gban'e biig la nu'ug ka yel o ye, “Talita koum.” Li gbin ane ye, “Bipuŋbila, m yet uf ye, duom.”
41005042	Ka bipuŋbil la kpelim due n keŋ. O da ane yuum piinayi. Ka ba lidig hale bedego.
41005043	Amaa Yesu daa yeli ba ye, ba mit ka ba na yel so', ka yel ye, “Tisim biig la diib ka o di.”
41006001	Yesu daa bas teŋ kan la ka keŋ o meŋ teŋin. Ka o nya'andolib la dol o.
41006002	Ka Jew dim vu'usum daar la ka o kpen' la'asug doogin n pin'ili pa'an. Ka li lidig nimbane wum o pa'alug la wusa. Ka ba bu'os taaba ye, “Dau kaŋa nye pa'alug kaŋa yaani? Ka o niŋ wala nye ya'am kaŋa? Ka niŋ wala me tum tuumnyalim bama?
41006003	O ka'ane dakpi'eda? O ka'ane Meeri biiga, ka Jemes ne Joses ne Judas ne Simon aa o pitiba? Ka o tanp pu be ne ti kpela?” Ka ba zan'as o ka pu bood o yela.
41006004	Ka o yeli ba ye, “Zin'ikan wusa ka Wina'am nodi'es keŋ, ba na'asid o, ka lee pu na'asid o, o teŋine la'am ne o yin ne o buudi ni.”
41006005	O daa pu nyaŋe tum tuumnyalima anina, ya'a ka ban'adnam bi'ela nwa ka o daa nok o nu'ug pa'ali ba zut, ka ba nye laafe.
41006006	Ban daa pu niŋ o yadda la zug, li daa lidig o hale. Ka Yesu keŋ teŋ kpemis bane kpi'e anina n pa'al nidib.
41006007	O daa buol o nya'andolib piinayi la n la'as, ka tumi ba ayi yi, ka tisi ba paŋ ka ba na kad kikiris.
41006008	O daa yeli ba ye, “Da mor diib bee kolug bee ligidi bee si'el si'ela, li ya'a ka'a duor ma'ane.
41006009	Pidim ta'ada ka ye fuug yinni ma'aa.
41006010	Ka ya ya'a paae teŋ si'a ka nimbane di'e ya ba yin, yanam be anina ka naan ti yi.
41006011	Zin'ikan wusa ka nidib pu di'e yaa, bee kelisidi ya pian'ade, yanam yi ka kpa'as ya noba titan bas anina. Din na pa'ali ba ye ba pu tum su'um.”
41006012	Ka nya'andolib la yi n keŋ pa'al nidib ye ba basimi ba tuumbe'ed.
41006013	Ka kad kikiris bedego n yiis ka nok kpaam bi'ela suenn ban'adnam bedego zut, ka ba nye laafe.
41006014	Yesu labaar la daa yadig teŋ kan wusa. Ka na'ab Herod wumi li. Sieba yel ye, “Joon one daa suud nidib ku'om la vu'ug kumin. Dine ke ka kpi'euŋ tuum bama tum o sa'an.”
41006015	Ka sieba ye, “O ane Elija.” Ka sieba ye, “O ane Wina'am nodi'es wuu Wina'am nodi'esidib bane da be kudim sa la.”
41006016	Na'ab Herod daa wum ala, ka yel ye, “O ane Joon, on ka m daa fi'ig o zug la lem vu'ug na.”
41006017	-
41006018	Linzug ka na'ab la daa ku Joon la ane anwa. Herod daa di o pitu Filip po'a, ka o yu'ur buon Herodias. Ka Joon yel o ye, “Li ka'a su'um ka fu di fu pitu po'a.” Ka po'a la kisig Joon on yel si'el la zug. Linzug ka Herod tum nidib ka ba gban'e Joon lo, ka yo o sarega ni.
41006019	Ka Herodias sunf due ne Joon, ka o bood ye o ku o ka gu'uŋ.
41006020	Herod daa zot Joon, bozugo o daa mi' ye o ane popielim sob ka me a sida sob, dina zug ka o daa bas o baanlim. O daa kelisid o pian'ad, hale ka li daamid o. Amaa la'am ne wala, o daa kpelim bood ye o kelis o pian'ad.
41006021	Ka li daa ti kena, ka Herod du'am dabisir paae. Ka o maal di'ema ka buol teŋin na'anam ne sogia kpeenmnam ne Galilee nimbeda.
41006022	Ka Herodias bipuŋ kpen'e wa'. Ka Herod ne saam la sunf ma'ae. Ka na'ab la bu'os bipuŋ la ye, “Fu bood bo ka m tisi fo?”
41006023	Ka po zi'el ye, “M na tis uf fun bood si'el wusa hale li ya'a a m so'olim pusuko.”
41006024	Ka bipuŋ la yi n ti bu'os o ma ye, “M yel o n di'e bo?” Ka o ma lebis ye, “Yelim ye fu boodne Joon one suud nidib ku'om la zug.”
41006025	Ka bipuŋ la kpen' to'oto yel na'ab la ye, “Mam bood ye fu nok Joon one suud nidib ku'om la zug n niŋ laan n tisi m nannanna.”
41006026	Ka na'ab la sunf sa'am hale, ka on po nidibin la zug ka o pu bood ye o moŋ oo.
41006027	Ka o tum sogia ye o keŋ mor Joon zug na. Ka o yi n keŋ sarega ni fi'ig o zug,
41006028	niŋ laan n mor na tis bipuŋ la. Ka o tis o ma.
41006029	Ka Joon nya'andolib wum, ka keŋ nok o niŋgbin la n mum.
41006030	Ka o Tumtumnib la leb na la'as taaba o sa'an, ka yel o bane daa niŋ ka pa'al si'el wusa.
41006031	Ka nidib bedego me be ani, ka sieba kenna, ka sieba lebid. Dinzug ka Yesu ne o nya'andolib pu nye ya'a n dii. Ka o yeli ba ye, “Keli ka ti yi paalo n keŋ zin'ikan ka nidib kae', ka ya vu'us bi'ela.”
41006032	Ka ban gullim yi kpen' aaruŋin keŋ zin'ikan ka nidib kae'.
41006033	Nidib bedego daa nye ban yit, ka baŋ ban a sieba, ka yi teŋ kan wusa n keŋ to'oto ne noba n deŋim paae Yesu ne o nya'andolib la yiiga.
41006034	Ka Yesu paae n yi aaruŋin, ka nye nidib bedego ka ba wenne pe'es bane ka'a pe'ekemma. Ka o zo ba nimbaanlig, ka pa'ali ba si'elnam bedego.
41006035	Lin ti kena sobid la, ka o nya'andolib la keŋ yel o ye, “Kpela ane moogin, ka li me sobid,
41006036	kel ka nidib la keŋ teŋ poogin ne ya' bane be ya'ama la n ti da'a diib n di.”
41006037	Ka o lebisi ba ye, “Yanam meŋ tisimi ba diib ka ba di.” Ka ba lebisi bu'os ye, “Ti keŋ da' bodobodo poŋ kobus ayi mora tisi ba ka ba onb bee?”
41006038	Ka Yesu lem bu'osi ba ye, “Ya mor bodobodo gbila ala? Kem gosi.” Ka ba keŋ gos, ka ye “Bodobodo gbila anu ne zimi ayi be.”
41006039	Ka Yesu yu'un yel o nya'andolib la ye ba kel ka nidib la zin'in moma'asa la zug gbila gbila ka ba pudugi tisi ba.
41006040	Sieba daa zin'in kobug kobug ka sieba zin'in piisnu nu.
41006041	Ka Yesu nok bodobodo la ne zimi la n gos arazana ni ka pu'us Wina'am bareka, ka gben'es bodobodo la n tis o nya'andoliba ye ba tis nidib la, ka nok zimi ayi la n gben'es n pudugi ba wusa.
41006042	Ka ba wusa onb n tig.
41006043	Ka o nya'andolib la vaae bodobodo ne zimi line kpelim la n pe'el peed piinayi.
41006044	Dap bane daa be anina n di diib la daa ane tusa anu.
41006045	To'oto yim ka Yesu ke ka o nya'andolib kpen' aaruŋ ye ba lo'oŋ beuŋ keŋ Besaida. Ka on kpelim ye o kees nidib la.
41006046	On keesi ba naae la, ka keŋ zueya ni ye o pu'us Wina'am.
41006047	Ka zaam ti kena ma'ae ka aaruŋ la be mo'atita'ar la soogin. Ka Yesu be goor o kon'o kon',
41006048	ka nye ka sisi'em da'ad bedego, ka o nya'andolib la pu tun'e n gaad aaruŋ laa. Ka beog ti yoe nier, ka o keŋ ne noba ku'om la zug n paae ba ni, ka ye o gaadi ba.
41006049	Ka ba wusa nye on ken ku'om la zug la, ka ten'es ye, “Li ane silinsiug.”
41006050	Ka dabiem kpen'e ba ka ba kaas kuŋ. To'oto yim ka o yeli ba ye, “More sukpi'euŋ ka li ane man. Da zoti dabiem!”
41006051	Ka kpen' aaruŋ la ka sisi'em la lebi fon' baanlim. Ka li lidigi ba, bozugo
41006052	ba sukpi'euŋ la zug ka ba pu baŋ bodobodo gbila la tum nyalima la gbin ne.
41006053	Ka ba lo'oŋ mo'ar la n paae Gennesaret teŋin ka lo aaruŋ la zi'el.
41006054	Ban daa kpen yi aaruŋin, ka nidib baŋ Yesu la,
41006055	ba keŋ to'oto gilig teŋ la wusa n ze ban'adnam n keŋ Yesu n be zin'isi'a la.
41006056	Ka o ya'a keŋ teŋ kpeŋ bee teŋ poogin bee yaan zin'isi'a, ba nokidne ban'adnam keŋ teŋ kan la da'an n digili ba, ka belim o ye o ke ka ban'adnam la kudum si'is o fuug noor. Ka bane wusa da si'is o fuug noor la nye laafe.
41007001	Farisee dim ne gbauŋmi'idib sieba bane yi Jerusalem ni na la la'ase gilig Yesu,
41007002	ka nye ka o nya'andolib la sieba dit ne nu'udian'ad, ka pu pie ka li a wuu Farisee dim yiti pie si'em ka nyaan n di laa.
41007003	Farisee dim la'am ne Jew dim wusa ku di diibo, asee ba pie ba nu'us wuu ba yaanam malima poogin pa'an si'em la.
41007004	Hale ba ya'a yi da'an na ba ku di diibo asee ba pie ba nu'us. Ba me dol malim sieba dine a ye ba pie nwama ne yoya ne kunt dugud.
41007005	Ka Farisee dim ne gbauŋmi'idib bu'os Yesu ye, “Bo ka fu nya'andolib la pu dol ti yaanam malima, ka dit ne nu'udian'ade?”
41007006	Ka Yesu lebisi ba ye, “Azaya n da di'e Wina'am pian'ad n tis nidib la, ka li a yel sida yanam zamdim la yela wuu lin sob si'em la, ye, ‘Nimbama nwa zun'od mam ne ba noŋgban pian'ad ka ba sunya lee lal ne mam.
41007007	Ban n zun'od man la ane zaalim; bozugo ba pa'alug ane ninsaalib din ka ba niŋidi li wenne Wina'am pa'alug.’
41007008	Ya nok Wina'am noor yelug n bas ka dol ninsaalib malima”
41007009	Ka Yesu yeli ba ye, “Ya zan'as Wina'am noor yelug ka lee siaki dol ya meŋ malima.
41007010	Ka Moses da yel ye, ‘Na'asim fu ba' ne fu ma.’ Ka lem yel ye, ‘Nid ya'a tu o ba' bee o ma, asee ba ku o.’
41007011	Ya pa'an ye, ninkane mor bunsuma na nok n suŋ o ba' bee o ma, amaa o ya'a yel ye, ‘Bun la ane Kooban’ (li gbin ane Wina'am bun,)
41007012	li ka'a tilas ye o zaŋi li suŋ o ba' ne o ma ya'ase.
41007013	Ne'e yela ka ya dol ya meŋ malima ka gos Wina'am noor yelug ka li a zaalim. Ya niŋid si'elnam bedego n wenne ala.”
41007014	Ka Yesu buol nidib la ya'as, ka yeli ba ye, “Kelisimi, ka gban'e li gbin.
41007015	Si'el kae' kpen'ed ninsaal ni ket ka o a dian'ad daana. Amaa dine yit ninsaal ni na ke ka o a dian'ad daan.
41007016	One mor toba on wum.”
41007017	Ka o yi nidib la sa'an n kpen' yin. Ka o nya'andolib la bu'os o siiliŋ la gbin.
41007018	Ka o lebisi bu'osi ba ye, “Ya pu gban'e li gbin ne? Ya ka' ya'am na gban'e m pa'alug la gbin wuu bama la bee? Si'el kae' na kpen' ninsaal ni sid ke ka o a dian'ad daana.
41007019	Li na kpen' o poogin ka yi o niŋgbina ni ka lee ku kpen' o sunfinee.” (On yel si'el la pa'al ye ba da gosid ye disieba more dian'ade, amaa diib wusa a su'um.)
41007020	Ka o yel ye, “Li ane dine yi ninsaal ni na ke ka o a dian'ad daan.
41007021	Ka poten'er be'ed ne po'asa'uŋ ne dausa'uŋ ne na'ayiigim ne ninkuudib ne
41007022	fufum ne bugusum ne dama'ar ne tuumbe'ed wusa ne yu'ur sa'uŋ ne tita'alim ne yalim tuuma,
41007023	bunbe'ed bama zan'asa yitne ninsaal sunfin na, ka ke ka o a dian'ad daan.”
41007024	Ka Yesu yi zin'ikan ka keŋ paae Taya teŋin, ka kpen' yin, ka pu bood ye so' baŋ ye o be anii. Amaa o da ku nyaŋe sua' o meŋa.
41007025	Ka po'a so' da be more o bipuŋ ka kikirig dol o. Ka o wum Yesu yela, ka keŋ igini o tuon.
41007026	Ka sos Yesu ye o kadim kikirig la yiisi o biig la ni. Po'a la da ane Greek dim buudi ka ba du'a o Fonisia teŋin line be Siriya so'olim la.
41007027	Ka Yesu lebis o ye, “Li pu su'um ye ba nok biis diib n tis baase, asee biis la di n tig yiiga.”
41007028	Ka po'a la lebis o ye, “Sida, m zugsoba, baas bane bee ba zugsob tuon la ditne biis dizora dine lut la.”
41007029	Ka Yesu yel o ye, “Fune lebis si'em la zug, kulim, ka kikirig la basi fu biig la.”
41007030	Ka po'a la lebi kul n paae nye ka o biig la dig. Ka kikirig la sid yi ka bas o.
41007031	Ka Yesu bas Taya teŋin ka doli yi Sidon ne Dekapolis teensin, ka lem lebi paae Galilee mo'arin.
41007032	Ka ba mor dau na ka o a tobkpida ka lem a gik. Ka ba belim Yesu ye o nok o nu'ug pa'al o zug.
41007033	Ka o mor o yi kukpeŋ ka nok o nu'ubibis tum o toba ni, ka tubis nintoond, ka si'is dau la zilim,
41007034	ka gos arazana ni, ka si'im, ka yel dau la ye, “Effata.” (Li gbin ane ye “yo'ogum.”)
41007035	Ka o toba la yo'og. Ka o zilim la me lak. Ka o pian'ad su'uŋa.
41007036	Ka Yesu yel nidib la ye ba da ke ka so' baŋi li yelaa. On daa yel ye ba da yel so' li yela la, ka nidib la kuduŋ kpelim mooni li.
41007037	Ka li lidigi ba hale ka ba ye, “O niŋid si'el mekama su'um, ka la'am maan ka tobkpida wum ka gigis pian'ad.”
41008001	Saŋkan la ka nidib bedego lem kena la'as. Ka diib da kae' ka ba na dii. Ka Yesu buol o nya'andolib la, ka yeli ba ye,
41008002	“Nidib nwa mor nimbaanlig bozugo li paae daba atan' ka ba be m sa'an ka pu dii.
41008003	Ba sieba yine teŋ lalle na, ka m ya'a pu tisi ba diibo ka ba kul ala, bam na ti vip ko'om sueren.”
41008004	Ka o nya'andolib la bu'os o ye, “Ba na nye diib yaani n diis nimbama zan'asa moogin kpe'?”
41008005	Ka o lebisi bu'osi ba ye, “Ya mor bodobodo gbila ala?” Ka ba lebis ye, “Ayopoi.”
41008006	Ka o yel nidib la ye, ba zin'inim teŋin. Ka o zaŋ bodobodo gbila ayopoi la ka pu'us Wina'am bareka, ka gben'esi li tis o nya'andolib la ka ye ba pudug nidib la. Ka ba pudug.
41008007	Ka ba daa mor zimbibis bi'ela. Ka Yesu pu'us Wina'am bareka, ka yel o nya'andolib la ye, ba nokim pudug n tis nidib la men.
41008008	Nidib la daa di tig. Ka o nya'andolib la vaae dikane kpelim la, ka li pe'el peed ayopoi.
41008009	Ba daa ane wuu nidib tusa anaasi, ka o basi ba ka ba kul.
41008010	Ka on ne o nya'andolib la kpen' aaruŋ keŋ Dalmanuta teŋin.
41008011	Ka Farisee dim sieba kena ye ba kpans Yesu, ka bood ye o maal bunnyalima line sid yi Wina'am sa'an na.
41008012	Ka Yesu si'im hale, ka bu'os ye, “Bo ka zumaaŋ kaŋa nidib bood ye ba nye bunnyalima? Sida ka m yeti ya ye, zumaaŋ kaŋa ku nye bunnyalimaa.”
41008013	Ka basi ba ka lem keŋ kpen' aaruŋ la keŋ lo'oŋ beuŋ la.
41008014	Ka o nya'andolib la da tam ka pu mor bodobodo aaruŋinee. Ba da more yinni ma'aa.
41008015	Ka Yesu sa'ali ba ye, “Gu'usimi Farisee dim ne Herod dabin la.”
41008016	Ka ba pian'ade tisid taaba ye, “Tiname pu mor bodobodo la zug ka o yel ala.”
41008017	Yesu daa baŋ ban pian'ad si'el la yela, ka bu'osi ba ye, “Bo ka ya pian'ad yaname pu mor bodobodo la yela? Ya nam pu baŋne bee ya pu gban'ene li gbin ne? Ya ya'am pu tumaa?
41008018	Ya mor nini, ka pu nyeta? Ka mor toba, ka pu wuma? Ya pu tenra?
41008019	Man daa gben'es bodobodo gbila anu tis nidib tusa anu la, ya daa vaae bodobodo line kpelim la pe'el peed ala?” Ka ba lebis ye, “Peed piinayi.”
41008020	Ka o bu'os ye, “Man daa nok bodobodo ayopoi n pudug nidib tusa anaasi la, peed ala ka ya daa vaae?” Ka ba lebis ye, “Peed ayopoi.”
41008021	Ka o bu'osi ba ye, “Ya nam kpelim pu gban'e li gbin ne?”
41008022	Ka ba paae Besaida. Ka nidib mor zunzoŋ n kena belim Yesu ye o si'is o.
41008023	Ka Yesu ve' o yi kpeŋ ka tubis nintoond niŋ dau la nini, ka nok o nu'us pa'al o zug, ka bu'os o ye, “Fu tun'e nyet si'ela?”
41008024	Ka dau la due o zug ka ye, “M nyet nidib ka ba wenne tiisne ka lee ken.”
41008025	Ka o lem nok o nu'us pa'al o nini. Ka dau la gos kii. Ka o nini lak. Ka o nyet si'el mekama su'uŋa.
41008026	Ka Yesu yel o ye, “Da leb teŋ poogin laa, amaa kulim.”
41008027	Ka Yesu ne o nya'andolib la keŋ Sizerea teens n be Filipi so'olim. Ka o bu'osi ba sueren ye, “Nidib yet ye mam aa ano'one?”
41008028	Ka ba lebis ye, “Sieba yet ye, fu ane Joon on daa suud nidib ku'om la. Ka sieba ye, fu ane Elija. Ka bam ye, fu ane Wina'am nodi'esidib yinni.”
41008029	Ka o bu'osi ba ye, “Ka yanam ye mam aa ano'one?” Ka Piita lebis ye, “Fu ane Kiristo la, one ka Wina'am gaŋ ye o faaenn o nidib la.”
41008030	Ka Yesu yeli ba ye, “Mit ka ya yel so' m yela.”
41008031	Ka Yesu pin'ili pa'al o nya'andolib la ye, “Asee Ninsaal Biig la namis bedego ka teŋin kpeenmnam ne Jew dim maalmaan kpeenmnam ne gbauŋmi'idib zan'as o, ka ku o. Amaa o na vu'ug li daba atan' daar.”
41008032	O yel ala pa'ali ba nyain. Ka Piita dol o yi kpeŋ, ka yel ye, o da yet alaa.
41008033	Ka Yesu gi'e gos o nya'andolib la ka yel Piita ye, “Lemim nya'aŋ sa, Sutaana. Fu ten'esug ane ninsaal poten'er ka ka' Wina'am dinne.”
41008034	Ka buol nidib la ne o nya'andolib la la'as, ka yeli ba ye, “So' ya'a bood ye o dol mam, asee o ki'is o meŋ yela, ka nok o ku'um dapuudir ze ka dol man.
41008035	On mekama bood ye o gu'u o nyovur, o nyovur la na bodig. Amaa on mekama n bas o nyovur man zug ne labasuŋ la yela, na nye o nyovur.
41008036	Nid ya'a nye dunia nwa la'ad wusa ka pu nye nyovure o nyood a bo?
41008037	Si'el kae' ka nid na zaŋ n tiak o nyovure.
41008038	So' ya'a zo nyan ne man ne m pa'alug la zumaaŋ nwa, dine a po'asa'uŋ ne tuumbe'ed la, Ninsaal Biig la me na zo on daana nyan saŋkane ka o na ti leb na ne o Ba' Wina'am na'am ne malek soma la.”
41009001	Ka o yeli ba ye, “Sida ka m yeti ya ye, nin sieba be ya soogin kpe' ka ku kpii, asee ba ti nye Wina'am na'am n sigid na ne kpi'euŋ tita'ar.”
41009002	Ka daba ayuobu daar ka Yesu dol Piita ne Jemes ne Joon n keŋ du zuetita'ar zug ban ma'aa. Ka Yesu tiak.
41009003	Ka o fuud nyeen pil pil ka a pielig farr. So' kae' dunia nwa ni na pie ka li yi ka pelig alaa.
41009004	Ka o nya'andolib la nye Elija ne Moses ka ba nie ani, ka pian' ne Yesu.
41009005	Ka Piita yel Yesu ye “Pa'ana, li a su'um ka ti be kpela. Kel ka ti ti'ig suga atan', n tis fun yinni ne Moses yinni ne Elija yinni.”
41009006	Dabiem daa kpen'e ba hale ka Piita zi' on na yel si'ela.
41009007	Ka saŋgbauŋ ma'asim kena ligili ba. Ka kukor yi saŋgbauŋ la ni na yel ye, “Oŋa a mam binoŋir. Kelisimne o pian'ad.”
41009008	Ka ba gos kii n gilig, ka pu nye so' ya'asa, ka Yesu ma'aa be ne ba.
41009009	Ban naam zuerin n sigid na la ka Yesu yeli ba ye, “Mit ka ya yel so' yanam nye si'el la. Ba kel ka Ninsaal Biig la naan ti vu'ug kumin na.”
41009010	Ka ba siak on yel si'el la, ka lee bu'osid taaba ye “Vu'ug kumin la gbin a bo?”
41009011	Ka ba bu'os Yesu ye, “Bo ka gbauŋmi'idib yel ye Elija na kenn yiiga na?”
41009012	Ka o lebisi ba ye, “Sida Elija na kenn yiiga na maal si'el wusa. Ka bo ka li sob Wina'am gbauŋin ye, Ninsaal Biig na namis bedego hale ka ba ne'es oo?
41009013	Amaa m yeti ya ne ye Elija pun kena. Ka nidib niŋ o ban bood si'em. Ka li a wuu ban da sob Wina'am gbauŋin o yela si'em la.”
41009014	Ka ba leb o nya'andolib bane daa kpelim la sa'an, ka nye nidib bedego ka ba giligi ba. Ka gbauŋmi'idib sieba nwa'asid ne o nya'andolib la.
41009015	Nidib la n daa nye Yesu la ka li lidigi ba. Ka ba zo pu'us o.
41009016	Ka o bu'os o nya'andolib la ye, “Ya nwa'asid bo yela?”
41009017	Ka nidib la yinni lebis ye, “Pa'ana, m biig ka kikirig dol o, ka o gigilim, din ka m dol o na.
41009018	Ka kikirig la ya'a yiti du o, li lubid o ne, ka nintopuud yit, ka o ga'ad nyina, ka tienn o meŋe a gamire. Din la ka m mor o na belim fu nya'andolib la ye ba kad kikirig la bas, ka ba pu nyaŋe.”
41009019	“Oo, zumaaŋ kane nidibi pu niŋid yadda, m na be ne ya daba ala? Ya bood ye m modigne ya hale paae saŋa wala? More biig la na.”
41009020	Ka ba mor o na. Ka kikirig la kpen nye Yesu la, ka lub biig la. Ka o bilim ka nintopuud yit o noorin.
41009021	Ka Yesu bu'os biig la saam ye, “Kikirig la dol o la, li yuugi ya?” Ka o lebis ye, “O biilimin sa.
41009022	Li yiti lub o bugumin bee ku'omin ye li kuu o. Fu ya'a na nyaŋe suŋi ti fun zo m nimbaanlig ka suŋi ti.”
41009023	Ka Yesu lebis ye, “Si'el mekama pu toe tis one niŋ Wina'am yadda.”
41009024	Ka biig la saam tans ye, “M niŋ yadda amaa paasi m yadda ka li poodne.”
41009025	Ka Yesu n nye ka nidib la'ased o sa'an la, ka o tans kikirig la ye, “Kikirig on a gik ne tobkpida la, yim ka bas biis la, ka da lem dol o ya'asa.”
41009026	Ka kikirig la kaas kuŋ, ka lub biig la teŋin be'ed be'ede ka naan yi. Ka biig la wenne ku'um. Ka nidib la bedego yel ye, “O kpine.”
41009027	Ka Yesu gban' o nu'ug, du o, ka o zi'e.
41009028	Ka Yesu kpen' yin. Ka o nya'andolib la ba kon'o kon' kena n bu'os o ye, “Bo ka ti pa'a pu nyaŋe kad kikirig la yiise?”
41009029	Ka o lebis ye, “Ya'a ka' Wina'am sosugo, si'el kae' na nyaŋe kad bama yiise.”
41009030	Ka ba bas zin'ikan ka buŋ Galilee n gaad. On daa pa'an o nya'andolib la ke ka o daa pu bood ye so' baŋ on be si'ela.
41009031	Ka o yeli ba ye, “Ba na zam Ninsaal Biig la n zaŋ o niŋ nidib nu'usin. Ka ba na kuu o. Amaa li daba atan' daar o na vu'ug kumin.”
41009032	Ba da pu gban'e pa'alug kaŋa gbin ne, ka zot dabiem ne ban na bu'os o.
41009033	Ka ba keŋ n paae Kapeenum, n kpen' yin. Ka Yesu bu'os o nya'andolib la ye, “Bozug ka ya pa'a nwa'asid sueren la?”
41009034	Ka ba sin, bozugo ba pa'a nwa'asidne taaba one na a kpeenm ba soogin.
41009035	Ka Yesu zin'in ka buol o nya'andolib piinayi la, ka yeli ba ye, “One bood ye o a kpeenm, on nokimi o meŋi lieb biig, ka a so' wusa tumtum.”
41009036	Ka o nok bibil n zi'eli ba soogin, ka nok o nu'us kuak o, ka yeli ba ye,
41009037	“On mekama di'e bikaŋa tiraan mam yu'ur zug, o di'ene mam meŋ, ka on mekama di'e mam meŋ, pu di'e mam ma'aa nee, amaa o di'ene one tumi m la na.”
41009038	Ka Joon yel o ye, “Pa'ana, tinam daa nye dau ka o more fu yu'ur n kat kikiris ka on ka'a ti dolim taa la zug ka ti yel o ye o basim.”
41009039	Ka Yesu yeli ba ye, “Da kat o, bozugo one tum tuumnyalima man yu'ur zug, ku nyaŋe pian' be'ed m yela li nya'aŋa.
41009040	One pu zan'asi ti, di'e ti ne.
41009041	Asida ka m yeti ya ye, on wusa tisi ya ku'om, ka ya nu mam yu'ur zug, yaname a Kiristo nidib la yela, on daana ku ko'oŋ o nyoode.
41009042	“One ke ka bibibis bama nwa yinni one niŋim yadda la tum tuumbe'ed. Ba ya'a pun nok neer tita'ar lo o niŋgoonr ka lobin o basin mo'arin son'e.
41009043	Ka fu nu'ug ya'a ke ka fu tum tuumbe'ed, fun fi'igimi li bas, bozugo li a su'um ka fu kpen' arazana ka voe ne nu'uyeuŋ, n gat fun na mor nu'us ayi ka kpen'e bugum teŋin ka li dit ka pu kpiisida.
41009045	Ka fu nobir ya'a ke ka fu tum tuumbe'ed, fun fi'igimi li bas, bozugo li a su'um ka fu kpen' arazana ka voe ne nobyeuŋ, n gat fun na mor noba ayi ka ba nok uf lob bas bugum teŋ.
41009046	Anina ka ba ku kpii ka bugum la pu kpiisida.
41009047	Ka fu nif ya'a ke ka fu tum tuumbe'ed, fun kpidigimi li bas, bozugo li a su'um ka fu kpen' Wina'am so'olim ne nifyeuŋ n gat fun na mor nini ayi ka ba lob uf bas bugum teŋ.
41009048	Anina ka zunzunya be ka pu kpiida, ka bugum pu kpiisida.
41009049	Ba na nok bugum yugus nidib wusa wenne yaarum ne.
41009050	“Yaarum a su'um, amaa yaarum mimilim ya'a yi, so' na niŋ wala maali li mimilugo? More yaarum ya ni ka mor sumalisim ne taaba.”
41010001	Ka Yesu bas zin'ikan la ka keŋ Juuda so'olimin n lo'oŋ Joodan mo'ar la. Ka nidib bedego lem la'as na. Ka o pa'ani ba wuu on yiti niŋid si'em la.
41010002	Ka Farisee dim sieba kena ye ba kpans o gos, ka bu'os ye, “Li a su'um wada poogin ye dau kad o po'a?”
41010003	Ka o lebisi bu'osi ba ye, “Moses daa tisi ya noor zi'el bo?”
41010004	Ka ba yel ye, “Moses da siak ye, dau kad o po'a ka sob gbauŋ li yela n tis o.”
41010005	Ka Yesu yeli ba ye, “Ya zugu daa kpi'em hale ka ya pu siaki di'e pa'alug la ke ka Moses daa sob nokaŋa tisi ya.
41010006	Amaa saŋkan ka Wina'am daa maal dunia la, o da maali bane dau ne po'a.
41010007	Ka yel ye, ‘Ne'eŋa yela ka dau na bas o ba' ne o ma ka la'as ne o po'a.
41010008	Ka ba leŋ ka' ayii, amaa ka lieb ayinni.’
41010009	Wina'am la'as si'el la, mit ka ninsaal weligi li.”
41010010	Ka ba kpen' yin ka o nya'andolib la bu'os o on yel si'el la gbin.
41010011	Ka o yeli ba ye, “Dau kane kad o po'a bas ka toom n di po'a, o galumne.
41010012	Ala mene po'a ya'a bas o sid, ka toom n kul dau, o me galumne.”
41010013	Ka ba mor biis kenn Yesu sa'an na ye o zaŋ o nu'ug pa'ali ba zug ka niŋi ba bareka. Ka o nya'andolib la kad nidib la.
41010014	Ka Yesu nye, ka li pu niŋ o malisim. Ka o yeli ba ye, “Keli ka biis la keenn m sa'an na ka da kati baa, bozugo bamanam taab, ka Wina'am so'olim la aa ba din.
41010015	Ameŋa ka m yeti ya ye, one pu di'e Wina'am so'olim la wuu biiga, o ku kpen' li nii.”
41010016	Ka o di'e ba ne o nu'us niŋ o tuon, ka pa'al o nu'us ba zutin n niŋi ba bareka.
41010017	Ka Yesu lem due ken. Ka dau so' zo kenn o sa'an na n igin o tuon, ka bu'os o ye, “Pa'ansuŋo, m na niŋ wala n nye nyovur kane ka' naare?”
41010018	Ka Yesu lebis n bu'os o ye, “Bo ka fu buoni m ninsuŋo? So' kae' a su'um asee Wina'am gullim.
41010019	Fu mi' Wina'am noyelug la ye, ‘Mit ka fu ku nid, mit ka fu sa'am po'a bee dau, mit ka fu zuud, mit ka fu di ziri kaset, mit ka fu zam nidib, siakimi fu ba' ne fu ma noor.’ ”
41010020	Ka dau la yel o ye, “Pa'ana, mam pun dol noyelug la wusa m biilimin sa.”
41010021	Ka Yesu gos o, ka noŋ o, ka yel o ye, “Li kpelim bun yinni. Kem n kuos fu la'ad wusa ka zaŋ ligidi n tis noŋ dim, ka fu na nye kpa'am arazana ni, ka naan kena n dol man.”
41010022	Ka on wum wala la, o sunf daa sa'am ka o lo nindaa, ka keŋ, on mor la'ad bedego la zug.
41010023	Ka Yesu gosi o nya'andolib la gilig ka yeli ba ye, “Li toe hale ne bane mor araza'as n na kpen' Wina'am so'olimin.”
41010024	Ka o tu'am la lidig o nya'andolib la. Ka Yesu lem yeli ba ya'as ye, “M biise, li toe hale ka so' kpen' Wina'am so'olimin.
41010025	Li a na'ana ne yugumi na kpen' kparipiim voonrin n gaad arazak daan na kpen' Wina'am so'olimin.”
41010026	Ka ba ya'am iank hale bedego. Ka ba bu'os taaba ye, “Ka li ya'a a ala, ano'one na tun'e nye faangire?”
41010027	Ka Yesu gosi ba ka lebisi yeli ba ye, “Ninsaal ku tun'e niŋ ala, amaa li pu toe n tis Wina'am. Bozugo Wina'am sa'ane si'el mekama ane na'ana.”
41010028	Ka Piita nan yel o ye, “Gosima, tinam basne si'elnam wusa ka dol uf.”
41010029	Ka Yesu yeli ba ye, “Ameŋa ka m yeti ya ye, so' ya'a bas o yir bee ba'abiis bee o ma bee o ba' bee biis bee pood, man ne m labasuŋ la zug,
41010030	o na di'e buna bedego n paas bama saŋkaŋa nwa. O na di'e yir ne ba'abiis ne manam ne biis ne pood, ka namisug me na paas. Amaa saŋa kane kenna la, o na di'e nyovur kane ka'a naare.
41010031	Nidib bedego bane deŋ tuon na leb nya'aŋ ka bane be nya'aŋ na gaad tuon.”
41010032	Ban daa be sueren n ken Jerusalem ka Yesu bee ba tuon la, ka li pak o nya'andolib la. Ka dabiem daa kpen'e nimbane daa doli ba la. Ka Yesu lem buol o nya'andolib piinayi la n leb kukpeŋ ka tu'asi ba line na niŋ o,
41010033	ye, “Ti wa'ane Jerusalem. Ani ka ba na nok Ninsaal Biig la n tis Wina'am maalmaan kpeenmnam ne gbauŋmi'idib. Ka na pian' koos o yela ye o nare kum, ka na nok o tis bane ka' Jew dim la.
41010034	Ka ba na la' o ka tubis nintoond mad o, ka fieb o, hale ka ku o. Amaa o na vu'ug kumin daba atan' daar.”
41010035	Ka Zebedee biis Jemes ne Joon keŋ li'el Yesu sa'an n yel o ye, “Pa'ana ti bood ye ti ya'a sos uf si'el fun maali li n tisi ti.”
41010036	Ka o bu'osi ba ye, “Bo bun ka ya bood ye m maal n tisi ya?”
41010037	Ka ba lebis n yel o ye, “Fu ya'a ti di'e fu so'olim na'am la, ka zin'i fu na'am gbauŋ zug, siakim ka ti yinni zin'in fu datiuŋ, ka ti yinni zin'in fu dagobug.”
41010038	Ka Yesu lebis n yeli ba ye, “Ya pu baŋ yanam sosid si'ela. Ya na tun'e nu bun nuuda line a tilas ye m nu laa, bee ku'om suub kane a tilas ye m su la? Bee ya na tun'e kpi ku'um kane zi'el ye asee m kpi laa?”
41010039	Ka ba yel o ye, “Ti na tun'e niŋ ala.” Ka Yesu lebis n yeli ba ye, “Ameŋa, ya na tun'e nu bun nuuda kan ka m na nu la ka su ku'om kan ka m na su la, ka kpi ku'um kan ka m na kpi la.
41010040	Amaa m lee pu mor suer ye m ke ka so' zin'ini m datiuŋ bee m dagobuga. Zin'iban maalne n digil bane na ti nye li la.”
41010041	Ka o nya'andolib piiga la wum din la, ba gen'e ne Jemes ne Joon.
41010042	Ka Yesu buoli ba n yeli ba ye, “Ya mi' ye dunia nwa na'anam diti ba na'am ka so'e ba nidib ne paŋ ka teŋ la nintitada me mugusid nidib la ka tum bane bood si'el la?
41010043	Amaa li ka'a ala ne yanama. Ka niŋkan n be ya sisoogin n bood ye o lieb nintita'ar la, li su'um ye o siak n lieb ya tumtum.
41010044	Ka one bood ye o niŋ kpeenm ya sisoogin la, li su'um ye o siak n lieb ya wusa tumtum.
41010045	Bozugo Ninsaal Biig la men pu kena ye nidib tum n tis oo, amaa ye o lee tum n tis nidib, ka zaŋ o nyovur n yo ba sam, ye nidib bedego nye yolisim.”
41010046	Ka ba paae Jeriko teŋin. Ka Yesu ne o nya'andolib ne nidib bedego n yit teŋin la. Ka zunzoŋ zin'i sueren n sosid. On yu'ur buon Bartimeus, one a Timeus biribiŋ.
41010047	Ka on wum ye li ane Yesu one yi Nazaret la, ka o pin'il n tansid ye, “Yesu, David yaaŋa, zom m nimbaanlig.”
41010048	Ka nidib bedego la tans o ye, “Kel vuud.” Ka o maligim tans ne paŋ ye, “David yaaŋa, zom m nimbaanlig.”
41010049	Ka Yesu zi'en ka yel ye, “Buolim o na.” Ka ba buol o ka yel o ye, “Mor sumalisim, ka due ka o buon uf.”
41010050	Ka o due pidig o fuug n bas, ka iank to'oto n keŋ Yesu sa'an.
41010051	Ka Yesu bu'os o ye, “Fu bood ye m niŋ bo n tisi fo?” Ka zunzoŋ la yel o ye, “M Zugsoba, kel ka m nyet.”
41010052	Ka Yesu yel o ye, “Kem kul ka fu nye laafe, fun niŋ m yadda la zug.” Ka zunzoŋ la nini kpelim lak. Ka o dol Yesu.
41011001	Ka ba kena paae Befage ne Betani, teens bane be Olives zuerin ka pu lal ne Jerusalem. Ka Yesu tum o nya'andolib ayi
41011002	ka yeli ba ye, “Kemi teŋ kane be tuon la, ka ya ya'a paae ya na nye buŋsia'asiŋ ka ba loo zi'el ka so' nam pu ban' oo. Yidigim o na.
41011003	Ka so' ya'a bu'osi ya ye, ‘Bo yela ka ya yidigid oo?’ Yanam yelim o ye, ‘Zugsob la bood o, amaa o na lebis o na.’ ”
41011004	Ka ba keŋ n ti nye ka ba lo li so' za'anoorin, suer kukpeŋ. Ka ban yidigidi o la,
41011005	nidib daa zi'e anina, ka bu'osi ba ye, “Wala ka ya yidigid buŋ la?”
41011006	Ka ba lebis wuu Yesu yeli ba si'em la. Ka ba ke ka ba mor o keŋ.
41011007	Ka ba more paae Yesu sa'an, ka noki ba fuud pa'al buŋ la zug. Ka Yesu ban'a o.
41011008	Ka nidib bedego yadigi ba fuud suer zug. Ka sieba keŋ poogin ans tiis vaand n yadig sueren.
41011009	Ka nimbane be tuon ne nya'aŋ daa tansid yet ye, “Hosaana! Wina'am yelsum bene one kenne ne Zugsob la yu'ur.
41011010	Wina'am yelsum be ti yaab David so'olim ne one kenna ne Zugsob la yu'ur. Hosaana! Na'am tita'ar ane Wina'am one be arazana ni la din.”
41011011	Ka Yesu paae Jerusalem n kpen' Wina'am pu'usum yin n giligi gos si'el wusa. Ka lin daa a zaam la zug, ka on ne o nya'andolib piinayi la yi keŋ Betani.
41011012	Ka yimbeogun, ka ba yi Betani lebid Jerusalem, ka Yesu ko'om zabid.
41011013	Ka o nye kekaŋ ka li zi'e lalle. Ka vaand ligili li ma'ae siaa. Ka o keŋ ye o gos ye li wel kekama, ka paae nyene vaand ma'aa, lin daa ka' kekama saŋa la zug.
41011014	Ka o yel tiig la ye, “So' ku lem di fu wela ya'ase.” Ka o nya'andolib la wumi li.
41011015	Ka ban paae Jerusalem la, ka Yesu kpen' Wina'am pu'usum yin, n kad nimbane be anina n da'ad ka kuosid la, ka lebugid teebulnam bane ka ba daa mor n tia'ad ligidi li zugin la n pibil, ne kogus bane ka ba more zin'i kuosid dawana la.
41011016	O daa pu siak ye so' len gaad n kpen' yin la ne la'ade,
41011017	ka yu'un pa'an nidib la ye, “Li pu sob Wina'am gbauŋin ye, ‘M yir na ane ninsaalib wusa pu'usum yire’? Amaa yanam noki li maal faaung dim suak yir.”
41011018	Ka Wina'am maalmaan kpeenmnam ne gbauŋmi'idib wum ala la, ka pin'ili ied sueya ye ba kuu o, amaa ka zot o dabiem, bozugo o pa'alug la daa lidig nidib bedego.
41011019	Ka zaam ti ma'ae, ka Yesu ne o nya'andolib yi teŋ kan la ni.
41011020	Ka bekenkeung ka ba ken sueren ka nye kekaŋ la ka li kpi ne li nya'a.
41011021	Ka Piita tienn ka yel Yesu ye, “Pa'ana, gosim, tikan ka fu sa po noor niŋ la kpiya.”
41011022	Ka Yesu yeli ba ye, “Niŋimi Wina'am yadda.
41011023	Ka asida ka m yeti ya ye, so' ya'a yel zuekaŋa ye, li vuenm ka keŋ bas li meŋ beuŋin, ka siak o sunfin ye on yel si'el la na niŋ, ka pu bi'ese, li sid na niŋ.
41011024	Lina zug ka m yeti ya ye, ya ya'a pu'usid ka sosid si'el, yanam niŋim Wina'am yadda ye ya di'e li, ka ya sid na di'e.
41011025	Ya ya'a zi'e pu'usid, ka so' daa pun tum tuumbe'ed tisi ya, ka ya sunf due, keli li bas, ka ya saam Wina'am one be arazana ni me na kee ya tuumbe'ed n bas.”
41011027	Ka ba lem paae Jerusalem. Ka Yesu ken Wina'am pu'usum yin, ka Wina'am maalmaan kpeenmnam ne gbauŋmi'idib ne kpeenmnam keenn o sa'an na
41011028	ka bu'os o ye, “Ano'on paŋ ka fu more tum tuum bama? Ka ano'one tis uf suer ye fu tum tuum bama?”
41011029	Ka Yesu lebisi ba ye, “M na bu'osi ya bu'osug yinni, ka ya ya'a lebisi li, m me na yeli ya paŋkan ka m more tum la.
41011030	Ano'one daa tis Joon paŋ ka o daa suud nidib ku'om la? Li ane Wina'am bee ninsaaliba? Gandigimini ma.”
41011031	Ka ba nwa'asid taaba ye, “Ti ya'a ye, ‘Li yine Wina'am sa'an’ o na ye, ‘Ka bozug ka ya da pu siak o?’
41011032	Ti me ya'a yel ye, ‘Li yine ninsaalib sa'an na,’ li na daam nidib la sunya.” (Ba daa zotne nidib la dabiem, bozugo ba wusa daa mi' ye Joon da a Wina'am nodi'es.)
41011033	Ka ba gu'uŋe lebis Yesu ye, “Ti zi'.” Ka Yesu yeli ba ye, “Mam me ku yeli ya paŋ kan ka m more tumid tuum bamaa.”
41012001	Ka Yesu pa'ali ba ne siilima, ye, “Dau daa be n maal lombon'og ka se tiis ka me pogu'ud doog. O daa maal garuŋ ye ba yiti tu'al tikan ka ba buon ye veen la wela yiisi li ku'om la. Ka bas n tis pogu'udib la ka nwie.
41012002	Ka veen wela bi'igir saŋa paae ka o tum tumtum ye o keŋ pogu'udib la sa'an ye ba pudug wela la n tis o, o din na.
41012003	Ka ba gban' o bu' ka o lebi kul zaalim.
41012004	Ka o lem tum nid yinni ba sa'an na. Ka ba nwe' o zug hale ka diis o nyan.
41012005	Ka o lem tum nid yinni ya'as. Ka ba ku on. Ala men ka o tum nidib bedego, ka ba bu' sieba ka ku sieba.
41012006	“Nid ayinni daa kpelim, ka one daa a o meŋ binoŋir. O daa tum o pogu'udib la sa'an ka yel ye, ‘On aa m biig la, ba na na'as o.’
41012007	“Amaa pogu'udib nwa yel taaba ye, ‘Oŋa so'e faar la. Keli ka ti ku o, ka faar la liebi ti din.’ ”
41012008	Ka ba gban' o ku, n yiis o poogin la n bas.
41012009	“Dinzugo lombon'og nwa daana yu'un na niŋ wala? O na kena ku pogu'udib la, ka di'e lombon'og la tiak n tis sieba.
41012010	Ya pu karem zin'ikan ka ba sob Wina'am gbauŋ poogin si'em la? ‘Kugkan ka tanmeed zan'as la lieb lodigin kugsuŋ.
41012011	Ka Zugsob la maal nyalim kan ka ti nyet nwa.’ ”
41012012	Ka ba daa bood ye ba gban' Yesu. Amaa ka zot nidib bedego la dabiem, bozugo ba mi' ye o siilimne ban siiliŋ kaŋa. Ka ba bas o ka keŋ.
41012013	Ka ba tum Farisee dim ne na'ab Herod nidib ye ba zam Yesu o pian'ad poogin.
41012014	Ka ba kena yel o ye, “Pa'ana, ti mi' ye fu ane yelmeŋir sob, ka pu zot nidib la ninii. Ka pu gaansid nidiba, ka pa'an nidib ameŋa meŋa Wina'am suer a si'em. Li dol suer ye ti yo lampo n tis na'ab Kaisa bee li pu dol suere?
41012015	Ti yoom bee ti da yo?” Ka Yesu baŋ ba zam tuuma la, ka bu'osi ba ye, “Bo niŋ ka ya makidi ma? Mor la'af na ka m gos.”
41012016	Ka ba mor la'af la na n tis o. Ka Yesu bu'osi ba ye, “Ano'on foto ne ano'on yu'uri sobi tabil li ni?” Ka ba lebis ye, “Li ane na'ab Kaisa.”
41012017	Ka Yesu yeli ba ye, “Tisimi na'ab Kaisa line a o din ka me tis Wina'am line a Wina'am din.” Ka Yesu pian'ad la lidigi ba.
41012018	Ka Sadusii dim bane yet ye ku'um ku vu'ug la, kenn Yesu sa'an na, ka bu'os o bu'osug ye,
41012019	“Pa'ana, Moses da sob n yeli ti ye, nid ba'abiig ya'a kpi ka bas o po'a, ka po'a la pu du'a biiga, on dim po'a la n du'a biis n tis o ba'abiig la.
41012020	Ba'abiis ayopoi n daa be. Ka kpeenm sa'an la di po'a ka kpi. Ka biig kae'.
41012021	Ka o nye'er la zaŋ pokoonr la, ka me kpi. Ka biig kae'. Ka one paas atan' la me niŋ ala.
41012022	Ka ba bayopoi la wusa di po'a la yinni yinni, ka kpi ka pu du'a biiga. Ka po'a la me yu'un kpi.
41012023	Nannanna, ku'um ya'a ti vu'ugi, ano'on na a po'a nwa sida? Bozugo ba bayopoi wusa di po'a la.”
41012024	Ka Yesu lebis n yeli ba ye, “Nwa ka'ane yidigire? Ya zi' Wina'am gbauŋ yel si'em bee Wina'am paŋi a si'em laa?
41012025	Ku'um vu'ugir daar la, dap pu dit po'aba, ka po'ab me pu kun sidiba. Bozugo ba wusa na wenne maleknam bane be arazana ni n a si'em la.
41012026	M na yeli ya kum vu'ugir yela. Ya nam pu karem Moses sob si'em laa? Saŋkan ka o nye ka bugum due tituudin ka Wina'am yel o ye, ‘Mane a Abraham Wina'am ne Isaak Wina'am ne Jakob Wina'am.’
41012027	Wina'am ka'ane ku'um Wina'am, amaa o ane nimbane voe la Wina'am. Ya yidigiya bedego.”
41012028	Ka gbauŋmi'idib la nid yinni n wum bane nwa'asid noŋgbanwa'ar, ka o baŋ ye Yesu lebis Sadusii dim ne ya'am pian'ad la, ka o me li'el o n bu'os o ye, “Wina'am noyelug wusa lin sa'an n gaad wusa?”
41012029	Ka Yesu lebis n yel o ye, “Line a yelkpan gaad wusa ane ye, ‘Israel dima, kelisimi. Ti Zugsob Wina'am ane Zugsob yinni.
41012030	Ka fu na noŋ fu Wina'am one aa fu Zugsob ne fu suunr wusa, ne fu siig wusa, ne fu ya'am wusa, ne fu paŋ wusa.’
41012031	Ka line paas ayi la, ane ala men ye, ‘Fu na noŋ fu kpi'a wenne fu meŋ ne.’ Noor yelug lem kae' n gaad bama ya'ase.”
41012032	Ka gbauŋmi'id la yel o ye, “Pa'ana, li ane ameŋa ka fu yel ala. Wina'am ane yinni. Ka so' lem kae' n paas o zugo.
41012033	Fu ya'a noŋ o ne fu suunr wusa ne fu ya'am wusa, ne fu paŋ wusa, ka noŋi fu kpi'a wenne fu meŋ, lina gaad maana wusa.”
41012034	Ka Yesu n nye ka o lebis ne ya'am la, ka yel o ye, “Fu pu lal ne Wina'am so'olim.” So'o pu mor sukpi'em na lem bu'os Yesu bu'osugo.
41012035	Ka Yesu n daa ti pa'an nidib Wina'am pu'usum yin la, ka o bu'osi ba ye, “Wala ka gbauŋmi'idib yel ye, Kiristo ane David yaaŋa?
41012036	David meŋ yel ne Wina'am Siig Suŋ paŋ ye, ‘Ti Zugsob yel man Zugsob ye, “Zin'inim m datiuŋ, hale ka m ti maal fu bi'emnam la, ka ba be fu noba teŋir.” ’
41012037	David meŋ ya'a buol o ye, ‘Zugsob’ wala ka o na niŋ David yaaŋa?” Ka nidib bedego kelisid o pian'ad ne sumalisim.
41012038	Ka o pa'alug la poogin la o yel nidib la ye, “Gu'usimini ya meŋ ne gbauŋmi'idib la bane bood ye ba goond ne fubeda n di'ed nidib pu'usum da'an la.
41012039	Ba boodne na'am zin'is la'asug doodin ne di'ema ni,
41012040	ka faand pokonya ya, ka ma' pu'usid pu'uswa'a tisid Wina'am. Ba na kadi ba saria ka ba nye koosbe'ed hale.”
41012041	Ka Yesu zin'i kpi'ene Wina'am pu'usum yir ligidi daka, ka gosid nidib ka ba niŋid ligidi. Ka arazak dim niŋid ligidi bedego.
41012042	Ka pokoonr noŋ daan kena niŋ ligidi fiinn line a o zan'a zan'.
41012043	Ka Yesu buol o nya'andolib la, ka yeli ba ye, “Asida ka m yeti ya ye, pokoonr kaŋa niŋ ligidi bedego n gaadi nidib la wusa.
41012044	Bozugo arazak dim yiisi ba ligidi sieba niŋ, ka ke bedego. Ka on, one a noŋ daan la, nok o zan'a zan' n tis ka ke zaalim.”
41013001	Yesu n daa yit Wina'am pu'usum yin la, ka o nya'andolib la yinni yel ye, “Pa'ana, gosim kugbeda ka ba noki me' donyalima nwa.”
41013002	Ka Yesu lebis o ye, “Fu nye dobeda bama? Hale kugir yinni ku ti kpelim li tiraan zuginee. Ba na lobi li wusa bas teŋin.”
41013003	Ka Yesu da zin'i Olives zuer zug gosid Wina'am pu'usum yir. Ka Piita ne Jemes ne Joon ne Andrew ma'aa kenn o sa'an na.
41013004	Ka bu'os o ye, “Yelimi ti saŋa kan ka lina nam na niŋe? Ka zabin kan pa'an ye li saŋa paae na ye si'el wusa na niŋe?”
41013005	Ka Yesu pin'ili sa'ali ba ye, “Gu'usimi, ka so' da pan'as ya ka ya dol suebe'ede.
41013006	Nidib bedego na ti noki m yu'ur kena ma'adi ya ye, ‘Mane a Kiristo la,’ ka ke ka nidib bedego dol suebe'ed.
41013007	Ya ya'a ti wum tanp vuud, bee tanp labaar, da ke ka dabiem kpen' yaa, bozugo asee li wusa niŋ. Amaa li pu pa'al ye dunia naar saŋa laa.
41013008	Buudi na zab ne buudi. Ka so'olim yinni me na zab ne o tiraan. Ka teŋ na dam zin'is bedego, ka ko'om na be. Lina ane namisug pin'ilug.”
41013009	“Gu'usimi ya meŋ, ka nidib na gban'e ya n keŋ kotonam ni. Ba na bu'u ya la'asug doodin. Mam yela ya na zi'en gomenanam ne na'anam tuon, ka ya tu'as m labasuŋ la.
41013010	Li a tilas ye labasuŋ la na deŋim mool dunia wusa ni.
41013011	Ka ba ya'a ti gban'e ya more keŋ kotonam ni, ya da deŋim fabin ne yanam na ti yel si'ela. Amaa ya pian'ad saŋa ya'a ti paae, yanam pian'am din na keenn ya ni na. Ka pian'ad kane ka ya ye ya pian'a pu yi ya meŋ nii, li yine Wina'am Siig Suŋ ni na.
41013012	“Ba'abiig na zam o ba'abiig ka ba kuu o. Ka saamnam me na niŋi ba biis ala. Biis na ki'is ba saamnam ne ba manam noya. Ka ke ka ba me kuu ba saamnam ne ba manam.
41013013	Nidib bedego na kisi ya m yu'ur zug. Ka niŋkane modig n paae li naar na nye faangir.”
41013014	“Ya na ti nye bunbe'ed line sa'amid si'elnam wusa, ka li be zin'ikan pu nar ye li bee. (Keli ka one karemi li gban'e li gbin.) Ka bane be Juuda teŋin zom du zueya.
41013015	Ka niŋkane be mopil zug da sigidi ye o kpen' yinne nok si'ela.
41013016	Ka niŋkane be poogin da kul yin ye o nok o fuugo.
41013017	Ka dabisban na a toog n tis po'apoos ne bimanam.
41013018	Sosimi Wina'am ka li da ti niŋ waad saŋaa.
41013019	Toog tita'ar na be dunia ni, hale ka Wina'am n maal dunia pin'ilugin n ti paae zina, li nan zi' bee, ka maligim ku be ya'asa.
41013020	Ka Wina'am ya'a pu si'e dabisa la kalle, so' naan ku tiliginee. Nimbane ka o gaans la zug n ke ka o si'e dabisa la.
41013021	“Ka so' ya'a yel ye, gosimi ka Kiristo nwa, bee gosimi ka one be kpe'esa la, yanam da siake.
41013022	Nidib bane na ma'a ziri ye ban a Kiristo ne ziri nodi'esidib na ti kena, ka na maal tuum nyalima ye ba ke ka nimbane ka Wina'am gaŋ la dol suebe'ed, ba ya'a na nyaŋ.
41013023	M deŋim yeli ya si'el wusa, din la, gu'usimi.”
41013024	“Amaa to'og nwa dabisa la ya'a ti gaad, winig na lieb zibisug ka nwadig me ku nie.
41013025	Ka nwadibibis na naan agol lu teŋin na. Paŋdim bane be agol na mi'im.
41013026	“Ka dunia nidib na nye Ninsaal Biig la ka o yit saŋgbana ni na ne paŋtita'ar ne o na'am.
41013027	Ka o na tum maleknam ka ba la'as nimbane ka Wina'am gaŋ la na. Bane be dunia luga anaasi nwa ni, tuon ne nya'aŋ ne dagobug ne datiuŋ wusa.”
41013028	“Zamisimi ya'am ne kekaŋ yela. Li wila ya'a ti busid vamina la, ya mi' ye sigir li'eliya.
41013029	Ala men, ya ya'a ti nye ka line ka m yeli ya la wusa niŋid, ya na baŋ ye saŋa li'eliya.
41013030	Asida ka m yeti ya ye, zumaaŋ kaŋa nidib wusa ku kpii, asee yel bama wusa niŋ.
41013031	Agol ne teŋa yela na gaad, amaa m pian'ad ku maligim gaade.
41013032	“Nid baa yinni kae' n mi' daar laa bee saŋa la. Baa maleknam bane be arazana ni bee Biig laa, asee Ba' la gullim.
41013033	Gu'usimi su'uŋa ka gur ka sos Wina'am bozugo ya zi' dabisir la ne saŋa laa.
41013034	Li wenne wuu dau na nwie ka bas o tumtumnib ka gu'uli ba, ka puu ba tuuma, ka yel za'anoor gur la ye o gur.
41013035	“Ya zi' saŋkan ka yidaan la na leb na. O ya'a na lebne zaam bee yu'un tisoos bee bekenkeung bee beogunee, so' zi'.
41013036	Gu'usim, ka yidaan la da ti gbirigi kena n nye ka ya gbisida.
41013037	Mam yeti ya si'el la, lin ka m yet nidib wusa, ye, ya gu'usim.”
41014001	Li daa kpelim daba ayi ne ku'um malek gaadug maluŋ tienr dabisir la, ne bodobodo line ka ba pu niŋ dabin la maluŋ dabisir. Ka Wina'am maalmaan kpeenmnam ne gbauŋmi'idib ied sueya ye ba sua' gban'e Yesu n kuu o.
41014002	Ka ba yel ye, “Ka'a maluŋ tienr saŋa laa, ka nidib na ti zabid o zug.”
41014003	Yesu daa be Simon one a kukom la yin n be Betani teŋin. Ban daa be anina dit la, ka po'a kena n mor alabasta kugir kolibir ka li pe'el ne naad kpasoondim, ka li ligidi zu'e bedego. Ka o nwa'e kolibir la ka kpa'ae kpaam la niŋ Yesu zugin.
41014004	Ka ninsieba bane be anina la sunf due. Ka ba yel taaba ye, “Bo ka po'a la sa'am kpasoondim la wala?
41014005	Ba naan nyaŋen kuosini li, ka li ligidi gaadin tumtum yuum mum yood, ka nokin ligidi la tisin noŋ dim.” Ka ba zerig po'a la hale.
41014006	Ka Yesu yeli ba ye, “Keli no baanlim. Bo ka ya daamid o? O maali bunsuŋ tis man.
41014007	Noŋ dim bee ya sa'an saŋa wusa. Dinzug saŋkan wusa ka ya bood ya tun'e suŋi ba, bozugo mam ku be ya sa'an saŋa wusaa.
41014008	Ka o niŋ on tun'e si'el, one kpa'ae kpasoondim niŋ m niŋgbina ni ye o deŋim ti'ebi m, ban na ti mum man si'em.
41014009	Asida ka m yeti ya ye, dunia nwa zin'ikan wusa ka ba na ti mool labasuŋ la, ba me na yel po'a la niŋ si'el la, ka li a o tienr yela.”
41014010	Ka Judas Iskariot, one a Yesu nya'andolib piinayi la nid yinni, keŋ Wina'am maalmaan kpeenmnam sa'an ye o zam Yesu.
41014011	Ban daa wum on yel si'ela ka ba sunf ma'ae. Ka ba siak ye ba na tis o ligidi. Ka Judas yu'un ied suekan ka o na zam o.
41014012	Li daa kpelim daba ayi ne ku'um malek gaadug maluŋ tienr dabisir ne bodobodo line ka ba pu niŋ dabin la maluŋ pin'ilug daar. Ka li a ba malima ye so' wusa ku pe'og. Ka Yesu nya'andolib la bu'os o ye, “Fu bood ye ti keŋ yaa ni n ti'eb, ka fu di dabisir nwa diide?”
41014013	Ka Yesu tum o nya'andolib ayi ka yeli ba ye, “Kem teŋ poogin la, ka ya na tu'os dau ka o zeed yuur ne ku'om, doli no.
41014014	Ka keŋ kpen' yikan ka o kpen'ed la, ka yel yidaan la ye, ‘Pa'an la ye, saam doog la be yaani ka mam ne m nya'andolib na di maluŋ la dabisir diibo?’
41014015	O na pa'ali ya dotita'ar ka ba me sun'ul li tiraan zug. Ka si'el mekama be anina. Ti'ebimi anina guri ti.”
41014016	Ka o nya'andolib la yi keŋ teŋ poogin la n nye ka si'el mekama a wuu Yesu yeli ba si'em la. Ka ba ti'eb maluŋ la ani.
41014017	Zaami ma'ae la, ka Yesu ne o nya'andolib piinayi la kena.
41014018	Ka bane zin'i n dit la, ka Yesu yeli ba ye, “Asida ka m yeti ya ye ya nid yinni one dit ne man kpela na zam man.”
41014019	Ka ba sunya sa'am. Ka ba bu'osid o yinni yinni ye, “Li ane mam?”
41014020	Ka o lebis ye, “Li ane ya nidib piinayi la ni yinni, one nu'ugi tum sia'al man nu'ug laan la.
41014021	Ninsaal Biig na kpi wuu lin da sob Wina'am gbauŋin si'em la. Amaa yel toog be one zam Ninsaal Biig la zugin. Dinzug li naan a su'um ba ya'a pu du'an dau kaŋaa.”
41014022	Ka ban daa dit la, ka Yesu nok bodobodo ka pu'us Wina'am bareka ka gben'es n tis o nya'andolib la, ka yeli ba ye, “Di'em nwa di, ka li ane m meŋ niŋgbiŋ.”
41014023	Ka nok nwam, ka pu'us Wina'am bareka, ka tisi ba, ka ba wusa nuu li.
41014024	Ka o yeli ba ye, “Nwa ane m ziim kane a nonaar ziim line na yi nidib bedego zug.
41014025	Asida ka m yeti ya ye, m ku lem nu daam nwa ya'ase, asee daar kan ka li na a bun paal Wina'am so'olim ni ka m na lem nuu li.”
41014026	Ka ba yuum yuuma n zun'od Wina'am, ka yi keŋ Olives zuerin.
41014027	Ka Yesu yeli ba ye, “Ya wusa na zo ka bas m. Ka li sob Wina'am gbauŋin ye, ‘Wina'am na ku konbkem la, ka konbid la widig.’
41014028	Ka m ya'a ti vu'ug kumin, m na deŋi ya tuon keŋ Galilee.”
41014029	Ka Piita yel o ye, “Hale baa ba wusa ya'a zo ka bas uf, man ku bas fuu.”
41014030	Ka Yesu lebis ye, “Asida ka m yet uf ye, yu'uŋ kaŋa, fu na ki'is man noor atan' ka noraug naan kaas noor ayi.”
41014031	Ka Piita lebis o ye, “Li ya'a pun ane ye m kpi ne fo, m ku maligim ki'is fo.” Ka ba wusa me yel ala.
41014032	Ka ba daa paae zin'i si'a ka li yu'ur buon Gesemane. Ka Yesu yel o nya'andolib la ye, “Zin'inimi kpe' ka m sos Wina'am.”
41014033	Ka o dol Piita ne Jemes ne Joon n keŋ. Ka o sunf sa'am bedego.
41014034	Ka o yeli ba ye, “M sunf sa'am hale, ka li wenne m kpi ne. Din la kpelimi kpe' ka gu'us.”
41014035	Ka o keŋ tuon bi'ela, ka igin teŋin sos Wina'am ye, “Yel kaŋa ya'a na nyaŋen gaad ka bas m, fun ke ka li gaad.”
41014036	Ka yel ye, “M Ba' si'el wusa ane na'ana ne fun. Yiisim namisug kaŋa n bas ka kee man. Amaa li ka'a ne man boodim, dinzug kel ka fun boodim gullim niŋ.”
41014037	Ka o leb ti nye ka nya'andolib atan' la gbisid, ka o bu'os Piita ye, “Simon, fu gbisidne? Fu ku nyaŋe nei ka li yuug bi'ela?”
41014038	Ka yeli ba ye “Nei ka sos Wina'am, ka makir da nyaŋe yaa. Siig la boodim be, amaa niŋgbiŋ la ka'a paŋa.”
41014039	Ka o len leb ye o sos Wina'am, ka yel wuu on pa'a pian'a si'em la.
41014040	Ka o len leb na nye ka o nya'andolib la gbis, ka gbenn um more ba hale. Ka ba zi' ban na lebis o si'el la.
41014041	Ka o keŋ ka len leb noor atan' daan na, ka bu'osi ba ye, “Ya kpelim vu'usid ka gbisidaa? Li saŋa paae na. Ba zam Ninsaal Biig la ka zaŋ o niŋ tuumbe'ed dim nu'usin.
41014042	Duomi ka ti keŋ. Gosimi, one zam man la nwa.”
41014043	On daa nam kpelim pian'ad la, ka Judas one a o nya'andolib piinayi la ni yinni paae na. Ka nidib bedego dol o mor su'uraad ne balaya. Ban ka Wina'am maalmaan kpeenmnam ne gbauŋmi'idib ne kpeenmnam tum la.
41014044	Ka one na zam o la pa'a pun pa'ali ba ye, “On ka m muak o noor la, one la. Gban'am o ka mor o n keŋ baanlim.”
41014045	Ka Judas paae na ka kpen keŋ Yesu sa'an n yel o ye, “Pa'ana” ka muak o noor
41014046	Ka ba gban' o ne paŋ.
41014047	Ka nimbane daa zi'e kpi'e o la yinni fue o su'uraug kia' Wina'am maalmaan kpeenm tumtum yinni tobir fi'ig.
41014048	Ka Yesu bu'osi ba ye, “Ya ken ne su'uraad ne balaya ye ya gban' man wen wuu one a na'ayiiga?
41014049	Ka daar wusa m daa be ne ya, Wina'am pu'usum yin n pa'ani ya, ka ya daa pu gban'e ma. Lin da sob Wina'am gbauŋin si'em la, na niŋ ameŋa.”
41014050	Ka o nya'andolib la wusa zo ka bas o.
41014051	Ka dasaŋ so' ye fuug yinni ma'aa n dol o. Ka ba daa ye ba gban' o.
41014052	Ka o bas o fuug la, ka zo biel.
41014053	Ka ba mor Yesu keŋ Wina'am maalmaan kpeenm la yin. Ka Wina'am maalmaan kpeenmnam ne kpeenmnam ne gbauŋmi'idib zan'asa la'as na.
41014054	Ka Piita be nya'aŋ dol n ti paae Wina'am maalmaan kpeenm la yin ka kpen' zakin, ka zin'i ne tumtumnib bane gur Yesu la n uosid bugum.
41014055	Ka maalmaan kpeenmnam ne nimbane yiti gban'ed noor Jew dim yela la wusa ied nidib bane na ma' ye Yesu tum tuumbe'ed, ka nye suer kuu o, amaa ba pu nye o tuumbe'ede.
41014056	Ka ziri kasetib bedego ma' tis Yesu. Ka ban ma' si'el la pu dol taabaa.
41014057	Ka ninsieba due n ma' ye,
41014058	“Ti wum ka o ye, ‘M na nwa' Wina'am pu'usum yikan ka ninsaal me' la bas, ka mee li daba atan' poogin. Ka li ku a ninsaal meebo.’ ”
41014059	Hale ban meŋ yel si'el la pu dol taabaa.
41014060	Ka Wina'am maalmaan kpeenm due zi'en ba tuon ka bu'os Yesu ye, “Fu pu mor lebisug na yel bane yeti fu yela si'em laa?”
41014061	Ka o sin ka pu lebis si'ela. Ka kpeenm la lem bu'os o ye, “Fune a Kiristo, Wina'am one ka ba du'osid o yu'ur la Biig laa?”
41014062	Ka Yesu lebis ye, “Eenn mane la.” Ka ye, “Ya na nye Ninsaal Biig la ka o zin'i Wina'am one so'e paŋ la datiuŋ, ka yi saŋgbana zug na.”
41014063	Ka kpeenm la aaenn o meŋ fuug ka yel ye, “Ti lem bood kasetib bo ya'ase?
41014064	Ya wum on tu' Wina'am si'em laa.” Ka bu'osi ba ye, “Ya gban'e li wala?” Ka ba wusa gban'e ye o nar ne ku'um.
41014065	Ka ba sieba tubis nintoond n mad o ka ligil o nindaa ka nwe' o ka yel o ye, “Yelim one nwe' uf la.” Ka tumtumnib bane gur o la di'e o, ka bu' o.
41014066	Piita daa nam be zakin ka Wina'am maalmaan kpeenm tumtum po'ak kena
41014067	nye o ka o uosid bugum, ka gos o kii, ka yel o ye, “Fu me daa be ne Yesu one yi Nazaret na la.”
41014068	Ka Piita ki'is ye, “M zi' o, ka me pu gban'e fu pian'ad la gbin ne.” Ka Piita yi zi'en za'anoorin. Ka noraug kaas.
41014069	Ka bipuŋ la len nye o, ka yel bane zi'e ani la ye, “Dau kaŋa ane Yesu nid yinni.”
41014070	Ka Piita lem ki'is. Ka li pu yuuge, ka nimbane zi'e la yel Piita ye, “Sida fu ane ba nid yinni. Fu me yine Galilee na.”
41014071	Ka Piita yel ye, “M pone ye m zi' dau kane ka ya pian'adi o yela nwaa.”
41014072	Yim, ka noraug lem kaas noor ayi daan. Ka Piita tienn Yesu daa yel o si'el la ye, “Fu na ki'is ye fu mi' man noor atan' ka noraug naan kaas noor ayi.” Ka modigi gu'uŋ, ka kaas.
41015001	Ka beug nie la, ka Wina'am maalmaan kpeenmnam la ne teŋ la kpeenmnam ne gbauŋmi'idib ne nimbane daa la'am be la'asug la poogin la, ye ba gban'e noor yinni. Ka ba lo Yesu ne nwiis n mor o keŋ Pilate sa'an.
41015002	Ka Pilate bu'os Yesu ye, “Fune a Jew dim na'ab laa?” Ka o lebis ye, “Fune yel ala.”
41015003	Ka maalmaan kpeenmnam nok yela bedego ziil o.
41015004	Ka Pilate lem bu'os Yesu ya'as ye, “Fu ku lebis si'elaa? Gosim yel bama wusa ka ba ziil fu nwa.”
41015005	La'am ne wala Yesu pu lebis si'ela. Ka li lidig Pilate.
41015006	Ku'um malek gaadug maluŋ tienr saŋa wusa, Pilate daa yiti yiis sarega nid yinni, one ka nidib la bood.
41015007	Saŋkan la nid yinni daa be sarega ni ka o yu'ur buon Barabbas. On ne ninsieba da la'as taaba dam teŋ, ka ku nid, ala zug ka ba gban'e ba.
41015008	Ka nidib bedego due kenn Pilate sa'an n sos o ye, “Niŋim wenne fun yiti niŋid si'em la tisi ti.”
41015009	Ka o bu'osi ba ye, “Ya bood ye m yiis Jew dim na'ab la n tisi ya?”
41015010	Bozugo o baŋ ye li ane nennim zug ka ba gban' o na.
41015011	Amaa maalmaan kpeenmnam ke ka nidib bedego yel Pilate ye, “Yiisim Barabbas n tisi ti, ka ke Yesu.”
41015012	Ka Pilate lem bu'osi ba ya'as ye, “Dinzugo m na niŋ dau kane ka ya buon Jew dim na'ab la wala?”
41015013	Ka ba tans ye, “Kpa'am o n tabil dapuudir zug.”
41015014	Ka Pilate bu'osi ba ye, “O niŋ bo ka li a tuumbe'ede?” Ka ba kpelim tansid n paasid ye, “Kpa'am o n tabil dapuudir zug.”
41015015	Ka Pilate n bood ye o niŋ line na malis nidib la sunya la zug ka o yiis Barabbas n tisi ba. Ka o ke ka ba fieb Yesu, ka tisi ba noor ye ba kpa' o n tabil dapuudir zug.
41015016	Ka sogianam mor Yesu n kpen' gomena la zakin, ka buol sogianam bane kpelim, ka ba wusa la'as.
41015017	Ka ba nok fuzen'ug n yeel o, ka nok gon'os wug na'am zugpibig n pid o.
41015018	Ka ba pin'il n pu'usid o, ka yet ye, “Naa, Jew dim na'aba.”
41015019	Ka ba zaŋ balaar nwe' o zug, ka tubis nintoond mad o, ka igin o tuon.
41015020	Ka bane yaal o naae la, ba pidig fuug kane ka ba noki yeel o la ka lebis o meŋ fuud n yeel o. Ka mor o yi ye ba ti kpa' o n tabil dapuudir zug.
41015021	Dau so' daa be ka o yu'ur buon Simon, o yine Sairene teŋin. Ka o biis daa a Alekizanda ne Rifus la. O daa yi teŋkpeŋ n ken teŋpoogin. On ka ba mugus ye o ze Yesu ku'um dapuudir la.
41015022	Ka ba mor Yesu keŋ zin'ig kane ka ba buon Golgota, li gbin ane zugwauŋ zin'ig.
41015023	Ka ba tis o daam. Ka li gendig ne mir. Ka o zan'as nuub.
41015024	Ka ba kpa' o n tabil dapuudir zug. Ka ba pudug o fuud la, ka bugulum ye ba baŋ one na di'e fusi'a.
41015025	Li daa ane beegun, karef awai saŋa, ka ba kpa' o.
41015026	Dine ka ba sob tabil o ku'um dapuudir zugin la ane, “Jew dim Na'ab."
41015027	Ka ba me kpa' na'ayiis ayi paas o zug. Ka yinni be o datiuŋ. Ka yinni me be o dagobug.
41015028	Ka Wina'am gbauŋ yelug la niŋ ameŋa ye, “Ba gelig o n paas tuumbe'ed dim la.”
41015029	Ka bane gat wusa tu'ud o ka giridi ba zut ka yet ye, “Ahaa, fune yet ye, fu na nwa'e Wina'am pu'usum yir la, ka lem me' li dabsuma atan' poogin la.
41015030	Tiligimi fu meŋ, ka sigi dapuudir la zug na.”
41015031	Ala men ka maalmaan kpeenmnam ne gbauŋmi'idib la me po'og o n yet taaba ye, “O daa tilig sieba, ka ku nyaŋ tilig o meŋa.
41015032	Fu ya'a ane Kiristo la, Israel dim na'ab la, fun sigim dapuudir la zugin na nannanna, ka ti nye ka siak.” Ka bane ka ba la'am kpa' ne o n tabil dapuuda zug la, me tu'u o.
41015033	Ka line ti paae nintaŋ soog la, zin'ig wusa daa sobug, hale ti paae nintaŋ gbeligir.
41015034	Saŋkan ka Yesu tans ne kukotita'ar ye, “Eloi, Eloi lama sabaktani.” Li gbin ane, “M Wina'am, m Wina'am bozug ka fu basi ma?”
41015035	Ka bane zi'e ani la sieba, wum li, ka ye, “Gosimi. O buoni Elija.”
41015036	Dau yinni keŋ zaŋ sooso n los danmi'isugin n niŋ kikan'ar zug ziank n tis o ye, o num, ka yet ye, “Guri ka ke ka ti gos ye Elija na kena n sigis oo.”
41015037	Ka Yesu tans ne kukotita'ar ya'as ka nyaan kpi.
41015038	Ka fuug line beŋ Wina'am pu'usum yin la buak zugin hale ti paae teŋin zin'isa ayi.
41015039	Ka sogia kpeenm one zi'e Yesu tuon la, nye on kpi si'em la, o yel ye, “Li ane ameŋa ye dau nwa sid ane Wina'am Biig.”
41015040	Po'a sieba me daa zi'e lallisa n gosid. Meeri one yi Magdala daa be ba soogin, ne Meeri one a Jemes bil ne Joses ma la, ne Salome.
41015041	Yesu n daa be Galilee la, bane daa dol o ka suŋid o la. Po'ab bedego bane me daa biel o n kenn Jerusalem la me daa be anina.
41015042	Ka zaam daa bood ma'ar la ka li a vu'usum daar ti'ebug la.
41015043	Ka Josef one yi Arimatea teŋin ka a teŋ la tuongatib la nid yinni, ka mor yu'usuŋ ka me daa gur Wina'am na'am ken na la, kpe'eŋ o suunr, ka keŋ Pilate sa'an n sos Yesu niŋgbiŋ la.
41015044	Ka li lidig Pilate one wum ye Yesu pun kpi sa la. Ka o buol sogia kpeenm la, ka bu'os o ye, o sid kpine.
41015045	Ka sogia kpeenm la n yel o ye, o kpiya sa la, ka Pilate bas Josef noor, ka o zaŋ niŋgbiŋ la.
41015046	Ka o da' fupielig, ka sigis niŋgbiŋ la dapuudir zug, ka nok fuug vil o, ka mor o keŋ n mum yaug kane ka ba daa pun tu tampiing sakpidir zug la. Ka bilig kugtita'ar ligil yaug la noor.
41015047	Meeri one yi Magdala, ne Meeri Josef ma daa nye zin'ig kane ka ba mum o la.
41016001	Ka Jew dim vu'usum daar gaad, ka Meeri one yi Magdala ne Jemes ma Meeri, ne Salome da' si'elnam dine nyuusid wenne tudaare ne, ye ba keŋ misig Yesu niŋgbiŋ la.
41016002	Ka Alasidaar bekenkeung, ka ban ken yaugin la,
41016003	ka bu'os taaba sueren ye, “Ano'one na bilig kugir la yaug la noorin n tisi ti?” Bozugo kugir la a kugtita'ar.
41016004	Ka ba godig gos ka kugir la pun bilig sa.
41016005	Ka ba kpen' yaugin la, ka nye dasaŋ, ka o ye' fupielig n zin'i datiuŋ. Ka li lidigi ba.
41016006	Ka o yeli ba ye, “Da ke ka li lidigi yaa. M mi' ye ya iedne Yesu one yi Nazaret na la, on ka ba daa kpa' dapuudir zug la. O vu'ug kumin ka ka'a kpee'. Gosim zin'ikan ka ba daa digil o la, o ka'a aninaa.
41016007	Kem ti yel o nya'andolib la ne Piita ye, ‘O na deŋi ya tuon n keŋ Galilee. Ani ka ya na nye o, wuu on daa yeli ya si'em la.’ ”
41016008	Li daa lidigi ba, ka dabiem kpen'e ba. Ka ba zoo yi yaugin la, ka pu yel so' si'ela.
41016009	Yesu daa vu'ug kumin, ka Alasidaar bekenkeung, o nie o meŋ pa'al Meeri one yi Magdala yiiga, on ka o daa kad kikiris ayopoi o ni la.
41016010	Ka o keŋ yel nimbane daa dol Yesu la. Ka ba fabin ka kaasid.
41016011	Ban daa wum ye Yesu vu'ugiya la, ka Meeri one yi Magdala nye o la, ba daa pu siaki lii.
41016012	Lin nya'aŋ ka Yesu tiak o meŋ ka nie pa'al nidib ayi bane ken teŋkpeŋ la.
41016013	Ka ba leb yeli ba taaba sieba. Ka ba pu siaki lii.
41016014	Lin nya'aŋ, ka o nya'andolib piinayinni la daa dit, ka o nie o meŋ pa'ali ba. Ka zab ne ba, ban daa pu niŋ yadda, ka maal zukpi'euŋi pu siak bane daa nye o ka o voe la pian'ad la.
41016015	Ka yeli ba ye, “Kemi dunia zin'ig wusa ka mool labasuŋ la tis nidib wusa.
41016016	Ka on mekama niŋ yadda, ka di'e Wina'am ku'om suub na nye faangir. Amaa on wusa pu niŋ yadda Wina'am na koosi o yela be'ed.
41016017	Bane niŋ yadda na nyaŋe tum tuumnyalim bama. Ba na kat kikiris bas m yu'ur zug, ka na pian'ad pian'azuna.
41016018	Ba na gban'e wiigi bee nu yabid ka li ku niŋi ba si'ela. Ba na noki ba nu'us pa'al ban'adnam zut, ka ba nye laafe.”
41016019	Ka Zugsob Yesu daa tu'asi ba naae la, ka Wina'am zank o keŋ arazana ni. Ka o zin'in o datiuŋ.
41016020	Ka o nya'andolib la keŋ mool labasuŋ la zin'is wusa. Ka Zugsob la tum ne ba, ka ke ka ba tum tuumnyalima ka li pa'al ye ba moolug la a sida.
42001001	Naa, ninvosuŋ Teofiluse, nidib bedego kpe'eŋi ba meŋ n sob bun line wusa tume ti sa'an.
42001002	Ba sob lin wusa ka nimbane daa nye pin'ilugin ka mool labaar la, yeli ti ka ti wum.
42001003	Dinzugo, Teofiluse, man n dolis yelbama su'uŋa ba pin'ilugin la zug, ka m ten'es ka li a su'um ye m sobi tienn uf li yela wenne lin nar si'em.
42001004	M niŋid ne'eŋa ye fu baŋ ye, yel ban wusa ka ba pa'al uf la ane sida.
42001005	Saŋkan ka Herod daa dit na'am Juuda teŋin la, dau so' daa be anina ka o yu'ur buon Zekaria. O da ane Wina'am maalmaan, one a maalmaan Abija doog nid. Ka o po'a one yu'ure buon Elizabet a Aaron one da a Wina'am maalmaan la doog nid.
42001006	Ba daa ane popielim dim Wina'am tuon, ka di'ed Wina'am noor ne o noor yelug la wusa, ka ka' taale.
42001007	Ba da pu mor biiga, bozugo Elizabet da ane kundu'ar, ka babayi la wusa me kudigne.
42001008	Ka Zekaria ne o maalmaan taaba saŋa paae ye ba tum Wina'am pu'usum yir tuuma.
42001009	Maalmaanib daa yiti bugulumne gaŋ one na nyu'e tudaare, ka ban daa bugulum la, li daa lu Zekaria zug ye o kpen' Wina'am maluŋ doogin n nyu'e tudaare n tis Wina'am.
42001010	Ka tudaare la nyu'er saŋa la, ka nidib bedego kpelim yiiŋ n sosid Wina'am.
42001011	Ka Zugsob malek nie o meŋ n pa'al Zekaria n zi'e maan zin'ig kan ka ba nyu'ed tudaare la datiuŋ.
42001012	Ka Zekaria n nye o la, ka yirig hale, ka dabiem kpen' o.
42001013	Ka malek la yel o ye, “Zekaria, da zot dabiem, bozugo Wina'am wumi fu sosug. Fu po'a Elizabet na du'a biribiŋ. Ka fu na pud o yu'ur ye Joon.
42001014	Ka ya sunya na ma'ae. Ka ya mor sumalisim bedego. Ka nidib bedego na mor sumalisim biig la du'am zug.
42001015	Ka o na lieb nintita'ar Zugsob sa'an, ka ku nu daam bee dankpi'uŋo. Wina'am Siig Suŋ na pe'el o, hale o du'am saŋa zaŋ ken sa.
42001016	Ka o na mor Israel nidib bedego n leb ba Zugsob sa'an na,
42001017	ka na deŋ Zugsob la tuon, ka mor Wina'am Siig ne paŋ kan ka Wina'am nodi'es Elija da pun mor la, ka na maal ba'anam ne ba biis yela, ka ke ka nimbane ki'isid Wina'am noor la lieb popielim ne ya'am dim, ka ke ka Zugsob nidib la ti'eb ka gur ba Zugsob.”
42001018	Ka Zekaria bu'os malek la ye, “M na niŋ wala n siak nwa? Bozugo man ne m po'a wusa kudigne.”
42001019	Ka malek la lebis o ye, “Man yu'ur buon Gabirel, one zi'e Wina'am sa'an la. Ka one tumi m na ye m tu'as uf ka yel uf labasuŋ nwa.
42001020	Gosima, fu na lieb gik, ka ku tun'e pian'a, asee lin wusa ka m yel uf la ti niŋe naae, bozugo fu pu niŋi m pian'ad la yaddaa. Li saŋa ya'a paae li na niŋ ameŋa.”
42001021	Nidib la daa gur Zekaria yiib na, ka bood ye ba baŋ line ke ka o yuug Wina'am pu'usum yin la.
42001022	Ka on yi na la, o pu tun'e pian'ada. Ka ba baŋ ye o nyene bunnyalima Wina'am pu'usum yin la. Ka o pa'ani ba ne nu'us, ka kpelim a gik.
42001023	Ka o tuuma saŋa daa naae la, ka o kul yin.
42001024	Ka lin nya'aŋ la, o po'a Elizabet daa tuk poog, ka sua' li nwadis anu, ka pu yel so', ka yel ye,
42001025	“Nwa ane Zugsob la tuuma, one yu'un gos m yela, ka yiis m nyan nidib soogin.”
42001026	Ka Elizabet poog la nwadis ayuobu saŋa la, Wina'am daa lem tum malek Gabirel, Galilee so'olim lin be Nazaret teŋin la,
42001027	ye o keŋ po'asadir one nan zi' dau sa'an. O ane Josef po'a'eliŋ. Ka o yu'ur buon Meeri. Josef ane na'ab David yaaŋ.
42001028	Ka malek la keŋ Meeri sa'an n pu'us o ye, “Ne fu zugsuŋ. Zugsob la be ne fun, ka niŋ fu zug yelsum.”
42001029	Malek yelug la zug ka Meeri yirig hale ka dabiem kpen' o, ka o ten'esid ye, bo pu'usum nwa?
42001030	Ka malek la yel o ye, “Meeri, da zot dabiem, ka fu mor yelsum Wina'am sa'an.
42001031	Gosima, fu na tuk poog n du'a biribiŋ. Ka fu na pud o yu'ur ye Yesu.
42001032	O na ti a nintita'ar. Ka ba na buol o ye, Wina'am one gat bun wusa la Biig. Ka Zugsob Wina'am la na tis o, o yaab David na'am gbauŋ.
42001033	O na niŋ Jakob yaas na'ab, saŋa line ka' naare. Ka o na'am saŋa ku mor benne.”
42001034	Ka Meeri bu'os malek la ye, “Li na niŋ wala ka m tuk pooga, man zi' dau la?”
42001035	Ka malek la lebisi n yel o ye, “Wina'am one gat si'el wusa la, na ke ka o Siig Suŋ sigi fu zugin, ka Wina'am paŋ na be fu ni, dinzugo popielim bikan ka fu na du'a la, ba na buol o ye Wina'am Biig.
42001036	Gosima, fu du'ad Elizabet one ka ba buon kundu'ar la, tuk biribiŋ poog nwadis ayuobu nwana, la'am ne on a po'anya'aŋ la.
42001037	Bozugo si'el kae' ka Wina'am ku nyaŋe maale.”
42001038	Ka Meeri lebis ye, “Man ane Wina'am tumtum po'ak. Kel ka li niŋ ala n tisi m wuu fun yel si'em la.” Ka malek la bas o ka keŋ.
42001039	Ka dabis ban ni, ka Meeri due to'oto n keŋ Juuda so'olim line a zueya teŋ la.
42001040	Ka on paae Zekaria yin n pu'us Elizabet la,
42001041	ka Elizabet n daa wum pu'usug la, biig la due o poogin. Ka Wina'am Siig Suŋ pe'el Elizabet,
42001042	ka o tans ye, “Fu mor yelsum po'ab soogin. Biig kane ka fu na du'a la na mor yelsum.
42001043	Bozug ka fun kane a m Zugsob ma la, kena ye fu kaae ma?
42001044	Gosima, fun kena ka m wum fu pu'usug la, biig kane be m poogin la duene ne sumalisim.
42001045	Yelsum be ne one niŋ Wina'am pian'ad la yadda, ye lin ka o yel la wusa na maal.”
42001046	Ka Meeri yel ye, “M pian'ad Wina'am yu'ur ne m suunr wusa.
42001047	M mor sumalisim, Wina'am one a m faangid la zug,
42001048	bozugo o tiend man kane a o tumtum po'ak tadiŋ la yela. Ka nannanna ken sa, zumaana wusa na buon m ye yelsum sob.
42001049	Wina'am one mor paŋ la maal bunsuŋtita'ar n tis man. O yu'ur ane yu'usuŋ.
42001050	Ka o zot nimbaanlig ne bane zot o la zumaana wusa ni,
42001051	ka o nu'ug tum tuumtita'ar, ka sa'am nyeesim dim ne ba nyeesim potenda,
42001052	ka yiis na'anam bane mor paŋi ba na'am gbana zut, ka du'os tadimnam,
42001053	ka diisid bane ko'om zabid la ne disuma, ka ba tig, ka ke ka kpan'amnam leb nu'uzaalis.
42001054	-
42001055	Ka pu tam yel kan ka o daa tisi ti yaanam laa, ka kena ye o suŋ o tumtum Israel, ka tiend o nimbaanlzoor ne Abraham ne o yaas la wusa saŋkane ka' benne.”
42001056	Ka Meeri daa be ne Elizabet paae nwadis atan', ka leb kul o yin.
42001057	Ka Elizabet du'am saŋa daa paae. Ka o du'a biribiŋ.
42001058	Ka o kpi'es ne o du'adib wum ye Zugsob la zo o nimbaanlig bedego. Ka ba wusa maal sumalisim ne o.
42001059	Ka daba anii daar la, ka ba kena ye ba kpen'es biig la baŋo, ka bood ye ba zaŋ o ba' Zekaria yu'ur n pud o.
42001060	Amaa o ma yel ye, “Ayei, o yu'ur na ane Joon.”
42001061	Ka ba lebis ye, “Fu du'adib baa yinni kae' ka o yu'ur buon alaa.”
42001062	Ka ba bu'os biig la ba' ne nu'us ye ba baŋ on bood ye ba pud biig la yu'ur si'a.
42001063	Ka o pa'ali ba ne nu'ug ye ba tisi o si'el ka o sob. Ka o di'e sob ye, “O yu'ur ane Joon.” Ka li lidigi ba wusa.
42001064	Ka aniŋa yim ka o zilim lak, ka o ya'ae o noor n pian'ad Wina'am yu'ur.
42001065	Ka dabiem kpen' ba kpi'es la wusa. Ka labakaŋa yadig Juuda zueya teŋ la wusa.
42001066	Ka ban wusa n daa wumi li yela la, daa ten'esid ka bu'osid ye, “Bikaŋa na ti a ano'one? Bozugo Zugsob la nu'ug be o ni.”
42001067	Ka Wina'am Siig Suŋ kpen' biig la ba' Zekaria ni. Ka o di'e Wina'am pian'ad n yel ye,
42001068	“Keli ka ti pian' Wina'am one a Israel Zugsob la yu'ur, bozugo o kena ye o faaenn o nidib ka tisi ba yolisim.
42001069	O tisi ti Faangir tita'ar, one yi o tumtum David gbinin na la,
42001070	wuu on da pian'a n tis o nodi'esuma bane da be kudum kudum sa,
42001071	ye, o na faaenn ti, ti bi'emnam nu'usin, ne bane kisi ti la nu'usin.
42001072	Ala ka o pa'al o nimbaanlzoor ne ti yaanam, ka tiendi o noor zi'elug ne ba.
42001073	Li ane poor kan ka o daa po' ne ti yaab Abraham la,
42001074	ye o na faaenn ti, ti bi'emnam nu'usin, ka ke ka ti tum o tuuma, ka dabiem kae'.
42001075	Ka ti na be o tuon ne tuumsoma ne yelmeŋir ti nyovur ben wusa ni.
42001076	Ka fun, m biig nwa, ba na buon uf ye, Wina'am one gat bun wusa la nodi'es, bozugo fu na deŋ tuoni n maal suere n tis Zugsob la.
42001077	Ka fu na yel nidib la ye, Wina'am na faaenn ba ka yiisi ba tuumbe'ed n bas.
42001078	Li ane Wina'am nimbaanlzoor la zug ka o yelsum daar na nie nyain
42001079	n tis bane be likin ne bane ka ku'um kpen'esidi ba dabiem, ka pa'ali ti suekane ka ti na dol ka nye sumalisim.”
42001080	Ka biig la nobug, ka mor ya'am ne siig la paŋ, ka be moogin hale n ti paae saŋkan ka o yiisi o meŋ paalo ni Israel dim sa'an.
42002001	Saŋkan la ka Room na'ab Ogestus daa tis noor ye ba sob nidib wusa yuda.
42002002	Li daa ane yiiga nidib yuda sob saŋkan ka Kuirinius n daa a Siriya gomena la.
42002003	Ka nidib wusa kul ba meŋ teensin ye ba sob ba yuda.
42002004	Ka Josef me yi Nazaret, Galilee so'olim, n keŋ na'ab David teŋ du'adig, line a Betilehem n be Juuda so'olim, bozugo o ane na'ab David yaaŋ.
42002005	On ne o po'a'eliŋ Meeri keŋ ye ba sob ba yuda. Saŋkan la ka Meeri mor poog.
42002006	Ban nam be Betilehem la, ka o du'am dabisir paae.
42002007	Ka o du'a o biribiŋ kpeŋ, ka vil biig la ne fuug n digil o konbid ya'am daka poogin, bozugo fal daa kae' saam yin ka ba na gbeenn.
42002008	Ka teŋ kan ni, konbkemnib daa guri ba konbid yu'uŋ kan.
42002009	Ka Zugsob malek sigi ba sa'an na. Ka Zugsob na'am paŋ nie ba sa'an nyain.
42002010	Ka dabiem kpen'e ba bedego hale. Ka malek la yeli ba ye, “Da zoti dabiem, ka m more labasuŋ ye m yeli ya. Ka li na malis nidib wusa bedego.
42002011	Yu'uŋkaŋa nwa ka po'a du'a faangid la David teŋin, one a Zugsob Kiristo la.
42002012	Ka dine na ke ka ya baŋ biig la, ya na nye o ka ba vil o ne fuug n digil konbid ya'am daka poogin.”
42002013	Ka maleknam bedego kpelim sig na n pa'as yinni la zug. Ka ba yuumne du'osid Wina'am yu'usuŋ
42002014	ye, “Wina'am one be agol la ka laafe be dunia ni ne bane ka Wina'am sunf ma'ae ne ba.”
42002015	Ka maleknam la n leb arazana ni naae la, ka konbkemnib la yel taaba ye, “Keli ka ti keŋ Betilehem n gos linnam ka Zugsob la yeli ti la.”
42002016	Ka ba keŋ to'oto n nye Meeri ne Josef ne bilia la, ka o dig konbid ya'am daka poogin.
42002017	Ka konbkemnib la n nye o la, ba pian' biig la yela, wuu malek la pa'a yeli ba si'em la.
42002018	Ka ban wusa wum konbkemnib la yeli ba si'em la, li lidigi ba ne.
42002019	Ka Meeri tienn yela nwa wusa n ten'esid o suunrin sa.
42002020	Ka konbkemnib la daa lebid ka pian'ad Wina'am yu'ur bedego, bozugo ba wum ka nye malek la pa'a yeli ba si'em la.
42002021	Ka daba anii la saŋa daa paae, ka ba na kpen'es biig la baŋo. Ka ba pud o yu'ur ye Yesu, yu'ur kan la ka malek daa yel ye ba ti pud o, saŋkan ka Meeri daa nam pu tuk o poog la.
42002022	Ka biig la zug zuŋur saŋa daa paae wuu Moses da zi'el la, ka ba mor biig la keŋ Jerusalem ye ba zaŋ o pa'alim Wina'am,
42002023	wen wuu lin sob si'em Wina'am wada la ni ye, “Biribiŋ kpeŋ wusa na ane Zugsob la din.”
42002024	Ba daa keŋne ye ba maal maan n tis Wina'am wen wuu Zugsob wada la n yel si'em la ye ba tis “Sian'adawan ayi, bee na'adawan bibis ayi la.”
42002025	Saŋkan la ka dau daa be Jerusalem, ka o yu'ur buon Simeon. O ane popielim daan ka zot Wina'am. Ka Wina'am Siig Suŋ be ne o. Ka o gu'usid Israel faangid la ken na.
42002026	Ka Siig Suŋ la daa pun yel o ye, o ku kpii, asee o ti nye Zugsob Kiristo la.
42002027	Ka Siig Suŋ la ke ka o keŋ Wina'am pu'usum yin la, daakan ka Yesu ba' ne o ma daa mor o keŋ ye ba maal Wina'am wada maan la.
42002028	Ka Simeon di'e biig la o nu'usin ka pu'us Wina'am n yet ye,
42002029	“Nannanna basim suer ka fu tumtum kpi ne sumalisim wuu fun daa zi'el noor si'em la,
42002030	bozugo m nini nye faangid kan ka fu tum na la,
42002031	on ka fu ti'eb dunia dim wusa zug la,
42002032	one ke ka li nie nyain n tis buudi wusa, ka na ke ka Israel dim yu'ur du.”
42002033	Ka Simeon tu'as biig la yela. Ka li lidig biig la ba' ne o ma.
42002034	Ka Simeon kaanb ba nosuŋ ka yel Meeri, biig la ma, ye, “Gosima, Wina'am gaŋ bikaŋa ye o ke ka Israel dim bedego lu, ka bedego me du. One a zanbin ka Wina'am tis na, ka nidib bedego na ti zan'as o,
42002035	ka dina na nie paalo ni line sua' ba potenda ni. Ka fu na paam susa'aŋ hale.”
42002036	Saŋkan la men, ka Wina'am nodi'es po'ak me daa be ka o yu'ur buon Anna. Ka o ba' yu'ur buon Panuel, one a Aser doog nid. On daa a po'asadir la ka o kul sid paae yuma ayopoi ka o sid la kpi.
42002037	Ka o sid la kpi la, ka o kpelim pokoonr hale kudug n ti paae o du'am yuma piisnii ne anaasi. O daa bene Wina'am pu'usum yin saŋa wusa ka pian'ad Wina'am yela nintaŋ ne yu'uŋ wusa, ka pu basida, ka lood noor n sosid Wina'am.
42002038	Saŋkan la ka o kena ye o pu'us Wina'am bareka, ka tu'asid biig la yela n tisid ban wusa gu'usid saŋkan ka Wina'am na lem di'e Jerusalem teŋ n lebisi tisi ba la.
42002039	Ka ban naae si'el mekama wusa wuu Zugsob n zi'el si'em la, ka Josef ne Meeri leb kul Nazaret teŋin line be Galilee so'olim la.
42002040	Ka biig la nobug n mor paŋ ne ya'am, ka Wina'am yelsum be o zug.
42002041	Yuum yuum ka Yesu ba' ne o ma, ken Jerusalem maluŋ tienr la saŋa.
42002042	Ka Yesu n daa a yuma piiga ne ayi la, ka ba ken maluŋ la wuu ban yiti niŋid si'em la.
42002043	Ka maluŋ la dabisa naae la, ka ba lebid n kun. Ka Yesu kpelim Jerusalem teŋin ka o ba' ne o ma daa pu baŋ ye o kpelim yaa.
42002044	Ba daa ten'es ye o dolne ba teŋ dim la, ka keŋ dabis mum ken. Ka ban ie o ba du'adib ne ba zuanam sa'an ka pu nye o la,
42002045	ba daa leb Jerusalem n ied o.
42002046	Daba atan' daar ka ba nye o Wina'am pu'usum yin la, ka o zin'i ne pa'anib la n kelisid ka bu'osidi ba bu'osa.
42002047	Ka ban wusa daa wum la, daa ten'esid hale o baŋir ne o ya'am lebisa la zug.
42002048	Ka li lidig o ba' ne o ma ban nye o la. Ka o ma bu'os o ye, “M biiga, bo ka fu niŋi ti wala? Man ne fu ba' ie uf hale ne susa'aŋ.”
42002049	Ka o lebisi ba ye, “Bo ka ya iedi ma? Ya zi' ye li su'um ye m be m Ba' yin nee?”
42002050	Ka ba pu baŋ o pian'ad la gbin ne.
42002051	Ka Yesu doli ba kul Nazaret teŋin, ka siaki ba noor. Ka o ma sua' yelbama wusa o suunrin.
42002052	Ka Yesu nobug ka mor ya'am ka Wina'am ne nidib kaanbsuŋ be o zugin.
42003001	Ka na'ab Tiberius daa dit Room na'am la yuma piiga ne anu saŋa la, Pontus Pilate daa ane Juuda gomena. Ka Herod a Galilee na'ab. Ka o ba'abiig Filip, me a Ituria ne Trakonitis na'ab. Ka Lisanius a Abilene na'ab.
42003002	Ka Annas ne Kaifas a Wina'am maalmaan kpeenmnam. Saŋkan la ka Joon, Zekaria biig la, daa be moogin, ka di'e Wina'am pian'ad,
42003003	n keŋ teens bane be Joodan mo'ar ben wusa, moon ye, “Tiakimi ne ya sunya ka di'e Wina'am ku'om suub, ka Wina'am tisi ya suguru ka yiisi ya tuumbe'ed n bas.”
42003004	Ka Wina'am nodi'es Azaya da sob gbauŋin ye, “So' moon moogin n tansid ye, ‘Maalimi suer su'uŋa n ti'ebi gur Zugsob la. Keli ka suer a su'um n tis o,
42003005	ka pe'el bombu'a la wusa, ka birig zueya wusa, ka maal suegoluŋ ka li due sapi ka pin' suer bombu'a ka li niŋ su'uŋa.
42003006	Ka ninsaalib wusa na nye Wina'am Faangir.’ ”
42003007	Ka nidib bedego la'as n kenne o sa'an na ye o suu ba ne ku'om. Ka o yeli ba ye, “Yanam bane wenne wiigi nwa, ano'on yeli ya ye ya zom yi Wina'am supeen line kenna la ni?
42003008	Tumi tuuma bane pa'an ye ya tiake ya sunya, ka da ten'esid n tisi ya meŋ ye, Abraham ane ya yaaba. Ka m yeti ya ye, Wina'am tun'e zaŋ kuga nwa maal yaas n tis Abraham.
42003009	Nannanna lieŋ be tiis gbina ni, ka tikan wusa n pu wel welsuma la, ba na nwa'e li n lob bugumin.”
42003010	Ka nidib la bedego bu'os o ye, “Ti na niŋ wala?”
42003011	Ka Joon lebisi ba ye, “One mor fuud ayi, on pudugum tis one kae' la. Ka one mor diib on me niŋim ala.”
42003012	Ka lampodi'esidib me kena ye o suu ba ne Wina'am ku'om, ka bu'os o ye, “Pa'ana, ti na niŋ wala?”
42003013	Ka o lebisi ba ye, “Da di'e ligidi dine gaad ban yeli ya si'em la.”
42003014	Ka sogianam me bu'os o ye, “Ka tinama, ti na niŋ wala?” Ka o yeli ba ye, “Da di'e so' bun ne paŋa, bee gban'e nidib zaalim zaalim, ka di'e si'ela. Keli ka ya yood la siakiya.”
42003015	Ka nidib bane da gur Kiristo one a Faangid ken na la, pin'ile ten'esidi ba sunya ni ye Joon pa'ati ane Kiristo la.
42003016	Ka Joon lebisi ba ye, “M suudi ya ne Wina'am ku'om, amaa so' be mor paŋ gat man, one kenna ka m pu nar ye m pidig o ta'adaa. O na suu ya ne Wina'am Siig Suŋ ne bugum.
42003017	O zanl nwam kane yelegid ki o nu'usin, ka na yeleg o ki line be zieŋin la n vaae su buorin ka nyu'e udug ne bugum line pu kpiigida.”
42003018	Pian'ad bedego nwa ka Joon da zaŋ n sa'al nidib on da moon Wina'am labasuŋ la.
42003019	Amaa Joon pian' zerig na'ab Herod, on dii o meŋ pitu po'a one yu'ur buon Herodias ka tum tuumbe'ed sieba bedego la zug.
42003020	Herod n daa gban'e Joon n kpen'es sarega ni la, daa maligim pa'as o tuumbe'ed la.
42003021	Joon n da su nidib wusa ne ku'om la, o daa su Yesu men. Ka Yesu n daa pu'usid Wina'am la, ka arazana yo'og,
42003022	ka Wina'am Siig Suŋ la sig o zugin na, ka ba nye o ka o wenne dawan ne. Ka kukor yi arazana na ye, “Fune a man meŋ bikan ka m noŋ hale, ka m sunf malis ne uf.”
42003023	Ka Yesu n da pin'il o tuuma la, o da ane yuma piistan', ka nidib da ten'es ye o ane Josef biig. Josef saam da ane Heli,
42003024	ka Heli saam da ane Matat, ka Matat saam da ane Levi, ka Levi saam da ane Melki, ka Melki saam da ane Janai, ka Janai saam da ane Josef,
42003025	ka Josef saam da ane Matatias, ka Matatias saam da ane Amos, ka Amos saam da ane Nahum, ka Nahum saam da ane Esli, ka Esli saam da ane Nagai,
42003026	ka Nagai saam da ane Maat, ka Maat saam da ane Matatias, ka Matatias saam da ane Semein, ka Semein saam da ane Josek, ka Josek saam da ane Joda,
42003027	ka Joda saam da ane Joanan, ka Joanan saam da ane Resa, ka Resa saam da ane Zerubabel. Ka Zerubabel saam da ane Sealtiel, ka Sealtiel saam da ane Neri,
42003028	ka Neri saam da ane Melki, ka Melki saam da ane Addi, ka Addi saam da ane Kosam, ka Kosam saam da ane Elmadam, ka Elmadam saam da ane Er,
42003029	ka Er saam da ane Josua, ka Josua saam da ane Elieza, ka Elieza saam da ane Jorim, ka Jorim saam da ane Matat, ka Matat saam da ane Levi,
42003030	ka Levi saam da ane Simeon, ka Simeon saam da ane Juda, ka Juda saam da ane Josef, ka Josef saam da ane Jonam, ka Jonam saam da ane Eliakim,
42003031	ka Eliakim saam da ane Melea, ka Melea saam da ane Mena, ka Mena saam da ane Matata, ka Matata saam da ane Natan, ka Natan saam da ane David.
42003032	Ka David saam da ane Jese, ka Jese saam da ane Obed, ka Obed saam da ane Boaz, ka Boaz saam da ane Sala, ka Sala saam da ane Nahson,
42003033	ka Nahson saam da ane Aminadab, ka Aminadab saam da ane Admin, ka Admin saam da ane Arni, ka Arni saam da ane Hezron, ka Hezron saam da ane Perez, ka Perez saam da ane Juda,
42003034	ka Juda saam da ane Jakob, ka Jakob saam da ane Isaak, ka Isaak saam da ane Abraham. Ka Abraham saam da ane Terah, ka Terah saam da ane Nahor,
42003035	ka Nahor saam da ane Serug, ka Serug saam da ane Reu, ka Reu saam da ane Peleg, ka Peleg saam da ane Eber, ka Eber saam da ane Sela,
42003036	ka Sela saam da ane Keinan, ka Keinan saam da ane Arfaksad, ka Arfaksad saam da ane Sem, ka Sem saam da ane Noa, ka Noa saam da ane Lamek,
42003037	ka Lamek saam da ane Metusela, ka Metusela saam da ane Enok, ka Enok saam da ane Jared, ka Jared saam da ane Mahalaleel, ka Mahalaleel saam da ane Keinan,
42003038	ka Keinan saam da ane Enos, ka Enos saam da ane Set, ka Set saam da ane Adam, ka Adam saam da ane Wina'am.
42004001	Ka Wina'am Siig Suŋ la pe'el Yesu ka o naam Joodan kodaugin la leb na, ka Wina'am Siig Suŋ mor o keŋ moogin.
42004002	Anina ka Sutaana mak o dabisa piisnaasi. Ka o pu di si'el dabisban nii. Ka lin gaad la ka o ko'om zabid.
42004003	Ka Sutaana la yel o ye, “Fu ya'a a Wina'am Biig fun yelim kuga nwa ka li kilim diib.”
42004004	Ka Yesu lebis o ye, “Li sob Wina'am gbauŋin ye, ‘Ninsaal pu voe diib yela ma'anee.’ ”
42004005	Ka Sutaana la mor o keŋ du zuer zug ka pa'al o dunia so'olim wusa.
42004006	Ka yel o ye, “M na tis uf paŋ kaŋa ne li kpan'am wusa. Ba tis mam ne ka man me na tis on wusa ka m bood.
42004007	Dinzug fu ya'a siaki zun'e man, li wusa na niŋi fu din.”
42004008	Ka Yesu lebis o ye, “Li sob ye, fu zun'em fu Zugsob Wina'am gullim ka tumi n tisid on ma'aa.”
42004009	Ka Sutaana la lem dol o keŋ Jerusalem n du'os o Wina'am pu'usum yir zug, ka yel o ye, “Fu ya'a a Wina'am Biig fun basimi fu meŋ ka naami agol la n lu teŋin;
42004010	ka li sob ye, Wina'am na tumi o maleknam ka ba gur uf.
42004011	Ka ba na mor uf ne ba nu'us ka fu ku tu'ugi fu nobir ne kugire.”
42004012	Ka Yesu lebis ye, “Wina'am gbauŋ yel ye, mit ka fu maki fu Zugsob Wina'am.”
42004013	Ka Sutaana la mak o naae la ka bas o saŋa bi'ela.
42004014	Ka Yesu leb Galilee ne Wina'am Siig Suŋ la paŋ. Ka o labaar gilig teŋ kpemisin wusa.
42004015	Ka o zamisi ba la'asug doodin ka ba wusa pian' o yela su'um.
42004016	Ka Yesu daa keŋ Nazaret ban da ugus o teŋ si'a la. Ka Jew dim vu'usum daar, ka o kpen' la'asug doogin wuu on yiti kpen'ed si'em la, ka due zi'en ye o karem.
42004017	Ka ba tis o gbauŋ kane ka Wina'am nodi'es Azaya da sob la. Ka o lak gbauŋ la, ka nye zin'ig kan ka li sob ye,
42004018	“Zugsob Siig la be m ni, ka gaŋem ye m mool labasuŋ la tis noŋ dim ka tumi m ye m mooli tis bane namisid la, ba yolisim yela, ka nie zunzoos nini, ka yiis bane be namisug poogin la n bas,
42004019	ka mool saŋkan ka Zugsob na zo nidib nimbaanlig ka di'e ba.”
42004020	Ka o kpilim gbauŋ la n lebis n tis one gur gbana la, ka zin'in. Ka nidib ban wusa be la'asug doogin la gosid o kii.
42004021	Ka o pin'il n yeti ba ye, “Zina nwa lin ka ba sob Wina'am gbauŋin ka m karem nwa la niŋ ameŋa.”
42004022	Ka ba pian' taaba o pian'asuma la yela, ka bu'osid ye, “Li ka' Josef biig la nwaa?”
42004023	Ka Yesu yeli ba ye, “M mi' ye ya na siilim siiliŋ kaŋa ye, ‘Tiim daana, ti'ebim fu meŋ.’ ” Ka lem yel ye, “Bun lin ka fu daa niŋ Kapeenum teŋin ka ti wum la, niŋimi li fu meŋ teŋin kpela men.”
42004024	Ka o yel ye, “Ameŋa ka m yeti ya ye, Wina'am nodi'es baa yinni ku nye pian'asuŋ o meŋ teŋine.
42004025	Amaa li a ameŋa ka m yeti ya ye, pokonya bedego da be Israel teŋin Elija saŋa la, ka saa pu ni yuma atan' ne nwadis ayuobu, ka ko'om tita'ar lu teŋin la wusa.
42004026	Amaa Wina'am pu tum Elija ye o keŋ pokoonbama la sa'ane. Ka lee tum o ne pokoonr yinni one be Zarefat teŋin line be Sidon so'olim la.
42004027	Ka kukoma bedego da be Israel teŋin Elisa saŋa la, amaa baa yinni pu nye laafe. Asee Naaman one yi Siriya so'olim la gullim nye laafe.”
42004028	Ka ban wum ala la'asug doogin la, ba wusa susunya daa pelig hale.
42004029	Ka ba kad o teŋ la poogin mor o n keŋ zuer la zug ye ba tebug o bas ka o lu na.
42004030	Amaa ka o kpen buŋ nidib la sisoogin n gaad keŋ.
42004031	Ka Yesu da keŋ Kapeenum teŋ kane be Galilee ni la. Ka vu'usum daar ka o zamisi ba.
42004032	Ka o pa'alug la lidigi ba, o pian'ad la daa mor paŋ la zug.
42004033	Ka dau daa be la'asug doogin la ka kikirig dol o. Ka o tans ne kukor tita'ar
42004034	ye, “Aa! Yesu one a Nazaret nida, fu ba'a bo be ne ti? Fu kena ye fu sa'ami ti nee? M mi' fun a so'. Fu ane Wina'am one a popielim sob la.”
42004035	Ka Yesu yel kikirig la ye, “Kel vuud, ka yi o sa'an!” Ka kikirig la lub o nidib la soogin ka yi o ni na, ka lee pu poa'alim oo.
42004036	Ka ba wusa lidig n yet taaba ye, “Pa'alug kaŋa a bo? Bozugo o mor paŋ ne kpi'euŋ ka tansid kikiris ka ba yit.”
42004037	Ka o labaar gilig teŋ kpemisin wusa.
42004038	Ka Yesu due yi la'asug doogin la n kpen' Simon yir. Ka Simon diem po'a ben'ed ka o niŋ tul. Ka ba pian' o yela n tis Yesu.
42004039	Ka o keŋ zi'en o sa'an ka tans ban'a la, ka li bas o. Ka o due to'oto n maali ba saauŋ
42004040	Ka winig n kpen'ed la ka ba mor ban'adnam ban wiim a gun gun n kenn Yesu sa'an na, ka o pa'ali o nu'us ba yinni yinni zugin n ti'ebi ba.
42004041	Ka kikiris me yi sieba ni bedego na n tansid ye, “Fu ane Wina'am Biig.” Ka Yesu tansi ba ka pu siak ye ba pian'a si'el si'ela ban da baŋ ye o ane Kiristo one a Faangid la zug.
42004042	Ka beug nie la ka Yesu yi teŋ poogin la keŋ zin'ig kane ka so' kae'. Ka nidib la bedego ie o hale ti nye o, ka mood ye o da lem yi ba sa'ane.
42004043	Amaa ka o yeli ba ye, “Asee ka m mool Wina'am labasuŋ la teŋ sieba ni men, ka lin yela ka Wina'am tum man na.”
42004044	Ala ka o moon labasuŋ la Juuda teŋ la'asug doodin.
42005001	Yesu daa zi'ene n kpi'e Gennesaret beuŋ noorin, ka nidib muk o, ye ba wum Wina'am pian'ad.
42005002	Ka o nye aaruma ayi ka ba zi'e kpi'e beuŋ la ka ziŋgban'adib yi ba poogin n piesidi ba la'ad line ka ba more gban'ed zimi.
42005003	Ka o kpen' aaruŋ yinni ni line a Simon din ka yel o ye, “Da'ami li ka li keŋ bi'ela.” Ka o niŋ ala. Ka Yesu zin'in aaruŋ la poogin n pa'an nidib la.
42005004	Ka on pa'ali ba naae la ka yel Simon ye “Da'am aaruŋ la n keŋ ku'ozuluŋin ka sigis fu la'ad line gban'ed zimi la.”
42005005	Ka o lebis ye, “Zugsoba, ti namisne yu'uŋin sa ka pu gban'e si'ela, amaa fu yelug la zug m na sigisi m la'ad line gban'ed zimi la.”
42005006	Ka ba niŋ ala ka gban'e zimi bedego hale ka ba la'ad la bood aansug.
42005007	Ka ba amisi buol ba taaba aaruŋ yinni la ni ye ba kena suŋi ba. Ka ba kena suŋ ba, ka ba pe'el aaruma ayi la wusa ne zimi hale ka ba bood siimug.
42005008	Simon Piita n nye ne'eŋa la, ka o igin Yesu tuon n yel o ye, “Zugsoba, yimi m sa'an, ka man ane tuumbe'ed sob.”
42005009	Bozugo on ne o taaba la daa nye zimi la gban'abi a si'em la ka li lidigi ba.
42005010	Ala men ka li daa lidig Zebedee biis Jemes ne Joon ban daa a Simon tumtum taaba la. Ka Yesu yel Simon ye, “Da zot dabiem, ka nannanna wa'ae sa fu na la'ased nidib wenne fun daa gban'ad zimi si'em la.”
42005011	Ka ba mor aaruma la n du'os guur, ka bas si'el wusa ka dol Yesu.
42005012	Ka Yesu daa be teŋ si'a ni ka dau so' daa a kukom n kenn anina. Ka on nye Yesu la, o lu vabin teŋin n pu'us o, ka yel o ye, “M Zugsoba, fu ya'a bood, fu maali m ka m nye laafe nyain.”
42005013	Ka Yesu tien o nu'ug n si'is o ka ye, “M bood, nyem laafe nyain.” Ka wiim la bas o aniŋa yim.
42005014	Ka Yesu yel o ye, “Mit ka fu yel so', amaa kem noki fu meŋi n pa'al Wina'am maalmaan, ka maal maan n tis Wina'am wuu Moses da sob ye ba niŋ si'em la, ka li pa'al nidib ye fu yu'un mor laafe.”
42005015	Amaa Yesu labaar la daa lem yadig bedego ka nidib bedego kena ye ba kelis o pian'ad ka o ti'ebi ba wiim la.
42005016	Amaa o yiti ken zin'ikan ka nidib kae' la n sosid Wina'am.
42005017	Ka daar yinni ka o pa'an nidib ka Farisee dim ne wada pa'anib bane be Galilee ne Juuda ne Jerusalem keenn o sa'an na. Ka Zugsob paŋ daa be o ni ka o ti'eb ban'adnam.
42005018	Ka dap sieba kena n zeed dau ka o a pon'or ka o digi o digisig zug n kpe'eŋid ye ba mor o kpen' yin la n digil o Yesu tuon.
42005019	Ka nidib la muk la zug ka ba pu nyaŋe nye paalo mor o kpen'ee, ka zee o n du mopil la zugin n kibig voonr n sigis o ne o digisig la nidib la soogin n digil o Yesu tuon.
42005020	Ka Yesu nye bane zee pon'or la niŋ o yadda si'em la, ka yel pon'or la ye, “M zua, fu tuumbe'ed yiya ka bas uf.”
42005021	Ka wada pa'anib la ne Farisee dim pin'ili n bu'osid taaba ye, “Ano'one nwa pian'adi sa'amid Wina'am yu'ure? Ano'one na nyaŋe n yiis tuumbe'ed n basi, ka ka'ane Wina'am gullimne”
42005022	Amaa Yesu baŋ ban ten'esid si'el la ka bu'osi ba ye, “Bo ka ya ten'esid ne'eŋanama?
42005023	Bo a na'ana ne man naan yelin ka li niŋine? M yiisi fu tuumbe'ed n bas la bee duom keŋe?
42005024	M yu'un na pa'ali ya ye Ninsaal Biig mor paŋ dunia ni n na yiis tuumbe'ed n bas.” Ka o yel pon'or la ye, “Duom ka noke fu digisig la n kul.”
42005025	Aniŋa yim ka pon'or la due ba wusa tuon, n nok o digisig kan ka o digin la kun ka zun'od Wina'am.
42005026	Ka ba wusa lidig ka dabiem kpen'e ba ka ba zun'od Wina'am n yet ye, “Ti nye yel nyalima zina.”
42005027	Ne'eŋa nya'aŋ ka Yesu yi ka nye lampodi'es ka o yu'ur buon Levi ka o zin'i lampo di'esug doogin. Ka Yesu yel o ye, “Dol man.”
42005028	Ka o due ka bas si'el wusa ka dol o.
42005029	Ka Levi maal diib o yin n tis Yesu ka on ne lampodi'esidib ne nidib bedego zin'i dit.
42005030	Ka Farisee dim sieba ne ba wada pa'anib nyone tisid Yesu nya'andolib la ye, “Bo ka ya dit ka la'am nuud ne lampodi'esidib ne tuumbe'ed dima?”
42005031	Ka Yesu lebis ye, “Nimbane mor laafe pu bood du'ataa. Asee bane ben'ed ma'aa bood.
42005032	M pu kena ye m buol popielim dima, amaa m kena ye m buol tuumbe'ed dim ka ba tiak.”
42005033	Ka sieba yel o ye, “Joon nya'andolib lood noor saŋa wusa ka pu'usid Wina'am la'am ne Farisee dim nya'andolib, amaa fun nya'andolib ditne ka nuud.”
42005034	Ka o lebis ye, “Ya ten'es ye bane keŋ po'adiir di'ema na tun'e lo noor ka po'a saan la sid naan be ba ni bee?
42005035	Amaa saŋa na kena ka ba na zaŋ po'a daan la yiisi ba sa'an. Ka li saŋa ka ba me na lo noor.”
42005036	Ka Yesu yeli ba siiliŋ ye, “So' pu zaŋid fupaali n ligid fukudugo. O ya'a niŋ ala o na sa'am fupaalig la. Ka pien paal la ku di'e ne fukudug laa.
42005037	So' men pu lied danpaal waa kudug nii. O ya'a niŋ ala danpaal la na ke ka waa la tans, ka daam la me kpa'e ka waa la sa'am.
42005038	Danpaal liedne wapaalis ni.
42005039	So' pu nuud daam kane bi'ig ka lem bood pubi'ire. O na yel ye, dakane bi'ig la a su'uŋa.”
42006001	Vu'usum daar yinni ka Yesu buŋid kipoog ka o nya'andolib gisid ki la nwe'emi n onbid.
42006002	Ka Farisee dim sieba yel ye, “Bo ka ya tum line ka ti wada kis vu'usum daare?”
42006003	Ka Yesu lebisi bu'osi ba ye, “Ya pu karem David ne dap bane da be ne o ka ba ko'om da zabid ka David niŋ si'em laa?
42006004	O da kpen' Wina'am pu'usum doogin n di bodobodo line pu su'um ye nidib dit yoo yoogo, asee Wina'am maalmaan gullim.”
42006005	Ka o yeli ba ye, “Ninsaal Biig la a one so'e vu'usum daar la.”
42006006	Vu'usum daar yinni ya'as ka Yesu kpen' la'asug doogin n pa'an nidib. Ka dau da be anina ka o datiuŋ nu'ug kpi.
42006007	Ka gbauŋmi'idib ne Farisee dim gosid dau la kii ye Yesu na ti'eb nidib vu'usum daar la, bee o ku ti'ebe. Ba da boodne suer kan ka ba na ye o tum taal on sa'am vu'usum daar la.
42006008	Ka Yesu baŋ ba ten'esa ka yel dau nu'ukpiiliŋ la ye, “Duom n zi'en nidib la soogin.” Ka o due zi'en anina.
42006009	Ka Yesu yeli ba ye, “Kel ka m bu'osi ya, suer be ka so' na maal su'um bee be'ed vu'usum daare?” Ka lem bu'os ye, “Li a su'um ka ti tilig nidib be ti ku?”
42006010	Ka o gosi ba wusa gilig ka yel dau la ye, “Tienmi fu nu'ug la.” Ka o tienn ka nu'ug la leb niŋ su'uŋa wuu nu'ug kaŋa la.
42006011	Ka ba sunya pelig hale ka ba gban'ed ban na niŋ o si'em.
42006012	Ka saŋkan la ka Yesu daa yi teŋin n du zuer zug ye o sos Wina'am, ka be ani yu'uŋkan wusa n sosid Wina'am.
42006013	Ka beugo nie la, ka o buol o nya'andolib n gaans ban piiga ne ayi, ka buoni ba ye Tumtumnib. Li gbin ane bane ka o tum la.
42006014	Ba da ane Simon on ka o tis o yu'ur ya'as ye Piita, ne Andrew on a Piita ba'abiig, ne Jemes ne Joon ne Filip ne Bartolomew
42006015	ne Mateo ne Tomas ne Jemes one a Alfeus biig la, ne Simon one ka ba buon ye Zealot,
42006016	ne Judas one a Jemes biig la, ne Judas Iskariot one daa lieb zam sob la.
42006017	Ka Yesu ne o nya'andolibi naan zuer la zug sig na la, nidib bedego la'as o sa'an na ne nidib bedego bane yi Juuda ne Jerusalem ne ateuk noorin line be Taya ne Sidon so'olim.
42006018	Ba kena ye ba kelis o pian'ad la ka o lem ma'ae ba ban'as. Ka ban ka kikiris daamne ba daa nye laafe.
42006019	Ka nidib bedego wusa bood ye ba si'is o, bozugo paŋ yitne o ni tisid ba wusa laafe.
42006020	Ka Yesu godigi o nini n gosi o nya'andolib la ka ye, “Yelsum be ne yaname a noŋdim la, bozugo Wina'am na'am la a ya din la zug.
42006021	Yelsum be ne yanam ban ko'om zabid nannanna. Ya na ti dii siak. Yelsum be ne yanam bane kaasid. Ya na ti la'ad.
42006022	Yelsum be ne yanam ban ka nidib kis ka zan'asi ya ka tu'udi ya wenne ya ane tuumbe'ed dim, Ninsaal Biig la zug.
42006023	“Li ya'a niŋ ala yanam maalimi sumalisim dabiskan, ka wa' ne sumalisim, ya nyood tita'ar n be arazana ni la zug. Ala men ka ba yaanam daa niŋ n tis Wina'am nodi'esidib la.
42006024	‘Woo! Li na toe tis yanam kpan'amnam, yanam pun nye yaname bood si'el la zug. Woo! Li na toe tis yanam bane tig nannanna. Ya na ti ken ne ko'om.
42006025	Woo! Li na toe tis yanam bane la'ad nannanna. Ya sunya na ti sa'am ka ya kaas.
42006026	Woo! Li na toe tis yanam ban ka nidib wusa na pian' ya yela su'uŋa. Ba yaanam daa niŋ ne ala n tis ziri nodi'esidib la.’
42006027	“Amaa m yeti yanam bane wumi m pian'ad la ye, noŋimi ya bi'emnam, ka tumi su'um tisid bane kisi ya.
42006028	Ka kaanbid su'um n tisid bane kaanb be'ed n tisidi ya. Ka pu'usid Wina'am tisid bane tu'udi ya.
42006029	So' ya'a nwe' fu yier yinni fun kel ka o nwe' line kpelim la men. Ka so' ya'a faaenn fu banaa fun kel ka o zaŋi fu dansik n paas.
42006030	Ka one wusa sos uf si'el fun tisim o. Ka so' ya'a zaŋ line a fu bun fun da di'e ya'ase.
42006031	Niŋim bam wuu fun bood ye ba niŋ uf si'em la.”
42006032	“Ya ya'a noŋ bane noŋi ya ma'aa li su'um a bo? Hale tuumbe'ed dim noŋ bane noŋi ba.
42006033	Ka ya ya'a maal su'um tis bane maal su'um n tisi ya ma'aa, li su'um a bo? Hale tuumbe'ed dim niŋidi ala.
42006034	Ka ya ya'a pe'eŋi tis bane gullim ka ya mi' ye ya na lem di'e li, li su'um a bo? Hale tuumbe'ed dim pe'eŋid tuumbe'ed dim ka di'ed ya'as.
42006035	Amaa noŋimi fu bi'emnam, ka maal su'um n tisi ba. Pe'eŋim tis ka da ten'esid ye fu di'e ya'ase, ka ya nyood na niŋ buntita'ar. Ka ya na a Wina'am one gaad bun wusa la biis. Bozugo o a su'um n tis bane zi' bareka pu'usum hale ne bugusum dim.
42006036	Zom nimbaanlig wuu ya Ba' Wina'am n zot nimbaanlig si'em la.”
42006037	“Da pian'ad ye ya taab maal be'ede, ka ba ku niŋ ala tisi yaa. Da yel ye nidib ka' boode, ka ba ku ye ya ka' boode. Dimi ya taaba suguru, ka ba na niŋ ala n tisi ya.
42006038	Tisim bam ka Wina'am na tisi ya mak suŋ ka li din'isi pe'eli yaam ka ya di'e li ya fuudin. Yaname mak si'em n tisi ya taaba la, ala ka Wina'am me na maki tisi ya.”
42006039	Ka Yesu yeli ba siiliŋ kaŋa ye, “Zunzoŋ na nyaŋe ve' o zunzoŋ tiraan ka ba wusa ku lu bumbokinee?
42006040	Zamis pu gati o pa'ana amaa zamis on wusa naae o zamisug, o na wen wuu o pa'an ne.
42006041	“Bo ka fu nye sauk bil kane be fu zua nifin amaa ka pu nye datita'ar kane be fu meŋ nifin ne?
42006042	Fu na niŋ wala n yeli fu zua ye, kel ka m yiis sauk la fu nifin, amaa ka pu nye datita'ar kane be fu meŋ nifin ne? Zam daana, yiisim datita'ar la fu meŋ nifin yiiga ka naan nyaŋe nye su'uŋa ka yiis sauk bil kane be fu zua nifin la.”
42006043	Tisuŋ kae' n wen wel be'ede. Tibe'ed me kae' n wen wel sumaa.
42006044	Ba baŋid tiis wusa, ne ba wela ni. Gon'os ku wel kekamaa, ka zaaŋ me ku wel ganyaa.
42006045	Ninsuŋ niŋid tuumsuma ka li yitne o popielim ne poten'esuŋ line yit o sunfin. Ka nimbe'ed me tumid tuumbe'ed ka li yi poten'ebe'ed line be o sunfin. Ninsaal noor pian'ad bun lin wusa be o sunfin.
42006046	“Bo ka ya buon man ye, ‘Zugsoba, Zugsoba,’ ka lee pu tum lin ka m yeti ya?
42006047	On wusa kenn m sa'an na ka kelisi m pian'ad ka tumi li, m na pa'ali ya on wen so'.
42006048	O wenne dau one bood ye o mee o yir ka tuu paae tampiing zug n me'. Ka saa ni ka ku'om pe'el kolis n badigi du na geel yikaŋa, ka li pu luu, lin me' su'uŋa la yela.
42006049	Amaa one wum m pian'ad ka pu tumi lii, o wen wuu dau one mee o yir teŋ zug, ka pu tu eenbire. Ka saa ni ka ku'om pe'el kolis n badigi du na geel yir la, ka li lu yimmo n sa'am hale.”
42007001	One tu'as nidib la ne'eŋanam wusa n naae la ka keŋ paae Kapeenum.
42007002	Ka Room sogia kpeenm be anina n more o tumtum on ka o noŋ ka o ben'ed n bood ku'um.
42007003	Ka o wum Yesu labaar ka tum Jew dim kpeenm sieba o sa'an n sos o ye o kena n ti'eb o tumtum la.
42007004	Ka ba kenn Yesu sa'an na n belim o hale n yel ye, “Li nar ka fu suŋ dau kaŋa.
42007005	Bozugo o noŋi ti buudi ka me' la'asug doog n tisi ti.”
42007006	Ka Yesu n doli ba wa'ae, n ti li'el yir la, ka sogia kpeenm la tum o zuanam ye ba yel o ye, “Zugsoba, da namisi fu meŋa. M pu nar ka fu keenn m yin naa,
42007007	dinzug ka m pu ten'es ye mam meŋ nar ka m keenn fu sa'an naa. Kudim pian'am ne noor ma'aa ka m tumtum la nye laafe.
42007008	Ka man meŋ ane sogia, ka more sogianam kpeenmnam bane so'e man, ka man me so'e sieba. Ka m ya'a yel oŋa ye o kem, o kenne, ka m ya'a yel o ye kem na, ka o kenna. Ka m ya'a yeli m tumtum ye o niŋim ne'eŋa, o niŋidne.”
42007009	Yesu n wum ne'eŋa la o daa lidig ne ka fendigi n yel nidib bane dol o la ye, “M nam pu nye yadda niŋir daan wenne dau kaŋaa, hale Israel teŋin ne.”
42007010	Ka bane ka o tum la lebi ba sogia kpeenm la yin n nye ka tumtum la mor laafe.
42007011	Ka beug nie ya'as ka Yesu keŋ Nain teŋin ka o nya'andolib ne nidib bedego dol o.
42007012	Ka on paae teŋ la yaŋirin la o nye ka ba zeed ku'um yit na. Dau one kpi la daa ane pokoonr biyimir ka teŋ la nidib bedego be o sa'an.
42007013	Ka Zugsob nye pokoonr la ka nimbaanlig gban' o ka o yel o ye, “Da kaasida.”
42007014	Ka Yesu keŋ n si'is soŋduoya la. Ka nidib bane zeed la zi'en ka o ye, “Dasaŋ bila, m yet uf ye, duom.”
42007015	Ka one kpi la vu'ug due zin'in ka pin'ili pian'ad. Ka o zaŋ o tis o ma.
42007016	Ka dabiem kpen' so' mekama ka ba zun'e Wina'am ka yel ye, “Wina'am nodi'es tita'ar nie ti sa'an na.” Ka lem ye, “Wina'am kena kaae o nidib.”
42007017	Ka labakaŋa gilig Juuda teŋgbauŋin ne teens bane kpi'e la wusa.
42007018	Ka Joon nya'andolib n tu'as Joon ne'eŋanam wusa la, ka o buol o nya'andoliba ayi
42007019	n tumi ba Zugsob la sa'an ye ba bu'os o ye, “Fune la a on ka ba da ye o na kena laa, bee ti gu'usim so'?”
42007020	Ka ba paae Yesu sa'an na n yel o ye, “Joon one suud nidib ku'om la tumi ti na ye ti bu'os uf ye, ‘Fune la a on ka ba da ye o na kena laa, bee ti gu'usim so'?’ ”
42007021	Saŋkan la ka Yesu ti'eb ban'adnam bedego bane mor wiim buudi buudi ne bane ka kikiris doli ba la, ka ke ka zunzoos bedego nini yu'un nyet.
42007022	Ka o lebis ban ka Joon tum na la ye, “Lem yeli Joon yaname nye si'el ka la'am wum si'el la. Zunzoos nini nyet, ka wabis ken, ka kukoma nyet laafe, ka tobkpida wum ka bane kpi vu'ug kumin, ka labasuŋ la mooli n tis tadimnam.
42007023	Sumalisim be ne one pu bi'esid ne man yelaa.”
42007024	Ban ka Joon tum na la, leb la, ka Yesu pin'il n bu'os nidib Joon yela ye, “Ya daa yii keŋ moogin la n bood ye ya nye bo? Ya nye moog kan ka pebisug da'ad ka li del bee?
42007025	Bo ka ya daa yi ye ya nye? Ya nye dau ka o ye' na'am fuude? Nidib bane yeed na'am fuud ka ba la'ad wusa a su'um bene na'ayin.
42007026	Yelimini ma, ya daa yi ye ya nye ne Wina'am nodi'es bee? Asida ka m yeti ya ye, ya daa nye one gat nodi'es.
42007027	Ka Joon a one ka li sobi o yela ye, ‘Wina'am yel ye, “Oŋa a m tumtum ka m tum o ye o deŋimi fu tuon maal suer.” ’ ”
42007028	Ka Yesu yel ye, “Po'abi du'a sieba wusa pu gaadi Joon ne, amaa one kpelim kpaanr Wina'am na'amin la gat Joon.”
42007029	Ka nidib la wusa ne lampodi'esidib la n wum ne'eŋa la ka zun'e Wina'am. Ba ane bane ka Joon daa pun su ba ku'om.
42007030	Amaa Farisee dim la ne gbauŋmi'idib zan'as line ka Wina'am bood ye o mooli n tisi ba la. Ba ane bane pu siak ka Joon suu ba ku'om la.
42007031	Ka Yesu bu'os ye, “Dinzugo bo ka m na nok mak ne zumaaŋkaŋa nwa nidiba. Ba wen wuu bo?
42007032	Ba wen wuu biis n di'em da'an ka yel taaba ye, ‘Ti zaŋ wiigi pieb ka ya pu wa'ada. Ka ti da'a kuur ka ya pu kaasida.’
42007033	Joon one suud nidib ku'om la daa kena n lo noor ka pu nuud daam ka ba yel ye, kikirig dol o.
42007034	Ka Ninsaal Biig la kena n dit ka nuud ka ba yel ye, gosim dau kaŋa a dindiis ne danuud, ka a lampodi'esidib ne tuumbe'ed dim zua.
42007035	Bane dol ya'am suer la pa'al ye ba mor ya'am.”
42007036	Farisee dim nid yinni daa buol Yesu ye, o kenn o yin na, ka ba di. Ka o keŋ yin la n zin'in ye o di.
42007037	Ka teŋ la dim po'a so', one a tuumbe'ed sob, wum ye Yesu be Farisee nid la yin n dit diib, ka kena, n mor tudaare ka li be kolibveniŋin, ka li nyuug malis.
42007038	Ka o kena n zi'e n kpi'e Yesu noba baba n kum. Ka o ninto'om yi n mad Yesu noba. Ka po'a la duus Yesu noba la ne o zuobid, ka muak o noba, ka suenn ba ne tudaare la.
42007039	Ka Farisee nid one buol Yesu la n nye li la, o yel o poogin ye, “Dau kaŋa ya'a ane Wina'am nodi'es, o naan baŋin po'a kane si'is o la a so', bozugo po'a nwa ane tuumbe'ed sob.”
42007040	Ka Yesu yel dau la ye, “Simon, m mor si'el ye m yel uf.” Ka o lebis n bu'os ye, “Pa'ana, li a bo?”
42007041	Ka Yesu yel o ye, “Dau da be, ka mor o samditib ayi. Ka arakon' sam a ligidi yolug kobusnu. Ka arakon' la me mor piisnu.
42007042	Ka bane da pu nyaŋ yo la zug, o bas ligidi la n tisi ba. Babayi la, ano'on na noŋ ligidi daan la bedego?”
42007043	Ka Simon lebis o ye, “M ten'es ye, one ka o sam zu'e la.” Ka Yesu yel o ye, “Fu lebisug la a sida.”
42007044	Ka o gi'e n gos po'a la, ka bu'os Simon ye, “Fu nye po'a nwaa?” Ka yel o ye, “Man kpen' fu yin na la, fu pu tisi m ku'om ye m pie m nobaa. Amaa po'a la pie m noba ne o ninto'om, ka duusi ba ne o zuobid.
42007045	Fu pu na'asi m, n muak m noore. Amaa man n kpen' na la, po'a la pu bas man noba muakire.
42007046	Fu pu tisi m kpaam ye m suenn m zugoo, amaa o suenn man noba ne tudaare.
42007047	Dinzugo m yet uf ye, Wina'am yiis o tuumbe'ed bane zu'e la n bas, ka o noŋilim line zu'e la pa'ani li. Amaa on ka Wina'am yiis o tuumbe'ed bi'ela n bas la, o noŋilim ane bi'ela men.”
42007048	Ka Yesu yel po'a la ye, “Fu tuumbe'ed la yiya ka bas uf.”
42007049	Ka bane daa dit ne o la, pian'ad ne taaba n bu'osid ye, “Ano'on nwa n yiisid nidib tuumbe'ed n basida?”
42007050	Ka Yesu yel po'a la ye, “Fu yadda niŋir la faann uf. Kem ne sumalisim.”
42008001	Ne'eŋa nya'aŋ la ka Yesu keŋ teŋ poosin ne teŋkpemisin n moon Wina'am na'am labasuŋ la yela. Ka o nya'andolib piinayi la dol o,
42008002	la'am ne po'ab bane ka o kad kikiris yiis ba ni ka ti'eb ba wiim la. Po'a yinni yu'ur buon Meeri Magdalene, on ka kikirisa ayopoi daa yii o ni la,
42008003	ne Joanna one a Kuza po'a. Kuza a kpeenm kane gosid na'ab Herod la'ad. Ka Susaana ne po'ab bedego me paas bane more ba meŋ la'ad suŋid Yesu ne o nya'andolib la.
42008004	Ka nidib kpelim yit teens kon'ob kon'ob n kenn Yesu sa'an na. Ka ban daa ti la'as bedego na la, ka o siilim ba siiliŋ ye,
42008005	“Dau daa yi ye o waali o bunbuuda. On waan la ka sieba lu suer zug ka nidib noo li ka niis kena di,
42008006	ka sieba lu tampiing zug ka bul ka ma'asim kae' la zug ka li zenrigi kpi.
42008007	Ka bunbuud sieba lu gon'os soogin n due ne gon'os la ka gon'os la sianki ba.
42008008	Ka sieba lu teŋ suŋin due n wel biili bedego.” Ka o tansi yel ye, “One na wum on wum.”
42008009	Ka o nya'andolib la bu'osi o siiliŋ la gbin.
42008010	Ka o yel ye, “Wina'am ke ka ya baŋ Wina'am na'am yelsua'ada la. Amaa bane kpelim la wumi line siilis poogin, ka ba na gos ka ku nyee, ka na wum ka ku baŋi li gbin ne.”
42008011	Siiliŋ la gbin ane anwa. Bunbuuda la ane Wina'am pian'ad la.
42008012	Ka bunbuuda bane lu suer zug la ane bane wum pian'ad la amaa ka Sutaana kena yiisidi li ba sunya ni ka ba ku nyaŋe siak ka tilige.
42008013	Ka bunbuuda bane lu tampiing zug la ane bane wum pian'ad la ka di'e li ne sumalisim, amaa ka li pu kpen'e ba sunya ni su'uŋaa, ka ba siak li bi'ela. Ka makir saŋa ya'a kena ka ba bas.
42008014	Ka bunbuuda bane lu gon'os soogin la ane bane wum pian'ad la, ka dunia yela ne dunia boodim ne araza'as ya'amleog kpen'e ba n sianki ba ka ba pu nyaŋe wel wela.
42008015	Ka bunbuuda bane lu teŋ suŋ ni la ane bane wum pian'ad la ka gban'e li su'uŋa ne ba sunya wusa ka modig n wel wela la.
42008016	“So' pu nyu'ed fitla ka nok si'el pibin na bee sua' li dug leuŋune. O na suunli li si'el zug, ka bane kpen'ed la nye neesim.
42008017	Si'el kae' na sua' ka li ku yinaa, ka si'el kae' na ligil ka ba ku baŋi, bee ba more li yi paalo nii.
42008018	Dinzugo baŋimi yanam wum si'em la su'uŋa. Ka on wusa mor si'el ba na paas o, amaa one ka'a si'ela hale one ten'es ye o mor bi'ela la ba na di'e li o sa'an.”
42008019	Ka Yesu ma ne o pitib kena ka pu nyaŋe paae o sa'ane, nidib la zu'e la zug.
42008020	Ka so' yel o ye, “Fu ma ne fu pitib be samanin n bood uf.”
42008021	Ka o lebisi ba wusa ye, “Bane a m ma ne m pitib la ane bane wum Wina'am pian'ad ka siaki li la.”
42008022	Ka daar yinni, ka Yesu ne o nya'andolib kpen' aaruŋin, ka yeli ba ye, “Keli ka ti lo'oŋ beuŋ la gbeug.” Ka ba due keŋ.
42008023	Ka ban lo'oŋid la, ka gbeenm zeeg Yesu ka o gbisid. Ka sisi'etita'ar due ku'om la zug, ka ku'om kpen'ed aaruŋ la poogin, ka li lieb toog n tisi ba.
42008024	Ka ba keŋ nie Yesu n yel o ye, “Pa'anaa, pa'anaa, ku'om boodi dii ti.” Ka on nie la, o yel sisi'em la ne ku'opila la ye, “Niŋimi foonn.” Ka li kpelim lebi a baanlim.
42008025	Ka o bu'osi ba ye, “Bo ka ya pu niŋ man yadda?” Ka dabiem kpen'e ba. Ka ba lidig n bu'os taaba ye, “Dau kaŋa a bo n pian'ad ne sisi'em ne ku'om ka ba siakid o noore?”
42008026	Ka ba paae Gerasene teŋgbauŋin line kpi'e Galilee so'olim la.
42008027	Ka Yesu yi aaruŋ poogin la. Ka teŋ la nid yinni tu'os o, on ka kikiris dol o. O pu yeed fuugo, hale ka li yuug, ka o me pu gbeend yin ne, ka bene yaad zin'igin.
42008028	-
42008029	Noor bedego ka kikirig la yiti gban' o. Ka ba gur o, ka lo o noba ne o nu'us wusa ne bana. Ka o kens bana la. Ka kikirig la kad o kpen'es moogin. Ka Yesu yel kikirig la ye, “Yim ka bas dau la.” Ka dau la nye Yesu la, ka igin o tuon n tansid ne kukotita'ar n bu'osid ye, “Yesu, Wina'am one ka'a tiraan la biiga, bo be man ne fun sisoogine? M sosid uf ye fu da daami ma.”
42008030	Ka Yesu bu'os o ye, “Fu yu'ure?” Ka o lebis ye, “M yu'uri buon Legion.” (Li gbin a ye, bedego.) O yel ala bozugo kikiris bedego dol o.
42008031	Ka kikiris la sos Yesu ye, o da kadi ba ka ba keŋ bumbok zuluŋ la nii.
42008032	Ka kukurnam bedego be zuer zugin n onbid mood. Ka kikiris la sos Yesu ye o tisi ba noor, ka ba kpen' kukurnam la ni. Ka o siak tisi ba. Ka kikiris la bas dau la ka keŋ kpen' kukurnamin la.
42008033	Ka kukurnam la wusa zo sig beuŋ poogin, ka ku'om dii ba.
42008034	Ka bane guru ba la nye bun line maal la, ba zo keŋ teŋ poogin ne teŋ kpemis n pian'ad line maal la wusa.
42008035	Ka nidib keŋ ye ba gos bun line n pa'a maal la, ka kenn Yesu sa'an na n nye dau kane ka kikiris yi ka bas o la. Ka o ye' fuud n zin'i Yesu tuon ka yu'un mor ya'am su'uŋa. Ka dabiem kpen'e ba.
42008036	Ka bane nye la tu'asi ba, Yesu n niŋ si'em ka ti'eb dau kane ka kikiris pa'a dol o la.
42008037	Ka Gerasene teŋ gbauŋ nidib la wusa sos Yesu ye, o yimi ba teŋin, bozugo dabiem bedego kpen'e ba. Ka Yesu kpen' aaruŋ ye o leb kul.
42008038	Ka dau kane ka kikiris la yi ka bas o la, sos Yesu noor ye o dol o. Ka Yesu zan'as ka yel o ye,
42008039	“Lem kul fu meŋ yin n pa'al bun lin wusa ka Wina'am maal tis uf la.” Ka o keŋ teŋ poogin wusa n moon Yesu n niŋ si'el bedego tis o la.
42008040	Ka Yesu lem lo'oŋ beuŋ la guur ayinni la, ka nidib bedego pun la'as zi'e gur o.
42008041	Ka dau yinni one a la'asug doog kpeenm ka o yu'ur buon Jairus kena igin Yesu tuon n sos o ye, o kem o yin na;
42008042	ka o po'ayua yimir one a yuma piina ayi bood ku'um. Yesu n dol o wa'ae la, ka nidib bedego dol ka mik o.
42008043	Ka po'a so' daa be anina n ben'ed ka ziim yuod o ni yuma piina ayi, ka o sa'am on mor si'el wusa tiim dim sa'an, amaa so' pu nyaŋe ti'eb oo.
42008044	Ka o kena n paae Yesu nya'aŋ n si'is o fuug noor ka o ziim la yuob gu'e.
42008045	Ka Yesu bu'os ye, “Ano'one si'is ma?” Ka so' wusa ki'is. Ka Piita yel ye, “Zugsoba, nidib la wusa la'ase giligi uf mik si'em nwaa.”
42008046	Ka Yesu yel ye, “So' si'is m, bozugo paŋi n yi m sa'an la zug ka m baŋ.”
42008047	Po'a la baŋ ye o ku nyaŋe su'a ne Yesu la ka o kena ne kikirug n lu vabin o tuon, ka pian' ka nidib bane be anina wusa wum dinzug ka o si'is Yesu, ne on paam laafe vuguri la yela.
42008048	Ka Yesu yel o ye, “M po'ayua, fu yadda niŋir ke ka fu nye laafe. Kem ne sumalisim.”
42008049	Ka on nam kpelim pian'ad la ka nid yi la'asug doog kpeenm la yin na, n yel Jairus ye, “Fu po'ayua la kpiya. Dinzug da lem daam pa'an la ya'ase.”
42008050	Ka Yesu wum ka yel Jairus ye, “Da zo' dabiem, amaa niŋim ne yadda gullim ka fu po'ayua la na paam laafe.”
42008051	Ka Yesu keŋ paae yin la ka pu ke ka so' dol o kpen' yin laa, asee Piita ne Jemes ne Joon ne biig la saam ne o ma.
42008052	Ka one wusa be yin la kum ka fabin biig la yela. Ka Yesu yeli ba ye, “Da kaasida, ka biig la gbisidne ka o pu kpii.”
42008053	Ka ba la' o, ban mi' ye biig la kpine la zug.
42008054	Ka Yesu gban'e biig la nu'ug ka buol o ye, “Biiga duom.”
42008055	Ka o nyovur leb na, ka o due to'oto. Ka o yeli ba ye, “Tisim biig la si'el ka o di.”
42008056	Ka o ba' ne o ma daa lidig hale, amaa ka Yesu yeli ba ye ba da yel so' line maali.
42009001	Yesu daa buol o nya'andolib piina ayi la la'as, ka tisi ba paŋ ne kpi'euŋ ye ba nyaŋe kad kikiris ka ma'ae ban'as,
42009002	ka tumi ba ye ba mool Wina'am na'am ka ti'eb ban'adnam.
42009003	Ka yeli ba ye, “Da zaŋ si'eli keŋe ya ken la zugo. Da zaŋ dansaar bee kolug, bee diib, bee ligidi hale baa fuuda ayii.
42009004	Zin'ikan wusa ka ba di'e ya, yanam zin'inim yikan ni n ti paae yanam na ti yi teŋ kan ni.
42009005	Ka zin'ikan wusa ka nidib pu di'e yaa, yanam yim teŋ kan ni ka kpa'asi ya noba titan bas anina. Ka dine na pa'ali ba ye ba pu tum tuumsuma.”
42009006	Ka nya'andolib la yi keŋ teŋkpemis wusa ni n moon labasuŋ la ka ti'ebid ban'adnam.
42009007	Na'ab Herod daa wum line wusa niŋid la, ka li pak o hale bedego, bozugo ninsieba daa yel o ye Joon one daa suud nidib ku'om la vu'ug kumin.
42009008	Ka sieba ye Elija kena, ka sieba ye Wina'am nodi'es kudug yinni vu'ug kumin.
42009009	Ka Herod yel ye, “Man daa fi'ig Joon zug, ka oŋa a ano'on ka m wumi o yela nwa?” Ka o kpe'eŋid ye o nye Yesu.
42009010	Ka tumtumnib la leb na ka tu'as Yesu ban tum si'el wusa. Ka o dol ban ma'aa yii keŋ teŋ si'a ka li buon Besaida.
42009011	Ka nidib la n baŋ la ka dol o. Ka o di'e ba ka pian' Wina'am yela n tisi ba ka ti'eb ban'adnam.
42009012	Ka winig n bood kpen'eb la ka nya'andolib piina ayi la keenn o sa'an na n yel o ye, “Kel ka nidib la keŋ teŋbibisin ne teŋkpemisin bane kpi'e ba sa'an la n nye diib ne gbeensa; ka zin'ikaŋa nwa ka'a si'ela.”
42009013	Amaa ka Yesu yeli ba ye, “Yanam meŋ tisimi ba si'el ka ba di.” Ka ba lebis ye, “Tinam mor si'el wusa la ane bodobodo bibisa anu ne zimi ayi, asee ka ti keŋ da' diib na n tis nimbama wusa.”
42009014	Dap kal daa ane wuu tusa anu. Ka Yesu yel nya'andolib la ye, “Keli ka nidib la zin'in, zin'ig zin'ig, piisnu nu.”
42009015	Ka ba ke ka ba zin'in ala.
42009016	Ka Yesu zaŋ bodobodo gbila anu ne zimi ayi la ka godigi gos saazug n pu'us Wina'am bareka, ka gben'es bodobodo la tis o nya'andolib la ka ba tot nidib la.
42009017	Ka ba wusa di tig ka nya'andolib la vaae line kpelim la ka li pe'el peed piiga na ayi.
42009018	Daar yinni ka Yesu ma'aa sosid Wina'am ka o nya'andolib la be o sa'an, ka o bu'osi ba ye, “Nidib yet ye m a ano'one?”
42009019	Ka ba lebis ye, “Sieba ye fu ane Joon one suud nidib ku'om la ka sieba ye, fu ane Elija, ka sieba ye fu ane Wina'am nodi'es kudug yinni one vu'ug kumin na.”
42009020	Ka o bu'osi ba ye, “Ka yanam yel ye man a ano'one?” Ka Piita lebis ye, “Fu ane Kiristo on ka Wina'am gaŋ la.”
42009021	Ka Yesu sa'ali ba su'uŋa ye ba da yel so'o,
42009022	ka ye, “Li nar ye Ninsaal Biig la namis bedego ka teŋgbauŋ kpeenmnam ne maalmaan kpeenmnam ne gbauŋmi'idib n zan'as o, ka ku o, ka daba atan' daar ka o vu'ug kumin.”
42009023	Ka o yeli ba wusa ye, “So' ya'a ye o dol man, asee o ki'is o meŋ yela ka zaŋ o ku'um dapuudir daar wusa dol man.
42009024	Ninkane wusa bood ye o gu' o nyovur on daana na ko'oŋi li, amaa ninkane ko'oŋi o nyovur man zug o na gu' li.
42009025	Li nyood a bo ka nid di'e dunia wusa ka o meŋ bodige?
42009026	On mekama zo man ne m pa'alug nyan, Ninsaal Biig la me na zo o nyan o ya'a ti kena ne o na'am paŋ ne maleksuma la.
42009027	M yeti ya ne sida ye, ya sieba be kpela n ku kpii asee ba ti nye Wina'am na'am la.”
42009028	Ka daba anii nya'aŋ la ka Yesu zaŋ Piita ne Jemes ne Joon n du zuer zug ye o sos Wina'am.
42009029	On nam sosid Wina'am la ka o nindaa tiak ka o fuud peligi nyeen.
42009030	Ka dapa ayi nie o sa'an vuguri na n pian'ad ne o. Ba daa ane Moses ne Elija
42009031	bane nie nyeen hale n pian'ad ne Yesu on na kpi Jerusalem wuu Wina'am da yel si'em la.
42009032	Ka Piita ne o taaba la gbisid, ka due n nye Yesu nyeen si'em ne nidiba ayi bane la'am zi'e o sa'an la.
42009033	Ka nidib ayi la n daa bood ken la Piita yel Yesu ye, “M Zugsoba, li a su'um ye ti kpelim kpela. Kel ka ti ti' suga atan', fun din yinni, Moses din yinni, Elija men din yinni.” O daa kudun pian'ane ka zi' on yet si'ela.
42009034	On nam pian'ad la ka saŋgbauŋ kena n lusi ba ne ma'asim. Ka dabiem gban'e nya'andolib la saŋgbauŋ la lusi ba la zug.
42009035	Ka kukor yi saŋgbauŋ la ni na n yel ye, “Oŋa a m Biig, on ka m gaŋ. Kelisimi ne o.”
42009036	Kukor la pian'a naae la ka ba nye ka Yesu gullim zi'e. Ka ba sin saŋkan la ka pu yel so' baa bi'ela ban nye si'el saŋgbana ni laa.
42009037	Ka beugo daa nie ka ba sig zuer la zug na la, nidib bedego daa tu'os Yesu.
42009038	Ka dau so' kpen tans nidib la soogin n yel ye, “Pa'ana m belim uf ne, gosimi m biyimir zaŋ zaŋ on ka m du'a.
42009039	Ka kikirig gban'ad o ka o kpelim kaasid ka ket ka o lut kpisiŋkpi'ir, ka nintoond yit o noorin. Ka kudun pu siak ye li yi ka bas o
42009040	Ka m belimi fu nya'andolib ye ba kadi li n yiis ka ba pu nyaŋe.”
42009041	Ka Yesu lebis ye, “Abba! Yanam a bonam nidibi kudun pu mor yadda ka me pun zi' lin nar ye ya tum. Abu la ka m ye m modig ne ya?” Ka Yesu yel dau la ye, “Mor biig la na.”
42009042	Ka biig la kenna la, ka kikirig la lub o ka o nwi'e. Ka Yesu tans kikirig la ye, “Basim biig la.” Ka kikirig la bas o ka o paam laafe, ka Yesu zaŋ o n lebisi tisi o saam.
42009043	Ka Wina'am paŋ tita'ar tuuma la lidigi ba wusa. Nidib la wusa daa nam kpelim lidig ne Yesu niŋid si'el la, ka o yel o nya'andolib la ye,
42009044	“Keli ka pian'abama kpen'e ya toba ni ka da tameyaa. Ba na zaŋ Ninsaal Biig n niŋ ninsaalib nu'usin.”
42009045	Amaa ka pian'ad la gbin ligili ba sa'an, ka ba pu baŋi li gbin ne. Ka dabiem more ba ne ban na bu'os o.
42009046	Ka ba nwa'asid taaba kpi'euŋ yela.
42009047	Ka Yesu baŋ line be ba sunya ni ka nok biig n zi'el o sa'an,
42009048	ka ye, “One wusa di'e bikaŋa m yu'ur zug di'ene man, ka one me di'e man di'ene one tum man la na, bozugo one wusa a biigi ya sa'an la aa ya kpeenm.”
42009049	Ka Joon yel ye, “Zugsoba, ti nye dau ka o kat kikiris yiisid fu yu'ur zug, ka on ka' tinam nid yinni la zug ka ti yel o ye o basim.”
42009050	Ka Yesu lebis ye, “Da katin oo, ka on mekama pu kisi ti ane ti nid.”
42009051	Dabisa la daa li'elne ban na zaŋ Yesu keŋ agol la, ka o gban'e ye asee ka o keŋ Jerusalem. O daa tum nidib o tuon.
42009052	Ka ba keŋ kpen' Samaria teŋbilin ye ba ti'eb gur o.
42009053	Ka nidib bane daa be anina la pu di'e oo, on ken Jerusalem la zug.
42009054	Ka o nya'andolib Jemes ne Joon baŋ ne'eŋa la ba bu'os o ye, “Zugsoba, fu bood ye ti buol bugum, ka li yi agol na n dii baa?”
42009055	Ka Yesu fendig n sa'ali ba ye ba kel,
42009056	ka ba toom teŋ.
42009057	Ka ban ken suer zug la ka dau so' yel Yesu ye, “Man na dol uf n ken fun na ken zin'isi'a wusa.”
42009058	Ka Yesu lebis ye, “Teŋin bumis more ba vont, ka niis more teed, amaa Ninsaal Biig la pu mor zin'ikan ka o na digine vu'use.”
42009059	Ka o yel dau so' me ye, “Dolim.” Amaa ka dau la yel o ye, “Kel ka m keŋ mumi m saam yiiga.”
42009060	Ka Yesu lebis o ye, “Kel ka bane kpi mumi ba meŋ ku'um. Amaa fun kem mool Wina'am na'am labaar la.”
42009061	Ka dau yinni yel ye, “Zugsoba, m na dol uf, amaa kel ka m keŋ keesi m yidim.”
42009062	Ka Yesu lebis o ye, “One wusa gban'e na'akuoda kuunr ye o kua ka gosid nya'aŋ, o pu su'um ye o tum Wina'am so'olim tuumaa.”
42010001	Ne'eŋa nya'aŋ ka Yesu lem gaŋ dap piisyopoi sieba n tumi ba ayi yi ye ba gaad tuon n keŋ teens ne zin'is ban wusa ka o meŋ bood ye o keŋ.
42010002	Ka o yeli ba ye, “Poog la zuud zu'eya, amaa ka tumtumnib la pood. Dinzug sosim poog la sob ka o bo tumtumnib na paas poogin la.
42010003	Kemne ka m tumi ya ne wenne pe'ebibis n be kunduna soogin.
42010004	Da zaŋ potmaan, bee kolugo, bee ta'adaa, ka da zi'eni pu'us so' suer zugo.
42010005	“Ka ya ya'a kpen' yi si'a ni, yiiga, yanam yelim ye, sumalisim be ne yikaŋa.
42010006	Ka sumalisim nid ya'a be anina, ya sumalisim na be o zugin. Ka sumalisim nid ya'a kae', li na lebi ya ni.
42010007	Sigim yikan ni n nuud ka dit ban tisi ya si'el, bozugo li nar ye tumtum di'e o yood. Ka da kenne gin nidib yaa.
42010008	“Ya ya'a yiti kpen' teŋ si'a ni ka ba di'e ya yanam dim line ka ba tisi ya la,
42010009	ka ti'eb ban'adnam teŋkan ni ka yel nidib la ye, ‘Wina'am na'am la li'eli ya sa'an.’
42010010	Ka ya ya'a kpen' teŋ si'a ni ka ba pu di'e ya anina yanam yim sueren ka yel ye,
42010011	‘Hale ya teŋ uusug lin taae ti noba la, ti kpa'asi li ka li a ya zug yel. Amaa baŋimi ne ye Wina'am na'am la li'eli ya.’
42010012	M yeti ya ne ye, saria kadib daar la li na toe n tis teŋkan dim n gat Sodom teŋ.”
42010013	“Woo, Korazin ne Besaida dima, li na toe n tisi ya. Tuum titada line daa niŋi ya sa'an la, ya'a daa niŋin ne Taya ne Sidon teensin ba naani tiakini ba tuumbe'edin ka yeen boto fuud n zin'in tampeligimin n pa'al ye ba tiakeya.
42010014	Ka saria kadib daar la li ku toe n tis Taya ne Sidon dimi n paae yanama.
42010015	Ka yanam Kapeenum dima, ya ten'es ye ya na du n ti paae saazugo? Ayei, ya na sig ku'um zin'igin.”
42010016	Ka Yesu yel o nya'andolib la ye, “One wumi ya pian'ad wum ne man pian'ad, ka one ki'isi ya, ki'is ne man. Ka one ki'isi man la ki'is ne one tum man la na.”
42010017	Ka dap piisyopoi la yu'un leb na ne sumalisim n yet ye, “Zugsoba, hale ti nyaŋ kikiris fu yu'ur la zug.”
42010018	Ka Yesu lebisi yeli ba ye, “M nye ka Sutaana naane arazana ni n lu wenne saa yiti iank si'em la.
42010019	Gosimi ya, m tisi ya paŋ ye ya noom namis ne wiigi hale ka nyaŋ dataa la ne o paŋ wusa ka si'elsi'el kae' na daami yaa.
42010020	Ka la'am ne wala da ke ka ya sunya malis yaname nyaŋ kikiris la zugo, amaa ke ka ya sunya malis ne ya yuda sob arazana ni la zug.”
42010021	Saŋkan la ka Siig Suŋ la ke ka Yesu sunf malis ka o yel ye, “M Ba' one so'e arazana ne dunia la, m pu'us uf bareka ne fun sua' yelbama ka gbauŋmi'idib ne mi'ilim dim zi' li, ka lee nie li n pa'al bibibis la. Asida, m Ba', ne'eŋa a fu boodim suŋ la zug.”
42010022	“M Ba' tisi m si'el wusa. Ka so' zi' Biig la a so'o, asee Ba' la, ka so' me zi' Ba' la a so'o, asee Biig la, ne ban ka Biig la bood ye o nie n pa'ali ba la.”
42010023	Ka Yesu fendigi gosi o nya'andolib la ka yeli ba baanlim ye, “Yelsum bene bane ka ba nini nyet yanam nyet si'el la.
42010024	Ka m yeti ya ye, Wina'am nodi'esidib ne na'anam bedego da bood hale ye ba nye li ka pu nyee, ka bood ye ba wum line ka ya wum la ka pu wum.”
42010025	Ka wada pa'an so' due zi'e ye o mak Yesu, ka yel ye, “Pa'ana, m na niŋ wala ka nye nyovur line ka'a naare?”
42010026	Ka Yesu lebis n yel o ye, “Bo ka ba sob Wina'am wada la ni? Fu karem ka li gbin a bo?”
42010027	Ka o lebis o ye, “Noŋimi fu Zugsob one a Wina'am ne fu sunf wusa, ne fu siig wusa, ne fu paŋ wusa, ne fu ya'am wusa, ka noŋ fu taab wenne fun noŋi fu meŋ si'em la.”
42010028	Ka Yesu lebis o ye, “Fu yel su'uŋa. Niŋim wala, ka fu na voe.”
42010029	Ka on bood ye o pa'al ye o ane ninvosuŋ la, o bu'os Yesu ye, “Ano'one a m tiraana?”
42010030	Ka Yesu lebis o ye, “Dau so' daa yi Jerusalem teŋin n ken Jeriko teŋin. Ka faandib gin' o ka yeesi o fuud, ka bu' o koosir, ka bas o ka keŋ.
42010031	Ka li niŋ nyalima ka Wina'am maalmaan yinni dol suekaŋa. Ka on nye o la, o biene gaad ka bas o.
42010032	Ala men ka Wina'am maalmaan suŋid kena nye o ka bie n gaad ka bas o.
42010033	Amaa Samaritan nid (on buudi ka Jew dim kis) daa kena nye o, ka zo o nimbaanlig,
42010034	ka kenn o sa'an na ka zaŋ kpaam ne daam bu'e niŋ o fen'ed la ka viligi ba, ka zaŋ o n ban'al o buŋ zugin mor o keŋ saan yir n gos o yela.
42010035	Ka beug nie, ka o yiis anzurifa ligidi ayi n tis saan yir gur la, ka yel o ye, ‘Gosim o yela. Ka ligidi la ya'a po'og, m ya'a ti leb na, m na yo uf.’ ”
42010036	Ka Yesu bu'osi o ye, “Nidib atan' nwa, ano'on ka fu ten'es ye o niŋ dau kan ka faandib gin' la wuu o ane o tiraana?”
42010037	Ka wada pa'an la lebis ye, “One zo o nimbaanlig la.” Ka Yesu yel o ye, “Kem, ka me niŋ ala.”
42010038	Ka ban daa ken la, Yesu daa ti kpen' teŋbil si'a ni. Ka po'a one ka o yu'ur buon ye Marta di'e ba o yin.
42010039	Ka o mor pitu, ka o yu'ur buon Meeri. Ka Meeri zin'in Zugsob la tuon n kelisid o pa'alug la.
42010040	Amaa tuuma la daa galis n tis Marta bedego, ka o keŋ Yesu sa'an n yel o ye, “M Zugsoba, li pu daam uf ne m pitu la ke ka man tumi m kon'o kon' la? Yelim o ka o kena suŋi m.”
42010041	Ka Zugsob la lebis n yel o ye, “Marta, Marta, si'elnam bedego daami fu suunr.
42010042	Amaa bun yinni ma'aa a su'um ye fu paam. Meeri gaŋ bunsuŋ, din ka ba ku maligim di'e o nii.”
42011001	Yesu daa sosid Wina'am zin'isi'a, ka on ti naae la, o nya'andolib la yinni yel o ye, “Zugsoba, pa'alimi tiname na sos Wina'am si'em wenne Joon ne pa'al o nya'andolib si'em la.”
42011002	Ka o yeli ba ye, ya ya'a sosid, yanam yelim ye, “Ti Ba', kel ka fu yu'ur nye pian'asuŋ, ka ke ka fu na'am kena.
42011003	Tisimi ti dabisir wusa ne li diib,
42011004	ka yiisi ti taal n bas, ka tinam me ke bane tumi ti taal la n bas. Ka da ke ka ti kpen' makir pooginee.”
42011005	Ka o yeli ba ye, “Ano'one be ya sa'an n mor o zua, ka o na keŋ o ni yu'uŋ tisoos, n yel o ye, ‘M zua, tisim sa'apela atan',
42011006	ka m zua yi suer zug n sigi m na, ka m ka' si'el na tis o ka o dii.’
42011007	“Ka one be doog poogin la lebis yel o ye, ‘Da daami ma, ka m yoo m za'anoor ka m digne ne m biis, ka ku nyaŋe due n tis uf fun bood si'ela.’
42011008	Amaa m yeti ya ye, o ya'a pun ku nyaŋe due n tis o si'ela ban a zuod la zugo, o na due n tis on bood si'el la, bozugo on pu zo nyan ne sosug la zug.
42011009	“Ka m yeti ya ye, sosimi, ka ya na di'e. Iemi, ka ya na nye. Kabirimi, ka ba na siak ka yo'og n tisi ya.
42011010	Bozugo, on wusa sos na di'e. Ka one ied na nye. Ka one kabirid, ba na yo'og n tis o.
42011011	“Ano'one be ya soogin nwa, ka o biig ya'a sos ziŋ, ka fu zaŋ waaf n tis o?
42011012	Bee o ya'a sos gel, ka fu zaŋ naŋ n tis o?
42011013	Yanam bane a nimbe'ednam la ya'a baŋ ye ya zaŋ piini line a su'um n tis ya biis la, ya Ba' one be arazana ni niŋid line a su'um n gat yanam la ka na zaŋi o Siig Suŋ n tis nimbane sosid o la.”
42011014	Ka Yesu da kat kikirig kane da a gik, ka kikirig la da yi ka dau gik la yu'un pin'il pian'ad ka li pak nidib la.
42011015	Ka nidib la sieba yel ye, “O kat kikiris la ne Beelzebul one a kikiris na'ab la paŋ.”
42011016	Ka sieba bood ye ba mak o gos, ka ye o maalim tuum nyaluŋ si'a line yi arazana ni na ka ba nye.
42011017	Ka on baŋi ba potenda la, ka yeli ba ye, “Na'ab so'olim dim ya'a nwa'as ne taaba n welig, so'olim kan na sa'am. Ala men yir mekama me ya'a mor weligir li me wa'ae ne sa'uŋun
42011018	Ka weligir ya'a be Sutaana na'am so'olimine li ye li niŋ wala zi'ene? Yanam pun ye mam kat kikiris ne Beelzebul paŋ.
42011019	Ka mam ya'a kat kikiris ne Beelzebul paŋa, ka yanam nya'andolib la mor bo paŋi kati ba? Dinzugo ya nya'andolib la na kadi ya pian'ad la saria.
42011020	Ka li ya'a ane Wina'am paŋ ka m more kat kikiris, alaa Wina'am so'olim la paae ya.
42011021	“Ka dau kane mor paŋ ya'a ti'eb su'uŋa ne o budaalim la'adi guri o yir la'ade, si'el si'el ku bodige.
42011022	Amaa one mor paŋi gat o ya'a kena zabi nyaŋ o, o na faaenn o zaba la'ad ban ka o ti'eb la yiiga, ka nyaan faaenn o yir la'ad la keŋ ka ba pudug.
42011023	“Ka on mekama pu be ne ma kisimne ka on mekama pu la'ased ne m la, widigidne.”
42011024	Ka Yesu lem ye, “Kikirig ya'a yi nid sa'an o dolisidne pipirigin n ied zin'ig ye o be, ka o ya'a ie zin'ig la gu'uŋ, o yetne ye, ‘M na lebne m yikudug kan ka m yi na la.’
42011025	O ya'a leb na nyene ka li piis nyain n maal venliŋa n digil,
42011026	o wa'ene n mor kikiris ayopoi bane tuumbe'edi gat on meŋ din la na ka ba kpen'e pe'es o anina, ka saŋkan la, dau kaŋa beilim yu'un na maligim a be'ede gaad o yiigin beilim la.”
42011027	Ka Yesu n yel ala naae la, ka po'a so' pian' bedego nidib la sisoogin ye, “Yelsum na be ne po'a kane du'a uf ka mo'as uf la.”
42011028	Ka Yesu lebis yel ye, “Yelsum lee na be ne bane wum Wina'am pian'ad ka more li.”
42011029	Ka nidib maligim paasid la ka Yesu yel ye, “Zumaaŋ be'ed nwa dim ane bane ied tuum nyaluŋ, amaa ba ku lem nye tuum nyaluŋ si'a, asee Wina'am nodi'es Jona tuum nyaluŋ la ma'aa.
42011030	Ka wenne lin da niŋ Jona si'em la ka li lieb zabin n tis Nineve teŋ dim la, ala men ka Ninsaal Biig la me a zabine n tis zumaaŋ kaŋa dim.
42011031	Ka saria kadib daar la po'ana'ab one da yi Seba teŋin la na, na due n zerig zumaaŋ kaŋa nwa dim ba tuumbe'ed yela. Bozugo o da yine hale lallisa na ye o kelis na'ab Solomon ya'am pian'ad la, amaa one gat Solomon be kpela.
42011032	Ka Nineve dim me na due saria kadib daar la n zerig zumaaŋ kaŋa nwa dim ba tuumbe'ed yela. Bozugo ban da tiake ba sunya ka bas tuumbe'ed, Jona da mool Wina'am pian'ad la. Ka gosima, so' be kpela n gat Jona.
42011033	“So' ku nyu'e fitla ka zaŋi su'a bee noki li n pibil ne peogo, amaa o nokidne n sun'ul si'el zug ka li nie nyain n tis bane kpen'ed la.
42011034	Ya nini aa ya niŋgbina fitla, ka ya nini ya'a a su'uŋa, ya niŋgbina wusa a nyain, ka ya nini ya'a ka'a su'uŋa, ya ane lik biridi.
42011035	Dinzugo baŋimi ka ya niŋgbina wusa line nie nyain la da lieb lika.
42011036	Ka niŋgbina wusa ya'a nie nyain ka lua si'a ka'a lika, li wusa na nie nyain, wuu fitla nie si'em n tisid nidib la.”
42011037	Ka Yesu n da nam pian'ad la, ka Farisee dim nid yinni buol o ye, o kena ka ba la'am di. Ka o kpen'e zin'in ye ba di.
42011038	Ka li pak Farisee nid la on nye ka Yesu pu pie o nu'use ka nyaan di la.
42011039	Ka Zugsob la yel o ye, “Yanam Farisee dim piesidne ya nwama ne ya laas nya'aŋ, amaa ka ba poogin lee pe'elne dian'ad wenne ya sunya pe'el ne faaung ne tuumbe'ed si'em la.
42011040	Zon na! Li ka'ane Wina'am one maane li nya'aŋ la me maane li poogin nee?
42011041	Nokimi line be nwama la ne laas la poogin la n tis noŋ dim ka si'el wusa na lieb nyain n tisi ya.”
42011042	“Woo! Farisee dima, li na toe tisi ya. Bozugo zenvaand line la'am pu nara, hale ne dine ka ya nye wusa ya pudugid zin'is piiga ka zaŋid yinni n tisid Wina'am ka lee pu tum yel sida ne Wina'am n noŋ si'el la. Bama narin ye ya niŋin hale ne tuumsuma sieba.
42011043	“Woo! Farisee dima, li na toe tisi ya. Ya bood zin'isuma la'asug doodin hale ka bood na'asi pu'usum da'asin.
42011044	“Woo! Yanam, bane wenne yaad line naalim ne teŋ ka nidib noodi ba zuti gat ka zi' ye yaad be anina.”
42011045	Ka wada pa'an yinni yel o ye, “Pa'ana, fu ya'a pian'ad ala, fu la'am po'ogidne ti wusa.”
42011046	Ka Yesu lebis ye, “Woo! Yanam bane a wada pa'aniba, li na toe tisi ya. Ya pa'an wada la ka li wenne zetebisa ka ya ziil nidib, ka yanam meŋ lee pu si'isidi li ne ya nu'ubila.
42011047	“Woo! Li na toe tisi ya. Yaname meed nodi'esidib bane ka ya yaanam da ku la yaad la.
42011048	Ka yaname meed ban ku sieba la yaad la, pa'al ye ya siaki ye ya yaaname da tum si'el la a su'um.
42011049	Dinzug ka Wina'am one mor ya'am la yel ye, ‘M na tum nodi'esidib ne Tumtumnib tisi ya, ka ya na ku sieba ka na namis sieba,’
42011050	ka zumaaŋ kaŋa nwa dim na di'e ba tuumbe'ed namisug ban da ku nodi'esidib hale dunia pin'ilugin sa la,
42011051	ka li pin'ilne Abel kuubin la n ti paae Zekaria kuub saŋa, one ka ba kuu o maan maalug bimbim zug la ne Wina'am zin'isuŋ teŋsuk la. Ka asida ka m yeti ya ye, zumaaŋ kaŋa dim na nye namisug li wusa yela.
42011052	“Woo! Yanam bane a wada pa'anib, li na toe tisi ya. Bozugo ya kpiank baŋir saafi la ya sa'an, ka yanam meŋ pu kpen'eda, ka me giŋ nidib bane mood ye ba kpen'e la.”
42011053	Ka Yesu toomi anina ka gbauŋmi'idib ne Farisee dim pin'il n boodi o noorin ka bu'osid o bu'osa bedego.
42011054	Ka bood ye ba bend o, ka o noor ti fan' pian' pian'abe'ed ka ba gban' o.
42012001	Ka saŋkan la ka nidib maligim la'ase mik hale ka ba nood taaba noba, ka Yesu yeli o nya'andolib la ye, “Gu'usimi ne ya meŋ ne Farisee dim dabin line a zam tuuma la.
42012002	Line wusa ka ba pibil la na ti pibig, ka line wusa me sua' la na ti nie paalo ni.
42012003	Ka lin wusa ka ya pian'a likin la, ba na wumi li nintaŋin, ka lin ka ya nya'am doodin la, ba na ti pian' li bedego nidib wusa ni.”
42012004	“M zuanama, m yeti ya ye, da zoti dabiem ne bane kuud niŋgbin ma'aa ka lee ku nyaŋe niŋ si'el pa'as laa.
42012005	Amaa m na pa'ali ya one ka ya na zo. Li ane Wina'am one na nyaŋe ku, ka li nya'aŋ ka o lem mor paŋ kane na tun'e kpen'esi ya bugum teŋin la. Eenn, asida zomini Wina'am.
42012006	Ba pu kuosid niimbibisa ayi'iŋa ne kobiree? Hale Wina'am pu tamidi yinni yelle.
42012007	Hale ne ya zuobid men, Wina'am mi' ba wusa kalli a si'em. Dinzugo da zoti dabiem; ka Wina'am noŋi ya n gat niis la babiga.”
42012008	“Ka m yeti ya ye, one mekama siak yel nidibin ye man Yesu Kiristo one a Ninsaal Biig la so'e o, m me na niŋ o ala Wina'am maleknam la tuon.
42012009	Ka one mekama ki'isi m nidibin, m me na ki'is o Wina'am maleknam la tuon.
42012010	Ka one mekama po'og mam Ninsaal Biig la, Wina'am na di suguru ne o ka yiis o tuumbe'ed la n bas, amaa one mekama n sa'am Wina'am Siig Suŋ la yu'ur, Wina'am ku yiis o tuumbe'ed la base.
42012011	“Ba ya'a gban'e ya keŋ la'asug doodin ne na'anam tuon la'am ne kpi'emnam tuon na, yanam da ke ka yaname na lebis si'el bee yaname na pian' si'el yela paki yaa.
42012012	Bozugo Wina'am Siig Suŋ na pa'ali ya yaname na pian' si'el saŋkan la.”
42012013	Ka nid yinni one be nidib bedego la sisoogin, yel Yesu ye, “Pa'ana, yelim m bier la, ka o pudug faar la n tisi man m din.”
42012014	Ka Yesu lebis n bu'os o ye, “Ano'on tisi m noor ye m tu'a antu'a ka pudug faar n tisi ya?”
42012015	Ka Yesu yeli ba ye, “Baŋimi, ka gu'usi ya meŋ ne line a fufum wusa, bozugo li ka' ye nid naan mor araza'as bedego la zug ka o na mor nyovure.”
42012016	Ka o siilimi ba siiliŋ nwa ye, “Dau daa be, n a arazak daan. Ka o poog zood maal bedego.
42012017	Ka o ten'es o poten'erin ye, ‘Paalo kae' ka m na su m zood laa. Dinzug m na niŋ wala?’
42012018	“Ka o yel o meŋ ye, ‘M mi' man na niŋ si'em. M na nwa'e m buya la n me buya line yalim n su m ki la ne m si'elnam la wusa,
42012019	ka yu'un na yeli m meŋ ye, m sunf ma'eya. M na di ka nu bedego, bozugo m mor diib bedego dine na diis m yuma bedego.’
42012020	“Ka Wina'am yel o ye, ‘Zoluga, yu'uŋ kaŋa nwa m na buol fu siig ka li yi fu ni. Ka ano'on na so'e la'ad bane ka fu maal la? ’ ”
42012021	Ka Yesu lem yel ye, “Ala men ka li na niŋ ne bane bood araza'ase digin ba meŋ yela, ka lee pu mor Wina'am yir araza'ase.”
42012022	Ka Yesu yeli o nya'andolib la ye, “Dinzug ka m yeti ya ye, da ke ka ya beilim yela paki ya ne lin ka ya na di yela, bee fuud lin ka ya na ye' n lusi ya niŋgbina yelle.
42012023	Nyovur yela gat diib, ka niŋgbiŋ yela me gat fuud.
42012024	Ten'esimi gosi niise. Ba pu but bee buna, ka me pu sua'ad diib zin'isi'a bee suud buya nii, ka la'am ne wala, ka Wina'am diisidi ba. Ka tinam pu gat niis la noor piiga ne abuyi bee?
42012025	Ka ano'one be ya soogin ka o nyovur yela pak o ka ne'e na tun'e ke ka o tugisi o nyovur dabisir bi'ela?
42012026	Ka o ya'a ku nyaŋe niŋ bun line pu toe nwa, o ye o niŋ wala ne bane kpi'em la?
42012027	“Ten'esimi tipuum venla la yela, ban nobugid si'em. Ba pu tumma bee wugid fuud n yeeda, amaa m yeti ya ye, hale baa na'ab Solomon na'am la'ad n venl si'em la wusa, li pu venne paae tipuum la yinni mene.
42012028	Yanam bane ka ya yadda niŋir pu zu'e, Wina'am ya'a ket ka mood venl su'uŋa wenne li yene fuvenliŋ ne, ka li be zina ma'aa ka beug ka ba vaa li n los bugumin, o ku gosi ya su'uŋa n gaad ala bee? Ya yadda niŋir pood hale.
42012029	Da iedi line ka ya na di bee line ka ya na nuu, bee more potenda ka li yela paki yaa.
42012030	Dunia dim wusa ied ne'enam, ka ya Ba' Wina'am mi' ye ya boodi ba.
42012031	Line gaad wusa, iemini Wina'am na'am so'olim la, ka o na zaŋ bamanami n pa'asi ya.
42012032	“Yanam yadda niŋidiba, da zot dabiem; ka li ane ya Ba' boodim ka o na tisi ya o so'olim la.
42012033	Kuosimini yaname mor si'el wusa, n tod bane a noŋdim, ka iene ligidi buoris bane ku kudug ka aanse n tisi ya meŋ ne kpan'am line be arazana ni ka pu mor sa'uŋ la, ka na'ayiis ku paae zuu, ka yala me ku paae sa'am.
42012034	Bozugo, ya kpan'am n be si'ela, anina ka ya poten'er me be.
42012035	“Ti'ebime n nyu'e ya fitlanam n zi'el,
42012036	wenne dap bane gur ye ba zugsob naan po'adiir di'ema zin'igin kul na n buol ka ba yo'og gam to'oto si'em la.
42012037	Yelsum na be ne tumtumnib bane ka ba zugsob paae na ka ba zi'e gur o la. Asida ka m yeti ya ye, o na ke ka ba zin'in ka o meŋ kena n todi ba diib.
42012038	O ya'a ti kul na hale ka li ane yu'uŋ tisoose bee beugo bood niere, ka nye ka o tumtumnib la kpelim gur o, ba na nye yelsum.
42012039	Ala men, baŋimi ne', ye yidaan ya'a mi'in saŋa kan ka na'ayiig naan zuun o, o naan ti'ebin hale gurin o yir ka ku gbise ka na'ayiig la ku nyaŋe kpen'e zuun oo.
42012040	Yanam meŋ me ti'ebimi ka zi'e su'uŋa, ka Ninsaal Biig la kenne saŋa kane ka so'o so' zi'isige.”
42012041	Ka Piita bu'os o ye, “Zugsoba, fu siilim ne tinam bee so' mekama wusa?”
42012042	Ka Zugsob la lebis ye, “Ka ano'one a yisob tumtum kpeenm ka a ya'am ne sida soba? Li na ane on ka o zugsob na zaŋi o yir ben wusa n gu'ul o ye o tisi tumtumnib la ba diib saŋa kan nar wusa.
42012043	Yelsum na be ne tumtum kpeenm kan ka o zugsob la ya'a kul na nye ka o tum wenne on yel si'em la.
42012044	Asida ka m yeti ya ye, o zugsob la na ke ka o tumtum la lieb kpeenm n guri line wusa ka o so'e la.
42012045	Amaa tumtum kpeenm kan ya'a yeli o sunfin ye, o zugsob ku kul to'o naa, ka pin'ili bu'ud dap ne po'ab bane a tumtumnib n be yin la, ka dit ka nuud hale n ti kool,
42012046	o zugsob la na kul saŋkan ka o zi' ka li na libig o. Ka o zugsob la na saans o hale ka la'as o ne bane pu niŋ yadda la.
42012047	“Ka tumtum kane mi' o zugsob boodim ka pu niŋi dolisi o boodim la ka pu ti'ebe, ba na bu' o hale.
42012048	Amaa tumtum one pu baŋ o zugsob boodim ka lee tum line pu nara ba na bu' o ne bi'ela. One ka ba tis o ka li zu'e, ba me mor poten'er ye o na lebis line zu'e, ka one ka ba gu'ul bedego, ba me na mor poten'er ye o na lebis hale bedego men.”
42012049	“M kena ye m zaŋne bugum lob dunia nwa zugin, ka m bood ye li pun ditin sa.
42012050	Amaa yiiga asee m namis hale ti paae li ben ka nyaan paam sumalisim.
42012051	Ya ten'es ye m more sumalisim kenn dunia ni naa? Ayei, m yeti ya ye, m lee more weligir na.
42012052	Ka nannanna kudum wa'ae sa, yir yinni ni, nidiba anu ya'a be, weligir na be. Ka nidiba atan' na kis nidiba ayi, ka nidiba ayi na kis nidiba atan' la.
42012053	Ka dau na kisi o dakoonr, ka o dakoonr me na kisi o saam. Ka po'a na kisi o po'ayua, ka po'ayua me na kisi o ma. Ka bipo'a na kisi o dayaam, ka o dayaam me na kisi o bipo'a la.”
42012054	Ka Yesu yel nidib la ye, “Ya ya'a nye saŋgbauŋ ya tuon ka li sobugi okidi tu'ae ya, ya yetne ye saa na ni, ka li sid ni.
42012055	Ka ya'a lem nye ka pebisug da'ad ya dagobug baba na ya yetne walusug na kena, ka li sid niŋ ala.
42012056	Zam dima! Ya maki dunia ne saŋgbauŋ, ka mi' li saa beilim ne li ka'alim saŋa, ka lee niŋ wala n zi' nannanna nwa yela?”
42012057	“Bo ka ya meŋ ku tun'e baŋ ye ne'eŋa nwa dol suere?
42012058	So' ya'a mor antu'a ne uf ka ya dol taaba n wa'ae koto ni, kpe'eŋimi fu meŋ ka ya koos yel la sueren, ka li ya'a ka' ala ka li paae saria kat la sa'an on me na tolis uf n tis poluŋ ka on me mor uf n keŋ kpar sarega ni.
42012059	Asida ka m yet uf ye, fu ku nyaŋe yi naa, asee ka fu yo fu sam la wusa hale ka kobir ku kpelim, ka fu naan nye suer.”
42013001	Ka saŋkan la ninsieba da be ani ka yel Yesu, Galilee dim yela, bane ka Pilate da ku, ban da maal maan n tis Wina'am ka ba ziim gendig ne maana ziim la.
42013002	Ka o lebisi ba ye, “Ya ten'es ye Galilee dim ban ka ba ku nwa la, da a tuumbe'ed dimi n gat Galilee dim bane kpelim la, ban namis namiskaŋa nwa zugoo?
42013003	Ayei, m yeti ya ye, asee ka ya tiake ya sunya tuumbe'edin, ka ya'a ka' alaa, ya me na bodig.
42013004	Ya me tenri Jerusalem nidib piiga ne ayi'iŋa la yela, bane ka Siloam yir kane me' tugis agol la da lu diinli ba n ku si'em la. Ya ten'es ye ban da ane tuumbe'ed dim n gat bane da kpelim n be Jerusalem laa?
42013005	Ayei, m yeti ya ye, asee ka ya tiake ya sunya tuumbe'edin, ka li ya'a ka' alaa, ya me na sa'am.”
42013006	Ka o yeli ba siiliŋ kaŋa ye, “Dau so' more kekaŋ, o tiis lombo'ogin, ka kena ye o pun'e kekama la ka pu nyee.
42013007	Ka yel lombo'ogur la ye, ‘Gosima, yuma atan' nwana ka m ken ka pu nye kekama kekaŋ nwa nii, hale baa yinni m pu nyee. Nwaami li bas, ka li sa'amidne teŋ zaalim.’
42013008	“Ka o lebis o ye, ‘Zugsoba, keli li yuum kaŋa ma'aa, ka m na kua li gbinin ka bo bugulim n bas,
42013009	ka yuum ya'a paae ka li wel, li a su'um, ka li ya'a pu lem wel ya'ase, fun on yu'un kuu li.’ ”
42013010	Li da ane vu'usum daar yinni ka Yesu be la'asug doogin n pa'an nidib.
42013011	Ka po'a yinni be anina one ka kikirig dol o ka o pu nye laafe yuma piiga ne anii, ka pond ka ku nyaŋe due o meŋi zi'e sapii.
42013012	Ka Yesu nye po'a la ka buol o ka yel o ye, “Po'aa, fu ban'a la bas uf.”
42013013	Ka noki o nu'use n pa'al po'a la zugin, ka aniŋa yim ka ban'a la bas po'a la ka o kpelim tienn sapi ka zun'od Wina'am yu'ur.
42013014	Ka la'asug doog kpeenm suunr pelig ne Yesu on ti'eb po'a la vu'usum daar la zug. Ka yet nidib la ye, “Daba ayuobu bane be la ane tuuma dabisa, ka tuuma wusa naan pun tum naae. Ba kemi dabis ban na n ti'ebi ba meŋ ka lee da ken vu'usum daar na n ti'ebidi ba meŋa.”
42013015	Ka zugsob la lebisi ba ye, “Zam dimaa! Vu'usum daare, ya yinni yinni pu idigidi ya lolis bee ya bumisi ba doodin kenne nulisidi ba ku'om?
42013016	Ka po'a kaŋa nwa one a Abraham yaaŋ ka Sutaana lo yuma piiga ne anii nwa la, li pu nar ye m idig o vu'usum daare?”
42013017	Ka on yel ne'eŋa nwa la ka li kpen'es bane ki'isid o la nyan, ka nidib la sunya ma'ae ne o tuum nyalima bane ka o niŋ la.
42013018	Ka Yesu bu'os ye, “Wina'am na'am la wen wuu bo? Ka m na zaŋ bo n mak ne li?
42013019	Li wen wuu so'od biili line ka dau budi li o lombon'ogin ka li nobugi kilim tiig. Ka niis kena n tee ba teedi li wila ni.”
42013020	Ka o lem yel ya'as ye, “Bo ka m na zaŋi mak ne Wina'am na'am?
42013021	Li wen wuu po'a mak bodobodo zom tansilabeda atan' n gendig dabin ka li uk si'em la.”
42013022	Yesu n ken Jerusalem la o daa buŋid teŋ titada ne teŋbibisin n pa'an nidib.
42013023	Ka so' bu'os o ye, “Zugsoba, ka nidib bi'ela ma'aa ye ba nye faangir bee?” Ka o lebisi ba ye,
42013024	“Kpe'eŋi ya meŋ ye ya kpen' za'anoor kane pood ni, ka m yeti ya ye, nidib babiga n zigid kpen'eb ka ku nyaŋe.
42013025	Ka saŋa ya'a paae, yisob la na due n keŋ yo yaŋir la, ka ya na kena zi'e yiiŋe kabiridi n yet ye, ‘Zugsoba, yo'ogum ka ti kpen'.’ “Ka o na yel ye, ‘M zi' yaname yi si'el naa.’
42013026	“Ka ya yu'un na pin'ili n yet ye, ‘Li ka' tinam ne fun daa la'am dit ka nuudaa, ka fu kenne ti teŋin n pa'anaa?’
42013027	“Amaa o na lem yeli ya ye, ‘M zi' yaname yi zin'isi'a naa, dinzugo toomini m sa'an yanam bane a tuumbe'ed dim la.’
42013028	“Ka yanam yu'un ti nye ka Abraham ne Isaak ne Jakob ne Wina'am nodi'esidib la ka ba be Wina'am na'amin, ka ba lee kat yaname bas ka ya na kum ka ga'adi ya nyina.
42013029	Ka nidib na yit teens bane be lallisa na kena zin'in di diib Wina'am so'olimin la.
42013030	Gosimiya, bane a yiiga dim la na yuolim, ka bane yuolim la na a yiiga dim.”
42013031	Ka saŋkan la ka Farisee dim sieba kena yel Yesu ye, “Toom kpela, ka Herod boodne ye o ku uf.”
42013032	Ka o lebisi ba ye, “Kemi n yeli ya'am be'ed sob la ye, ‘Gosima, m na kat kikiris yiis nidibin ka lem ti'eb nidib zina nwa ne beug ma'aa, ka daba atan' daar la ka m naae m tuuma la wusa.’
42013033	Amaa ne wala sa m kudun ku gu'uŋe m ken la zina, ne beug ne daar, bozugo li pu nar ye ba namis Wina'am nodi'esi n kuu o zin'isi'a ka li ya'a ka' Jerusalem nii.
42013034	“Ou Jerusalem dima, Jerusalem dima, ya kuud Wina'am nodi'esidib ka lobid bane ka Wina'am tumi ba ya sa'an la ne kuga. Noorim babiga sa ka m bood ye m la'ase ya gumm wuu nonya'aŋi umi o biise o kpukpama ni si'em la ka ya pu siakida.
42013035	Gosimi ya, m na basi ya yiri n tisi ya ka li lieb daboog, m lem yeti ya ye ya kudun ku lem nyee ma, asee ka ya ti ye, yelsum be ne one kenna ne Zugsob la yu'ur.”
42014001	Li da ane vu'usum daar yinni ka Yesu keŋ ye o di ne Jew dim kpeenmnam yinni one a Farisee nid, ka ba gosid o.
42014002	Ka ba nye ka dau so' be anina ka o niŋgbin mod.
42014003	Ka Yesu pian'ad ne wada pa'anib ne Farisee dim la ka bu'os ye, “Li dol suer ye ba ti'eb nidib vu'usum daar bee li pu dol suere?”
42014004	Ka ba lebi fon' a baanlim. Ka o ti'eb dau la ka ke ka o keŋ kul.
42014005	Ka o bu'osi ba ye, “Ano'one be ya ni ka o buŋ bee o lolug na lu bulugin vu'usum daar ka o ku zo to'oto n keŋ yaae o?”
42014006	Ka ba mak ye ba lebis o gu'uŋ.
42014007	Ka on nye ka sieba gaŋ ninsoma zin'isa n zin'in la, ka o yel nidib bane dit la siiliŋ ye,
42014008	“So' ya'a more po'adiir di'ema ka buol uf, fun da paae n kpelim zin'inid ninsoma zin'isa nii, ka daasi'eree o me buol so' ka o gat fun.
42014009	Ka on kane buoli ya wusa la na kena yel ye, ‘Duom ka nya'al zin'ikaŋa.’ Saŋkan la ka fu yu'un due ne nyan n keŋ zin'in tadimnam zin'igin la.
42014010	Amaa so' ya'a buol uf, kem zin'in nya'aŋ ka one buol uf la ya'a kena nye uf, ka yel ye, ‘M zua, zin'inim tuon.’ Anina ka fu yu'un na nye zun'or ne na'asi, nimbane ka fu la'am zin'i la tuon.
42014011	On mekama ye o du'osi o meŋ ba na sie o, ka on mekama sie o meŋ, ba na du'os o.”
42014012	Ka Yesu yel one buol o diibin la ye, “Fu ya'a maal nintaŋ diib be yu'uŋ diib, da buoni fu zuanam bee fu ba'abiis bee fu nidib bee fu kpan'a taab bane a fu kpi'ese, bozugo ba me na ti maal ala daar si'a ka me buoli ya n lebisi li sam.
42014013	Amaa ya ya'a maal di'ema, buolimi noŋ dim ne ponda ne wabis ne zunzoos,
42014014	ka ya na nye yelsum, bozugo ba ku nyaŋe yoo li sam nee. Ya sam yoob ane yelsida kum vu'ugir daar la.”
42014015	Ka ban la'ase zin'i diibin ne Yesu la, ba wum on yel si'el la, ka nid yinni yel o ye, “Yelsum bene one na di diib Wina'am so'olimin la.”
42014016	Ka o lebis o ye, “Dau da be saŋsi'a ka maal diib bedego ka yel nidib bedego ye ba kena di.
42014017	Ka diib la diib saŋa paae ka o tumi o tumtum la ye o kem nimban ka o yel la ye, ‘Kemi na ka m ti'eb diib guri ya.’
42014018	“Ka li wenne ba niŋne noor yinni ne, n yet lin paki ba si'em n sosid suer. Ka yiiga sob la yel o ye, ‘M da'ane kariyauŋ ka sosid suer ye m keŋ gosi lin a si'em.’
42014019	“Ka yinni yel o ye, ‘M da'ane na'akuoda piiga ka bood ye m maki ba kuobo gos, dinzugo tisi m suer ka m keŋ.’
42014020	“Ka nya'al ka oŋa la me ye, ‘M nye ne po'asaan, lin ka m ku nyaŋe kenaa.’
42014021	“Ka tumtum la lebi n nok ne'eŋa n tu'asi o zugsob la. Line a o sunf pelig ya hale ka o yeli o tumtum la ye, ‘Yim to'oto keŋ teŋ poodin sueya ni ne pal yalima ni n dol noŋ dim ne ponda ne zunzoos ne wabis na.’
42014022	“Ka tumtum la yel ye, ‘M zugsoba, fun ye m niŋim si'em la m niŋeya, amaa ba pu zu'e n sia'alee.’
42014023	“Ka zugsob la yeli o tumtum la ye, ‘Yim keŋ poodin sueya ni ne sueraadin n kpe'eŋi fu meŋ ka nidib la sia'al.
42014024	Ka asida ka m yeti ya ye, nimbane ka m deŋim yeli ba ka ba zan'as la, ba so'o so' kudun ku lem di m diib laa.’ ”
42014025	Ka on ken la ka nidib bedego dol o ka o gi'e yeli ba ye,
42014026	“So'o ya'a ye o doli man ka pu zan'as o meŋ saam ne o ma ne o po'a ne o ba'abiis ne o tanpa, hale ka pu zan'as o meŋ nyovur yelle, o ku nyaŋe liebi m nya'andol la.
42014027	Ka on mekama pu zee o meŋ kum dapuudir la, ka doli ma, o ku nyaŋe liebi m nya'andol la.”
42014028	“Ka ano'one bee ya soogin n bood ye o mee o yir line me' tugus agol ka ku deŋim zin'in yiiga n gelig o sami na a si'em ka baŋ ye o na nyaŋe mee li naae bee o ku nyaŋe?
42014029	Li ya'a ka'a alaa, o ya'a eenb eenbir ka pu nyaŋe naae lii, ban wusa nyee li la na la'a o
42014030	n yet ye, ‘Dau kaŋa pin'il ne n mee o yiri gu'uŋ naar.’
42014031	“Bee na'ab kan be yaa ni n wa'ae ye o zab ne o na'ab tiraan, ka pu deŋim gban'e yiiga ye o na zaŋ nidib tusa piiga n keŋ zab ne on kane mor nidib tusa pisi la?
42014032	Ka o ya'a baŋ ka o ku nyaŋe, o deŋidne tum nu'ug ka ba nan lal hale la n bo laafe suer.
42014033	Li ane ala men, ya so' ku nyaŋe liebi m nya'andol la, asee ka o bas lin wusa ka o mor.”
42014034	“Yaarum a su'um, amaa li mimilim ya'a naae, li mimilim la ye li lem niŋ wala leb na ya'ase?
42014035	Ka li kudun pu nar ne teŋa ka me ku kilim bugulum, ba lobigidne n basid. “Ka one mor toba ka na wum, on wum.”
42015001	Lampodi'esidib ne tuumbe'ed dim daa kenn Yesu sa'an na, ye ba kelis o pian'ad.
42015002	Ka Farisee dim ne gbauŋmi'idib la nyon n yet ye, “Dau kaŋa di'esid tuumbe'ed dim, ka dit ne ba.”
42015003	Ka o siilim ba siiliŋ nwa n bu'os ye,
42015004	“Dau kane be ya sisoogin mor pe'es kobuga ka arakon' ya'a bodig, ka o ku ke pe'es piiswai ne awai la moogin la, ka keŋ ia arakon' kane bodig la hale n ti nye o?
42015005	Ka o ya'a nye o, o na buk o ne sumalisim.
42015006	Ka o ya'a kul yin, o na buol o zuanam ne o kpi'es n yeli ba ye, ‘Keli ka ti di'em ne sumalisim, bozugo m nye m pe'og kane bodig la.’
42015007	Ala men ka m yeti ya ye, tuumbe'ed sob yinni ya'a tiak o suunr, sumalisim na be arazana ni gaad popielim dim piiswai ne awai bane pu boodi ba sunya tiakere.”
42015008	Ka o lem bu'osi ba ye, “Po'a kane be ka o ya'a mor anzurifa ligidi piiga, ka arakon' bodig, ka o ku nyu'e fitla n piis yir la n ia la'af la su'uŋa, hale n ti nye lii?
42015009	O ya'a nye li, o na buol o zuanam ne o kpi'es n yeli ba ye, ‘Keli ka ti di'em ne sumalisim, bozugo m nye m la'af kane bodig la.’
42015010	Ala men ka m yeti ya ye, tuumbe'ed daan yinni ya'a tiak o suunr, sumalisim na be Wina'am maleknam sa'an.”
42015011	Ka o yel ye, “Dau daa be, ka mor o biribis ayi.
42015012	Ka pit la yel ye, ‘M ba', pudugim fu faar n tisi man m din.’ Ka o ba' pudug o la'ad wusa tisi ba.
42015013	“Li pu yuuge ka pit la la'as o la'ad wusa n yi keŋ teŋ lalle sa n sa'am o la'ad la yori yori.
42015014	Ka on sa'am la'ad la wusa naae la, ko'omtita'ar lu teŋ la ni, ka fara yu'un kpen' o.
42015015	Ka o keŋ kpen' teŋin biig yinni samkpan'asim. Ka o zaŋ o niŋ poogin ye o gur kukurnam.
42015016	Hale ka o kudum bood ye o poog pe'el ne kukurnam diib la. Amaa so' pu tis o si'ela.
42015017	“Ka o ya'am ti zulug leb na la, ka o yel o meŋ ye, ‘M ba' mor tumtumnib ala ka ba dit n tigid ka nya'ali basid ka m be kpela kpiid ne ko'om!’
42015018	Ka o yel ye, ‘M na due ken m ba' sa'an n yel o ye, m tum tuumbe'ed po'og Wina'am ne fun,
42015019	ka pu lem su'um ye ba buol m ye fu biiga. Kel ka m lieb fu tumtum yinni.’
42015020	Ka o due ken o ba' sa'an. “Ka on nam be lalle la, ka o ba' nye o, n zo o nimbaanlig, ka zo bibug o, ka selim o.
42015021	“Ka biig la yel o saam ye, ‘M tum tuumbe'ed n po'og Wina'am ne fun, ka m pu su'um ye ba lem buol m ye fu biiga.’
42015022	“Ka o ba' yel o tumtumnib ye, ‘Kem to'oto n zaŋ fusuŋ la n mor na yeel o, ka pid baŋ o nu'ubilin, ka pid o ta'ada,
42015023	ka gban'e na'arazol na n ku, ka ti onb, ka ti di'em di'ema.
42015024	Bozugo m biig nwa da wenne o kpine, ka lem vu'ug. O da bodigne, ka ti lem nye o ya'as.’ Ka ba pin'ili maan sumalisim.
42015025	“Ka o bikpeŋ la yi poogin n kun na. Ka on li'el yin na la o wum duudis n nwe'ed, ka ba wa'ad.
42015026	Ka o buol o ba' tumtum arakon' n bu'os o ye, ‘Bo yele maali?’
42015027	Ka tumtum la lebis o ye, ‘Fu pitu kul na. Ka fu ba' ku na'arazol, on nye o ne laafe la zug.’
42015028	“Ka kpeenm la suunr pelig hale. Ka o zan'as ye o ku kpen' yin laa. Ka o ba' yi na n belim o ye, o kpen'em na.
42015029	Ka o lebis o ba' ye, ‘Gosima, yuma bedego ka m tumne fu tuuma, ka pu zan'as fu noor baa daar yinni. Amaa baa daar yinni fu pu tis m boog ye m ku ka man ne m zuanam maal sumalisim.
42015030	Amaa fu biig kane sa'am fu la'ad ne po'agoonda la, on kul la na, ka fu ku na'arazol n tis o.’
42015031	“Ka o ba' lebis o ye, ‘M biiga, man ne fun la'am be saŋa wusa. Ka man mor si'el wusa la ane fu din.
42015032	Li su'um ye ti di'em di'ema, ka maal sumalisim, bozugo fu pitu la daa wenne o kpine, ka vu'ug. O daa bodigne. Ka ti lem nye o ya'as.’ ”
42016001	Ka Yesu lem yeli o nya'andolib la ye, “Dau so' daa be a kpan'a, ka zaŋ dau so' ka o aa one gosidi o yir la'ad wusa. Ka ba kena yel kpan'a la ye dau la sa'amidi o la'ad la ne.
42016002	Ka o buol o yel ye, ‘Ne'eŋa a bo ka m wumi fu yela nwa? Geligim pa'al m fun niŋ si'em ne m la'ad la. Fu ku lem gosidi m yir la ya'ase.’
42016003	“Ka dau la yeli o meŋ ye, ‘Ka m na niŋ wala, m zugsob la gban'e ye o kadi m tuuma ni la? Ka m me ka'a paŋ titu'aa ka na nyaŋe kuaa. Ka li me mor nyan ne mam na ginne n sosid.
42016004	M mi' mam na niŋ si'em, ka o ya'a kadi m, m na mor zuanam bane na di'e man ba yaan, ka diisi m.’
42016005	“Ka o buoli o zugsob samditib la yinni yinni, ka bu'os yiiga sob la ye, ‘M zugsob sam a wala doli fu?’
42016006	“Ka o lebis ye, ‘O sam ane kpaam garuwaa titada kobiga n dol man.’ “Ka o lebis o ye, ‘Zaŋimi fu gbauŋo geligi gos ka sob ye, piisnu.’
42016007	“Ka o bu'os oŋa la ye, ‘Ka fun sam a wala?’ Ka o lebis ye, ‘O sam ane mui botonam kobiga n dol man.’ “Ka o yel o ye, ‘Zaŋimi gbauŋo gelig ka sob ye piisnii.’
42016008	“Tumtum kan ka so' ku baŋ o poog nwa, o zugsob pian' o bozugo o tum ne ya'am goluŋ. Ka dunia kaŋa nwa dim mor ya'am goluŋ n tum gat bane dol Wina'am la.”
42016009	Ala zug man yeti ya, “Nokimi ya dunia araza'as line ka'a su'um la n maal zuanam, ka li ya'a naae ne, ba na di'e ya n kpen'es yikane ka' sa'uŋo.
42016010	“Ka one mekama a yelsida sob ne bun line a bi'ela me a sida sob ne bun line zu'e men. Ka one pu mor yelsida ne bun line a bi'ela me pu mor yelsida ne bun line zu'e.
42016011	Ka ya ya'a pu niŋ sida ne dunia nwa kpan'am la, ano'one na gu'uli ya ne kpan'am line a su'um ameŋa la?
42016012	Ka ya ya'a pu niŋ sida dim ne so' morem, ano'one na noki ya meŋ bun n gu'uli ya.
42016013	“Tumtum kae' na tun'e tum tis zugsobnama ayi saŋa yinnii. O na ba'asi kisig yinni ka noŋ yinni. Ya ku nyaŋe kpanbi n a Wina'am tumtum ka me a one lem bood araza'ase.”
42016014	Ka Farisee dimi n a bane noŋ ligidi hale la wumi li la, ka pin'ilne po'ogid o n la'ad o.
42016015	Ka Yesu yeli ba ye, “Ya ane nimbane bood ye saalib ten'es ye ya a su'um. Amaa Wina'am mi' ya sunya ni a si'em. Bun lin ka saalibi gos ka li a bunsuŋ hale la, li ane bunyaalis Wina'am sa'an.
42016016	“Wada ne Wina'am nodi'esidib da pun deŋim bene ti paae saŋkan ka Joon da moon Wina'am na'am labasuŋ la, ka so' mekama zigid kpen'eb yela.
42016017	Arazana ne dunia gaadug pu toe yaa, amaa Wada la bunbil baa yinni ku niŋ zaalim.
42016018	“Ka one mekama lebis o po'a ka toom di po'a, o daana niŋ po'asa'uŋ, ka one mekama di po'akan ka o sid lebis la me niŋ po'asa'uŋ.”
42016019	Ka Yesu yel ye, “Arazak daan daa be n yeed fuvenlis ban ligidi zu'e, ka dit disuma hale ne sumalisim daar wusa.
42016020	Ka noŋ daan yinni me daa be. Ka o yu'ur buon Lazarus. Ka o niŋgbina wusa a fen'ed. Ka ba yiti mor o keŋ zin'il arazak daan la za'anoorin.
42016021	Ka o ten'esid ye o na di dizora bane lut arazak daan la tuon. Ka baas kenna n lien o fen'ed la.
42016022	“Ka o kpi. Ka Wina'am maleknam zaŋ o n keŋ Abraham sa'an. Ka arazak daan la me daa kpi. Ka ba mum o.
42016023	Ka arazak daan la n daa be bugum teŋin ka dit fara la, ka o godigi o nindaa, ka nye Abraham hale lalle sa, ka Lazarus zin'i o tuon.
42016024	Ka arazak daan la buol Abraham ye, ‘M ba' Abraham zom m nimbaanlig, ka tum Lazarus ka o zaŋ o nu'ubil n tien’ ku'om n ma'al m zilim, bozugo m bene bugum poogin n dit fara.’
42016025	“Amaa ka Abraham yel o ye, ‘M biiga tienm ye fun daa be dunia ni saŋsi'a la fu daa mor bunsuma, ka Lazarus me daa mor bumbe'ednam. Amaa nannanna o mor sumalisim kpela, ka fu me dit fara.
42016026	Ka line paas la, bumbok zuluŋ be tinam ne fun sisoogin. Ka so' ya'a bood ye o yi kpela n keŋe fu sa'an, o ku nyaŋee. Ka so' me ku nyaŋ n yi fu sa'an la n kenn tinam sa'an naa.’
42016027	“Ka o yel ye, ‘M ba' Abraham, li ya'a aa ala, m sosid uf ye fu tum Lazarus m ba'a yin,
42016028	bozugo m mor ba'abiis anu, ye o keŋ sa'ali ba. Ka li ya'a ka' alaa, ba me na ti kenn fara nwa zin'ig na.’
42016029	“Ka Abraham yel o ye, ‘Moses ne Wina'am nodi'esidib be ba sa'an. Kel ka ba di'e ban sa'alug la.’
42016030	“Ka o lebis yel ye, ‘Ayei m ba'. Amaa so' ya'a vu'ug kumin ka keŋe ba ni, ba na tiake ba sunya.’
42016031	“Ka o yel o ye, ‘Ba ya'a ku siak Moses ne Wina'am nodi'esidib la noore, ba me ku tun'e n siak n di'e one vu'ug kumin la noore.’ ”
42017001	Ka Yesu yeli o nya'andolib la ye, “Apan'as nidibi kpen'es tuumbe'edin dim na kena, ka li lee na toe hale n tis bane ke ka li kena la.
42017002	Li naani so'on ba ya'a nokin neertita'are loon kollin o niŋgoonr ka zaŋ o lobi bas kolugin, n gati on na keen ka yadda niŋidib bama nwa tum tuumbe'ed.
42017003	Gu'usimini ya meŋ. “Fu ba'abiig ya'a tum be'ed, fun sa'al o, ka o ya'a tiake o tuumbe'ed la, fun keli o taali n bas.
42017004	Ka o ya'a tum uf ne be'ed noora ayopoi daar yinni, ka yiti keŋ ka leb na yel ye, ‘M tum taal, basi m taal m tuumbe'ed la zug,’ asee ka fu kee o taali n bas.”
42017005	Ka Tumtumnib la yel Zugsob la ye, “Kel ka ti yadda niŋir zu'e.”
42017006	Ka Zugsob la yeli ba ye, “Ya yadda niŋir ya'a zu'en n zemin so'od biilif, ya naani tun'e yelin tiig tita'akaŋa nwa ye, ‘Vuenm ne fu nya'a la wusa n keŋ lu mo'arin la sa,’ ka li naani siakini ya noor.
42017007	“Ano'one be ya sa'an na mor tumtum ka o kuod bee guri o konbid ka tumtum la ya'a yiti naan poogin paae na o na yel o ye, kem na ka ti la'am di?
42017008	Ayei, o lee na yel o ne ye, ‘Maalimi m diib ka son' fuug kane a nyain ka mor na n tisi m, ka m ya'a di, ka nuu naae, ka li nya'aŋ, ka fu me kena di ka nu.’ Li ka' alaa?
42017009	O na pu'us tumtum la bareka on yel o ye o tum si'el ka o tum laa bee?
42017010	Li ane ala mene n tisi ya, ya ya'a niŋ line ka ya Zugsob yeli ya ye ya niŋim, yelimi ye, ‘Ti ane tumtum bane pu nar yoode, bozugo li ane ti tuuma la ka ti tum.’ ”
42017011	Ka on da wa'ae Jerusalem la, o daa doli yit Samaria ne Galilee teŋsuk.
42017012	Ka paae teŋkpeŋ si'a ni ka kukoma piiga tu'os o ka zi'e lalle sa
42017013	n kaasidi n yet ye, “Yesu Zugsoba, zomi ti nimbaanlig.”
42017014	Ka on nyee ba la, ka yeli ba ye, “Kemi maalmaanib la sa'an n pa'ali ya meŋ.” Ka ban ken la ka wiim la basi ba, ka ba a nyain.
42017015	Ka ba yinni n nye ka o kukom la bas o la, o fendigne n zun'od Wina'am yu'ur ne kukotita'ar
42017016	n kena igin Yesu tuon n sunri n tisid o bareka pu'usug. O me da ane Samaria nid.
42017017	Ka Yesu yel ye, “Li daa ka'ane ba piiga nyee laafee? Ka awai la be yaani?
42017018	Bo ka one a saan la ma'aa n leb na ye o pu'us Wina'am bareka?”
42017019	Ka o yel o ye, “Duom gaadi fu gaadug, ka fu yadda niŋir n tis uf laafe.”
42017020	Ka Farisee dim bu'os Yesu saŋa kan ka Wina'am na'am la na kena. Ka o lebisi ba ye, “Wina'am na'am la pu kena ne pa'al si'a ka nidib na baŋi.
42017021	Ka so' ku yel ye, ‘Gosima, line nwa kpela bee line be kpe'esa la.’ Baŋimi, ka Wina'am na'am la bene ya soogin.”
42017022	Ka Yesu yeli o nya'andolib la ye, “Dabisa kenna ka ya na bood hale ye ya nye Ninsaal Biig la dabisa la yinni, ka ku nyee lii.
42017023	Ka ba na yeti ya ye, ‘Gosimi kpe'e sa, bee, gosimi kpela.’ Mit ka ya keŋ, bee ya doli ba.
42017024	Wenne saa yiti iank saŋgbauŋin ka li nie nyain si'em la, ala men ka Ninsaal Biig la na an', o lebug dabisir la na.
42017025	Asee ka o lee deŋim namis namisug bedego yiiga hale ka zumaaŋ kaŋa nwa dim ki'is o.
42017026	“Wuu Noa saŋa ka li da niŋ si'em la, ala men ka li na niŋ Ninsaal Biig la ken dabisa la.
42017027	Ba da ditne, ka nuud, ka dit po'ab, ka ke ka po'ab kun sidib, n ti paae dabiskan ka Noa kpen' aaruŋin la, ka nya'al ka ku'om la kena di ba wusa.
42017028	“Li me na ane ala wuu Lot dabisa da a si'em la, ba da ditne, ka nuud, ka da'ad, ka kuosid, ka but, ka meed,
42017029	ka dabiskan ka Lot toom Sodom teŋin la ka bugum ne titan tuulug n naan saazug lu teŋin na ku ba wusa.
42017030	“Ala men ka li na ae Ninsaal Biig nier dabisa la.
42017031	Ka dabis ban ni, kel ka one be mopil zug ka o la'ad be yir poogin, o sob da sig na zaŋi o la'ade keŋe. Ka ala men ya'as, one be o poogin da leb na mene.
42017032	Ten'esimi line niŋ Lot po'a la.
42017033	Ka one mekama ied ye o faaenn o nyovur, bodigidi li ne, ka one bodigidi o nyovur, faandi li.
42017034	M yeti ya ye, yu'uŋkan ni, dap ayi na la'ase gbisid soŋ yinni zug, ka ba na nok yinni ka bas yinni la.
42017035	Ka po'aba ayi na la'am be neerin ka ba na nok yinni ka bas yinni la.
42017036	Dapa ayi na la'am be poogin ka ba na nok yinni ka bas yinni la.”
42017037	Ka nya'andolib la bu'os Yesu ye, “Zugsoba, yaani?” Ka o yeli ba ye, “Zin'ikan wusa ka ni'im pon'osir be la, zin'ikan la ka zuund me na la'as taaba.”
42018001	Ka Yesu siilim ba siiliŋ dine na pa'ali ba ye ba sosim Wina'am saŋa wusa, ka da genn basi.
42018002	Ka o yeli ba ye, “Saria kat daa be teŋ si'a, ka pu zot Wina'am ka pu na'asid nidibaa.
42018003	Ka pokoonr be teŋ la ni n keŋ o sa'an n sin'igid o saŋa wusa ye, ‘Suŋim maali m yel la tisi m.’
42018004	“Ka pokoonr la kenn saŋa bedego na. Ka o pu bood ye o suŋ oo. Amaa ka saria kat la ti yel o poten'erin ye, ‘Baa man pu zot Wina'am, ka pu na'asid nidib la,
42018005	pokoonr kaŋa n sin'igi m si'em la zug m na due suŋ o. Ka li ya'a ka' alaa, o na giilim ka m meŋ ti genn.’ ”
42018006	Ka Zugsob la yel ye, “Ya wum saria kat be'ed la daana n yet si'em laa?”
42018007	Ka bu'osidi ba ye, “Wina'am ku suŋ o nidib bane sosid o yu'uŋ ne nintaŋ, ka di suguru ne baa? O na yuug ka suŋi ya bee?
42018008	M yeti ya ne ye, o na suŋi ya to'oto. Amaa Ninsaal Biig la ya'a ti leb dunia nwa na, o na nye nidib bane naŋ kpelim niŋid yaddaa?”
42018009	Ka o siilim siiliŋ kaŋa n tis nimbane yel ye, ban mi'i ba meŋ poos ka ba a popielnam ka ne'esid bane kpelim la sieba, ye,
42018010	“Dapa ayi'iŋa keŋ Wina'am pu'usum yir ye ba sos Wina'am, ka yinni a Farisee nid ka oŋa la me a lampodi'es.
42018011	Ka Farisee nid la due zi'e ka pin'il sosidi o meŋ yela yet ye, ‘Wina'am, m pu'us uf bareka, ne man pu wen wuu ninsieba bane a zamdim ne poosa ayi dim ne po'asa'uŋ dim, bee ka pu wen wuu lampodi'es kaŋaa.
42018012	Daba ayopoi wusa puugin man lood noor daba ayi, ka tisid Wina'am line mekama ka m kua n nye, yinni, pudugir piiga puugin.’
42018013	“Amaa lampodi'es la, on zi'ene lalle sa, ka pu siaki godigi o nindaa kpa'a saazugo. O kudum nwe'edne o meŋ ka fabin ne yet ye, ‘Wina'am, zomi m nimbaanlig; ka m ane tuumbe'ed sob.’ ”
42018014	Ka Yesu ye, “M yeti ya ne ye, dau kaŋa nwa kul yin ne popielim, ka Farisee nid la kul neem, bozugo, one mekama du'osi o meŋ ba na sie o, ka one mekama sie o meŋ ba na du'os o.”
42018015	Ninsieba da more ba biise kena ye Yesu noke o nu'us pa'ali ba zutin. Ka o nya'andolib la nye la, ka kad nidib la.
42018016	Ka Yesu buoli ba n yet ye, “Keli ka biis la keenn m sa'an na ka da kadi baa, bozugo Wina'am so'olim la ane bamanam taaba din.
42018017	Asida ka m yeti ya ye, on mekama pu di'e Wina'am na'am la wuu biiga, o ku nyaŋe kpen' li nii.”
42018018	Ka Jew dim kpeenm yinni bu'os ye, “Pa'an su'uŋo, ka m na niŋ wala ka na nye nyovur line ka' naare?”
42018019	Ka Yesu bu'os o ye, “Bo ka fu buoli m ye su'um soba? So'o kae' a su'um, asee Wina'am gullim.
42018020	Fu mi' Wina'am noyelug line ye, ‘Da sa'am po'a, da ku nidaa, da zuuda, da di ziri kaseta, na'asimi fu ba' ne fu ma.’ ”
42018021	Ka o lebis o ye, “Ne'enam wusa mam dolisi ba sueya m biilimin sa ne anwa.”
42018022	Ka Yesu n wumi li la, ka yel o ye, “Yel yinni ma'aa kpelim ka fu pu niŋe. Kuosim fun mor si'el wusa ka zaŋ ligidi la tod noŋ dim ka fu na mor kpan'am arazana ni, ka lem kena doli m.”
42018023	Ka dau la wum ne'eŋa la ka o sunf sa'am, bozugo o da ane kpan'a hale.
42018024	Ka Yesu gos o kii ka yel ye, “Li toe hale ne bane mor kpan'am n na kpen' Wina'am na'amin.
42018025	Li pu toe ne yugumi na kpen' kparipiim voonrine n paae kpan'a na ye o kpen' Wina'am na'aminee.”
42018026	Ka bane wumi li la yel ye, “Ka ano'one na nye faangir yu'use?”
42018027	Ka o yeli ba ye, “Lin ka saalib ku nyaŋ maal la ane na'ana Wina'am sa'an.”
42018028	Ka Piita yel o ye, “Gosima, ti basi ti ya ka dol uf.”
42018029	Ka Yesu lebisi ba ye, “Asida ka m yeti ya ye, one basi o yir, bee o po'a, bee o ba'abiis, bee o ba' ne o ma bee o biis, Wina'am na'am la yela,
42018030	o na di'e ka li gaad bama zumaaŋ kaŋa nwa ni, ka me lem di'e nyovur dine ka' naare, saŋkane ken la na.”
42018031	Ka o doli o nya'andolib piiga ne ayi'iŋa la yi kpeŋi n yeli ba ye, “Kelisimi, ti kenne Jerusalem, ka line mekama ka Wina'am nodi'esidib da sob gbauŋin Ninsaal Biig la yela la na niŋe ameŋa.
42018032	Ka ba na gban' o n tis bane ka' Jew dima, ka ba na la' o, ka yaal o, ka tubis nintoondi n mad o,
42018033	ka na bu' o ka ku o, amaa li daba atan' daar o na vu'ug kumin.”
42018034	Ka ba pu baŋ on yet si'el la gbin ne, o da pian' pian'ad la ka li pu kpen'e ba ya'amine ka ba pu baŋi li gbin ne.
42018035	Ka Yesu n ti ponr Jeriko la ka nye zunzoŋ ka o zin'i suer kukpeŋi n sosid,
42018036	ka on wum nidib la gat la ka bu'os ye, “Boo la?”
42018037	Ka ba yel o ye, “Yesu one a Nazaret nid la gat.”
42018038	Ka o tansid ye, “Yesu, David yaaŋa, zomi m nimbaanlig.”
42018039	Ka nimbane be o tuon la tansid o, n yet o ye, “Kel vuud.” Ka o maligim tansidi agola gola ye, “David yaaŋa, zomi m nimbaanlig.”
42018040	Ka Yesu zi'en ka yeli ba ye ba dol o kenn o sa'an na. Ka on ti li'el Yesu la ka Yesu bu'os o ye,
42018041	“Fu bood ye m niŋ bo n tisi fu?” Ka o lebis o ye, “Zugsoba m boodne ye m nyet.”
42018042	Ka Yesu yel o ye, “Nyem ya'as, ka fu yadda niŋire tis uf laafe.”
42018043	Ka o nini kpelim lak ka o dol Yesu n zun'od Wina'am yu'ur. Ka nidib la wusa nyee li la, ka me tisid Wina'am na'asi.
42019001	Ka Yesu da ti yi Jeriko teŋin.
42019002	Ka dau so' be anina, ka o yu'ur buon Zakeyus. O da ane lampodi'es kpeenm, ka mor ligidi bedego.
42019003	O daa bood ye o baŋ Yesu n a so', amaa ka ku nyaŋee, bozugo nidib la galisne, ka o me a niŋgiŋ.
42019004	Dinzug ka o zo gaad tuon n keŋ du tiig ye o nye Yesu, bozugo o na ti yi zin'ikan.
42019005	Ka Yesu n ti paae zin'ikan la, ka o gos agola, ka nye o ka ye, “Zakeyus, sigim to'oto na, bozugo m ye m gbenne fu yin zina.”
42019006	Ka o sig to'oto na, ka di'e o ne sumalisim.
42019007	Ka ban nye li la, ba pin'ili nya'amidi nyon n tisid taaba ye, “O keŋ ye o sig tuumbe'ed la sob yin.”
42019008	Ka Zakeyus zi'en, ka yel ye, “M Zugsoba, m na zaŋi m arazak pusuk n tis noŋdim. Ka m ya'a zamne so' si'el, m na lebis n tis o zin'isa anaasi.”
42019009	Ka Yesu yel o ye, “Faangir la kpen' yikaŋa zina, bozugo Zakeyus me ane Abraham yaaŋ.
42019010	Ka Ninsaal Biig la kena ye o ia bane bodig la, n faann ba.”
42019011	Ka ban daa nan kpen kelisid la, ka Yesu siilimi ba siiliŋ. O da pu lal ne Jerusalem ka nidib la ten'esid ye Wina'am so'olim na nie saŋkan la.
42019012	Dinzug ka o yel ye, “Na'abiig daa be, ka keŋ teŋ lalle ye o di na'am n leb na.
42019013	Ka on nam pu keŋ la, ka o buol o tumtumnib piiga n tisi ba salima la'af yinni yinni, n yeli ba ye, ‘Nokim ligidi la n tolim, ka m keŋ ka leb na.’
42019014	“Amaa o so'olim nidib kis o, ka on gaad la ka ba tum tumtumnib ye ba yel o ye, ‘Ti pu bood ye dau kaŋa a ti na'aba.’
42019015	“Ka on di na'am la, ka leb kul na ka ke ka ba buol tumtumnib ban ka o daa tis ligidi la, ka ba kena, ka o bu'osi ba ye o baŋ nid wusa tolim nye nyood si'em.
42019016	“Ka one kenn yiiga la yel o ye, ‘M Zugsoba, fu la'af la nyood du'alne bu piiga.’
42019017	“Ka o yel o ye, ‘Tumtumsuŋ nwa! Fu maal yelmeŋir ne bunbi'ela, dinzugo fu na so'e teens piiga.’
42019018	“Ka one paas ayi la me kena n yel ye, ‘M Zugsoba, fu la'af la nyood du'alne abu nu.’
42019019	“Ka o yel o men ye, ‘Fun na so'e teens anu.’
42019020	“Ka one paas me kena n yel ye, ‘M Zugsoba, fu la'af la nwa, lin ka m vilig ne pien n sua' la,
42019021	bozugo m zot uf ne, fune a kpi'euŋ sob la zug. Fu nokidne bun lin ka fu pu digile, ka bun lin ka fu pu bude.’
42019022	“Ka o yel o ye, ‘Tumtumbe'ug nwa, fu noor pian'ad la gban' uf. Fu baŋ ye m ane kpi'euŋ sob, ka nokid bun lin ka m pu digile, ka bun lin ka m pu bude?
42019023	Bo yela ka fu pu zaŋ m ligidi la n niŋ banki ni, ka man leb na la m naan ku di'en m ligidi ne nyoode?’
42019024	“Ka o yel bane zi'e anina la ye, ‘Di'em o la'af yinni la n tis one mor ligidi piiga la.’
42019025	“Ka ba yel o ye, ‘Zugsoba, on pun mor ligidi piiga sa.’
42019026	“Ka o lebisi ba ye, ‘On mekama mor la, ba na lem tis o. Ka one pu mor la, hale on mor si'el la ba na di'e li.
42019027	Amaa m bi'emnam bane pu bood ye m so'e ba la, more ba na kuu ba m tuon.’ ”
42019028	Ka Yesu n daa pa'al nidib la naae la, o daa gaad tuon n ken Jerusalem.
42019029	Ka on daa paad Betfage ne Betani, teens bane kpi'e Olives zuer la, o daa tum o nya'andolib ayi
42019030	ye, “Kem teŋ kane be suer kukpeŋ la. Ya ya'a paae, ya na nye buŋsia'asiŋ, ka ba lo zi'el, on zug ka so' nam pu ban'a. Yidigim o mor o na.
42019031	Ka so' ya'a bu'osi ya ye wala ka ya yidigid o, yanam lebisim ye, Zugsob la bood o.”
42019032	Ka bane ka o tum la, paae nye wuu on yeli ba si'em la.
42019033	Ka ban yidigid buŋsia'asiŋ la, li daan bu'osi ba ye, “Bo ka ya yidigid buŋ la?”
42019034	Ka ba lebisi ba ye, “Zugsob la bood o.”
42019035	Ka ba mor o kenn Yesu sa'an na, ka zaŋ ba fuud n pa'al buŋ la zug n ban'al Yesu.
42019036	Ka on ken la, ba yadigi ba fuud suer la zug.
42019037	Ka on daa li'el Olives zuer sigsirin la, o nya'andolib la wusa daa pin'il n maan sumalisim n du'osi ba kukoya n pian'ad Wina'am yu'ur ne o tuumtitada ban ka ba nye la zug,
42019038	n yet ye, “Yelsum be ne na'ab kane kenna ne Zugsob Wina'am yu'ur la. Sumalisim be arazana ni, ka Wina'am yu'ur suŋ la nye du'osug.”
42019039	Ka Farisee dim sieba be nidib sisoogin anina, ka yel o ye, “Pa'ana, tansimi fu nya'andolib la, ka ba bas vuud.”
42019040	Ka o lebisi ba ye, “M yeti ya ye, bama ya'a ke vuud, kuga gba' na pian'a man.”
42019041	Ka on daa li'el, ka nye Jerusalem teŋ la, o daa kumne teŋ la zug,
42019042	n yeti ba ye, “Ya ya'a mi'ine zina nwa, dine na tisi ya laafe, li naan aan su'um! Amaa li sua'ane, ka ya nini ku nyee li.
42019043	Bozugo li saŋa na kena, ka ya bi'emnam na ti tu n maal zaŋguom n giligi ya teŋ, ka ya nidib ku tun'e yii.
42019044	Ba na kuu ya, la'am ne nimbane ka ba gilig la, ka ku ke ka tandian'an baa yinni sun'ul li tiraan zugo, bozugo, ya pu baŋ faangir la ken la saŋa.”
42019045	Ka Yesu kpen' Wina'am pu'usum yin la n pin'il n kat bane kuosid kuosim la n yiisid,
42019046	ka yeti ba ye, “Li sobne Wina'am gbauŋin ye, Wina'am ye, ‘M yir na ane pu'usum yir.’ Amaa yanam zaŋi li n maal na'ayiis yir.”
42019047	Ka daar wusa ka o be Wina'am pu'usum yin la n pa'an nidib. Ka Wina'am maalmaan kpeenmnam la ne gbauŋmi'idib la ne teŋ la kpeenmnam daa ied sueya ye ba ku o.
42019048	Amaa ba da gu'uŋne, bozugo nidib la wusa daa kelisid o pian'ad la su'uŋa.
42020001	Daar yinni ka Yesu be Wina'am pu'usum yin n pa'an nidib ka moon labasuŋ la n tisidi ba la, ka maalmaan kpeenmnam ne gbauŋmi'idib ne kpeenmnam sieba
42020002	kena n yel o ye, “Yelimi ti fun nye paŋ kaŋa zin'isi'a. Ka ano'one tis uf ka fu more niŋid ne'enam la?”
42020003	Ka o lebisi ba ye, “Mam me na bu'osi ya bu'osug yinni. Yelimini m.
42020004	Ka Joon ku'om suub la da yine Wina'am sa'an na bee saalib sa'ane?”
42020005	Ka ba pin'ile nwe'ed taaba suora n yet ye, “Ti ya'a ye li yine Wina'am sa'an na, o na yeli ti ye, ka bo ka ti pu siaki?
42020006	Ka ti me ya'a ye li yine saalibin na, nidib la wusa na lobi ti ne kuga, bozugo nidib la siak ye Joon da ane Wina'am nodi'es.”
42020007	Ka ba gu'uŋ ka lebis o ye, “Ti zi' lin yi zin'isi'a naa.”
42020008	Ka Yesu me yeli ba ye, “Mam me ku yeli ya mam nye paŋ kan ka m more tum ne'enam la yi zin'isi'a naa.”
42020009	Ka Yesu yeli ba siiliŋ kaŋa ye, “Dau so' da maali o lombon'ogo n se' tiis. Ka nwienn keŋ teŋ lalug sa n yuug ka noki o lombon'og la n niŋ pogu'udib nu'usin.
42020010	Ka bunib saŋa paae ka o tum tumtum ye o keŋ pogu'udib la sa'an n di'e o din na. Ka ba bu' o n lebis o ne nu'uzaalis.
42020011	Ka o lem tum yinni ba sa'an na ka ba bu' o be'ed be'ede n kad o bas ne nu'uzaalis men.
42020012	Ka o sin ka maligim tum yinni n pa'asi atan', ka ba poa'alim o ka yiis o lombon'ogin la n bas.
42020013	“Ka lombon'og sob la yel ye, ‘M yu'un na niŋ wala? M ya'a na zaŋne m meŋ biigi n tum ka li ya'a a one ba na na'as o.’
42020014	“Ka pogu'udib la nye o meŋ biig la, ba yel ye, ‘Eheenn! Oŋa so'e faar la, keli ka ti kuu o ka faar la liebi ti din.’
42020015	Ka ba gban' o n ve'egi yi lombon'ogin la n kuu o.” Ka Yesu bu'osi ba ye, “Ya ten'es ka lombon'og la sob na niŋ nimbama wala?
42020016	O na kena n ku nidib la ka toom nimpaala n ke ka ba gur lombon'og la.” Ka nidib la wumi ala la, ka ye, “Ne'eŋa ku naam ba'a bi'elaa.”
42020017	Ka Yesu gosi ba ka yel ye, “Ka ne'eŋa gbin a bo ka ba sob Wina'am gbauŋin la, ye, ‘Kugkan ka tanmeedib ne'es la lieb lodigin kugsuŋo.’
42020018	Ka one pansigi lu kugkan zug na benim benim, ka li ya'a lu diinl so' zug, li na medig o.”
42020019	Ka gbauŋmi'idib ne maalmaan kpeenmnam baŋ ye o siilim siiliŋ kaŋa ne ban la ka bood ye ba gban' o saŋkan, amaa ka zot nidib la dabiem.
42020020	Ka ba maligim bo ya'a n bo nimbi'es bane ma' ye ba ane sida dimi tumi ba ye ba maal ya'am ne ya'am gban' o ne o pian'adin, ka mor o keŋ niŋ gomena nu'usin.
42020021	Line a ban bu'os o ye, “Pa'ana, ti mi' ye, fu pian'ad ka pa'ane line dol suer ka pu mor baragaŋaa, ka pa'ane Wina'am yela ne sida.
42020022	Li dol suer ye ti yo lampo n tis na'ab Kaisa bee li pu dol suere?”
42020023	Ka o baŋi ba zam la ka yeli ba ye,
42020024	“Mor la'af yinni na.” Ka ba mor na. Ka o bu'osi ba ye, “Ano'on foto ne ano'on yu'ure n sobi tabili li ni?”
42020025	Ka ba lebis ye, “Li ane na'ab la din.” Ka Yesu yeli ba ye, “Tisimi na'ab Kaisa line aa o din ka me tisi Wina'am line aa o din.”
42020026	Ka ban ye ba zam o ka gban' o nidibin la, ka mak o gu'uŋ ne on pian' si'em la, ka on lebisi ba si'em la paki ba ka ba lebi a baanlim.
42020027	Ka Sadusii dim bane ye ku'um vu'ugir kae' la sieba kenn o sa'an na
42020028	n bu'os o ye, “Pa'ana, Moses da sob wada gbauŋin digili ti ye, ‘So' ba'abiig ya'a kpi ka mor po'a ka o ka'a biise, on dim o pokoonr la n du'a biise n tis one kpi la.’
42020029	Gosima, ba'abiisa ayopoi da be, ka yiigsob la di po'a ka o nam pu du'a ka o kpi,
42020030	ka one tia'al la me di pokoonr la ka kpi men.
42020031	Ka one paas atan' la me niŋ ala. Ka ba di pokoonr la yinni yinni n kaligi ba wusa ka me kpii ba bayopoi la wusa ka ba so' sa'an pu du'a biiga.
42020032	Ka li nya'aŋ la ka po'a la me kpi.
42020033	Ba bayopoi la wusa di po'a la, ka ku'um vu'ugir daar ya'a paae ano'on na so'e po'a la?”
42020034	Ka Yesu lebisi ba ye, “Zumaaŋ kaŋa dim sieba dit po'ab ka kun sidib,
42020035	amaa bane ka Wina'am gban'e ka ba nar ye ba kpen' dunia kane ken la na ne ku'um vu'ugirin la, pu dit po'ab bee kun sidiba.
42020036	Ba ku nyaŋe lem kpii, bozugo ban ne maleknam zemne ka a Wina'am biis ka a nimbane vu'ug kumin.
42020037	Ka Moses pa'ali li nyain nyain ye, bane kpi la na vu'ug kumin, ne zin'ikan ka li sob tituug bugum diib yela la, ka o buol Zugsob la ye ‘Abraham Wina'am ne Isaak Wina'am ne Jakob Wina'am la.’
42020038	Dinzugo Zugsob la ane Wina'am one gur bane voe ka niŋ o yadda, bozugo o sa'an ka nidib wusa mor nyovur.”
42020039	Ka gbauŋmi'idib la sieba lebis o ye, “Pa'ana, fu pian' su'uŋa.”
42020040	Ba yu'un da zot ne ban na lem bu'os o si'el ya'as.
42020041	Ka Yesu yeli ba ye, “Wala ka ba yel ye, Kiristo ane David yaaŋa?
42020042	Ka David pun deŋim yel Wina'am yuuma gbauŋin ye, ‘Zugsob la yeli m Zugsob ye, “Zin'inimi m datiuŋ,
42020043	hale ka m ti maal fu bi'emnam la, ka ba be fu noba teŋir.” ’
42020044	Ka David meŋ sadigim buol o ye, ‘Zugsoba’ la, li niŋ wala ka o a David yaaŋa?”
42020045	Ka nidib la wusa toba ni ka o yeli o nya'andolib la ye,
42020046	“Gu'usimi ya meŋ ne gbauŋmi'idib bane bood ye ba giligid ne fubeda, ka bood ye nidib pu'usi ba da'an, ne zin'isuma la'asug doodin, ne zin'ibane a na'asi zin'is di'ema zin'isin,
42020047	ka faand pokonya ya ka ma' sosid Wina'am ne pian'atoog. Ba na nye koosbe'ed bedego.”
42021001	Ka o godigi gos ka nye kpan'amnam la more ba piini n suud pu'usum yir ligidi daka ni la,
42021002	ka nye pokoonr noŋ daan ka o kena n su koba ayi'iŋa.
42021003	Ka o ye, “Asida ka m yeti ya ye, pokoonr noŋ daan kaŋa nwa su bedego gaadi ba wusa.
42021004	Ban wusa yiisne bun bedug kan ni ka ba more na n suud. Amaa on one a noŋ daan la, nok o zan'a zan'a n tis ka ke zaalim.”
42021005	Ka sieba pian' pu'usum yir yela ban nok kugsuma n maali li la ka li venl hale la'am ne piini line ka ba tisid la.
42021006	Ka Yesu yeli ba ye, “Dabisir kenna ka bun ban ka ya nyet la, ba ku ke ka kugir yinni kpelim li tiraan zuginee. Ba na lobi ba wusa bas teŋin.”
42021007	Ka ba bu'os ye, “Pa'ana, saŋkan ka li ye li naam? Ka lin n ti ye li naam saŋsi'a la, nyalim bo na ti be ka ti nye?”
42021008	Ka Yesu yel ye, “Gu'usimi ka da ke ka ba ma'a ya ka ya yidige; ka nidib bedego na ti noki m yu'uri kena n yet ye, ‘Mane la,’ bee yet ye, ‘Saŋa la li'eliya.’ Da doli nimbamanam taaba.
42021009	Ka ya ya'a wum tanp yela ne zaba yela, yanam da zoti dabiem, ka asee ka ne'enam naam yiiga, amaa naar la lee ku kpelim doli lii.”
42021010	Ka yeli ba ye, “Teens na zabid ne taaba, ka na'ab so'olim zabid ne na'ab so'olim men,
42021011	ka teens mi'uŋ na be hale galis ka ko'om na lu zin'is bedego ka wibe'ednam line lomisid nidib la na be, ka ya na nye bunnyalima line mor dabiem saazug.
42021012	“Ka ne'eŋanami ti ye li naam la, ba na gban'e ya namisi ya n more ya keŋ la'asug doodin ne sareganamin, ka more ya kenn na'anam ne gomenanam tuon na mam yu'ur zug.
42021013	Saŋa kan ka ya yu'un mor suere ye ya pian' m yela.
42021014	Li ya'a ti a ala, yanam gban'amini ya meŋ ka da ke ka yaname na lebis si'em la paki yaa.
42021015	Ka m na tisi pian'ad ne ya'amsuŋ line ka ya dataas la ku nyaŋe lebisi ya, bee ki'isi yaa.
42021016	Ya saamnam ne manam ne ya ba'abiis ne ya teŋin dim ne ya zuanam na gban'e ya n tis kpi'euŋ dim ka ba na kuu ya sieba,
42021017	ka nidib wusa na kisi ya mam yela.
42021018	Ka ya zuobid baa yinni ku bodige.
42021019	Ka ya modigir la zug ka ya na faaenn ya nyovur.
42021020	“Ya ya'a ti nye ka sogianam giligid Jerusalem, yanam baŋim ka li sa'uŋ li'eliya.
42021021	Keli ka bane be Juuda teŋin zoo du zueya, ka ke ka bane be teŋpoodin la widig ka bas teŋpood la, ka bane be teŋ la teŋkpemis da kena kpen'ee.
42021022	Ka ne'eŋa a tuumbe'ed namisug dabisir la, ye li ke ka line da sob Wina'am gbauŋin la niŋ sida.
42021023	Woo! Li na toe n tis bane mor poos ne bane mor bilies saŋkan la. Namistita'ar na paae teŋkan la ni ka Wina'am sunf na pelig ne nimbama.
42021024	Ka ba na zaŋ zaba su'us n kuu ba, ka buudi bane ka' Jew dim na gban'e ba wuu sarega dim ne n more kenn ba teensin ka poligim Jerusalem n sa'ami li ka ba saŋa nyaan ti paae.
42021025	“Nyalima na be winigin ne nwadigin ne nwadibibisin ka dunia ni ka buudi na nye yelpakir ka li na lidigi ba, ateuk ne ku'opila n na le'ed hale ka maan tukpeedug la zug.
42021026	Ka dabiem na ke ka nidib lidig ne ban na nye yel kane na naam dunia ni la, Wina'am n na dam bunam line mor kpi'euŋ saazugin ka ba toom la zug.
42021027	Saŋkan la ka ba na nye ka Ninsaal Biig la be saŋgbana ni kenna ne o paŋ wusa ne na'am pipilim.
42021028	Ka ne'enam ya'a ti pin'ili naamid, duom zi'en, ka godigi gos agol; ka ya yolisim la pu lallaa.”
42021029	Ka Yesu yeli ba siiliŋ ye, “Gosim kekaŋ ne tiis wusa.
42021030	Ya ya'a ti nye ka ba vaand soog, ya meŋ mi' ye seeung ponri.
42021031	Ala men ya ya'a ti nye ka ne'enam naamid, ya nam baŋim ka Wina'am na'am la ponri.
42021032	“Asida ka m yeti ya ye, ne'enam na naam ka zumaaŋ kaŋa nyaan gaad.
42021033	Saazug ne dunia na gaad ka mam pian'uk la ku gaade.
42021034	“Gu'usimi ne ya meŋ ka ya so' ya'am da pe'el ne di'ema ne danuur ne si'elnam yela line paki ya beilim laa, ka daakan la da ti libigi ya
42021035	wuu baŋi gban'ad si'el si'em laa. Ala men li na ti libig nidib bane be dunia ni la wusa.
42021036	Baŋimi ka kpelim be su'uŋa ne Wina'am sosug ye ya ti nye paŋkan ka ya na ti nyaŋ luak line na ti naam, ka me nyaŋe zi'en Ninsaal Biig la tuon.”
42021037	Ka daar mekama ka o pa'ani ba Wina'am pu'usum yin, ka zaam yiti ma'ae ka o keŋ gbenn so' sa'an zuekan ka ba buon ye Olives zuer la zug.
42021038	Ka bekeeung asuba ka nidib wusa la'ased o sa'an Wina'am pu'usum yin la n kelisidi o pian'ad.
42022001	Maluŋ kane buon ye kum malek gaadug ka ba onbid bodobodo kane ka dabin pu gendig la da ponre.
42022002	Ka maalmaan kpeenmnam ne gbauŋmi'idib la makid ban na nye suesi'a n kuu Yesu ka lee zot nidib la dabiem.
42022003	Ka Sutaana kpen' Judas one ka ba buon ye Iskariot la ka a Yesu nya'andolib la yinni sunfin.
42022004	Ka o keŋ maalmaan kpeenmnamin ne kpi'emnam bane gur Wina'am pu'usum yir la sa'an, n yeli ba on na niŋ si'em zam Yesu ka ba gban' o.
42022005	Ka ba sunya ma'ae hale ka ba ye ba na tis o ligidi.
42022006	Ka o siak ka bo ya'a saŋa kan ka nidib la kae' la ye o zam Yesu.
42022007	Ka maluŋ la dabisir paae, dabiskan ka ba na ku malek gaadug pe'og la,
42022008	ka o tum Piita ne Joon n yeli ba ye, “Kem ti'ebi maluŋ la diib n digil ka ti kena di.”
42022009	Ka ba bu'os o ye, “Yaani ka ti na keŋ ti'ebi li n digile?”
42022010	Ka Yesu yeli ba ye, “Gosimi ya, yaname kpen'ed teŋpoogin la, ya na nye dau ka o zeed yuur ne ku'om, yanam on dol o kpen' on kpen'ed yisi'a la,
42022011	ka yel yisob la ye, ‘Pa'an la bu'osid ye, saam dokan ka o na di maluŋ la diib ne o nya'andolib la be yaani?’
42022012	Ka o na pa'ali ya yir ka ba mee li tugis agol. Ti'ebimi anina n guri ti.”
42022013	Ka ba keŋ, ka on yeli ba si'em la, li sid niŋi ala, ka ba ti'eb maluŋ la yela.
42022014	Ka li saŋa paae la ka Yesu zin'in ne o Tumtumnib la,
42022015	ka yeli ba ye, “M pun bood hale ye man ne yanam di malek gaadug dikaŋa ka m nyaan namis.
42022016	Ka m yeti ya ye, m ku lem dii li ya'ase, asee ka li niŋ sida Wina'am so'olimin la.”
42022017	Ka o zaŋ nwam, ka on tis Wina'am bareka pu'usum naae la o yel ye, “Zaŋimi ne'eŋa n pudugi n tisi taaba;
42022018	ka m yeti ya ye nannanna kulim waae sa, m ku lem nu tiwela daam n ti paae Wina'am so'olim la ken saŋa.”
42022019	Ka o nok bodobodo, ka on tis Wina'am bareka pu'usum naae la, ka gben'esi li n tisi ba n yet ye, “Ne'eŋa aa m niŋgbiŋ lin ka m zaŋi tisi ya. Niŋimi ne'eŋa ka tenri m yela.”
42022020	Ka ala men ban di diib la naae la, o zaŋ nwam la n yel ye, “Nwam kaŋa nwa daam la ane m ziim line maal nonaar paal ka na yi ya yela la.
42022021	Amaa gosimi ka one ye o zam man la nu'ug ne mam nu'ug la'am be diibin kpela.
42022022	Ka Ninsaal Biig la na kpi wuu Wina'am pun deŋim gban'e si'em la, ka one na zam o la, li na toe hale tis o.”
42022023	Ka ba yu'un pin'ili bu'osid taaba one na niŋ lina?
42022024	Ka noŋgban nwa'ar due ba soogin hale, one na a ba ninvosuŋ yela.
42022025	Ka o yeli ba ye, “Dunia kaŋa na'anam pa'an nidibi ba paŋ, ka kpi'euŋ dim la ke ka nidib buoni ba ye, ‘Nidib la zuanam.’
42022026	Da ke ka li ane ala ya nii, amaa keli ka ya kpi'euŋ dim lee liebi wuu bunbil ka ya kpeenm lieb one tumi tisidi ya.
42022027	Ka ano'one a kpi'euŋ soba, one zin'i dit diib bee one tumi tisid o? Li ka'a bi'esugo, li ane one zin'i dit la. Amaa mam be ya soogin nwaa n wen wuu one tumi tisidi ya.
42022028	“Yaname a bane modig ka la'am be ne m saŋa kan ka m be makir poogin la.
42022029	M Ba' Wina'am tisi m so'olim suer la, ala men ka m tisidi ya so'olim suer.
42022030	Ya na dit ka nuud ne man, ka zin'in na'am gbana zutin n kat Israel dim buudi piiga ne ayi la saria.”
42022031	Ka Yesu yel ye, “Simon, Simon, gu'usim ka Sutaana sosid suer ye o dami ya gaans wuu ki ne,
42022032	amaa m sos Wina'am tisid uf ye fu yadda niŋir da gu'uŋe. Ka fu ya'a ti tiake lem doli m ya'ase, fun on kpe'eŋi fu ba'abiis la.”
42022033	Ka Piita lebis yel o ye, “Zugsoba, mam ti'ebne ye m dol uf, hale baa ba ya'a kpen'esidi uf sarega bee kuub zin'igin gba.”
42022034	Ka o yel ye, “Piita, m yet uf ne ye, yu'uŋa nwa noraug ku kaase ka fu na ki'is noora atan' ye fu zi'i ma.”
42022035	Ka o bu'osi ba ye, “Mam tumi ya ka ya pu mor buoris ne kon ka pu pit ta'ada la, si'el po'ogi yaa?” Ka ba lebis ye, “Ayei.”
42022036	Ka o yeli ba ye, “Amaa nannanna, kel ka one mor buorig zaŋi li ka one me mor kolug me zaŋi li. Ka ke ka one ka'a zaba su'ug la kuosi o kparib n da'.
42022037	Ka m yeti ya ne'eŋa ye, line sob Wina'am gbauŋin ye, ‘Ba la'am kaal o pe'es tuumbe'ed dimin la’ ane man yela ka li me sid na niŋ asida. Ka line da sobi m yela la saŋa pun paae.”
42022038	Ka ba yel ye, “Zugsoba, gosima zaba su'us ayi'iŋa nwa.” Ka o yeli ba ye, “Li sia'aleya.”
42022039	Ka o yi doogin la n toom wuu on yiti niŋid si'em la n ken Olives zuer zug ka o nya'andolib dol o.
42022040	Ka o paae zin'igin la ka yeli ba ye, “Sosimi Wina'am ka ya da kpen' maksi'a nii.”
42022041	Ka o vurigi ba sa'an bi'ela n igin n sosid Wina'am ye,
42022042	“M Ba'a, li ya'a ane fu boodim, nokim nwam kaŋa line a namisug la m sa'an sa. Amaa ka'ane ye m sunf boodim, amaa kel ka fu boodim maal.”
42022043	Ka Wina'am malek yi arazana ni na n kpe'eŋid o.
42022044	Ka o be anina namisid ka maligim sosid hale ka onsir yu'un wen wuu ziim tu'adi lut teŋ kora, kora.
42022045	Ka on due o Wina'am sosugin la n lebi o nya'andolibin la, o paae ka ba gbisidne ba susa'aŋ zug,
42022046	ka o bu'osi ba ye, “Bo ka ya gbisida? Niemi n sosi Wina'am ka ya da kpen' makirine.”
42022047	Ka on daa nam be anina pian'ad la, ka nidib bedego kpelim kena ka o nya'andolib yinni one yu'ur buon Judas la be ba tuon. Ka o deŋim mir Yesu sa'an n pu'us o.
42022048	Ka Yesu yel o ye, “Judas, fu ye fu zam Ninsaal Biig la ne pu'usugo?”
42022049	Ka o nya'andolib bane la'am zi'e ne o ka nye line naamid la yel ye, “Zugsoba, ti zaŋi ti su'us la zab bee?”
42022050	Ka yinni kia maalmaan kpeenm yamug datiuŋ tobiri fi'ig.
42022051	Ka Yesu yel ye, “Ayei, da lem niŋ ne' ya'ase.” Ka si'is dau la tobir ka li lebi tug.
42022052	Ka Yesu yel maalmaan kpeenm ne Wina'am pu'usum yir kpi'emnam ne kpeenmnam sieba bane ye ba gban' o la ye, “Ya ken ne su'uraad ne balaya ye ya gban' m wuu m ane na'ayiig bee?
42022053	Mam daa yiti be ne ya daar mekama pu'usum yin la, ya pu gban'e ma. Amaa saŋa kane ka Sutaana one so'e lik paŋ be la ka ya mor ya'a.”
42022054	Ka ba gban'e Yesu n mor o keŋ maalmaan kpeenm yin, ka Piita be nya'aŋi labisidi dol bi'el bi'el lale sa.
42022055	Ka ba nyu'e bugum zak la teŋsuk ka la'ase zin'i ka Piita me zin'i ne ba.
42022056	Ka Piita la'am zin'i ne ba ka bugum la nie ka po'asad bil yinni one a tumtum nye o ka yel ye, “Dau kaŋa me dol Yesu.”
42022057	Ka Piita ki'is nyain n yet ye, “Po'aa, man kulim zi' o.”
42022058	Ka li lem niŋ bi'ela ya'as ka ninso' nye o ka yel ye, “Fu me ane ba yinni.” Ka Piita yel ye, “Dauu, mam ka'a ba yinnii.”
42022059	Ka li lem niŋ bi'ela pe'es ya'as ka yinni lem mudigid yet ye, “Bi'esug ka'asige ka dau kaŋa yiti la'am be ne o, bozugo o ane Galilee nid.”
42022060	Ka Piita yel ye, “Dauu, mam pu baŋ fun pian'ad si'el la gbin ne.” Ka on nam kpelim be anina pian'ad la ka noraug kpelim kaas.
42022061	Ka Zugsob la gi'e gos Piita. Ka Piita ten'es Zugsob la pian'uk la, on pa'a yel o si'em ye, “Noraug ku ti kaas zina nwaa, ka fu na ki'isi m noora atan'.”
42022062	Ka o yi yiiŋe n kaas hale.
42022063	Ka dap bane gur Yesu la la' o ka bu' o,
42022064	ka zaŋ fuugu viligi o nindaa ka yiti nwe' o ka yel o ye, “Kel ka Wina'am yel uf one nwe' uf la.”
42022065	Ka tu'o hale n yaal yaal.
42022066	Ka beog nie ka maalmaan kpeenmnam ne gbauŋmi'idib ne kpeenmnam wusa la'as na ka ba mor Yesu keŋi ba koto ni, ka yel o ye,
42022067	“Yelimi ti, fun a Kiristo laa?” Ka o yeli ba ye, “M ya'a yeli ya, ya ku siake,
42022068	ka m ya'a bu'osi ya, ya me ku lebise.
42022069	Amaa nannanna nwa kulim wa'ae sa, Ninsaal Biig la na zin'in Wina'am one a paŋtita'ar sob la datiuŋ.”
42022070	Ka ba wusa bu'os o ye, “Fu sid ane Wina'am Biigaa?” Ka o lebisi ba ye, “Yaname yel ye mane la.”
42022071	Ka ba yel ye, “Ti lem bood kasetib ye ti niŋ bo? Ti meŋ wumi li o meŋ noorin.”
42023001	Ka nidib la wusa mor o kenn Pilate tuon na
42023002	n yet on niŋ si'em ye, “Ti nye dau kaŋa ne ka o pa'ane nidib la ne suer line ka' su'um, ka kati ti ye ti da yood lampo n tisi na'ab Kaisa, ka ye, on a Kiristo ka one a na'ab la.”
42023003	Ka Pilate bu'os o ye, “Fune a Jew dim na'ab laa?” Ka o lebis ye, “Fune yeli ala.”
42023004	Ka Pilate yel maalmaanib ne nidib la ye, “M pu nye gba'asi'a dau nwa nii.”
42023005	Ka ba kpelim mudigid ye, “O pa'an nidib Juuda teŋin wusa ye o ke ka teŋ dam, ka li pin'il Galilee n ti paae kpela na.”
42023006	Ka Pilate wumi li ka bu'os ye, “Dau kaŋa ane Galilee nidaa?”
42023007	Ka Pilate n wum ye o bene na'ab Herod so'olimin la, ka ke ka ba mor o keŋ tis na'ab Herod; ka saŋkan la ka o da be Jerusalem.
42023008	Ka Herod n nye Yesu la, ka o sunf ma'ae hale bozugo o wumi o yela ka li yuug ka o mor poten'er ye o ya'a nyee Yesu o na tum tuumnyaluŋ si'a.
42023009	Ka Herod bu'os o bu'osa bedego amaa o pu lebise.
42023010	Ka maalmaanib ne gbauŋmi'idib due zi'en o tuon ka pian'ad ne kpi'euŋ ye o tum be'ed.
42023011	Ka Herod ne o sogianam la' o ka tum o tuum yalis, ka bo fuvenliŋi n yeel o n mor o lebis Pilate sa'an.
42023012	Ka daakan la ka Herod ne Pilate lem maal taaba zuod, ka ne'eŋa da nam pu niŋ la ba da ane dataas ne taaba.
42023013	Ka Pilate buol maalmaan kpeenmnam ne teŋin kpeenmnam ne nidib gbiliga
42023014	n yeli ba ye, “Ya mor dau kaŋa na tisi m, ka yel ye o sa'am nidib la on pa'ale ba line ka' suer la zug. Ka m mak o ya soogin kpela nii gos ka yaname pian'a o yela si'em la wusa m pu nye gba'are o sa'ane.
42023015	Ka Herod me pu nye o gba'asi'a ka lem lebis o n tisi ti na. Dau nwa pu tum taal kane ka ba na ku o.
42023016	M na ke ka ba bu' o su'uŋa ka bas o ka o keŋ.”
42023017	Ka ku'um malek gaadug maluŋ di'ema saŋa, asee ka Pilate yiis sarega dim yinni bas.
42023018	Ka ba wusa kpelim tansid hale ye, “Kuumi dau kaŋa ka yiisi Barabbas n tisi ti.”
42023019	Barabbas da zabid ne teŋ la gomena ka me ku nid ka ba kpen'es o sarega.
42023020	Ka Pilate lem pian'a ba ya'as ka mor poten'er ye o bas Yesu.
42023021	Ka ba kpelim zan'as ka tansid buŋ buŋ ye, “Kpa'am o dapuudir zug n ku, kpa'am o.”
42023022	Ka o lem bu'osi ba n paasi abuta'aŋa ye, “Dau kaŋa tum taal bo? M pu nye gba'arkan ka o tum ka li siak kuubo. M na ke ka ba bu' o su'uŋa ka zaŋ o bas.”
42023023	Ka ba kpelim mudigid tansid agola gola ye ba kpa'am o. Ka Pilate gu'uŋi siak.
42023024	Ka Pilate koos ye ba niŋim o ban bood ye ba niŋ o si'em.
42023025	Ka o yiis dau kane daam gomena ka ku nid la sarega ni n zaŋ o bas, on ka nidib ye ba zaŋ o bas la, ka nok Yesu n tisi ba ye ba niŋimi ba ya'am boodim.
42023026	Ka ban gban' o more ken la, ba tu'os dau so' ka o yu'ur buon Simon ka o a Sairene nid ka yi teŋpoogin la na, ka ba mugus o ka o ze dapuudir la n dol Yesu nya'aŋ.
42023027	Ka nidib bedego dol o, ka po'ab la'am gendigi n kaasid ka kum o yela.
42023028	Ka Yesu fendigi ba baba ka yeli ba ye, “Jerusalem po'aba, da kummi tisidi mane, amaa lee kummi tis ne ya meŋ ne ya biis.
42023029	Gu'usimi ka dabisa la kenna ka ba na yel ye, ‘Yelsum be ne bane a kundu'ada, ne bane bin'isa ka biis ku mu'a.’
42023030	Ka nidib na pin'ili yu'un yet zueya ne zuebibis ye, ‘Lum diinli ti ka su'a ti.’ ”
42023031	Ka o siilim ye, “Ba ya'a niŋ nwannam n tis daug line voe la, ba na niŋ line kudug wala?”
42023032	Ka ba mor tuumbe'ed dima ayi'iŋa ye ba la'am ku o ne ba.
42023033	Ka ban paae zin'ikan ka ba buon ye, “Zugwauŋ la,” ba kpa' Yesu n tabil dapuudir zug anina ne tuumbe'ed dim la, ka yinni bee o datiuŋ ka yinni bee o dagobug.
42023034	Ka Yesu yel ye, “M Ba'a, yiisimi ba tuumbe'ed bas ka ba zi' ban niŋid si'ela.” Ka ba vaae o fuud la ka maal bugulum bugulum n zaŋ o fuud la pudug taaba.
42023035	Ka nidib bane zi'e kpi'e la gosid o, ka kpeenmnam la la'a o n yet ye, “O faaenn sieba, o faanmi o meŋ, o ya'a sid ane Kiristo one ka Wina'am gaŋ la.”
42023036	Ka sogianam la me la'a o, ka zaŋ danmi'isug tis o
42023037	n yet ye, “Fu ya'a ane Jew dim na'ab fun faanmi fu meŋ.”
42023038	Ka ba sob sobir n tabili o zug baba ye, “OŊA NWA A JEW DIM NA'AB LA.”
42023039	Ka tuumbe'ed dim bane ka ba kpa'a kpi'el Yesu la yinni n tu'ud o yet ye, “Ka'a fune a Kiristo laa?
42023040	Faanmi fu meŋ ne tinam.” Ka oŋa la tans o tiraan la n yet ye, “Fu pu zot Wina'am, tiname wusa la'am bene ku'umkan ni laa?
42023041	Li ya'a a yelsida puuginee, tinam namisug la ane sam yi'er, ka dau kaŋa kudum pu tum tuumbe'esi'aa.”
42023042	Ka yel Yesu ye, “Fu na'am ya'a ti nie, fun on tenri m yela.”
42023043	Ka Yesu yel o ye, “Asida ka m yet uf ye, zina nwa fu na be ne m arazana ni.”
42023044	Li da ane wuu nintaŋ soog ka teŋ la wusa lieb lik biridi n ti paae zaamnoor karefa atan',
42023045	hale ka nintaŋ nam pu nie. Ka fugobug line beŋ gon Wina'am pu'usum doog la aaenn buak zin'isa ayi.
42023046	Ka Yesu tansi agola gola n yet ye, “M Ba'a, fu nu'usin ka m niŋi m siig.” Ka on yel ne'eŋa naae la ka kpelim bas o meŋ.
42023047	Ka Room sogia kpeenm la nye line naam la wusa, o zun'e Wina'am yu'ur, ka ye, “Asida, dau nwa pu tum tuumbe'esi'aa.”
42023048	Ka nidib la wusa bane la'as ye ba gos line na niŋ la, nye line naam la, ka lebidi kun ka li paki ba ka ba mor susa'aŋ bedego.
42023049	Ka o nimmi'idib la wusa ne po'a sieba bane dol o Galilee la na n zi'e kukpeŋ ka gosid line naam la.
42023050	Dau da be ka o yu'ur buon Josef. O da ane Arimatea teŋ nid, ka a Jew dim koto la nid yinni, ka a ninsuŋ ne popielim daan hale,
42023051	ka pu doli ba tuuma ne ba gban'are, ka gurine Wina'am na'am la.
42023052	Ka dau kaŋa keŋ Pilate sa'an n sos Yesu niŋgbiŋ la,
42023053	ka noki o niŋgbiŋ la sigis na n bobigi li ne kasiŋ n su'a o yaug kane a tampiing ka ba tu ka me nam pu mum nid anina laa.
42023054	Li da ane Arazumdaar zaam ka vu'usum daar la na pin'il.
42023055	Ka po'a bane dol Yesu yi Galilee la na dol Josef n keŋ nye yaug la ne ban digil Yesu niŋgbiŋ la si'em,
42023056	ka lebi kuli ti'eb bo bun nyubus suma ne tudaare. Ka vu'usum daar la ka ba vu'us wuu wada la zi'el si'em la.
42024001	Ka Alasidaar line a bakoi la pin'ilug daar la, bekenkeung asuba ni, ka ba isigi keŋ yaugin la ka more ba bun nyubusa line ka ba ti'eb la.
42024002	Ban paae la ba nye ka kugir la biligi dig losi'a sa ka bas yaug la,
42024003	ka ba kpen' poogin n gos ka pu nye Yesu niŋgbiŋ la.
42024004	Ka lin nam paki ba la yim, ba nyene ka nidiba ayi zi'e kpi'e ba ka ye fuud ka li nyeen hale.
42024005	Ka dabiem gban'e po'ab la hale, ka ba zaŋi ba zuti kpa' teŋ. Ka dap la bu'osi ba ye, “Bo ka ya ied one voe la bane kpi la zin'igne?
42024006	O ka' kpela. O vu'ug kumin. Tenri on daa nam be Galilee ka yeli ya si'em la ye,
42024007	‘Ba na gban'e Ninsaal Biig la ne n tis tuumbe'ed dim, ka ba kpa' o dapuudir zug, ka li daba atan' daar la, o na vu'ug kumin.’ ”
42024008	Ka ba tienn o pian'uk la,
42024009	ka naam yaugin la lebidi kun ka zaŋ line naam la wusa n yeli o nya'andolib piiga ne yinni la ne nidib bane kpelim la wusa.
42024010	Li da ane Meeri Magdalene ne Joanna ne Jemes ma Meeri ne po'a sieba la da la'am zaŋ ne'eŋa n yel Tumtumnib la.
42024011	Ka ba ten'es ye po'ab la yeli ba si'el la ka' sida ka pu siake.
42024012	Ka Piita due zoo keŋ yaugin la kuni gosi nye kasiŋ la ma'aa, ka o lebi kul n ten'esid line naam la gbin.
42024013	Daakan la ka Yesu nidib ayi daa ken teŋ kan ka li yu'ur buon Emaus la. Li ane wuu maila ayopoi ne Jerusalem.
42024014	Ka ba pian'ad ne taaba bun lin wusa n maal la.
42024015	Ka ban nam kpelim pian'ad ka tu'asid ne taaba la, ka Yesu meŋ li'eli ba, ka ba la'am ken.
42024016	Ka li ligil ba ya'am, ka ba pu baŋ oo.
42024017	Ka o bu'osi ba ye, “Bo sonsig ka ya sonsid ne taaba?” Ka ba zi'e baanlim ne susa'aŋ.
42024018	Ka nid yinni on yu'ur buon Kleopas la, bu'os o ye, “Fun gullim a saan n kenn Jerusalem na, ka pu baŋ bun lin maal dabisa nwa la bee?”
42024019	Ka o bu'osi ba ye, “Bo maali?” Ka ba yel o ye, “Li ane Yesu one yi Nazaret na la, one daa a Wina'am nodi'es la, ka tum tuum nyalima, ka pian'ad ne paŋ, Wina'am ne nidib sa'an la yela.
42024020	Ka ti maalmaan kpeenmnam ne na'anam daa ke ka ba kad o saria, ka koos ye asee ba kpa' o n tabil dapuudir zug n ku o.
42024021	Ka ti daa mor poten'er ye one na faaenn Israel dim la. Amaa li ane daba atan' zina, ka yelkaŋa nwa maal.
42024022	Ka po'a sieba ban be ti sa'an la, ke ka ti lidig hale. Ba isig n keŋ yaugin la,
42024023	ka pu nye niŋgbiŋ laa, ka leb na n yel ye, ba nye maleknam bane yeli ba ye, o vu'ugiya.
42024024	Ka ti ninsieba me keŋ yaugin la, ka nye ka li ane wuu po'ab la yel si'em la. Ka ba me pu nye oo.”
42024025	Ka Yesu yeli ba ye, “Zon ne ya'am poodum dima, bo ka ya pu niŋ Wina'am nodi'esidib la n da yel si'el la wusa yadda!
42024026	Li pu nar ye Kiristo namis ne buna nwa wusa, ka naan yu'un di o na'am laa?”
42024027	Ka o pin'il n pa'ani ba o meŋ yela, wuu Moses ne Wina'am nodi'esidib wusa n da sob Wina'am gbauŋ poogin si'em la.
42024028	Ka ban daa ti li'el teŋ kan ka ba wa'ae la, o daa maal wuu o bood ye o gaadne.
42024029	Ka ba sos o ye, “Doli ti n ken n gbenn, bozugo zaam ma'ene ka yu'uŋ bood sob.” Ka o siak, ka doli ba.
42024030	Ka ban daa zin'in ye ba di la, o daa zaŋ bodobodo n pu'us Wina'am bareka, ka gben'es n tisi ba.
42024031	Ka ba ya'am yu'un nie, ka ba baŋ on a so'. Ka o kpen melim ba tuon.
42024032	Ka ba bu'os taaba ye, “On pa'a pian'ad ne ti ka tu'asid line be Wina'am gbauŋ la sueren la, li pu niŋ ti sunya malisim halee?”
42024033	Ka ba due saŋkan la n leb Jerusalem n nye o nya'andolib piiga ne yinni ne bane bee ba sa'an la, ka ba pun la'as taaba sa,
42024034	ka yet ye, “Ameŋa, Zugsob la vu'ugiya, ka nie o meŋ n pa'al Simon.”
42024035	Ka ba nidib ayi me tu'asi ba bun line maal sueren la ne on gben'es bodobodo la si'em, ka ba baŋ o la.
42024036	Ka ban nam be anina pian'ad ne'eŋa la, ka Yesu meŋ zi'eni ba soogin ka yeli ba ye, “Sumalisim be ne ya”
42024037	Ka ba yirig hale ka li lidigi ba ka ba ten'es ye, ba nyene silinsiug.
42024038	Ka o yeli ba ye, “Bo ka li paki ya ka ya more bi'esug potenda ya sunya ni?
42024039	Gosimini m nu'us ne m nobpanpana, li ane m meŋi la. Babilimini m n goseya, silinsiug mor niŋgbiŋ ne konbaa wuu yaname nyee m ka m a si'em laa?”
42024040	Ka on pian' ne'eŋa naae la ka noki o nu'us ne o nobpanpana pa'ale ba.
42024041	Ka ban nam bi'esid bun nyalima line ka ba nye ka li lidigi ba ka me ma'ae ba sunya la zug, ka o bu'osi ba ye, “Ya mor si'eli na dii?”
42024042	Ka ba zaŋ ziŋdugida n tis o,
42024043	ka o noki li n onbi ba nini ni.
42024044	Ka o yeli ba ye, “Pian'abama nwa a m pian'uk ka m daa pian'a tisi ya mam daa nam be ne ya la ye, lin wusa sobi m yela, ka li be Moses wada gbana ni ne Wina'am nodi'esidib gbana ni ne yuuma gbana ni la niŋ sida.”
42024045	Ka o ke ka ba potenda yo'og ye ba baŋ line be Wina'am gbauŋin la gbin,
42024046	n yeli ba ye, “Ala ka li sob ye, Kiristo la na namis ka daba atan' daar ka o vu'ug kumin.
42024047	Ka ye o yu'urin ka moonmoonib na mool n tis buudi wusa ye ba tiak ba tuumbe'edin ka Wina'am na yiisi li bas, ye ka lin na pin'ilne Jerusalem.
42024048	Ka yanam nye ne'enam ka na yeli li.
42024049	Ka gosima, m na tumi m Ba' zi'el noor so' yela la n tisi ya, amaa bei teŋpoogin la n ti paae saŋa kan ka ya na pe'el ne one be saazug la paŋ.”
42024050	Ka o doli ba laligi paae wuu Betani, ka uki o nu'us agola ka tisi ba yelsum.
42024051	Ka on tisi ba yelsum la ka kpelim dut arazana ni ka basi ba.
42024052	Ka ba leb Jerusalem ne sumalisim bedego,
42024053	ka kpelim be Wina'am pu'usum yir la daar wusa n tisid Wina'am bareka pu'usug.
43001001	Pin'ilugin sa ka Pian'ad la da pun deŋim be, ka Pian'ad la da bene ne Wina'am, ka a Wina'am.
43001002	Hale pin'ilugin sa Pian'ad la da bene ne Wina'am.
43001003	Ka li yi o sa'an na ka Wina'am naam bun wusa, ka li ya'a ka'an one, bun line naam la wusa ku naaminee.
43001004	O sa'an ka nyovur be, ka nyovur la tis saalib neesim.
43001005	Ka neesim la nie nyain likin ka lik la pu nyaŋe kpiisi lii.
43001006	Wina'am da tum dau so' ka o yu'ur buon Joon.
43001007	Ka o kena ye o tu'as nidib neesim la yela, ye on zug ka ba wusa na niŋ Pian'ad la yadda.
43001008	O da ka' one a neesim laa, amaa o tuuma da ane ye o kena di neesim la kaset.
43001009	Yelmeŋir neesim line nie nyain tisid saalib wusa la da kenn dunia nwa ni.
43001010	O da be dunia ni, ka a one maal dunia, hale la'am ne wala dunia dim da pu di'e oo.
43001011	O kenn bane a o buudi dimin na, ka ba da pu di'e oo.
43001012	Amaa bane wusa di'e o ka niŋ o yadda la, o tisi ba paŋ kane ka ba na lieb Wina'am biis.
43001013	Ba da lieb Wina'am biis ka li pu wenne ninsaalibi du'ad si'em laa, amaa Wina'am a ba Ba'.
43001014	Ka Pian'ad la lieb ninsaal ka be ne ti. Ka ti nye o na'am paŋ beilim line nie ti sa'an ka nar on kane a ti Ba' Wina'am biyimir la. O ni ka yelsum ne sida be.
43001015	Joon yeli o yela, ka mooli yel ye, “So' be mam nya'aŋ ka mor kpi'euŋ gat man. Bozugo o da be ka man nan kae'.”
43001016	Ka li yine o yelsum tita'arin ka ti wusa di'e o popielim piini la yinni yinni.
43001017	Wina'am da ke ka Moses tis nidib wada ka lee ke ka popielim piini ne sida yi Yesu sa'an na tisi ti.
43001018	So' kae' nan mi' nye Wina'am. Wina'am biyimir one be o Ba' sa'an la ke ka ti baŋ o.
43001019	Saŋkan la ka Jew dim bane be Jerusalem da tum maalmaanib ne Levi dim Joon sa'an ye ba bu'os o ye, “Fu aa ano'one?”
43001020	Ka Joon lebisi ba nyain ye, “Li ka'a mane a Kiristo laa.”
43001021	Ka ba bu'os o ye, “Ka fu aa ano'one? Fu ane Elija bee?” Ka o lebis ye, “Ayei.” Ka ba lem bu'os o ye, “Ka fu ane Wina'am nodi'es la bee?” Ka o lem lebis ye, “Ayei.”
43001022	Ka ba lem bu'os o ya'as ye, “Ka fu aa ano'on be? Tisimi ti lebiskan ka ti na tis bane tumi ti la na. Fun meŋ aa ano'on kimm ne?”
43001023	Ka Joon lebisi ba wenne line ka Wina'am nodi'es Azaya da sob si'em la ye, “Man ane one be sian'arin n moon ye, ‘Maalimi Zugsob la suer su'uŋa.’ ”
43001024	Bane bu'os o la yine Farisee dimin na,
43001025	ka bu'os o ye, “Fu ya'a ka' Kiristo la, ka ka' Elija, ka ka' Wina'am nodi'es la, bo ka fu suud nidib la ku'om?”
43001026	Ka Joon lebis ye, “Mam suud ya ne ku'om. Amaa so' be ya soogin ka ya zi' o.
43001027	O ane one doli m nya'aŋ na ka lee gati m, hale ka li pu nar ye m pidigi o ta'adaa.”
43001028	Lini sob nwa niŋne Betani teŋin mo'ar Joodan nya'aŋ, zin'ikan ka Joon da suud nidib ku'om la.
43001029	Ka yimbeog ka Joon nye ka Yesu ken na, ka o yel ye, “Gosimi one a Wina'am pe'ebil one yiisid dunia tuumbe'edi basid la.
43001030	Oŋa ka m yel ye, ‘So' be m nya'aŋi ken na, ka o mor kpi'euŋ gati m, bozugo, o da be ka m kae'.’
43001031	M da pu baŋ on a so'o, amaa line yela ka m daa suud nidib la ku'om ane ye li nie pa'al Israel dim ka ba baŋ o.”
43001032	Ka Joon yel ye, “M nye ka Wina'am Siig Suŋ naam arazana ni sigid na wen wuu dawan ne n zuen ne o zugin ka kpelimi o ni.
43001033	M daa zi' o, amaa Wina'am one tumi m na ye m suu nidib ne ku'om la pa'ali m ye, ‘One ka fu nye ka Wina'am Siig Suŋ la sigi o ni ka kpelim la, a one suud nidib ne Wina'am Siig Suŋ la.’
43001034	M nye li ka dii li kaset ye one a Wina'am Biig la.”
43001035	Ka beog lem nie ka Joon da zi'e ne o nya'andolib ayi ya'as.
43001036	Ka Yesu n ken la ka o gos o ka ye, “Gosimi oŋa a Wina'am pe'ebil la.”
43001037	Ka nya'andoliba ayi la wum la, ka dol Yesu.
43001038	Ka Yesu gi'e nye ban dol o la ka bu'osi ba ye, “Ya bood bo?” Ka ba lebis o ye, “Rabbi,” (li gbin ane ye, pa'ana,) “Fu gbeend yaa ni?”
43001039	Ka o ye, “Kemi na gosi.” Ka ba keŋ nye on be si'el, ka gbenn o sa'an daakan, bozugo li da ane winkoor.
43001040	Nidiba ayi bane wum Yesu pian'ad ka dol o la yinni yu'ur buon Andrew ka a Simon Piita ba'abiig.
43001041	Ka line ka Andrew da niŋ yiiga ane, o keŋne ia Piita ka yel o ye, “Ti nye Messia la” (Li gbin ane Kiristo, one ka Wina'am gaŋ la.)
43001042	Ka o dol o kenn Yesu sa'an na, ka Yesu gos o ka ye, “Fu ane Joon biiga Simon. Ba na buon uf ye Kefas. (Li gbin ane ye Akugir bee Piita.)”
43001043	Ka beog kane nie la ka Yesu bood ye o keŋ Galilee teŋin ka nye Filip ka yel o ye, “Doli m.”
43001044	Filip da yine Besaida, teŋkan ka Andrew ne Piita me yi na la.
43001045	Ka Filip nye Nataniel ka yel o ye, “Ti nye one ka Moses da sob o yela, ka Wina'am nodi'esidib me da sob la, one a Josef biig Yesu one yi Nazaret la.”
43001046	Nataniel bu'os o ye, “Ka bunsuŋ si'a na nyaŋe yi Nazaret teŋin naa?” Ka Filip lebis o ye, “Kem na gos.”
43001047	Ka Yesu nye Nataniel ka o kenne n tu'a o na ka o pian'a o yela ye, “Gosimi, oŋa ane Israel nid ameŋa ka pu mor taala.”
43001048	Ka Nataniel yel ye, “Fu niŋ wala baŋi ma?” Ka Yesu lebis o ye, “Saŋkan ka fu pa'a be kekaŋ gbinin ka Filip buol uf la, ka mam pun nye uf.”
43001049	Ka Nataniel yel ye, “Pa'ana, fu ane Wina'am biig, ka a Israel dim na'ab.”
43001050	Ka Yesu yel o ye, “Mam yel ye, m nye uf ka fu be kekaŋ gbinin la zug, ka fu niŋi m yaddaa? Fu na nye yel nyalima bane gat ne'eŋa.”
43001051	Ka lem yel o ye, “Asida ka m yet uf ye, fu na nye ka arazana yo'og ka Wina'am maleknam dol Ninsaal Biig la sa'an n dut ka sigid na.”
43002001	Ka daba atan' daar la ka po'adiir di'ema daa be Kana teŋin Galilee so'olim ni. Ka Yesu ma be anina.
43002002	Ka ba buol Yesu ne o nya'andolib ye ba kenn di'ema la na.
43002003	Ka ban nu daam po'og la, ka Yesu ma yel o ye, “Ba daam naaeya.”
43002004	Ka Yesu lebis o ye, “M ma, bo ka fu yet man line ka m na maali? M saŋa nam pu paae.”
43002005	Ka o ma yel tumtumnib la ye, “Niŋim one yeli ya si'el wusa.”
43002006	Jew dim maluŋ line a nu'ug pier la zug, ka ba mor kuga siins ayuobu n be anina.
43002007	Ka Yesu yeli ba ye, “Pe'elim siins la ne ku'om.” Ka ba pe'eli ba hale ti paae noya ben.
43002008	Ka o yeli ba ye, “Kabigumi li n tis one gosid di'ema yela la.” Ka ba kabig n tis o.
43002009	Ka one gosid di'ema yela la, pu baŋ lin yi si'el naa, amaa tumtumnib bane wik ku'om la mi'. Ka on lem daam la, ka o buol po'apaal sid la,
43002010	n yel o ye, “So' wusa tisidne damalisiŋ di'ema pin'ilugin, ka ba ya'a ti nu tig la, ka ba yu'un tisid danbe'ed. Amaa fun kpiank ne damalisiŋ la, hale ti paae nannanna.”
43002011	Nwa a Yesu nyalima tuumkan ka o deŋim maal. Ka o maali li Kana teŋin, Galilee so'olim ni la. O nie pa'al o paŋ, ka o nya'andolib la niŋ o yadda.
43002012	Ka ne'eŋa nya'aŋ la, ka o keŋ Kapeenum teŋin ne o ma ne o mabiis ne o nya'andolib. Ka ba zin'in anina dabisa bi'ela.
43002013	Ka Jew dim maluŋ line a ku'um malek gaadug tienr la da li'elne ka Yesu keŋ Jerusalem
43002014	ka kpen' Wina'am pu'usum yin la ka nye ban kuosid niigi ne pe'es ne dawana ka nidib be anina tia'asid ligidi.
43002015	Ka o nok nwiisi maal wug kpa'asir n kadi ba wusa ne ba pe'es ne niigi yiis pu'usum yin la. Ka kpa'e nidib bane tia'asid ligidi la la'abaanlug widig, ka lebigi ba teebulnam la n pibil.
43002016	Ka yel bane kuosid dawana la ye, “Nokimi bama nwa n toomi sa. Da ke ka m Ba' yir la liebi ya kukpiuŋ yire.”
43002017	O nya'andolib la tienn ye li da sob ye, “M nini mu'e ne Wina'am yir si'em la wenne bugum n dit man ne.”
43002018	Ka Jew dim bu'os o ye, “Tuum nyalima zanbin bo ka fu na maal ka li pa'al ye fu mor suer n na niŋ anwa?”
43002019	Ka Yesu lebisi ba ye, “Sa'ami Wina'am pu'usum yir kaŋa nwa ka dabisa atan' daar ka m na due li zi'el.”
43002020	Ka Jew dim yel ye, “Li nokne yuma piisnaasi ne ayuobu ka ba me' yikaŋa ka fu na nyaŋe due li zi'el dabisa atan' daaree?”
43002021	Amaa Yesu pian'adne Wina'am pu'usum yir kane aa o niŋgbiŋ la.
43002022	Dinzugo, on da kpi ka vu'ug kumin la o nya'andolib tienn ye o deŋim yel ne'. Ka ba niŋ Wina'am gbauŋ yadda ne pian'akan ka Yesu pian'a la.
43002023	Ka on da be Jerusalem maluŋ la tienrin la, nidib bedego nye tuum nyalima zanbina ban ka o niŋ la, ka niŋ o yadda.
43002024	Ka Yesu pu pesigi o meŋ n tisi baa,
43002025	bozugo o mi' saalib wusa. O mi' line be saalib wusa sunya ni ka pu bood ye so' yel o saalib yelaa.
43003001	Farisee dim nid yinni da be, ka o yu'ur buon Nikodemus. O da ane Jew dim kpeenm.
43003002	Dau kaŋa da kenn Yesu sa'an na yu'uŋ n yel ye, “Pa'ana, ti mi' ye fu ane pa'an one yi Wina'am sa'an na, bozugo so' ku nyaŋe tum tuum ban ka fu tum nwaa, asee Wina'am be on sob ni.”
43003003	Ka Yesu lebis n yel o ye, “Ameŋa meŋa ka m yet uf ye, li ya'a ka' ka ba maligim du'a uf ya'ase, fu ku kpen' Wina'am so'olim la nii.”
43003004	Ka Nikodemus bu'os o ye, “So' na niŋ wala lem du'a nid kane kudug ya'ase. O na lem tun'e kpen' o ma poogin, n lem n du'a ya'ase?”
43003005	Ka Yesu lebis o ye, “Ameŋa meŋa ka m yet uf ye, nid kane n pu du'a ne ku'om ne Siiga, o ku nyaŋ kpen' Wina'am so'olim nii.
43003006	Bun kane du'a ne niŋgbiŋ ane niŋgbiŋ, ka bun kane n du'a ne Siig la ane siig.
43003007	Da ke ka li lidig uf ne man yel ye, li su'um ka fu lem du'a la zugo.
43003008	Pebisim da'ad n kenne lin bood si'el, ka fu wum lin vuud la, ka zi' lin yi zin'isi'a bee lin ken zin'isi'a. One du'a ne Siig me ane ala.”
43003009	Nikodemus lebis n bu'os o ye, “Bun kaŋa na niŋ wala maali?”
43003010	Ka Yesu lebis n bu'os o ye, “Fu ane Israel kpeenm one pa'an nidib, ka zi' nwaa?
43003011	Ameŋa meŋa ka m yet uf ye, ti pian'adne tinam mi' si'el, ka di kaseta n tis tinam n nye si'el. Amaa ya pu siaki ti pian'ad laa.
43003012	M ya'a yeli ya dunia nwa yela, ka ya pu siaki, wala ka m na yeli ya arazana yela, ka ya siaki?
43003013	So' nam zi' n du arazana n be anina, asee one yi arazana ni n sig na la, one a Ninsaal Biig la.
43003014	Wenne Moses n da be moog soogin la, ka zaŋ waaf n zakn agol si'em la, ala men ka ba na zank Ninsaal Biig la.
43003015	Ka one niŋ o yadda na nye nyovur dine ka naare.”
43003016	Wina'am noŋ dunia hale ka o tum o biyimir la n tis na. Ka one niŋ o yadda la, ku bodige, amaa o na nye nyovur dine ka' naare.
43003017	Ala zug Wina'am pu tum o Biig dunia ni na ye o koos dunia dim be'ede, amaa ye dunia nye faangir o ma'asim zug.
43003018	Ka one niŋ o yadda la, ba ku koos o be'ede. Amaa one pu niŋ o yadda la, Wina'am pun koos o ne be'ed, on pu niŋ Wina'am biyimir yadda la zug.
43003019	Ka antu'a kaŋa nwa yet ye, one ke ka dunia a nyain la kena, ka nidib bood lik n gaad o, ba tuumbe'ed la zug.
43003020	On mekama tum tuumbe'ed kis ne neesim la belim ka pu kenne li nii, o tuuma la na ti nie yela.
43003021	Amaa on mekama tum line a ameŋa la, kene neesim la ni na, ye o tuumsuma nie ka nidib baŋ ye li ane Wina'am tuuma.
43003022	Ne'eŋa nya'aŋ ka Yesu ne o nya'andolib la keŋ Juuda teŋin ka kpelimi anina ka su nidib ku'om.
43003023	Ka Joon me da be Aenon teŋin line kpi'e Salim teŋin n suud nidib ku'om, bozugo ku'om da be ani bedego. Ka nidib bedego kena ka o suu ba.
43003024	Saŋkan la ba da nam pu kpen'es o sarega nii.
43003025	Ka noŋgbanwa'ar yi Joon nya'andolibin ne Jew dim nid yinni ku'om suub yela.
43003026	Ka ba kenn Joon sa'an n yel o ye, “Pa'ana, gosima, one ka fu daa pian' o yela la, ka o daa kenn fu sa'an Joodan mo'ar nya'aŋ la suud nidib ku'om, ka nidib wusa kenne o sa'an.”
43003027	Ka Joon lebis o ye, “So' ku nyaŋe di'e si'ela asee line ka Wina'am tis o.
43003028	Ya meŋ na di kaset ye m yel ye, ‘Li ka'a mane a Kiristo laa. Amaa ba tumi m ka m gaadi o tuon na.’
43003029	Po'adaan so'e o po'a paal la, ka po'adaan la zua n zi'e ka wum o pian'ad la, ka mor sumalisim bedego, bozugo on wum po'adaan la kukor la zug. M mor sumalisim bedego.
43003030	Li nar ka on du ka man sie.”
43003031	One yi agol na la gat si'el wusa, ka one be dunia ni ane dunia nid ka pian'ad dunia yela. One yi arazana ni na ka gat si'el wusa la,
43003032	pian'ad on wum ka nye si'el, amaa so' pu di'e o pian'ad laa.
43003033	One di'e o pian'ad la pa'al ye Wina'am a yelsida daan.
43003034	On ka Wina'am tum na la pian'adne Wina'am labaar, Wina'am tis o Siig Suŋ line ka'a makir la zug.
43003035	Ti Ba' Wina'am noŋi o Biig la ka zaŋ si'el wusa niŋi o nu'usin.
43003036	One niŋ o Biig la yadda mor nyovur line ka' benne. Ka one pu siak Biig la noore, ku nye nyovure, ka Wina'am supeen lee na bene on sob zugin.
43004001	Yesu daa ti baŋ ye Farisee dim wum ya ka on, Yesu, daa suud nidib ku'om n gaad Joon.
43004002	Amaa Yesu nya'andolib la daa suudi ba ku'om, ka ka' Yesu meŋa.
43004003	On ti baŋ la, o yi Juuda so'olimin n keŋ Galilee so'olimin.
43004004	Ka li su'um ye o doli yi Samaria so'olim.
43004005	Ka o keŋ paae Samaria teŋ si'a ka ba buon ye Sikar, line kpi'e poog kane ka Jakob da tis o biig Josef la.
43004006	Ka Jakob bulug be anina, ka Yesu paae ani ka geenlis mor o ka o zin'in bulug la zug, ka li ane nintaŋ soog.
43004007	Ka Samaria dim po'a so' kena ye o wik ku'om. Ka Yesu yel o ye, “Tisim ku'om ka m nu.” (
43004008	Bozugo o nya'andolib la gaadne teŋ poogin ye ba da' diib na.)
43004009	Ka po'a la lebis n bu'os o ye, “Bo ka fun one a Jew nid, sosid man one a Samaria dim po'a ye, m tis uf ku'om.” (Bozugo Jew dim ne Samaria dim ne'esid taaba.)
43004010	Ka Yesu yel o ye, “Fu ya'a mi' Wina'am piini n a si'el, ka lem mi' one yet uf ye, tisi m ku'om la, fu naan sosin o ka o naan tisin uf vum ku'om.”
43004011	Ka po'a la lebis n yel ye, “M Zugsoba, fu pu mor lobidiŋ ye fu wike, ka bulug la me zulum. Yaa ni ka fu na paam vum ku'okaŋa?
43004012	Fu gat tinam yaab Jakobnee? one tis tinam bulug la, ka me nu bulug la ku'om ne o biis ne o bunkonbid laa?”
43004013	Ka Yesu lebis n yel o ye, “On wusa n nu bulkaŋa ku'om la, ku'onuud na lem gban' o.
43004014	Amaa one wusa na nu ku'okane ka m na tis o la, ku'onuud ku maligim gban'e on soba. Amaa ku'okan ka m na tis o la, na ti kilim wenne bulug on sob ni, ka li na bul n tis o nyovur kane ka' naare.”
43004015	Ka po'a la lebis n yel o ye, “M Zugsoba, tisim ku'okan, ka m na nu, ka ku'onuud ku lem gban'e ma, ka m ku lem kenn kpela na n wik ku'om.”
43004016	Ka Yesu yel o ye, “Kem ti buol fu sid na.”
43004017	Ka po'a la lebis n yel o ye, “M pu mor sida.” Ka Yesu yel o ye, “Fu pian' yelsida, fun yel ye fu ka' sid la.
43004018	Fu kul ne sidib anu nwa. Ka one ka fu be ne o nannanna la ka' fu sida. Li ane yelmeŋir ka fu yel.”
43004019	Ka po'a la yel Yesu ye, “M Zugsoba, m baŋ ka fu ane Wina'am nodi'es.
43004020	Ti yaanam da pu'usid Wina'am zuekaŋa zug. Ka yanam Jew dim yet ye, li su'um ka ti pu'us Wina'am ne Jerusalem.”
43004021	Ka Yesu yel o ye, “Po'aa, siakim m yelug ye, saŋa la kenna, ka ya ku pu'us zuekaŋa zug bee Jerusalem poogin n tisidi ti Ba' Wina'am ya'ase.
43004022	Yanam pu'usidne tisid bun kane ka ya zi'. Tinam pu'usidne tisid bun kane ka ti mi', bozugo faangir la yitne Jew dimin na.
43004023	Amaa saŋa la kenna, ka li paae ya, ka bane pu'usid ameŋa n tisid ti Ba' Wina'am na pu'us ne siig ne yelmeŋir. Ti Ba' Wina'am boodne bane pu'usid pu'uskan la buudi.
43004024	Wina'am ane siig. Ka li su'um ye bane pu'usid n tisid o la, pu'us o ne yelmeŋir ne ba siis la wusa.”
43004025	Ka po'a la lebis n yel o ye, “M mi' ye Messia, one ka Wina'am gaŋ la kenna, one ka ba buon ye Kiristo la. O ya'a ti kena, o na pa'ali ti si'elkam wusa.”
43004026	Ka Yesu yel o ye, “Man one pian'ad n tisid uf la, a on sob.”
43004027	Ka ban sonsi naae la, ka o nya'andolib la kena, ka li lidigi ba, on sonsid ne po'a la, ka so' lee pu bu'os ye, “Bo ka fun ne po'a la sonsida?”
43004028	Ka po'a la bas o yuur la, ka keŋ teŋ poogin la ni n yel nidib la ye,
43004029	“Kemi na gos dau kane yel man zugin yela wusa. One pa'ati a Kiristo la bee?”
43004030	Ka ba yi teŋ poogin la n ken o sa'an na.
43004031	Saŋkan la ka o nya'andolib la sos o ye, “Pa'ana, dim diib.”
43004032	Ka o yeli ba ye, “M mor diib na di, amaa ya zi'.”
43004033	Ka o nya'andolib la yel taaba ye, “So' mor diib na tis o bee?”
43004034	Ka Yesu yeli ba ye, “M diib ane ye m tum one tumi m la na boodim n naae.
43004035	Ya pu yet ye, ‘Li kpelim nwadisa anaasi ka ki bunib saŋa na kena?’ Gosimi, m yeti ya ye, godigimi ya nindaas n gos pood la. Ba sid peligne n gur ki bunub.
43004036	One bun di'edne yood, ka vaad zuud la ka li wenne nimbane niŋ yadda n kpen'ed nyovur line ka' naarin. Bozugo one bud ne one bun na la'as nye sumalisim.
43004037	Ala ka pian'uk la niŋ ameŋa ye, ‘Ayinni but ne. Ka ayinni me bun.’
43004038	M tumi ya ne ye ya keŋ bun dine ka ya pu kuaa. Sieba daa kua. Amaa yanam di'e tuuma la yood.”
43004039	Samaria dim bedego bane be teŋkan la poogin daa niŋ Yesu yadda, po'a la yel si'el la zug, ye, “O yel man zugin yela wusa.”
43004040	Ka Samaria dim la n kenn o sa'an na la, ba sos o ye, o be ne ba. Ka o kpelim ne ba dabayi.
43004041	Nidib bedego daa niŋ o yadda ya'as, o yelug la zug,
43004042	ka yel po'a la ye, “Li lem ka' fun yel si'el la zug, ka ti niŋ o yaddaa. Tinam meŋ wum o yelug la, ka me mi' dau kaŋa a dunia faangir la ameŋa.”
43004043	Ka o Samaria beilim daba ayi nya'aŋ la ka o toomi anina n keŋ Galilee;
43004044	ka Yesu meŋ da yel ye, “Wina'am nodi'es ku nye na'asi o meŋ teŋin ne.”
43004045	Ka on paae Galilee la ba di'e o su'uŋa, ban nye on tum si'el Jerusalem teŋin ku'um malek gaadug tienr maluŋ la, bozugo ban me daa keŋ.
43004046	Ka o paae Kana line be Galilee so'olimin la, zin'ikan ka o daa tiak ku'om ka li lieb daam la. Ka dau ayinni one a na'ayir kpeenm n zin'i Kapeenum ka o biig ben'ed.
43004047	Ka on wum ye Yesu naam Juuda n kenn Galilee na la, o keŋ belim o ye o kena ti'ebi o biig; ka o bood ne ku'um.
43004048	Ka Yesu yel o ye, “Ya ya'a pu nye zanbina ne bunnyalimaa, ya ku niŋ m yaddaa.”
43004049	Ka na'ayir kpeenm la yel o ye, “M Zugsoba kem to'oto na ka biig la nam pu kpii.”
43004050	Ka Yesu yel o ye, “Kem, ka fu biig la na voe.” Ka dau la niŋ pian'uk kan ka Yesu pian' tis o la yadda ka keŋ.
43004051	Ka on gban'e suere kun la ka tumtumnib tu'us o ka yel o ye, “Fu biig la tiligeya.”
43004052	Ka o bu'osi ba saŋkan ka o biig la ban'as la pin'ili son'e ya. Ka ba lebis ye, “Su'os nintaŋ ka winigi gbi'e bi'ela, ka o niŋtuulum la bas o.”
43004053	Ka o ba' la baŋ ye li ane saŋkan ka Yesu sa yel o ye, “Fu biig la na voe la.” Ka on ne o yidim wusa niŋ Yesu yadda.
43004054	Ne'eŋa da a Yesu tuumnyalima zanbin ayi daan line ka o da niŋ on da yi Juuda n keŋ Galilee la.
43005001	Ne'eŋa gaad la, Yesu da keŋ Jerusalem ka Jew dim maluŋ yinni be.
43005002	Zaŋgoom kane gilig Jerusalem la mor za'anoya, ka yinni be ka ba buon ye Pe'es Za'anoor. Li baba ka beuŋbil be ka ba buon Betzata ne Jew dim pian'ad ka maal suga yalima anu be anina.
43005003	Ka ban'adnam bedego digi ba ni, ka sieba a zunzoos, ka sieba wabis ka sieba a ponda ((ka ba gur ku'om la damug saŋa.
43005004	Ka saŋa be ne ka Zugsob malek sig kolugin la dami dam ku'om la, ka one mekama sig yiiga on dam naae la o na nye laafe.))
43005005	Ka dau yinni daa be anina n ben' yuma piistan' ne anii.
43005006	Ka Yesu nye o ka baŋ ye o yiti digi anina ka li yuug la, ka yel o ye, “Fu bood ye fu nye laafe?”
43005007	Ka ban'ad la lebis ye, “M Zugsoba, m ka'a so' one na zaŋimi sigis ku'omin la, ku'om damug saŋa laa, ka man ti ye m sig la, ka so' pun deŋim sig sa.”
43005008	Ka Yesu yel o ye, “Duom, zaŋimi fu debir la ka keŋ.”
43005009	Ka aniŋa niŋa ka dau la nye laafe ka noki o debir la ka keŋ. Daakan da ane Jew dim vu'usum daar.
43005010	Linzug ka Jew dim la yel dau la ye, “Zina ane vu'usum daar. Ti wada pu nar ye fu ze debire.”
43005011	Ka o lebisi ba ye, “Dau kane ti'ebi m la yel m ye, zaŋimi fu debir la ka keŋ.”
43005012	Ka ba bu'os o ye, “Daukan aa ano'one n yel uf ye, zaŋimi fu debir ka keŋe?”
43005013	Ka dau kane nye laafe la pu baŋ lin aan so' bozugo Yesu daa toom n kpen' nidib la soogin.
43005014	Ka lin nya'aŋ la ka Yesu nye pon'or kane ka o daa ti'eb la Wina'am pu'usum yin ka sa'al o ye, “Gosima, fu nye laafe. Da lem tum tuumbe'ed ya'ase ka si'el ti niŋ uf ka li a be'ed n gaad yiigin laa.”
43005015	Ka dau la keŋ yel Jew dim la ye Yesu a one ti'eb o la.
43005016	Linzug ke ka Jew dim la da namis Yesu, on da ti'eb dau la vu'usum daar la.
43005017	Ka Yesu lebis ba ye, “M Ba' nam kpelim tum, ka mam me tum.”
43005018	Ka Jew dim la bood hale ye ba ku o, bozugo li ka'ane vu'usum daar wada sa'uŋ la yela ma'anee amaa on buon Wina'am ye, o Ba', ka zemisid o meŋ ne Wina'am.
43005019	Ka Yesu lebisi ba ye, “M yeti ya line a sida ye, Biig la ku nyaŋe niŋ si'el ne o meŋ paŋa. O niŋid ne line ka o nye ka o Ba' niŋid la ma'aa. Ka o Ba' la niŋid si'em la ka o me niŋid.
43005020	Bozugo Ba' la noŋ Biig la ka pa'al o line wusa ka o niŋid. On na pa'al o tum kada ka li gat bama ka li na lidigi ya.
43005021	Ka wenne Ba' la vu'ugid kum ka tisid nyovur la, ala men ka Biig la tisid bane ka o bood la nyovur.
43005022	Ka Ba' la pu kad so' saria amaa o bas saria kadib la tis ne Biig la,
43005023	ye nidib wusa na'as o wuu ban na'asidi o Ba' la si'em la. One pu na'asid Biig la, me pu na'asid o Ba' kane tum o la naa.
43005024	“Asida ka m yeti ya ne'eŋa ye, one niŋi m pian'ad la yadda ka me niŋ one tumi m la yadda, mor nyovur line ka' naare. Ba ku kad o saria. Ka o yi ne kumin n kpen' nyovurin.
43005025	Asida ka m yeti ya ye saŋa la li'elne, li sid miriya, ka bane kpi la na wum Wina'am Biig la kukor, ka bane wum la na voe.
43005026	Ka ti Ba' Wina'am n so'e nyovur si'em la, ala men ka o ke ka o Biig la me so'e nyovur,
43005027	ka tis o paŋ ye o kad saria, on a Ninsaal Biig la zug.
43005028	“Da ke ka li lidigi ya. Saŋa la li'eliya ka bane wusa be yaadin na wumi o kukor
43005029	ka yi na. Bane tum su'um na vu'ug kumin ka nye nyovur, amaa bane tum be'ed na vu'ug ka Wina'am moŋi ba buod.
43005030	“M ku nyaŋe niŋ si'el ne m meŋ paŋa. M kat saria ka li dolne mam wum si'el Wina'am sa'an la. M bood ye m niŋ ne one tumi m la na boodim ka ka'ane m meŋ boodim, dinzugo m saria kadib ane yelsida.
43005031	M ya'a di m meŋ kaset, li ka' sidaa.
43005032	Amaa so' be n diti m kaset ka m mi' ye li ane sida.
43005033	“Ya daa tum so' Joon sa'an ka o tu'as sida la yela n tisi ya.
43005034	Li ka'ane ye li nar ye saal di kaset tisi ma, amaa m yel ne'eŋa ye ya nye faangir.
43005035	Joon daa ane wuu fitla line tisid neesim ka ya siak ye ya be neesim la ni ne sumalisim saŋa bi'ela.
43005036	“Kaset line pa'ali m yela la gat line ka Joon di la. Tuumban ka Wina'am ke ka m tum la, tuumban ka m sid niŋid la pa'an ye m Ba' Wina'am la tumi m na.
43005037	Ka m Ba' on tum man na la, o meŋ di kaset n tis man. Ya nam pu wumi o kukore, ka me nam pu nye on a si'em,
43005038	ka pu mor o pian'ad la ya nii, yaname pu niŋ on ka o tum ya ni la yadda la zug.
43005039	Ya ten'es ye nyovur kane ka' ben la be Wina'am gbauŋin, ka linzug ka ya ied ye ya baŋi li gbin. Gbauŋ la diti m kaset,
43005040	ka la'am ne wala ya zan'as ka pu keenn m sa'an na ye ya nye nyovure.
43005041	“M pu bood na'asi saalib sa'anee,
43005042	amaa m mi' ya poos ka ya pu mor Wina'am noŋir ya sunya nii.
43005043	Mam nokne m Ba' yu'ur n kena, ka ya pu di'e ma. Amaa so' ya'a nok o meŋ yu'ur n kena ya na di'e o.
43005044	Ya na niŋ wala niŋ Wina'am yadda, yanam bane di'esid na'asi ya taaba ni ka pu bood na'asi kane yit Wina'am yinni ma'aa la ni na?
43005045	“Da ten'es ye m na noki ya yelbe'ed keŋ m Ba' la sa'ane. Li ane Moses n yeli ya ala, on zug ka ya mor ti'ir la.
43005046	Ya ya'a siakin Moses ya naani siakin man men, on sobi m labaar la zug.
43005047	Ka ya ya'a pu siaki o sob la, ya na niŋ wala siaki m pian'ad la?”
43006001	Ka Yesu lo'oŋ Galilee beuŋ line a Tiberias beuŋ la.
43006002	Ka nidib bedego dol o, bozugo ba nye o tuumnyalima ban ka o maal n tis ban'adnam la.
43006003	Ka Yesu du zuer zug n zin'in anina ne o nya'andolib.
43006004	Ku'um malek gaadug tienr maluŋ dabisir saŋa daa li'elne.
43006005	Ka Yesu gorigi o zug, ka nye nidib bedego bane kenne o sa'an la na ka bu'os Filip ye, “Yaa ni ka ti na nye diib n da' n tis nidib nwa, ka ba di?”
43006006	O yel nwa ne ye o mak o n gos, bozugo o meŋ mi' on na niŋ si'em.
43006007	Ka Filip lebis o ye, “Ligidi ya'a kun zu'e si'em li ku nyaŋe da' diib ka nidib nwa nye bi'el bi'el n nyi'ige.”
43006008	Ka Yesu nya'andol yinni, on yu'ur buon Andrew, Simon Piita ba'abiig la, yel o ye,
43006009	“Biribiŋ be kpela n mor bodobodo anu ne zimbibis ayi. Ka nwa na niŋ nidib bedego nwa bo?”
43006010	Ka Yesu yel ye, “Keli ka nidib la zin'in.” Mood bedego daa be zin'ikan la. Ka dap la zin'in. Ba kal daa ane wuu tusa nu.
43006011	Ka Yesu di'e bodobodo la n pu'us Wina'am bareka, ka pudug n tis nidib bane zin'i la, ka niŋ ala ne zimi la men. Ka ba wusa dii tig.
43006012	Ka ban di tig la, ka o yel o nya'andolib la ye, “La'asem bodobodo line kpelim la, ka da ke ka si'el sa'am.”
43006013	Ka ba vaae dizoris la wusa. Ka li pe'el peed piinayi. Li ane bodobodo anu la dizoris ka ba vaae, nidib la di naae la nya'aŋ.
43006014	Dinzugo nidib bama nwa n nye Yesu tuumnyalima la, ka ba yel ye, “Ameŋa, o sid ane Wina'am nodi'es one ka ba da yel ye, o na kenn dunia ni na la.”
43006015	Ka Yesu baŋ ye ba na gban' o, n diis o na'am la, o leb n keŋ zueya baba o kon'o kon'.
43006016	Ka zaamnoor ka o nya'andolib la sig beuŋin na
43006017	ka kpen' aaruŋin lo'oŋid beuŋ la n tu'ae Kapeenum teŋin. Ka yu'uŋ sobid ka Yesu nam pu keŋi ba sa'ane.
43006018	Ka sisi'etita'ar da'ad ku'om la du'osid ku'opila.
43006019	Ka ban gaad ne ba aaruŋ la n keŋ wuu mail atan' bee anaasi la, ka nye ka Yesu ken ku'om la zug n li'el aaruŋ la ka li lidigi ba.
43006020	Yesu yeli ba ye, “Li ane man. Da zoti dabiem.”
43006021	Ka ba mor sumalisim ka siak ye o kpen' aaruŋ la. Ka to'oto yim ka ba kpelim paae zin'ikan ka ba da wa'ae la.
43006022	Ka beug nie ka nidib bane kpelim beuŋ la gbekaŋa la nye ka aaruŋ yinni ma'aa be, ka ba me mi' ye Yesu sa pu kpen' aaruŋ ne o nya'andolib la, amaa ba bas o ne ka keŋ.
43006023	Ka aaruma sieba yi Tiberias keŋ zi'e kpi'e zin'ikan ka Zugsob la sa tis Wina'am bareka pu'usug ka ke ka nidib di diib la.
43006024	Ka nidib la pu nye Yesu ka o be anina bee o nya'andolib la, dinzug ba kpen' aaruma ni n keŋ Kapeenum n ied o.
43006025	Ka nidib la nye Yesu ka o be gbekaŋa la ka bu'os o ye, “Pa'ana, saŋkane ka fu kenn kpela na?”
43006026	Ka o lebisi ba ye, “Asida ka m yeti ya ye, ya iedne man yanam onb bodobodo n tig la zug, ka li ka'ane m tuumnyalima ban ka ya nye la zugo.
43006027	Da tum ye ya di'e dikane na sa'am, amaa lee tumme n di'e dikane na yuug ka tisid nyovur kane ka' naare. Mam, Ninsaal Biig la, na tisi ya dikaŋa, bozugo m Ba' Wina'am gaŋi m ka li pa'al ye m paae o ya'am.”
43006028	Ka ba bu'os ye, “Ti na niŋ wala ka tum Wina'am tuuma?”
43006029	Ka Yesu lebisi ba ye, “Tuumkane ka Wina'am bood ane ye ya siak one ka o tum la na.”
43006030	Ka ba bu'os o ye, “Ka tuumnyaluŋ bo ka fu maal ka li zanbin ka ti na nye ka niŋ uf yadda?
43006031	Ti yaanam da di dikan ka ba buon ye manna la moogin wuu lin sob si'em ye, ‘O tisi ba dikane yi arazana ni na ka ba di.’ ”
43006032	Ka Yesu lebisi ba ye, “Asida ka m yeti ya ye, li ka'ane Moses n da tisi ya dikane yi arazana ni na laa, ka ane m Ba' Wina'am tisidi ya diib ameŋa line yi arazana ni na la.
43006033	Ka dikane ka Wina'am tisi ya la ane line yi arazana ni sig na, ka li tisid dunia dim nyovur.”
43006034	Ka ba yel o ye, “Zugsoba, tisimi ti dikaŋa saŋa wusa.”
43006035	Yesu lebisi ba ye, “Mane a nyovur diib la. One mekama keenn m sa'an na, ko'om ku gban'e oo, ka one me lem niŋi m yadda, ku'onuud ku mor oo.
43006036	M deŋim yeli ya ye ya nye m, ka la'am ne wala ya pu niŋi m yaddaa.
43006037	Ban wusa ka Wina'am tisidi m keenn m sa'an na. Ka one ken ne m sa'an na m ku kad o basi;
43006038	ka m yi arazana ni sig na ye m tum ne one tum man la boodim ka ka' m meŋ boodim.
43006039	Ka one tum man la boodim ane anwa, ye on tisi m ninsieba wusa la, ye m da ke ka baa yinni bodige. Amaa o lee bood ye m vu'ugi ba wusa dunia naar daar la.
43006040	Ka m Ba' la boodim ane ne'eŋa ye one mekama nye Biig la ka niŋid o yadda na nye nyovur kane ka' benne, ka m na vu'ug o dunia naar daar la.”
43006041	Ka Jew dim nyon ne o, on yel ye, “Mane a dikane yi arazana sig na la zug.”
43006042	Ka ba bu'os taaba ye, “Dau kaŋa nwa ka'ane Josef biig Yesu, one ka ti mi' o ba' ne o ma laa? Ka li niŋ wala ka o yu'un yel ye o yine arazana ni na.”
43006043	Ka Yesu yeli ba ye, “Da nyonini ya lema nii.
43006044	So' kae' na nyaŋe keenn m sa'an naa li ya'a ka'a ye m Ba' one tumi m na la niŋi li. Ka m na vu'ug o dunia naar daar la.
43006045	Ka Wina'am nodi'esidib da sob ye, ‘Wina'am na zamis nidib wusa.’ On mekama wum ka zamis m Ba' yela kenne m sa'an na.
43006046	So' kae' nye m Ba' laa, li ya'a ka'a one yi Wina'am sa'an na, on gullim nye o.
43006047	Asida sida ka m yeti ya ye, one niŋi m yadda mor nyovur kane ka' benne.
43006048	Mane a nyovur diib la.
43006049	Ya yaanam da di dikan ka ba buon ye manna la moogin ka la'am ne wala ba kpiya.
43006050	Dikane yi arazana ni sig la na ane anwa ye saal na dii li ka ku kpii.
43006051	Mane a dikane voe ka yi arazana ni sig na la ka so' ya'a di dikaŋa o na voe saŋa mekama. Ka dikane ka m na tis ka dunia dim mor nyovur ane m niŋgbiŋ.”
43006052	Ka Jew dim la nwa'as taaba yet ye, “Dau kaŋa na niŋ wala tisi ti o niŋgbiŋ ka ti di?”
43006053	Ka Yesu yeli ba ye, “Asida sida ka m yeti ya ye, asee ka ya di Ninsaal Biig la niŋgbiŋ ka nuu o ziim, ka ya'a ka alaa ya pu mor nyovure.
43006054	One di m niŋgbiŋ ka nuu m ziim mor nyovur line ka' naare, ka m na vu'ug o dunia naar daar la.
43006055	Ka m niŋgbiŋ ane diib ameŋa ka m ziim a bun nuudir ameŋa.
43006056	One di m niŋgbiŋ ka nuu m ziim kpelim a yinni ne mam ka mam me a yinni ne on.
43006057	M Ba' so'e nyovur ka tumi m na ka on zug ka m voe, ala men ka one di mam niŋgbiŋ, na voe mam zug.
43006058	Ne'eŋa a dikane yi arazana ni sig na, ka li ka'ane wuu dikane ka ya yaanam da di ka kpi laa. Amaa one di dikaŋa la, na voe saŋa wusa.”
43006059	O yel ne'eŋa ne on daa pa'an nidib Kapeenum la'asug doogin la.
43006060	Ka o nya'andolib la bedego n wumi li la, ba yel ye, “Pa'alkaŋa toe. Ano'on na tun'e di'e li?”
43006061	Ka Yesu baŋ o poten'erin ye o nya'andolib la nyoni li yela la ka yeli ba ye, “Ya noki li ka li ane po'ogire?
43006062	Ka ya ya'a nyeen ka Ninsaal Biig la dutin zin'ikan ka o da been la ya na niŋin wala?
43006063	One tisid nyovur la ane Wina'am Siig Suŋ, ka niŋgbiŋ la ane zaalim. Pian'akan ka m pian' tisi ya la tisid Siig ne nyovur.
43006064	Amaa ya sieba be ka pu siake.” Yesu yel nwa bozugo o deŋim baŋ pin'ilugin sa bane pu niŋ o yadda ne one na ti zam o la.
43006065	Ka o lem yel ye, “Ne'eŋa yela ka m daa yel ye, so' ku nyaŋe keenn m sa'an na asee m Ba' la na tis suer.”
43006066	Ka ne'enam nya'aŋ o nya'andolib tita'am sa buaki keŋ ka pu lem dol o ya'ase.
43006067	Yesu bu'os o nya'andolib piinayi la ye, “Yanam me na bood ye ya keŋe.”
43006068	Ka Simon Piita lebisi bu'os o ye, “Zugsoba, ti ye ti keŋe ano'on sa'ane? Fune mor pian'akane tisid nyovur kane ka' ben la.
43006069	Ka ti siaki li ka baŋ ye, fun ma'aa a niŋkane a su'um nyain ka yi Wina'am sa'an na la.”
43006070	Ka Yesu lebisi bu'osi ba ye, “Ka'a mane gaŋi yanam piinayi la la'am ne wala ya yinni a Sutaana nidaa?”
43006071	O da pian' ne'eŋa Judas one a Simon Iskariot biig la yela. O da ane nya'andolib piinayi la nid yinni one da na ti zam o.
43007001	Ka ne'eŋa nwa nya'aŋ la ka Yesu giligid Galilee teŋin ka pu bood ye o giligid Juuda teŋinee, Jew dimi bood ye ba kuu o la zug.
43007002	Ka Jew dim di'emkan ka ba maan suga n gbeend la, da li'elne.
43007003	Ka Yesu pitib yel o ye, “Toomim kpela ka keŋ Juuda teŋin ka fu nya'andolib la nye fu tuuma ban ka fu niŋid la.
43007004	Ka so' ya'a bood ye nidib baŋ o bedego o pu sua'adi tumi o tuumaa. Fu ya'a tum tuumbama kel ka nidib bedego baŋ.”
43007005	O pitib la pu niŋ o yadda, linzug ka ba yel o ala.
43007006	Ka Yesu yeli ba ye, “Mam saŋa nam pu paae, amaa saŋa mekama yanam mor ya'a.
43007007	Dunia dim ku nyaŋe kisi yaa, ka lee kisi m, man pa'an ye ba tuuma a be'ed la zug.
43007008	Yanam kem di'ema la. M nan ku keŋ di'em kaŋaa; ka m saŋa nan pu paae.”
43007009	On yel wala la ka kpelim Galilee teŋin.
43007010	Ka o pitib n gaadi naae la ka o me yuolim keŋ, ka pu neeli o meŋa.
43007011	Ka Jew dim ied o di'ema la ni ka bu'osid ye, “O be yaani?”
43007012	Ka nidib la bedego nya'am, ka sieba ye, “O ane ninsuŋ.” Ka sieba ye, “Ayei, o pa'an nidib la line a suebe'ed.”
43007013	Ka ban zot Jew dim la zug ka so' pu nyaŋe pian'a neele.
43007014	Ka di'ema la ti paae pusuk ka Yesu du kpen' Wina'am pu'usum yir n pa'an nidib.
43007015	Ka li lidig Jew dim la ka ba yet ye, “Dau kaŋa niŋ wala mor baŋir ka lee pu zamise?”
43007016	Ka Yesu lebisi ba ye, “M pa'alug la ka' m meŋ dinne, amaa li ane one tumi m la na din.
43007017	One bood ye o tum Wina'am boodim, o na baŋ ye m pa'alug la yi ne Wina'am sa'an na, bee m pa'an ne, ne m meŋ paŋ.
43007018	One pian'ad ne o meŋ paŋ la boodne o meŋ yu'ur. Amaa one bood ye one tum o la na di'e yu'ur la, ane sida sob ka pu mor zirii.
43007019	Ya pu di'e wada Moses sa'anee? Ka la'am ne wala ya so' pu doli li suere. Bo ka ya ied sueya ye ya kuu ma?”
43007020	Ka nidib la lebis o ye, “Kikirig n dol uf. Ano'onami bood ye ba kuu fo?”
43007021	Ka Yesu lebisi ba ye, “M daa tum tuumnyaluŋ yinni ka li lidigi ya.
43007022	Moses da yel ye, ya kpen'em baŋo, (amaa li da ka'ane Moses n da pin'ili lii, ka lee da yi ne ya yaanamin na.) Amaa ya kpen'esid biribis baŋo vu'usum daar.
43007023	Ka ya ya'a kpen'esid biribiŋ baŋo vu'usum daar ka li pu sa'am Moses wada la, bo ka ya sunya pelig ne m, mam daa ti'eb dau la vu'usum daar la?
43007024	Mit ka ya gelig ka zerig nid ne nini gosigo, amaa geligim ne line a yelsida.”
43007025	Dinzug ka Jerusalem ninsieba bu'os ye, “Li ka'ane dau kaŋa ka ba bood ye ba ku laa?
43007026	Ka gosimi ya, o pian'adne paalo ni ka ba pu niŋ o si'ela. Kpeenmnam sid siak ye o ane Kiristo on ka Wina'am gaŋ la bee?
43007027	Amaa ti mi' dau kaŋa n yi si'el na, ka Kiristo la ya'a ti nie so' ku baŋ on yi si'el naa.”
43007028	Linzug Yesu n daa be pu'usum yir n pa'an nidib la, o pian' ne kukortita'ar ye, “Ya mi' maa? Ka ya mi' mam yi si'el naa? Li ka'ane m tu'er ka m kenaa. Amaa one tum man na la a sida sob, ka ya zi' oo.
43007029	Ka mam lee mi' o, bozugo one tum man, ka o sa'an ka m yi na.”
43007030	Dinzug ka ba ied suer ye ba gban' o, ka so' pu si'is oo, bozugo o saŋa daa nan pu paae.
43007031	Ka la'am ne wala nidib la tita'am da niŋ o yadda, ka ye, “Kiristo la ya'a ti kena o na tum tuumnyalima gaad dau kaŋa tum si'el laa?”
43007032	Ka Farisee dim wum nidib la nya'am Yesu yela, ka ban ne Wina'am maalmaan kpeenmnam tum nidib ye ba gban'e Yesu.
43007033	Ka Yesu yel ye, “M na be ne ya yuug bi'ela ka lem leb one tum man na la sa'an.
43007034	Ya na ti iedi m ka ku nye ma, ka mam na be zin'isi'a la ya ku nyaŋe kenn aninaa.”
43007035	Ka Jew dim yel taaba ye, “Dau kaŋa gban'e ye o keŋ yaa ni ka ti ku nye oo? O gban'e ne ye o keŋ Greek dim teensin, zin'i kan ka Jew dim be la, ye o pa'al Greek dima?
43007036	Ka on yel ye, ti na ti iedi o ka ku nyee o, ka ye, on be zin'isi'a la ti ku nyaŋe kena la, li gbin a bo?”
43007037	Ka di'ema la naar dabisir line a dabistita'ar la, ka Yesu due zi'e ka pian'ad ne kukortita'ar ye, “Ku'onuud ya'a mor so', o kemi m sa'an na nu.
43007038	Li dolne Wina'am gbauŋ n sobi siilim si'em la ye, ‘One niŋi m yadda wenne ku'obulum line tisid nyovur.’ ”
43007039	O yel ne'eŋa ka li gbin pa'alne Wina'am Siig Suŋ la yela, ka bane niŋ o yadda la na ti di'e li. Bozugo saŋkan la Wina'am da nam pu tisi ba o Siig Suŋ laa, ka Yesu da nan pu nye zun'ore.
43007040	Ka ban wum pian'akan la, nidib la sieba yel ye, “Oŋa sid a Wina'am nodi'es la.”
43007041	Ka sieba ye, “Oŋa a Kiristo la.” Amaa ka sieba bu'os ye, “Kiristo la yi ne Galilee na bee?
43007042	Wina'am gbauŋ yel ne ye Kiristo la yi ne David gbinin na ka yi ne Betilehem teŋkan ka David da be la. Li ka' alaa?”
43007043	Ka bakir be nidibin la o yela.
43007044	Ka sieba bood ye ba gban' o amaa so' pu si'is oo.
43007045	Ka nimbane keŋ ye ba gban' o la leb maalmaan kpeenmnam ne Farisee dim la sa'an ka ba bu'os ye, “Bo ka ya pu gban'e o na?”
43007046	Ka ba lebis ye, “So' nan zi' pian' wenne dau kaŋaa.”
43007047	Ka Farisee dim la bu'osi ba ye, “Ka yanam me yidigi n dol suebe'ed la ne bee?”
43007048	Ka kpeenmnam la bee Farisee dim la sieba pu niŋ o yaddaa.
43007049	Nidib bedego bane zi' wada la, yelbe'ed doli ba.
43007050	Ka Nikodemus one daa deŋim keŋ Yesu sa'an la ka aa ba nid yinni bu'osi ba ye,
43007051	“Ti ya'a pu wum so' antu'a ka baŋ on tum si'ela, ti kat o saria bee?”
43007052	Ka ba lebis o ye, “Fu yi ne Galilee na menee? Iem Wina'am gbana ni ka fu na baŋ ye nodi'es kulim ku yi Galilee naa.”
43008001	Ka ba wusa widigi kul ka Yesu keŋ Olives zuerin.
43008002	Ka bekeeung ka o leb Wina'am pu'usum yin la ya'as ka nidib la wusa keŋi o sa'an na ka o zin'i pa'ani ba.
43008003	Ka gbauŋmi'idib ne Farisee dim mor po'a na on ka ba kuk ka o sa'am dau, ka zi'el o nidib la soogin,
43008004	ka yel Yesu ye, “Pa'ana, ti kuk po'a kaŋa ne dau.
43008005	Ka Moses wada la da zi'el ye, ti lob nimbamanam taaba ne kuga n ku. Ka fun ye wala?”
43008006	Ba yeli ala ye ba kpans o gos, ka nye yela bul o. Ka Yesu sunne noki o nu'ubili sobid teŋin.
43008007	Ka ban kpelim bu'osid o la, ka o gorigi yeli ba ye, “One nan pu tum tuumbe'ed ya soogin nokim kugir lobug o yiiga.”
43008008	Ka lem sun ya'ase noki o nu'ubili sobid teŋin.
43008009	Ka ban wumi ala la ka ba yi yinni yinni lin pin'il ne bunkuda la ni ka nya'al po'a la gullim ka o zi'e Yesu tuon.
43008010	Ka Yesu gorigi bu'os po'a la ye, “Bane mor uf la na be yaani? So' pu koosi fu yela la be'edee?”
43008011	Ka po'a la lebis o ye, “M Zugsoba, ayei.” Ka Yesu yel o ye, “Mam me ku koosi fu yela be'ede. Kem ka da lem tum tuumbe'ed ya'ase.”
43008012	Ka Yesu lem yel nidib la ye, “Mane a dunia neesim la. One doli m ku ken likin ne, amaa o na bene nyovur line a neesim la ni.”
43008013	Ka Farisee dim yel o ye, “Fu pian'adne fu meŋ yela. Fu pian'ad la ka' sidaa.”
43008014	Ka Yesu lebisi ba ye, “Hale baa m ya'a pian'adi m meŋ yela m pian'ad la a sida; ka m mi' mam yi si'el na ne mam ken si'el, amaa ya zi' mam yi si'el na ne mam ken si'ela.
43008015	Ya geligid so' tuuma ne ninsaal ya'am. Mam pu geligid so' yelaa.
43008016	Amaa m ya'a gelig so' yela, m geligir la a sida; ka li ka'ane mam ma'anee amaa mam ne one tum m la na n geligid.
43008017	Ya wada la ni li sob ye, nidib ayi kaset diib a ameŋa.
43008018	Mam dit kaset n tisidi m meŋ, ka m Ba' one tum man na la me dit kaset n tisidi m.”
43008019	Ka ba bu'os o ye, “Fu Ba' be yaani?” Ka Yesu lebisi ba ye, “Ya zi' man ne m Ba' la wusaa. Ya ya'a baŋin man, ya naan baŋin m Ba' la men.”
43008020	O pian' ne'enam ne one daa pa'an nidib la Wina'am pu'usum yin ka li kpi'e ligid la'asug zin'igin la. Ka so' pu gban'e oo, o saŋa nan pu paae la zug.
43008021	Ka o yeli ba ya'as ye, “M na yi ya sa'an, ka ya na ie man, amaa ya ku nye ma. Ya na kpi ya tuumbe'ed la ni. Man ken si'el la ya ku nyaŋe keenn aninaa.”
43008022	Ka Jew dim yel ye, “O ye o ku ne o meŋ bee? On sadigim yel ye, on ken si'el la, ti ku nyaŋe keŋ la.”
43008023	Ka Yesu yeli ba ye, “Yanam yi ne teŋin na, ka man yii agol na. Ya ane dunia nwa nidib, ka mam ka'a dunia nwa nida.
43008024	Linzug ka m yeli ya ye, ya na kpi ne ya tuumbe'ed la, ka ya ya'a pu niŋ yadda ne mane yel ye m a so' laa, ya sid na kpi ne ya tuumbe'ed la.”
43008025	Ka ba bu'os o ye, “Fu aa ano'one?” Ka o lebisi ba ye, “M ane on ka m yeli ya pin'ilugin sa la.
43008026	M mor yela bedego line ka m na pian' ka kadi ya saria. One tum man la a sida sob ka line ka m wum o sa'an la, lin ka m mooni n tisid dunia dim.”
43008027	Ka ba pu baŋ on pian' si'el la ane o Ba' Wina'am yela.
43008028	Dinzug ka Yesu yel ye, “Ya ya'a uk mam one a Ninsaal Biig la agol ya na baŋ man yel ye m a so' la. Ka lem baŋ ye m pu tum si'el ne m meŋ paŋa, amaa m pian'ad ne'eŋa wuu m Ba' Wina'am n pa'ali m si'em la.
43008029	Ka one tum man la be ne man ka pu basi ma, bozugo m maan line ma'edi o suunr daar wusa.”
43008030	Ka on pian' ne'eŋa la, ka nidib bedego niŋ o yadda.
43008031	Ka Yesu yel Jew dim bane niŋ o yadda la ye, “Ya ya'a kpelim mor m pian'ad la, ya na ane m nya'andolib ameŋa.
43008032	Ka ya na baŋ yelmeŋir la. Ka yelmeŋir la na tisi ya yolisim.”
43008033	Ka ba lebis n yel o ye, “Tinam ane Abraham yaas, ti ka' nid so' yamise. Ka wala ka fu yel ye, ti na nye yolisim?”
43008034	Ka Yesu lebisi ba ye, “Ameŋa ka m yeti ya ye, niŋkan wusa tum tuumbe'ed la ane tuumbe'ed yamug.
43008035	Yamug ku zin'i yin saŋa wusa, amaa yisob biribiŋ la zin'ine yin la saŋa wusa.
43008036	Dinzugo yisob biribiŋ la ya'a tisi ya yolisim, ya mor yolisim ameŋa.
43008037	M mi' ye ya ane Abraham yaas. Amaa ya boodne man ye ya ku, bozugo m pian'ad la pu kpen'edi ya sunya nii.
43008038	Man nye si'el m Ba' sa'an la, lin ka m tu'asid. Ka yanam me niŋidne bun lin ka ya wum ya ba' sa'an la.”
43008039	Ka ba lebis n yel o ye, “Abraham ane ti yaab.” Ka Yesu lebis n yeli ba ye, “Ya ya'a aan Abraham yaas, ya naan tumin Abraham tuuma la.
43008040	Amaa ya boodne man ye ya ku, man one tu'asi ya yelmeŋir kan ka m wum Wina'am sa'an la. Abraham da pu niŋ alaa.
43008041	Ya tumne ya ba' la tuuma.” Ka ba yel o ye, “Ti ka' po'agoonda biise. Ti mor Ba' yinni one a Wina'am.”
43008042	Ka Yesu lebis n yeli ba ye, “Wina'am ya'a aane ya Ba', ya naan noŋin man, bozugo m yine Wina'am ni n kena. M pu kene m tu'er naa, amaa o tumi m ne na.
43008043	Bo niŋ ka ya pu baŋ man yet si'el la gbin ne? Li ane ye yanam ku tun'e n siak m pian'ad la zug.
43008044	Ya ba' ane Sutaana. Ka ya tumne ya ba' boodim n a si'em la. O daa pun ane ninkuud hale pin'ilugin sa. O zi' yelmeŋire, bozugo yelmeŋir ka' o sa'ane. O ya'a ma'ad ziri la, o pian'adne wenne o meŋ n a si'em la, bozugo o ane ziri sob ne ziri wusa ba'.
43008045	Amaa mane tu'asidi ya yelmeŋir la, ya pu siaki.
43008046	Ano'one na tun'e n pa'al ye m tum tuumbe'ede. Man ya'a tu'asid ameŋa, wala ka ya pu siake ma?
43008047	One a Wina'am nid la kelisidne Wina'am pian'ad. Yanam ka' Wina'am nidib la zug, ka ya pu wumma.”
43008048	Ka Jew dim la lebis n yel o ye, “Tinam n yel ye, fu ane Samaritan nid la, ka kikirig dol uf la, ti ma'anee?”
43008049	Ka Yesu lebisi ba ye, “Kikirig pu doli ma, amaa m du'osidne m Ba' yu'ur su'uŋa, ka yanam po'ogid man.
43008050	Man meŋ pu ied m meŋ yu'ur du'osugo. So' be one iedi o meŋ yu'ur, one a saria kat la.
43008051	Ameŋa ka m yeti ya ye, nid kane siakim noor la, ku nye ku'um baa bi'elaa.”
43008052	Ka Jew dim yel o ye, “Nannanna ti baŋi ya ye kikirig dol uf. Abraham ne Wina'am nodi'esidib la kpiya. Ka fu yet ye, nid kane siaki fu noor la, ku kpii baa bi'ela.
43008053	Fu gaad ti yaab Abraham one kpi laa? Bee fu gaad Wina'am nodi'esidib bane kpi laa? Fu ten'esid ye fu ane ano'one?”
43008054	Ka Yesu lebis n yeli ba ye, “Man ya'a du'osidi m yu'ur la, li ane zaalim. Man Ba' la a one du'os m yu'ur, on ka ya yel ye, one a ya Wina'am la.
43008055	Amaa yanam zi' on a so'o. Ka man mi' on a so'. Man ya'a yelin ye, m zi' on a so', m naani aan ziri sob wen wuu yanam ne. Amaa m mi' on a so', ka siak o noor la.
43008056	Ya ba' Abraham da mor ti'ir ye o na ti nye man saŋa nwa. Ka o nye ka mor sumalisim.”
43008057	Dinzug ka Jew dim la yel Yesu ye, “Fu nan pu paae yuum piisnu, ka niŋ wala nye Abraham?”
43008058	Ka Yesu yeli ba ye, “Ameŋa ka m yeti ya ye, Abraham da nan kae' saŋsi'a la, ka man pun be.”
43008059	Alazug ka ba zaŋ kuga ye ba lob o. Ka Yesu sua' o meŋ, ka yi Wina'am pu'usum yin la.
43009001	Ka on ken la, o nye dau ka o zu'omi o biilimin sa.
43009002	Ka o nya'andolib bu'os o ye, “Pa'ana, dau kaŋa tum tuumbe'ed bee o ba' ne o ma n tumi li, ka du'a o ka o a zunzoŋa?”
43009003	Ka Yesu lebis ye, “O zu'oŋ la ka'ane ye o tumne be'ede bee o ba' ne o ma tum. Amaa li a ye, Wina'am pa'ali o paŋ tuuma zunzoŋ la ni.
43009004	Lin nan a nintaŋ la, asee ti tum one tum man na la tuuma. Yu'uŋ na sob ka so' ku nyaŋe tum ya'ase.
43009005	Mam nan be dunia ni la, mane a dunia neesim.”
43009006	Ka Yesu n yel ne'eŋa la o tubis nintoond n bu tan n bulig zu'om la nini,
43009007	ka yel o ye, “Kem Siloam bulugin n pie fu nini.” (Siloam gbin ane ye, Atum so'.) Ka o keŋ pie o nini ka leb na nyet.
43009008	O kpi'es ne bane deŋim mi' o ka o a sos la yel ye, “Ka'a dau kaŋa daa yiti sosid laa?”
43009009	Ka sieba yel ye, “Li ane on la.” Ka sieba me yel ye, “Ayei, li wen o ne ka li ka'a one.” Ka o meŋ yel ye, “Mane la.”
43009010	Ka ba bu'os o ye, “Li niŋ wala ka fu yu'un nyeta?”
43009011	Ka o lebisi ba ye, “Dau kane ka ba buon Yesu la bu tan n buligi m nini ka yeli m ye m kem Siloam bulugin pie. Ka m keŋ pie ka yu'un nyet.”
43009012	Ka ba bu'os ye, “O be yaani?” Ka o lebis ye, “M zi'.”
43009013	Ka ba dol one daa a zu'om la keŋ Farisee dim sa'an.
43009014	Ka daakan ka Yesu bu tan ke ka zu'om la nyet la, daa ane Jew dim vu'usum daar.
43009015	Ka Farisee dim la bu'os o ya'as ye, “Li niŋ wala ka fu nyeta?” Ka o lebisi ba ye, “O bu ne tan n buligi m nini, ka m pie ka nyet.”
43009016	Ka Farisee dim sieba yel ye, “Dau kaŋa nwa pu dol vu'usum daar la wadaa, linzug ka ti baŋ ye o pu yi Wina'am sa'an naa.” Ka sieba ye, “Dau kane a tuumbe'ed sob na niŋ wala tum tuumnyalim bama?” Ka bakir kenn Farisee dim la ni.
43009017	Ka ba lem bu'os dau la ye, “Fu na yeli o yela ye bo, on ke ka fu nyet la?” Ka o lebisi ba ye, “O ane Wina'am nodi'es.”
43009018	Ka Jew dim la pu siak ye o daa zu'om ne ka yu'un nyeta, asee ba buol o ba' ne o ma n bu'os.
43009019	Ka ba bu'osi ba ye, “Ya biig la nwa? On ka ya ye ya du'a o ka o a zu'om laa? Ka li niŋ wala ka o yu'un nyeta?”
43009020	Ka ba lebis ye, “Ti mi' ye o ane ti biig, ka lem mi' ye, ti du'a o ka o a zu'om,
43009021	amaa lin niŋ si'em ka o nyet la, ti ku baŋi, ka ti me lem zi' one ke ka o nyeta. Bu'osimi ne o, ka o ane dau, o lem ka'a biiga. O meŋ na pian'.”
43009022	Ban zot Jew dim kpeenmnam dabiem la zug, ke ka ba yel ala. Jew dim daa pun deŋim gban'e ye so' ya'a siak ye Yesu ane Kiristo la, ba na kad o ba la'asug doogin la.
43009023	Linzug, ka o ba' ne o ma la yeli ba ye, “Bu'osimi ne o, ka o ka'a biiga.”
43009024	Ka ba buol dau one daa a zu'om la noora ayi daan n yel o ye, “Pian'am Wina'am yu'ur fu laafe nyeeb la yela. Ti mi' ye dau kaŋa ane tuumbe'ed sob.”
43009025	Ka o lebis ye, “O ya'a ane tuumbe'ed sob bee o ka'a tuumbe'ed soba m zi'. Mam mi' si'el ane ye, m daa ane zu'om ka yu'un nyet.”
43009026	Ka ba bu'os o ye, “O niŋ uf bo? O niŋ wala laki fu nini?”
43009027	Ka o lebisi ba ye, “M pun deŋim yeli ya ka ya pu bood ye ya kelise, ka bo ka ya bood ye ya wum ya'ase? Ya me bood ye ya liebi o nya'andoliba?”
43009028	Ka ba tu'ud o ye, “Fune aa o nya'andol, ka tinam ane Moses nya'andolib.
43009029	Ti mi' ye Wina'am da pian' tisne Moses, amaa dau kaŋa nwa, ti zi' on yi zin'isi'a naa.”
43009030	Ka dau la yel ye, “Nwa ane lidigir. Ya zi' on yi si'el naa, ka la'am ne wala o lakim nini ka m nyet.
43009031	Ti mi' ye, Wina'am ku kelis one a tuumbe'ed sob sosugo, amaa ka so' ya'a pu'usid Wina'am ka niŋidi o boodim, o na wumi o sosug.
43009032	Dunia pin'ilugin sa so' nan zi' wum ye ba ke ka on ka ba du'a o ka o a zu'om nini nyeta.
43009033	Dinzugo dau kaŋa ya'a pu yiin Wina'am sa'an naa, o ku nyaŋe niŋin si'e si'el la.”
43009034	Ka ba lebis o ye, “Ba du'a uf ne tuumbe'edin, ka fu lee bood ye fu pa'ali tii?” Ka ba kad o yiis.
43009035	Ka Yesu n wum ye ba kad dau la yiis la, ka nye o la, o bu'os o ye, “Fu niŋ Ninsaal Biig la yaddaa?”
43009036	Ka o lebis ye, “M Zugsoba, Ninsaal Biig la a ano'on ka m na niŋ o yadda?”
43009037	Yesu yel o ye, “Fu nye o ka li ane one pian'ad ne fu la.”
43009038	Ka dau la yel ye, “M Zugsob, m niŋ uf yadda.” Ka na'as Yesu.
43009039	Yesu yel ye, “Saria kadib yela ka m keenn dunia ni, ka zunzoos na nyet, ka bane nyet la na lieb zunzoos.”
43009040	Ka Farisee dim sieba bane kpi'e ne o la n wum ne'eŋa la, ba bu'os o ye, “Din la tinam me ane zunzoosee?”
43009041	Ka Yesu lebisi ba ye, “Ya ya'a aan zunzoos ya ku moren taale. Ka yaname sadigim yel ye ya nyet la, ya taal kpelim be.”
43010001	Ka Yesu ye, “Asida ka m yeti ya ye, one pu dol pe'es za'anoorin la n kpen' buluugin laa ka du zaŋguomi kpen' ane one faand bee na'ayiig.
43010002	Amaa one dol za'anoorin la kpen' ane pe'es la konbkem.
43010003	Ka one gur za'anoor la na yo'ogi tis o. Ka o pe'es la mi' o kukor la zug, o buoni ba yuda ka gaad tuon ka ba dol o.
43010004	Ka on more o pe'es wusa yi na la, o gaadi ba tuon ka ba dol o, bozugo ba mi' o kukor.
43010005	Ba ku dol saana, ba na zo ka bas o, bozugo ba zi' o kukore.”
43010006	Siiliŋ kaŋa ka Yesu zaŋi siilimi ba, amaa ba pu gban'e o pian'ad la gbin ne.
43010007	Ka Yesu yeli ba ya'as ye, “Asida ka m yeti ya ye, mane aa pe'es la za'anoor.
43010008	Ban wusa deŋi m tuon ane bane faand bee na'ayiis, ka pe'es la pu kelisidi baa.
43010009	Mane a za'anoor la. Ka one dol za'anoor kan la kpen' na nye faangir. O na kpen' ka yi na n nye diib n di.
43010010	Na'ayiig la kenne ye o zu ka ku, ka sa'am ma'aa, ka mam kena ye ba nye nyovur line ka'a naare.”
43010011	“Mane a konbkem suŋ la. Konbkem suŋ la pesigi o nyovur pe'es la yela.
43010012	One ka' konbkem meŋire, ka gur pe'es bane ka' o meŋ dine ka li ane ligidi yela ka o guri ba la, o ya'a nye ka kunduŋ ken na ka o bas pe'es la, ka zo. Ka kunduŋ la gban'e ba ka widigi ba.
43010013	Ban ka' o meŋ pe'ese ka ane ligidi yela ma'aa la zug, ka o zo.
43010014	“Mane lee a konbkem suŋ la, ka mi' m meŋ konbid ka ba me mi' man
43010015	wenne m Ba' Wina'am mi'i man ka man me mi' o si'em la. Mane pesigi m nyovure tisi m pe'es la.
43010016	M mor pe'esieba bane ka' buluug nwa nii. Li nar ka m me more ba na ka ba kelisi m kukor, ka la'ase ba wusa gumm ka mor konbkem yinni.
43010017	Ka man pesigi m nyovur la zug ka m Ba' la noŋi m. Ka m na lem di'e li ya'as.
43010018	So' ku nyaŋe zaŋi m nyovure. M meŋ lee pesigi m nyovur. M mor paŋ ye m pesigi m nyovure kpi, ka lem mor paŋ ye m lem di'e li ya'as. M Ba' tisi m nozi'el kaŋa.”
43010019	Ka pian' bama zug ke ka bakir ya'an daa be Jew dim la soogin.
43010020	Ka ba tita'am sa yel ye, “Bo ka ya kelisid o, o ane geeŋ ka kikirig dol o.”
43010021	Ka sieba yel ye, “Li ka'a on ka kikirig dol o pian'ade nwaa. Kikirig na nyaŋe ke ka one zu'om nyeta?”
43010022	Ka di'ema saŋa line ka ba tiend Wina'am pu'usum yir pier Jerusalem teŋin la paae, ka li da a sapal.
43010023	Ka Yesu ken Wina'am pu'usum yir zin'ikan ka ba buon Solomon za'ambeŋ la.
43010024	Ka Jew dim la'ase gilig o ka yel o ye, “Bo ka fu ke ka ti bi'esid hale ne anwa? Fu ya'a ane Kiristo la, one ka Wina'am gaŋ la, fun yelimi ti nyain nyain.”
43010025	Ka Yesu lebisi ba ye, “M daa yeli ya, ka ya pu niŋi m yaddaa. Tuumban ka m tum m Ba' yu'urin la pa'al mam a si'em.
43010026	Amaa yaname ka' m pe'es la zug ka ya pu niŋi m yaddaa.
43010027	M pe'es wumi m kukor, ka m mi' ba, ka ba doli m,
43010028	ka m tisidi ba nyovur line ka' benne, ka ba kulum ku bodige, ka so' kae' na nyaŋe faann ba m nu'ugine.
43010029	M Ba' one noki ba tisi m la mor paŋ hale gaad si'el wusa, ka so' kae' na nyaŋe faann ba m Ba' la nu'ugine.
43010030	Mam ne m Ba' la ane yinni.”
43010031	Ka Jew dim lem ye ba lob o ne kuga n ku.
43010032	Ka Yesu yeli ba ye, “M pa'ali ya tuumsuma bedego line yi m Ba' la ni, ka tuumsuŋban yela ka ya lobidi m ne kugaa?”
43010033	Ka Jew dim la lebis o ye, “Li ka'ane tuumsuma yelaa amaa Wina'am yu'usa'uŋ la yela, bozugo fu ane ninsaal amaa fu ye fu ane Wina'am.”
43010034	Ka o lebisi ba ye, “Li sobi ya wada ni ye, ‘Mam, Wina'am yel ye, ya ane Winaa.’
43010035	Ti mi' ye Wina'am gbauŋ la a sida saŋa wusa, ka bane ka o zaŋ o labaar la tis la, o buoni ba ye ba ane wina.
43010036	Ka la'am ne wala ka ya yet ye, mam kane ka Wina'am gaŋ la ka tumi m dunia nwa ni la sa'amid Wina'am yu'ur, mam yet ye, mam a Wina'am Biig la zug.
43010037	M ya'a pu tumi m Ba' tuuma, da niŋine m yadda.
43010038	Amaa m ya'a tumi li hale ka ya pu niŋi m yadda, siakimi m tuuma la, ka ya na nye ka baŋ ye, m Ba' la a yinni ne mam ka m me a yinni ne o.”
43010039	Ka ba lem zigid ye ba gban' o, ka o toomi ba ni.
43010040	Ka o toomi anina n keŋ lo'oŋ Joodan mo'ar n paae zin'ikan ka Joon da deŋim suud nidib ku'om la n kpelimi ani.
43010041	Ka nidib bedego kenn o sa'an na ka yel ye, “Joon pu tum tuumnyalima, ka lin wusa ka o da pian' dau kaŋa yela la ane sida.”
43010042	Ka nidib bedego niŋ o yadda anina.
43011001	Ka dau daa be Betani teŋin. Ka o yu'ur buon Lazarus. Ka o ka' laafe. Teŋ kan ni ka Meeri ne o bier Marta be la.
43011002	Li ane Meeri one daa kpa'e kpasoondim n walig Yesu ka eens o noba ne o zuobid la, on taunn n a Lazarus one n ka' laafe la.
43011003	Dinzug o tanp la daa tum n yel Yesu ye, “Zugsoba, fu zuanoŋir la ka' laafe.”
43011004	Ka Yesu n wumi li la, ka o yel ye, “Ban'akan ku kuu o. Amaa li ane ye Wina'am yu'ur na du bedego. Ka lin zug ka Wina'am Biig la yu'ur me na du.”
43011005	Ka Yesu noŋ Marta ne o pitu la ne Lazarus su'uŋa.
43011006	Ka on wum ye Lazarus ka' laafe la, o kpelim on daa be zin'isi'a la daba yi.
43011007	Ka lin nya'aŋ la ka o yel o nya'andolib la ye, “Keli ka ti keŋ Juuda ya'as.”
43011008	Ka o nya'andolib la yel o ye, “Pa'ana, Jew dim daa bood uf ye ba lob ne kuga n kuu uf. Ka wala ka fu yel ye, fun na lem n keŋ anina ya'ase?”
43011009	Ka Yesu lebis n bu'osi ba ye, “Li ka' daar yinni a nintaŋ tansib ne zaam ma'are? Nid ya'a ken nintaŋ win o ku tu'uge, bozugo dunia neesim be.
43011010	Amaa nid ya'a ken yu'uŋ o tu'ugidne, bozugo neesim kae'.”
43011011	Ka on yeli ba nwa n naae la, o yeli ba ye, “Ti zua Lazarus gbisidne. Amaa m na keŋ n nie o gbeenmin la.”
43011012	Ka o nya'andolib la yel o ye, “Zugsoba, o ya'a gbisidne, o na nye laafe.”
43011013	Amaa Yesu yeti ba ne Lazarus ku'um yela. Ka ba ten'esid ye o yeti ba ne o gbeenm yela.
43011014	Ka Yesu yeli ba nyain ye, “Lazarus kpi ne.
43011015	Man daa ka' o sa'an la yela, ke ka m mor sumalisim, yanam zug, bozugo ya na niŋ m yadda. Amaa keli ka ti keŋ o sa'an.”
43011016	Ka Tomas, one a liiba la yinni, yel o nya'andoltaab ye, “Keli ka ti la'am keŋ ne o. Ka li ya'a a ku'um, tinam la'am n kpi ne o.”
43011017	Ka Yesu n paae la, o nye ka Lazarus pun be yaugin ne daba anaasi sa.
43011018	Ka Betani teŋ daa pu lal ne Jerusalem. Li ane wuu maila ayi ne.
43011019	Ka Jew dim bedego kena ye ba belis Marta ne Meeri ba taunn kum la zug.
43011020	Ka Marta n wum ye Yesu kenna la, o due n yi ye o tu'os o. Ka Meeri kpelim n zin'i yin.
43011021	Ka Marta yel Yesu ye, “Zugsoba, fu ya'a daa been kpela, man taunn nwa naan ku kpii nee.
43011022	Amaa m mi' ye lin mekama ka fu sos Wina'am la, hale baa nannanna o na maal ala n tis uf.”
43011023	Ka Yesu yel o ye, “Fu taunn la na vu'ug ya'as.”
43011024	Ka Marta yel o ye, “M mi' ye o na ti vu'ug kumin dunia kaŋa naar daar.”
43011025	Ka Yesu yel o ye, “Mane a ku'um vu'ugir ne nyovur. One niŋ m yadda la, hale o ya'a ane ku'um, o na vu'ug.
43011026	Ka one mekama voe ka niŋi m yadda la, o kudum ku kpii. Fu niŋ nwa yadda bee?”
43011027	Ka Marta yel o ye, “M Zugsoba, m niŋ uf yadda ye fu ane Kiristo, Wina'am Biig, on ka ba da ye o na kenn dunia ni na la.”
43011028	Ka on yel nwa naae la, o sua' keŋ buol o pitu Meeri n yel o ye, “Ti Pa'an la be kpela yamma yamma ka buon uf.”
43011029	Ka on wum la ka o due to'oto n keŋ o sa'an.
43011030	Ka Yesu da nam pu paae teŋ la ni naa, amaa o kpelim bene zin'ikan ka Marta tu'os o la.
43011031	Ka Jew dim bane be yin n belisid Meeri la, n nye ka o due to'oto n yi la, ka ba dol o n ten'esid ye, o kenne yaugin la ye o kaas.
43011032	Ka Meeri paae Yesu n be zin'isi'a la, ka nye o, ka igin Yesu tuon n yel o ye, “M Zugsoba, fu ya'a daa been kpela man taunn nwa naan ku kpii nee.”
43011033	Ka Yesu n nye ka o kum ka Jew dim bane dol o la me kum la, ka o suunr sa'am hale, ka o sin'im bedego,
43011034	ka bu'osi ba ye, yaa ni ka ya sua' kum la? Ka ba yel o ye, “Ti Zugsoba, kem na n gos.”
43011035	Ka Yesu ninto'om yi.
43011036	Ka Jew dim la yel ye, “Gosimi, on noŋ o si'em.”
43011037	Ka sieba bu'os ye, “Dau kaŋa daa niŋ si'em n nie zunzoŋ nini la ku nyaŋen keen ka dau kaŋa tiliginee?”
43011038	Dinzugo Yesu lem sin'im ya'as on paae yaugin la. Yaug la ane tampiing voonr, ka kugir ligili li noor.
43011039	Ka Yesu yel ye, “Lakimi kugir la.” Ka one kpi la taunn Marta yel o ye, “M Zugsoba, o be ne yaugin daba anaasi nwa. Anwa o pun'e ya.”
43011040	Ka Yesu bu'os o ye, “M pu yel ye, fu ya'a niŋi m yadda, fu na nye Wina'am paŋa?”
43011041	Ka ba lak kugir la ka bas yaug la noor. Ka Yesu go'e gosidi agol, ka yel ye, “M Ba', man pu'usid uf bareka fun wumi m sosug la.
43011042	M mi' ye saŋa wusa fu wum ne m sosug. Amaa li ane nidib bane zi'e kpela nwa la zug, ka m yeli ala, ye ba niŋ yadda ye fun tum man na.”
43011043	Ka on n yel nwa wusa n naae la, ka o du'os o kukor n tans ye, “Lazarus, yim na.”
43011044	Ka one daa kpi la due. Ka o noba ne o nu'us vilig ne pien. Ka pien bil loo o nindaa. Ka Yesu yeli ba ye, “Yidigim pien la ka bas o ka o keŋ.”
43011045	Ka Jew dim bedego bane dol Meeri la'am kena ka nye Yesu n maal si'em la ba niŋ o yadda.
43011046	Ka sieba keŋ Farisee dim sa'an n yeli ba, Yesu n tum si'em la.
43011047	Ka maalmaan kpeenmnam ne Farisee dim la'as ba kpeenmnam ka yel ye, “Ti na niŋ wala? Dau kaŋa tum tuumnyalima bedego.
43011048	Ti ya'a ke ka o kpelim niŋidi ala nidib wusa na niŋ o yadda, ka Room dim na kena sa'ami ti zin'isuŋ ne ti so'olim wusa.”
43011049	Ka ba nid yinni, on yu'ur buon Kaifas one da a maalmaan kpeenm yuum kan la, yeli ba ye, “Ya zi' si'el si'ela.
43011050	Ya pu baŋ ye li a su'um ye dau yinni naani kpi nidib la yela n gaad ti buudi la wusa sa'uŋo?”
43011051	O pu yel ne'eŋa ne o meŋ ya'am, amaa on da a maalmaan kpeenm yuum kaŋa la n ke ka o di'e Wina'am pian'ad n tis nidib la, ye Yesu na kpi n tis Jew dim buudi la.
43011052	Ka ka'ane buudi kaŋa la yela ma'anee, amaa ye o la'as Wina'am biis bane widig la.
43011053	Dinzugo daar kan ka ba pin'ili gban'e ban na niŋ si'em ku o.
43011054	Lin yela ka Yesu pu lem neeli o meŋ Jew dim sooginee, ka toomi anina keŋ teŋ kane kpi'e moogin, ka kpen' Efiram teŋin n gbeenn anina ne o nya'andolib la.
43011055	Ka Jew dim di'ema lin ka ba buon kum malek gaadug tienr la da li'elne, ka ba bedego naam teŋin la keŋ Jerusalem ye ba maal maluŋ kane na ke ka ba a nyain la, ka dabisir la nyaan paae.
43011056	Ka ba ied Yesu. Ka ban be Wina'am pu'usum yin la ka bu'os taaba ye, “Ya ten'esid wala? Ya ten'es ka o ku kenn la'asug la naa?”
43011057	Ka maalmaan kpeenmnam ne Farisee dim la daa deŋim tis noor ye so' ya'a baŋ on be zin'i si'a, on yelimi ba ka ba gban' o.
43012001	Ka li kpelim daba ayuobu ka kum malek gaadug dabisir la paae, ka Yesu keŋ Betani, teŋ kan ka Lazarus on ka o daa vu'ug kumin la be.
43012002	Ka ba maal diib tis o, ka Marta pudug diib la, ka Lazarus paas bane dit ne o la ni.
43012003	Ka Meeri zaŋ tudaare kpaam line ka ba buon naad la, ka na pe'el kolibir, ka li ligidi zu'e bedego la, n kpa'e siin'e Yesu noba la ka nok o zuobid n duus li, ka yir la wusa taae ne tudaare kpaam la nyuug.
43012004	Ka Judas Iskariot one a Yesu nya'andolib la yinni, one na ti zam o la, yel ye,
43012005	“Bo ka o pu kuos tudaare kpaam la m mor ligidi la na ka ti tis noŋ dima? Ligid kan na paae nid yinni yuum yood.”
43012006	Li ka'ane on noŋ noŋdim la yela ka o yel ne'eŋa, amaa li ane on da mor ba ligidi kolug ka a na'ayiig la yela, ka yiti sua' yiis line be anina la.
43012007	Ka Yesu yel ye, “Basimi po'a la baanlim. Kel ka o tenr lin ka o maal la n guri m mum daar.
43012008	Noŋ dim na be ne ya saŋa wusa, amaa mam lee ku be ne ya saŋa wusa.”
43012009	Ka Jew dim nidib tita'am sa n wum ye o be ani la, ba kena ka li ka'ane Yesu yela ma'anee, amaa la'am ne Lazarus one ka Yesu vu'ug o kumin la nyeeb men.
43012010	Ka maalmaan kpeenmnam la gban'e ye ba ku Lazarus men.
43012011	Bozugo on yela ka Jew dim la bedego tiak ka niŋid Yesu yadda.
43012012	Ka yim beug ka nidib bedego bane keŋ maluŋ dabisir la ni wum ye Yesu ken Jerusalem la,
43012013	ka zaŋ kpukpar vaand n tu'osid o ka pian'ad ne kukortita'ar ye, “Hosaana, yelsum bene one ken na ne Zugsob la yu'ur la, ka a Israel dim na'ab la.”
43012014	Yesu nye buŋsia'asiŋ ka ban' o ka li dolne lin da sob si'em Wina'am gbauŋin ye,
43012015	“Jerusalem nidiba, da zoti dabiem. Gosimi ya, ya na'ab kenna ka ban'ad buŋsia'asiŋ.”
43012016	O nya'andolib da nam pu deŋim baŋi li gbin ne, amaa Yesu n ti nye zun'or la, ba tienn ye ne'eŋa da sobne o yela ka li me a line ka ba niŋi tis o la.
43012017	Ka nidib bedego bane da be o sa'an saŋkan ka o vu'ug Lazarus kumin ka o yi yaugin na la, n yel Yesu n daa niŋ si'em.
43012018	Ka on tum tuumnyaluŋ kaŋa ka nidib bedego wum la zug ba keŋ tu'os o.
43012019	Ka Farisee dim yu'un yet taaba ye, “Ti ku nyaŋe niŋ si'e si'ela. Gosimi ya, nidib la wusa dol o ne.”
43012020	Ka Greek dim sieba me daa be bane keŋ Jerusalem ye ba pu'us Wina'am maluŋ dabisir daar la.
43012021	Ka ba kenn Filip one yi Besaida, Galilee so'olimin la sa'an na n yel o ye, “Ti bood ye ti nye Yesu.”
43012022	Ka Filip keŋ yel Andrew ka ba dol taaba me keŋ yel Yesu.
43012023	Ka Yesu lebisi ba ye, “Saŋa la paae ya ye Ninsaal Biig la nye zun'or.
43012024	Asida ka m yeti ya ye kief ya'a pin' teŋin ka pu bule, li kpelim ane yinni, amaa li ya'a bul li na du'a ki bedego.
43012025	One noŋi o nyovur na ko'oŋi li, amaa one basi o nyovur dunia nwa ni la na nye nyovur line ka' naare.
43012026	One bood ye o tum tisi m, asee ka o doli m, ka mam be zin'isi'a la o me na be ani. So' ya'a tum tis man, m Ba' na zun'e o daana yu'ur.
43012027	“Nannanna m sunf sa'ameya, ka m na yel ye bo? M Ba'a faann m saŋkaŋa namisugin nwaa? Ayei, li ane ne'eŋa nwa yela ka m kena paae saŋkaŋa nwa.
43012028	M Ba'a, zun'omi fu yu'ur.” Ka kukor yi saazug n yel ye, “M zun'e m yu'ur ka na lem zun'e li ya'as.”
43012029	Ka nimbane zi'e kpi'e la wumi li la ka yel ye, “Saa dam,” ka sieba ye, “Maleki pian' tis o.”
43012030	Ka Yesu lebis ye, “Kukor kaŋa pian'ane ya yela, ka ka' mam yelaa.
43012031	Dunia nwa saria kadib paae ya, ka ba na kad one so'e li la bas.
43012032	Ka ba ya'a du'os man agol, m na buol nidib wusa kenn m sa'an na.”
43012033	Yesu yel ne'eŋa ne ye o pa'al ku'um kan buudi ka o na ti kpi.
43012034	Ka nidib la lebis o ye, “Ti wum wada gbauŋin ka li yel ye Kiristo la kpelim be ne saŋa wusa, ka bo ka fu yel ye, ba na du'os Ninsaal Biig la agole? Ka Ninsaal Bikaŋa a ano'one?”
43012035	Yesu siilimi ba ye, “Neesim la na be ne ya saŋa bi'ela. One a neesim n be la, kemi, ka neesim nan kpen be la da ke ka yu'uŋ sobi ya. One keŋ likin zi' on ken si'ela.
43012036	Yaname be neesim la sa'an la, niŋimini o yadda ka lieb neesim la biis.” Ka on yel ne'eŋa naae la ka toom n sua' o meŋ ba sa'an.
43012037	Hale baa on tum tuumnyalima bedego ka ba nye la, la'am ne wala ba pu niŋ o yaddaa.
43012038	Li da niŋi ala ye Wina'am nodi'es Azaya da pian'a si'el la niŋi ameŋa ye, “Ti Zugsoba, ano'on siaki ti labaar la? Ka ano'on sa'an ka Zugsob la nie o paŋi pa'ale?”
43012039	Ba da pu niŋ o yaddaa, bozugo Azaya da lem yel ya'as ye,
43012040	“O zu'omi ba nini ka digilimi ba sunya, ka ba da nyeta bee ba sunya baŋe ka ba lebi mam Wina'am sa'an na ka m ti'ebi ba.”
43012041	Azaya yeli ala bozugo o da nye Yesu na'am paŋ ka pian' o yela.
43012042	Ka la'am ne wala hale Jew dim tuongatib bedego niŋ o yadda ba sunya ni, ka Farisee dim zotim la yela ka ba pu neeli li ye ba na ti yiisi ba la'asug doogin n basi,
43012043	ban noŋ saalib zun'or n gat Wina'am zun'or la zug.
43012044	Ka Yesu pian' ne kukortita'ar ye, “One niŋid man yadda la, pu niŋid mam yadda ma'anee, amaa o la'am niŋid ne one tum man na la yadda men.
43012045	Ka one nyee man la me nye one tum man la na.
43012046	M ane neesim n kenn dunia ni na, ka one niŋi m yadda ku kpelim likin ne.
43012047	“Ka so' ya'a wumi m pian'ad la ka pu doli li sueya, m ku kadi o saria, bozugo m pu kena ye m kadne dunia dim saria amaa ye m faaenn ba.
43012048	One zan'as ka pu di'e m pian'ad la mor saria kadib. Ka pian'aban ka m pian'a la na ti kadi o saria naar daar la.
43012049	Ka m pu pian' ne m meŋ paŋa. Amaa m Ba' one tum m la na meŋ tis m noor mam na pian' si'em wusa.
43012050	Ka m mi' ye o noor zi'elug la ta'asid nyovur line ka' naare. Dinzugo m Ba' yeli m si'el la, lin ka m pian'ad.”
43013001	Ka ku'um malek gaadug tienr dabisir la da li'el la, ka Yesu baŋ ye o saŋa paae ye o yi dunia kaŋa ni ka keŋ o Ba' sa'an. O da noŋi o meŋ nidib bane be dunia ni, ka noŋi ba hale.
43013002	Ka Yesu ne o nya'andolib daa ditne ba yu'uŋ diib, ka Sutaana daa pun deŋim n kpen' Judas, Simon Iskariot biig la sunfin, ye o zam Yesu.
43013003	Yesu daa mi' ye o Ba' la zaŋ si'el mekama wusa niŋ o nu'ugin la, ka mi' ye o yine Wina'am sa'an na, ka lebidne Wina'am sa'an.
43013004	Ka o due diibin la n yeeg o fuug, ka zaŋ pien n lo o sia,
43013005	ka bue ku'om niŋ si'uŋun ka pin'il n pie o nya'andolib la noba, ka duusidi ba ne pien kan ka o lo o sia la.
43013006	O daa pie paae Simon Piita. Ka Piita bu'os o ye, “M Zugsoba, fu ye fu pie m nobaa?”
43013007	Ka Yesu lebis o ye, “Fun nan zi' man niŋid si'el la, amaa, nwa nya'aŋ fu na baŋi li.”
43013008	Ka Piita yel o ye, “Fu kudum ku pie m nobaa.” Ka Yesu lebis o ye, “M ya'a pu pie fu nobaa, fu lem ka' m nya'andola.”
43013009	Ka Simon Piita yel o ye, “M Zugsoba, alazugo piem m nu'us ne m zug, ka ka' m noba gullimnee.”
43013010	Yesu yel o ye, “One pun su sa, o noba pier gullim siaki ya, ka li maal o niŋgbiŋ wusa ka li a nyain. Ya ane nyain, amaa ka'a ya wusaa.”
43013011	Ka Yesu daa pun mi' one ye o zam o la zug, ka o yel ye ka' ya wusa a nyain ne.
43013012	Ka one pie ba noba naae la, ka o lem ye o fuug, ka leb n zin'i, ka bu'osi ba ye, “Ya baŋ man niŋ si'el laa?”
43013013	“Ya buon man ye, Pa'an ne Zugsob. Li ane ameŋa. M ane ala.
43013014	Lin sadigim ane ye man ane ya Zugsob ne ya Pa'an la, ka pie ya noba la, li su'um ye yanam me pie ya taaba noba.
43013015	M maal nwa ne ye m pa'ali ya, ye yanam me na maalne wuu man maali ya si'em la.
43013016	Ameŋa ka m yeti ya ye, tumtum ku gaad o zugsoba. Ka ban tum so' la ku gaad one tum o la.
43013017	Ya ya'a baŋ nwa, ka niŋ ala, yelsum be ya zutin.
43013018	“Li ka' ya wusa yela ka m yeta. M mi' mane gaŋ sieba la. Amaa asee Wina'am gbauŋ la sob si'em la niŋ ameŋa ye, ‘One dit ne man la, tuligi kis man.’
43013019	“M yeti ya ne nannanna ka li nan pu maali. Ka li ya'a ti maal, ya na niŋ m yadda ye mane la.
43013020	Ameŋa ka m yeti ya ye, one di'e on ka m tum la di'edne man. Ka one di'ed man la di'edne one tum man la na.”
43013021	Ka Yesu n pian' ne'eŋa la ka o sunf sa'am ka o yel ye, “Asida ka m yeti ya ye, ya yinni na zam man.”
43013022	Ka o nya'andolib la gosid taaba ka ya'amisid on yela ka Yesu pian'ad la.
43013023	Ka Yesu nya'andol yinni one ka o noŋ hale la zin'i kpi'e ne Yesu.
43013024	Ka Simon Piita enbig nya'andol la ka yel o ye, “Bu'osim o, one ka o pian'ad la.”
43013025	Ka one nan kpelim zin'i kpi'e ne Yesu baba la, bu'os o ye, “Zugsoba, li aa ano'one?”
43013026	Ka Yesu lebis ye, “Li ane one ka m na zaŋ bodobodo nwa n suk laan la n tis o la na zam man.” Ka on suk diib la laan la ka zaŋi li tis Judas Iskariot.
43013027	Ka Judas n di diib la naae la ka Sutaana kpen' o ni. Ka Yesu yel o ye, “Fun na niŋ si'el la, niŋimi li to'oto.”
43013028	Ka bane wusa la'am dit ne o la pu baŋ lin yela ka o yel o alaa.
43013029	Ka sieba ten'es ye Judas n da more ba ligidi kolug la yela ka Yesu yet o ye o da'am la'aban ka ba bood maluŋ diib dabisir la yela, bee o suŋim noŋdim la.
43013030	Li daa ane yu'uŋ, ka Judas n di'e diib la naae la, ka kpelim yi.
43013031	Ka Judas n daa yi la, ka Yesu yel ye, “Ninsaal Biig la yu'ur na nye zun'or nannanna, ka on ni ka Wina'am yu'ur me na nye zun'or.
43013032	Wina'am yu'ur ya'a nye zun'or, o Biig la zug, Wina'am meŋ na zun'e o Biig la yu'ur, ka li ku yuuge.
43013033	“M biise, m na be ne ya, saŋa bi'ela nwa. Ka ya na ti ied man. Wenne man daa yel Jew dim si'em la, ye, man ken zin'isi'a la ya ku tun'e kenn aninaa. Ala men ka m deŋim yeti ya nannanna.
43013034	“Nooryelug paal nwa ka m tisidi ya ye, ya noŋim taaba. Wenne man noŋi ya si'em la, ala men ka ya na noŋ taaba.
43013035	Ya ya'a noŋ taaba, nidib wusa na baŋ ye ya ane m nya'andolib.”
43013036	Ka Simon Piita bu'os o ye, “M Zugsoba, fu ken yaani?” Ka Yesu lebis o ye, “Man na ken zin'isi'a la, fu ku nyaŋ dol man nannanna. Amaa fu na ti yuolim dol man n keŋ.”
43013037	Ka Piita bu'os o ye, “M Zugsoba, bo niŋ ka m ku nyaŋ dol uf nannanna? M na tun'e kpi fu zug.”
43013038	Ka Yesu lebis o ye, “Fu na kpi man zugoo? Ameŋa ka m yet uf ye, fu na ki'is man noor atan' ka noraug naan kaas.”
43014001	Ka Yesu yeli ba ye, “Da ke ka si'el daam ya sunyaa. Niŋim Wina'am yadda, ka niŋ man yadda men.
43014002	M Ba' yir mor dood bedego. Ya'a ka'ane alaa, m naan ku yeline ya ye, m kene ye m maal zin'ig ya zugo.
43014003	Ka m ya'a keŋ n maal zin'ig la naae, m na lem kena n di'e ya lebi m sa'an, ka ya na be zin'ikan ka m be la.
43014004	Ka man ken zin'isi'a la ya mi' ani, ka lem mi' li suer men.”
43014005	Ka Tomas yel o ye, “M Zugsoba, ti zi' fun ken zin'isi'a la. Ti na niŋ wala n baŋi li suere?”
43014006	Ka Yesu lebis o ye, “Mane a suer ne yelmeŋir ne nyovur. So' kae' na nyaŋ n keŋ m Ba' Wina'am sa'ane, asee o paae man.
43014007	Ya ya'a baŋin man ya naani baŋin m Ba' Wina'am men. Ka lin pin'il nannanna n zaŋ ken sa, ya baŋ o ka nyet o.”
43014008	Ka Filip yel o ye, “M Zugsoba, pa'alimi ti fu Ba', ka tinam bood si'eli la.”
43014009	Ka Yesu lebis o ye, “Filip, man be ne ya ka li yuug, ka fun nan kpelim zi' maa? Bozugo on wusa nyet man la, nyet m Ba' men. Ka bo zug ka fu lem yet ye, pa'alimi ti fu Ba' la?
43014010	Fu pu siak ye m a yinni ne m Ba' la, ka m Ba' la a yinni ne manne? Pian'aban ka m pian'ad tisi ya la ka' m meŋ pian'ade, amaa m Ba' kane be m ni la, one tumi o tuuma.
43014011	Niŋimi m yadda ye m a yinni ne m Ba' la, ka m Ba' la me a yinni ne man. Ka li ya'a ka' alaa, niŋim man yadda m tuuma la zug.
43014012	Yelmeŋir ka m yeti ya ye, one niŋ man yadda la na tum tuumbane ka man tum la. Hale o na tum tuumtitada ka ba gaad ala, bozugo m kenne m Ba' sa'an.
43014013	Lin wusa ka ya sos man yu'urin la, m na maali li, ye m Ba' yu'ur na nye zun'or o Biig la zug.
43014014	Ya ya'a sos si'el ne man yu'ur, m na maali li.”
43014015	“Ya ya'a noŋ man, ya na siak m noyelug la.
43014016	Ka m na sos m Ba', ka o na tisi ya Suŋid so'. Ka o na be ne ya saŋa wusa.
43014017	One a yelmeŋir Siig la. Ka dunia dim ku nyaŋ di'e o, bozugo ba pu nyet o, ka me pu baŋ oo. Yanam mi' o, bozugo o kpelim ya sa'an, ka na be ya ni.
43014018	“M ku basi ya wuu kpiibise. M na leb ya sa'an na.
43014019	Li kpelim bi'ela ka dunia nidib ku lem nyee m ya'ase, amaa yanam na nyeti m. Man voe la zug, yanam me na mor nyovur.
43014020	Daakan la ka ya na baŋ ye m a yinni ne m Ba' la, ka yanam me a yinni ne m, ka m a yinni ne ya.
43014021	“One di'e man noor zi'elug la, ka siaki li, one a one noŋi m. Ka one noŋ man la, m Ba' Wina'am me na noŋ o. Ka man na noŋ o, ka nie m meŋ n pa'al o.”
43014022	Ka Judas, ka'ane Judas Iskariot la, bu'os o ye, “M Zugsoba, wala ka fu na nie fu meŋ n pa'al tinam, ka ka'ane dunia nidiba?”
43014023	Ka Yesu lebis o ye, “Nid ya'a noŋ man, o na di'e m noor, ka m Ba' na noŋ o, ka tinam na kenn o sa'an na n kpelim o ni.
43014024	One pu noŋi m, pu di'edi m noore. Ka pian'ad kane ka ya wum la, ka' m meŋ pian'ade, amaa li ane m Ba' one tum man na la pian'ad.
43014025	“Pian'abama nwa ka m pian'ad tisidi ya, man nan be ne ya la.
43014026	Amaa Suŋid la, one a Wina'am Siig Suŋ ka m Ba' la na ti tum o ya sa'an na, ne m yu'ur la, o na pa'ali ya si'el wusa, ka tiens ya si'el wusa lin ka man daa pian' tisi ya la.
43014027	“M basi m sumalisim tisi ya, ka li ane m meŋ sumalisim ka m tisi ya, ka pu wenne dunia tisidi ya si'em la. Da ke ka ya sunya sa'am, bee ka dabiem kpen'e yaa.
43014028	Ya daa pun wum ka m yeli ya ye, m na yi ya sa'an, ka na lebi ya sa'an na. Ya ya'a noŋin m, ya naan maalin sumalisim, man kenne m Ba' sa'an la, bozugo m Ba' la gati m.
43014029	Ka nannanna m deŋim yeti ya ne ka li nan pu paae. Ka li ya'a ti paae ya na niŋ man yadda.
43014030	Ka lin yi nannanna n ken la, m ku lem pian' bedego ne yaa, bozugo Sutaana one a dunia na'ab la, kenna. Amaa o paŋ ku nyaŋe ma.
43014031	Li a tilas ka dunia dim baŋ ye n noŋi m Ba' la, ka m Ba' la noor zi'elug la ka man dol. “Duomi ka ti yi kpela keŋ.”
43015001	Ka Yesu pa'ali o nya'andolib la ne siiliŋ ye, “Mane a veen tiig la ameŋa. Ka m Ba' gur tiig la.
43015002	Wilkan be m ni ka pu wan na, m Ba' nwaadi li n basid. Ka wilkan wusa n wan la, o pesidi li ne n maali li su'uŋa ka li maligim wan bedego.
43015003	Pian'akan ka m pian' tisi ya la zug, ya ane nyain.
43015004	Kpelim be man ni ka man me na be ya ni. Tiig wil ku tun'e wale, asee o kpelim be tiigin la. Ala men ka ya ku tun'e niŋ si'ela asee ya kpelim be man ni.
43015005	“Mane a tiig la, ka yanam a wila la. One kpelim be man ni ka man me be o ni la, on sob na wal bedego, bozugo ya ku tun'e niŋ si'ela asee ya kpelim be man ni.
43015006	On kane pu kpelim be man ni wenne wilkan ka ba nwa'e n bas, ka li kudug la. Ba na la'as wilban n lob bugumin, ka bugum dii ba.
43015007	Ya ya'a kpelim be man ni, ka m pian'ad be ya ni, ya na sos yaname bood si'el wusa ka li na niŋ ala n tisi ya.
43015008	Ya tuumsuma bedego du'osid m Ba' Wina'am yu'ur. Ka ala men ka li na pa'al ye ya ane m nya'andolib.
43015009	“M Ba' noŋi m si'em la, ala men ka man noŋi ya. Kpelimi be ne m noŋir la poogin.
43015010	Ya ya'a siak m noor zi'elug la, yanan kpelimi m noŋirin la, wuu man siak m Ba' noor zi'elug la, ka kpelim o noŋirin si'em la.
43015011	“M yeli ya yelbama ye ya di'e m sumalisim. Ka ya sunya na pe'el ne sumalisim.
43015012	M noor zi'elug nwa ka m yeti ya ye, noŋimi taaba, wuu man noŋi ya si'em la.
43015013	Noŋir lem kae' gaad nidi naan kpi o zuanam zugo.
43015014	Ya ya'a siak m noor zi'elug la, ya ane m zuanam.
43015015	M yiti buoni ya ne ye, m tumtumnib. Amaa m ku lem buoli ya ala ya'ase, bozugo tumtum zi' o zugsob n niŋid si'ela. Amaa m buoni ya ne ye, m zuanam, bozugo m yeli ya, m Ba' yeli m si'em wusa la.
43015016	Ka' yaname gaŋi ma. Amaa mane gaŋi ya ye ya tum tuumsuma wuu tisuŋi n wan welsuma si'em la. Ka ya tuumsuma na kpelim. Ka ya ya'a sos m Ba' Wina'am si'el man yu'ur zug o na tisi ya.
43015017	M noor zi'elug ane ye, ya noŋimi taaba.
43015018	“Dunia dim ya'a kisi ya, yanam baŋimi ye ba deŋi n kisigne man yiiga.
43015019	Ya ya'a been dunia dim so'olimin la, dunia dim naan noŋini ba meŋ nidib. Amaa ya ka' dunia dim so'olim nii. M gaŋi ya ne n weligi ya dunia dim so'olim ni. Dinzug ka dunia dim kisi ya la.
43015020	Tienmi yelkan ka m yeli ya la ye, ‘Tumtum pu gaad o zugsoba.’ Ba ya'a namis man, ba na namisi ya men. Ka ba ya'a daa siak man pa'alug, ba me na siak ya pa'alug men.
43015021	Ba na niŋi ya ne'enam wusa man zug, bozugo ba zi' one tumi m la naa
43015022	Man ya'a pu keen na tu'asini ba, ba naan ku moren taale. Amaa lin a si'em la line na ligil ba taal la kae'.
43015023	One kis man la, o kisi m Ba' la men.
43015024	M ya'a pu tumin tuum kan ka so' nan zi' tumi ba sa'an la, ba naan ku moren taale ba tuumbe'ed zugo. Amaa lin a si'em la, ba nyeya ka kis man ne m Ba' la wusa.
43015025	Lin na niŋ si'em la, ane ye ban da deŋi sob si'el Wina'am gbauŋin la lieb ameŋa ye, ‘Ba kis man ne zaalim.’
43015026	“Suŋid la na kena on ka m na tum o ya ni, one a yelmeŋir Siig la, one yi m Ba' Wina'am sa'an na la. O na dii m kaset.
43015027	Ka yanam me na dii man kaset, bozugo pin'ilugin sa ka ya be m sa'an.”
43016001	“M yeli ya ne'enam wusa ye ya da yi yadda la ni.
43016002	Ba na kadi ya yiis la'asug doodin, ka saŋa la sid kenna ka so' ya'a ku ya, o na ten'es ye o tum line ka Wina'am bood.
43016003	Ban zi' m Ba' ne m meŋ la zug, ka ba na niŋ ne'enam.
43016004	Ka m yeli ya ne'enam ye li saŋa la ya'a paae ya na tenr ye m daa yeli ya li yela. “M pu yeli ya ne'enam pin'iluginee, mam da be ya sa'an la zug,
43016005	amaa nannanna m ken one tum m la sa'an, ka ya so' pu bu'osi m ye, fu wa'ae yaa nii?
43016006	Ka mam yeli ya ne'eŋa la zug ka ya sunya sa'am bedego.
43016007	Ka la'am ne wala li ane sida ka m yeti ya ye, li ane ya su'um zug ka m ye m yi kpela, ka m ya'a pu keŋe, Suŋid la ku kenn ya ni naa.
43016008	Amaa o ya'a kena o na nie pa'al dunia nidibi yidig tuumbe'ed yela si'em ne ban yidig popielim yela si'em ne ban yidig saria kadib yela si'em la.
43016009	Ba yidig tuumbe'ed yela, bozugo ba pu niŋ man yadda.
43016010	Ba yidig popielim yela, bozugo man kenne m Ba' Wina'am sa'an ka ba ku nyee man la zug.
43016011	Ba yidig saria kadib yela, bozugo Wina'am moŋ dunia nwa na'ab buod si'em la zug.
43016012	“M mor yela bedego na pian'a tisi ya amaa ya ku nyaŋe baŋi li nannanna.
43016013	Ka one a yelmeŋir Siig la ya'a kena, o na suŋi ya ka ya baŋ yelsida la wusa; ka o ku pian' ne o meŋ yela, amaa o na pian' lin ka o wum la, ka me na pa'ani ya yel bane na ti kena.
43016014	O na zun'e man yu'ur; ka zaŋ man yela n yeli ya.
43016015	M Ba' la so'e si'el wusa la ane man din. Linzug ka m yel ye, o na zaŋ man yela n yeli ya la.”
43016016	Ka Yesu yel ye, “Li kpelim saŋa bi'ela ka ya ku lem nyee ma, ka li na niŋ bi'ela ya'as ka ya na nyee m.”
43016017	Ka nya'andolib sieba yet taaba ye, “On yet ye li kpelim saŋa bi'ela ka ti ku nyee o, ka li na niŋ bi'ela ya'as ka ti na nyee o la, ka lem ye, m kenne m Ba' sa'an la, li gbin a bo?”
43016018	Ka ba lem ye, “On yet ye, saŋa bi'ela la, li gbin a bo? Ti zi' li gbin ne.”
43016019	Ka Yesu baŋ ye ba bood ye ba bu'os o li gbin la, ka yeli ba ye, “Ya bu'osid ne taaba man yel ye, saŋa bi'ela ka ya ku nyee ma, ka saŋa bi'ela ya'as ka ya na nyee m la, gbin ne?
43016020	Asida ka m yeti ya ye, ya na kum ka fabin, ka dunia dim sunya lee na malis. Ya sunya na sa'am, ka ya susa'aŋ la na lieb sumalisim.
43016021	Po'a ya'a sa' du'am, li zabidne, o saŋa paae la zug, ka o ya'a du'a naae o sunf malis, on du'a biig la zug ka tam zabir la.
43016022	Ala men ya sunya sa'am nannanna amaa m na lem nyee ya ya'as, ka ya na mor sumalisim, ka so' ku ke ka ya sunya lem sa'am.
43016023	Saŋkan la ka ya ku lem bu'osi m bu'osa ya'ase. Asida ka m yeti ya ye, ya ya'a sos si'eli m Ba' la sa'an ne man yu'ur zug, o na tisi ya.
43016024	Ya nan pu sos si'el ne man yu'ur zugo. Sosimi ka ya na di'e ka ya sunya na pe'el ne sumalisim.
43016025	“M pian' ne'eŋa siilimi ya ne. Amaa saŋa la kenna ka m ku lem pian'ade ya ne siilise, ka lee na pian'ade ya m Ba' la yela nyain nyain.
43016026	Saŋkan la ka ya na sos Wina'am ne man yu'ur zug, ka m pu yel ye, m na sos o ya yelaa,
43016027	bozugo o meŋi noŋi ya la zug. O noŋi ya, yanam noŋi m ka siak ye m yi ne m Ba' la sa'an na zug.
43016028	M sid naam ne m Ba' la ni kenn dunia ni na, ka na lem naam dunia ni n lebi m Ba' la sa'an.”
43016029	Ka o nya'andolib la yel ye, “Eheenn, nannanna fu yu'un pian'ad ne nyain nyain, ka ka' siilima.
43016030	Ka ti yu'un baŋ ye fu mi' si'el wusa, ka li pu nar ye so' bu'os uf bu'osa. Ne'eŋa zug ka ti siak ye fu yine Wina'am sa'an na.”
43016031	Yesu lebisi ba ye, “Ya yu'un siaki ya?
43016032	Saŋa la kenna, ka li sid paae ya ka ya na widigi kul so' ne o yir o yir ka basi mane m kon'o kon', amaa m ka'a m kon', m Ba' be man sa'an la zug.
43016033	“M yeli ya ne'eŋa ye ya mor sumalisim man ni. Dunia kaŋa ni ya mor namisug, amaa more sukpi'euŋ; ka m nyaŋ dunia.”
43017001	Ka Yesu n pian' pian'abama naae la o godigi gos saazug ka yel ye, “M Ba'a, saŋa la paae ya. Zun'omi fu Biig la yu'ur, ka o me na zun'e fu yu'ur;
43017002	ka fu tis o paŋ ka o so'e saalib wusa ye o na zaŋ nyovur line ka' naare n tis ban wusa ka fu tis o la.
43017003	Ka nyovur line ka' naar la ane ye ba baŋ fun one sid a Wina'am yinni ma'aa la, ne man Yesu Kiristo one ka fu tum na la.
43017004	M tum tuum lin ka fu tisi m la naae ka zun'e fu yu'ur dunia ni.
43017005	Ka m Ba'a, fu me zu'omi m yu'ur fu meŋ tuon nannanna ne zun'or kan ka m more fu ni ka dunia nam kae' la.
43017006	“M pa'ali fu yu'ur n tis nimbane ka fu gaŋ dunia nwa ni n tisi m la. Ba da ane fu din ka fu zaŋi ba n tisi m ka ba siaki fu noor,
43017007	ka baŋ ye fun tis man si'el wusa la, yi ne fu sa'an na,
43017008	bozugo pian'aban ka fu tisi m la, m me tisi ba ka ba di'e, ka sid baŋ ye m yine fu sa'an na, ka lem siak ye fune tumi m na.
43017009	M sosid uf ba yela. Amaa m pu sosid uf ne dunia dim yelaa, amaa ban ka fu tisi m la yela, ban aa fu din la zug.
43017010	Man din wusa ane fu din, ka fu din me a m din, ka ba ni ka m yu'ur nyet zun'or.
43017011	Ka nannanna m kenne fu sa'an na ka pu lem be dunia nii, ka ban lee na kpelim be li ni. M Ba'asuŋo, guri ba ne fu paŋ kan ka fu tisi m la ka ba a yinni wuu tiname a yinni si'em la.
43017012	Man daa be ne ba la m guri ba ne paŋ kan ka fu tisi m la. M gosi ba ka ba so' pu bodige asee one ka li yeli zi'el ye o sa'am la, ye Wina'am gbauŋ sob si'em la niŋ ameŋa.
43017013	“Ka m yu'un kenne fu sa'an na ka pian' pian'abama dunia ni ye sumalisim wusa na be ba sunya ni.
43017014	M tisi ba fu pian'ad ka dunia dim kisi ba, ban ka' dunia din la zug, wuu mam me ka' dunia din si'em la.
43017015	M pu sos uf ye fu yiisi ba dunia nwa ni, amaa m sos ye fu da ke ba kpen' yelbe'ed nii.
43017016	Ka man ka'a dunia din si'em la, ala ka ba me ka'a dunia din ne.
43017017	Kel ka yelsida la maali ba ka ba liebi fu meŋ nidib n a nyain, bozugo fu pian'ad la a sida.
43017018	Fun tumi m dunia ni na si'em la, ala men ka m me tumi ba dunia ni.
43017019	Ka ban yela ka m pesig m meŋi tis uf, ye fu yelsida la ke ka ba me pesigi ba meŋ n tis uf.
43017020	“Li ka'ane bama yela ma'aa, ka m sosidi fo, amaa la'am ne bane na ti niŋ man yadda, ba labasuŋ moolug la zug.
43017021	M Ba' ye ba wusa a yinni wuu fu, m Ba', a yinni ne mam si'em la, ka m me a ne uf la, ala men ka ba me a yinni ne ti. Ka dunia dim na siak ye fune tum m na.
43017022	Ka zun'or kan ka fu tisi m la, m zaŋi li tisi ba ye ba a yinni wuu tiname a yinni si'em la.
43017023	M na be ne ba sunya ni ka fu be m ni, ye ba sid a yinni, ka dunia na baŋ ye fune tum man na ka noŋi ba wuu fun noŋ man si'em la.
43017024	“M Ba'a, m bood ye ban ka fu tisi m la be ne m ka nyee m zun'or line ka fu da tisi m fu noŋir zug, saŋkan ka dunia da nam kae' la.
43017025	“M Ba' one a popielim soba, dunia nan pu baŋi fo, ka man lee baŋ uf, ka nimbama baŋ ye fune tum man na.
43017026	“Man ke ka ba baŋi fu yu'ur ka na kpelim niŋidi ala, ye noŋir kan ka fu more m yela la, na bee ba ni, ka mam me be ne ba.”
43018001	Ka Yesu n pian' pian'abama naae la, o yi ne o nya'andolib la n keŋ lo'oŋ Kidron bon'og n paae lombon'og sia'a ni n kpen'.
43018002	Ka Judas one zam o la mi' zin'ig la, bozugo Yesu ne o nya'andolib la yiti la'ased anina.
43018003	Ka maalmaan kpeenmnam ne Farisee dim tis Judas ba tumtumnib ka sos Room dim sogianam n pa'as o zug, ka ba keŋ anina ne fitlanam ne mood bugum ne zaba la'ad.
43018004	Ka Yesu n mi' lin wusa na niŋ o la, o yi tuon na ka bu'osi ba ye, “Ano'on ka ya ieda?”
43018005	Ka ba lebis o ye, “Ti iedne Yesu one yi Nazaret na la.” Ka Yesu ye, “Mane nwa.” Judas one zam o la, la'am zi'e ne ba.
43018006	Ka Yesu n yel ye, “Mane nwa” la, ka ba leb nya'aŋi n lu teŋin.
43018007	Ka Yesu lem bu'osi ba ye, “Ano'on ka ya ieda?” Ka ba lebis ye, “Ti iedne Yesu one yi Nazaret teŋin la na.”
43018008	Ka Yesu lebisi ba ye, “M yeli ya ye mane la. Dinzugo ya ya'a iedne mane, lee keli ka nimbama keŋ.”
43018009	Ne'eŋa ke ka pian'akan ka o pian' la niŋi ameŋa ye, “Nimbane ka fun Wina'am tisi m la, m pu ke ka so' bodige.”
43018010	Ka Simon Piita fue su'ug n kia maalmaan kpeenm tumtum ka o yu'ur buon Malkus la tobiri fi'ig.
43018011	Ka Yesu yel Piita ye, “Lebisimi fu su'ug la li teongun. Nwam kane a namisug ka m Ba' tisi m la, m da di'e lii?”
43018012	Ka sogianam ne ba kpeenm la ne Jew dim tumtumnib gban'e Yesu n lo o,
43018013	ka mor o keŋ Annas sa'an yiiga, one a Kaifas diem dau la. Kaifas n da a maalmaan kpeenm yuum kan la.
43018014	Li ane Kaifas one da sa'al Jew dim ye, li ane ba su'um ye nid yinni n kpi nidib wusa zug.
43018015	Simon Piita ne nya'andol yinni daa be nya'aŋ n dol Yesu. Ka maalmaan kpeenm la n mi' nya'andol yinni la zug ka nya'andol la la'am dol Yesu n kpen' maalmaan kpeenm la zakin.
43018016	Ka Piita on zi'e za'anoor la yiiŋ, ka nya'andol oŋa la, one ka maalmaan kpeenm la mi' la, yi yel po'a kane gur za'anoor la ka dol Piita kpen'.
43018017	Ka po'a kane gur za'anoor la bu'os Piita ye, “Ka'a fune a dau kaŋa nya'andolib la yinni laa?” Ka o lebis ye, “Ayei, li ka'a mane.”
43018018	Ka waad be ka tumtumnib la ne yamis nyu'e bugum ka ba zi'e giligi li uosid. Ka Piita me keŋ la'ase ba me uosid.
43018019	Ka maalmaan kpeenm bu'os Yesu o nya'andolib la ne o pa'alug la yela.
43018020	Ka Yesu lebis o ye, “M pian' ne paalo n neeli tis nidib la. Saŋa mekama m pa'an la'asug doodin ne Wina'am pu'usum yin ka Jew dim wusa la'ased la. M pu sua' pian' si'ela.
43018021	Bo ka fu bu'osi ma? Bu'osim ne bane wumi m pian'ad la. Bane mi' mam yel si'el.”
43018022	Ka on pian' ne'e la ka tumtumnib la yinni zi'e kpi'e o ka nwe' Yesu ne tampiank ka yet ye, “Li ane ala ka fu lebisid maalmaan kpeenm?”
43018023	Ka Yesu lebis o ye, “Ka m ya'a pian'ane be'ed, fun dimi li kaset, ka m ya'a pian'ane line dol suer, wala ka fu nwe'edi ma?”
43018024	Ka Annas ke ka o loob la kpelim aa ala ka ba mor o keŋ maalmaan kpeenm Kaifas sa'an.
43018025	Ka Simon Piita nam kpelim zi'e uosid bugum la, ka ba bu'os o ye, “Fu me ka'ane o nya'andolib la yinnii?” Ka o ki'is ka yel ye, “Li ka' mane.”
43018026	Ka maalmaan tumtum yinni one a du'ad ne one ka Piita pa'a fi'igi o tobir la bu'os Piita ya'as ye, “Li ka'ane fun ka m nye uf ne o lombon'ogin laa?”
43018027	Ka Piita lem ki'is ya'as. Ka noraug kpelim kaas.
43018028	Ka bekeeung ka ba mor Yesu n yi Kaifas yin n keŋ gomena one zi'e Room na'ab noba zug la yin. Ka Jew dim bane mor o na la pu kpen' gomena la yin ne, bozugo ba pu bood ye ba sa'am ba maluŋ laa. Ban bood ye ba saa di ku'um malek gaadug tienr maluŋ diib la.
43018029	Ka Pilate yi ba sa'an na yel ye, “Tuumbe'ed bo ka dau nwa tum ka ya mor o na?”
43018030	Ka ba lebis o ye, “O ya'a ka'ane tuumbe'ed soba, ti naan ku gban'in o naa.”
43018031	Ka Pilate yeli ba ye, “Doli ne o keŋi n kadi o saria ne ya wada suere a si'em.” Ka Jew dim la yel o ye, “Li pu dol suer ye ti ku so'o.”
43018032	Ne'eŋa da niŋ ne ye pian'akan ka Yesu da pian'a n pa'al kum kan buudi ka o na kpi la, niŋi ameŋa.
43018033	Ka Pilate kpen' zakin la ya'as ka bu'os Yesu ye, “Fune a Jew dim na'ab laa?”
43018034	Ka Yesu lebis o ye, “Bu'oskaŋa yi ne fu meŋ sa'an na bee sieba yel uf m yela?”
43018035	Ka Pilate lebis bu'os o ye, “M ane Jew nida? Fu meŋ buudi ne ba maalmaan kpeenmnam gban'e uf tisi m. Bo ka fu maale?”
43018036	Ka Yesu lebis o ye, “M na'am ka' dunia nwa dine. Li ya'a aane ala m tumtumnib naani zabin ne Jew dim la ka ba ku gban'ini ma.”
43018037	Ka Pilate bu'os o ye, “Alaa fu ane na'aba?” Yesu lebis ye, “Fune yel ye, m ane na'ab. Ne'eŋa zug ka m kenn dunia nwa ni ka ba du'a m ye m pa'al yelsida la. On mekama a yelsida sob wumi m kukor.”
43018038	Ka Pilate bu'os o ye, “Yelsida a bo?” Ka Pilate yel ala nya'aŋ la, o lem yi keŋ Jew dim la sa'an n yeli ba ye, “M pu nye dau nwa taale.
43018039	Ka ya mor maluŋ ka yuum yuum ku'um malek gaadug tienr la saŋa ka m yiisid sarega nid yinni tisidi ya. Ya bood ye m yiis Jew dim na'ab laa?”
43018040	Ka ba tansid ne kukortita'ar ye, “Ka'a one. Ti boodne Barabbas.” Barabbas da ane na'ayiig kane faand.
43019001	Ka Pilate ke ka ba fieb Yesu.
43019002	Ka sogianam zaŋ gon'os wug na'am zugpibig n pid o ka yeel o fuzen'ug,
43019003	ka kenn o sa'an na yel o ye, “Naa, Jew dim na'aba,” ka nwe' o ne tampiank.
43019004	Ka Pilate lem yi nidibin la na ya'as n yeli ba ye, “Gosimi ya, m na mor o kenn ya sa'an na ka ya baŋ ye m pu nye taali o sa'ane.”
43019005	Ka Yesu pid gon'os zugpibig ka ye fuzen'ug n yi na. Ka Pilate yeli ba ye, “Dau la nwa.”
43019006	Ka maalmaan kpeenmnam ne ba tumtumnib la nye o la, ba tans ye, “Kpa'ami ne o dapuudir zug n ku. Kpa'ami ne o.” Ka Pilate yeli ba ye, “Ya meŋ zaŋim o n kpa', bozugo man pu nye o taale.”
43019007	Ka Jew dim la yel o ye, “Ti mor wada, ka li pa'al ye, li nar ka o kpi, bozugo o maali o meŋ ye o ane Wina'am Biig.”
43019008	Ka Pilate n wum pian'abama la, dabiem maligim kpen' o.
43019009	Ka o lem kpen' zakin la ya'as ka bu'os Yesu ye, “Fu yi yaa ni na?” Ka Yesu pu lebis oo.
43019010	Ka Pilate bu'os o ye, “Fu ku lebisi maa? Fu zi' ye m mor paŋ kane na bas uf, bee n kpa'a uf dapuudir zugo?”
43019011	Ka Yesu lebis o ye, “Wina'am ya'a pu tisin uf paŋa fu naani ku nyeen paŋi nyaŋeni ma. Dinzug one mor man na niŋi fu nu'usin la, tum tuumbe'ed n gaad uf.”
43019012	Pian'akaŋa yela ka Pilate ied suer ye o bas o, amaa Jew dim daa tansid n yet ye, “Fu ya'a bas dau kaŋa, fu ka' Room na'ab Kaisa zuaa. Bozugo on mekama nok o meŋi maal na'ab bood ye o zab ne Kaisa.”
43019013	Ka Pilate n wum pian'abama la, o mor Yesu n yi na zin'in saria kadib gbauŋ zug line be zin'ikan ka Jew dim buon ye Gabbata la, ka li gbin a kuglama la.
43019014	Daakan nintaŋ soos, ka ba ti'ebid ku'um malek gaadug tienr daar la. Ka Pilate yel Jew dim la ye, “Ya na'ab la nwa.”
43019015	Ka ba tansid n yet ye, “Mor o keŋ n kpa' o.” Ka Pilate bu'osi ba ye, “M kpa'ami ne ya na'ab laa?” Ka maalmaan kpeenmnam lebis ye, “Ti pu mor na'aba, asee Kaisa.”
43019016	Ka o yu'un kees o tisi ba ye ba kpa' o dapuudir zug n ku.
43019017	Ka ba mor Yesu yi teŋin la ka ke ka o zeedi o meŋ dapuudir n keŋ zin'ikan ka Jew dim buon ye Golgota la, ka li gbin a ye zunwana zin'ig.
43019018	Ka ba kpa' o n tabil dapuudir zug. Ka me kpa' nidib ayi n tabil dapuuda zug, ka yinni be o dagobug ka yinni be o datiuŋ. Ka Yesu bee ba soogin.
43019019	Ka Pilate sob o yela n tabil dapuudir la zug ka sobir la yel ye, “YESU ONE YI NAZARET, KA A JEW DIM NA'AB LA.”
43019020	Zin'ikan ka ba da kpa' Yesu la, da kpi'ene teŋ poogin la, ka Jew dim bedego karem sob la. Ka sob la da sob ne Jew dim pian'ad, ne Room dim pian'ad ne Greek dim pian'ad.
43019021	Ka Jew dim maalmaan kpeenmnam yel Pilate ye o da sob ye, “Dau kaŋa ane Jew dim na'aba, amaa ye o som ye, dau kaŋa yel ye, o ane Jew dim na'ab.”
43019022	Pilate lebis ye, “Mam sob si'em la line kpelim be.”
43019023	Ka sogianam kpa' Yesu naae la, ba zaŋ o fuud pudugi li zin'is anaasi n tis taaba. Fuug la da pu senn, amaa ba wugu line mum.
43019024	Linzug ka ba yel taaba ye ba da aenn lii, amaa ba maal bugulum bugulum gos one na di. Ne'eŋa da niŋi ala ye Wina'am gbauŋ la sob si'em la niŋ ameŋa ye, “Ba pudug m fuud n tis taaba ka maal bugulum bugulum ne m fuug la yela.” Ka sogianam la niŋi ala.
43019025	Ka Yesu ma ne o mapit, ne Kleopas po'a ne Meeri Magdalene, n zi'e kpi'e dapuudir la.
43019026	Ka Yesu n nye o ma ne o nya'andolkan ka o noŋ la ka ba zi'e kpi'e la, o yel o ma la ye, “M ma fu biig nwa.”
43019027	Ka me yel o nya'andol la ye, “Fu ma nwa.” Ka saŋkan ken sa ka o nya'andol la dol Yesu ma la kuli o yin.
43019028	Ka Yesu yu'un baŋ ye si'el wusa naae ya la ka yel ye, “Ku'onuud more m.” O yeli ala ye Wina'am gbauŋ n sob si'em la niŋi ameŋa.
43019029	Ka nwam zi'e ne danmi'isug. Ka ba zaŋ sooso los danmi'isugin la lo kikan'arin niŋi o noorin.
43019030	Ka on nu danmi'isug la ka ye, “Li naae ya,” ka sun o zug ka kpi.
43019031	Li da ane vu'usum daar ti'ebug, hale ka li a dabistita'ar, linzug ka Jew dim la pu bood ye niŋgbina la kpelim be dapuuda zugi li daare, ka ba sos Pilate ye o ke ka ba ko' ba noba, ka sigisi ba dapuuda la ni.
43019032	Ka sogianam keŋ ko' yiiga daan la noba, ne o tiraan one ka ba daa la'am kpa'a kpi'e Yesu la noba.
43019033	Ka ban kenn Yesu sa'an na n nye ka o kpi la, ba pu ko' o nobaa.
43019034	Ka sogia yinni zaŋ kpan n kunsi o lugir ka ziim ne ku'om kpelim yi na.
43019035	One nye line naam la, dii li kaset. O pian' ne yelsida, o meŋ mi' ye o pian' ne yelsida, ye ya me siaki li.
43019036	Ka ne'eŋa niŋ ne ye Wina'am gbauŋ la n sob si'em la lieb ameŋa ye, “Baa o konbir yinni, ku ko'oge.”
43019037	Ka Wina'am gbauŋ lem sob zin'i si'a ya'as ye, “Ba na gos on ka ba kuns la.”
43019038	Ne'eŋa nya'aŋ ka Josef one yi Arimatea teŋin ka a Yesu nya'andol n keŋ sos Pilate ye o zaŋim Yesu niŋgbiŋ la tis o. Josef daa ane Yesu nya'andol amaa on daa zot Jew dim la zug ka o pu neeli o meŋa. Ka Pilate n siak la ka o kena zaŋ niŋgbiŋ la keŋ.
43019039	Ka Nikodemus, one daa keŋ Yesu sa'an yu'uŋ la, me dol Josef ka mor bunnyubis line buon mir ne aloes ka ba gendig taaba, ka li zu'e bedego.
43019040	Ka ba zaŋ Yesu niŋgbiŋ n bobug ne fuud ne bunnyubisa la, wuu Jew dim kum maluŋo a si'em la.
43019041	Ka lombon'og be zin'ikan ka ba kpa' o la baba, ka Jew dim yaug be li poogin, ka ba nam pu mum so' li nii.
43019042	Ka dabisir la sadigim a vu'usum daar ti'ebug la ka yaug la me pu lal la, ka ba mum Yesu anina.
43020001	Ka Alasidaar ka Meeri Magdalene isigi keŋ yaugin la, ka li nam pu nie naae, ka o nye ka kugir line ligil yaug la bilig.
43020002	Ka o zo keŋ Simon Piita ne o nya'andol si'a sa'an, on ka Yesu noŋ la, ka yeli ba ye, “Ba zaŋ Zugsob la yaugin la yi ka ti zi' ban niŋ o si'ela.”
43020003	Ka ba zo keŋ yaugin,
43020004	ka nya'andol oŋa la zo gaad Piita n paae yaugin la yiiga,
43020005	ka kuni gos ka nye fuud la, ka lee pu kpen'e.
43020006	Ka Simon Piita paae n kpelim kpen', ka nye fuud la digi,
43020007	ne pien line ka ba da viligi o zug la. Li pu be ne fuud la, amaa li meŋi da'e keŋ n dig zin'isi'a.
43020008	Ka nya'andol one paae yiiga la, me kpen' yaugin la n nye li ka siak.
43020009	Lini sob Wina'am gbauŋin ye, asee ka o vu'ug kumin la, ba da nam zi' li gbin ne.
43020010	Ka nya'andolib la lebi kul ba yaan.
43020011	Ka Meeri zi'e yaug la yiiŋ n kum, ka sunne gos yaug la poogin,
43020012	ka nye maleknam ayi ka ba ye fupiela n zin'i zin'ikan ka Yesu daa be la. Ka yinni be zug baba ka yinni me be noba baba.
43020013	Ka ba bu'os o ye, “Po'aa, bo ka fu kaasida?” Ka o lebisi ba ye, “Ba noki m Zugsob la ka m zi' ban niŋ o si'el la.”
43020014	On pian' ne'eŋa la ka gi'e nye Yesu ka o zi'e ka o lee pu baŋ ye li ane one.
43020015	Ka Yesu bu'os o ye, “Po'aa, bo ka fu kaasida? Ka ano'on ka fu ieda?” Ka o ten'es ye o ane one gur lombon'og la ka yel o ye, “M diema, li ya'a ane fune zaŋi o niŋgbiŋ la, fun yeli m fun niŋ li si'el, ka m keŋ noki li.”
43020016	Ka Yesu buol o ye, “Meeri.” Ka o gi'e gos o ka pian' o ne Jew dim pian'ad ye, “Rabboni.” Li gbin ane ye, Pa'ana.
43020017	Yesu yeli o ye, “Da si'isi ma; ka m nan pu du m Ba' la sa'ane. Amaa kemi m ba'abiis la sa'an n yeli ba ye, m dutne one a m Ba' ne ya Ba' ni ka a m Wina'am ne ya Wina'am la ni.”
43020018	Linzug ka Meeri Magdalene keŋ yel Yesu nya'andolib la ye, “M nye Zugsob la.” Ka o yel ba lin wusa ka Yesu yel o la.
43020019	Ka daakan yu'uŋ sisobir, line a Alasidaar, ka Yesu nya'andolib la la'as taaba doogin, ka kpar za'anoya, bozugo ba da zotne Jew dim la dabiem. Ka Yesu kena zi'e ba sisoogin, ka yeli ba ye, “Sumalisim na be ne ya.”
43020020	Ka on daa yeli ba wala la, ka pa'ali ba o nu'us ne o lugir. Ka nya'andolib la mor sumalisim ban nye Zugsob la zug.
43020021	Ka Yesu yeli ba ya'as ye, “Sumalisim na be ne ya. Wenne m Ba' tum man na la, ala men ka man me tumi ya.”
43020022	Ka on yeli ala naae la, ka o vu'usi niŋi ba ni, ka yeli ba ye, “Di'em Wina'am Siig Suŋ.
43020023	Niŋkan wusa ka ya niŋ suguru ne o ka yiis o tuumbe'ed n bas la, Wina'am me na yiisi li bas. Ka niŋkan wusa ka ya pu niŋ o suguru ka yiis o tuumbe'ed base, Wina'am me ku yiis o tuumbe'ed n basi.”
43020024	Ka Tomas one ka ba buon Liibir ka a Yesu nya'andolib pii ne yi la nid yinni la daa ka' ba sa'ane Yesu n daa kena laa.
43020025	Ka nya'andolib la sieba yel o ye, “Ti nye Zugsob la.” Ka o yeli ba ye, “M ya'a pu nye bane kpa' o nu'ug la isa, ka si'isi li ne m nu'ubil, ka si'isi o lugire, mam ku siake.”
43020026	Ka daba anii lem paae, ka nya'andolib la la'as doogin ya'as, ka Tomas be ne ba. Ka la'am ne ban kpar za'anoya la Yesu kena zi'en ba soogin, ka yeli ba ye, “Sumalisim be ne ya.”
43020027	Ka o yel Tomas ye, “Zaŋimi fu nu'ubil n si'is m nu'us, ka zaŋ fu nu'ug n si'is m lugir. Da bi'esida amaa niŋim yadda.”
43020028	Ka Tomas lebis n yel o ye, “Fu ane m Zugsob ne m Wina'am.”
43020029	Ka Yesu bu'os o ye, “Fu niŋ yadda fun nye man la zugoo? Yelsum be ne bane pu nyee, amaa ka lee niŋ yadda.”
43020030	Yesu da tum tuumnyalima sieba bedego ka o nya'andolib la be ani. Ka tuumnyalima ban pu sob gbauŋ kaŋa nii.
43020031	Ka m sob ne'enam ye ya siak ye Yesu a Kiristo la, one a Wina'am Biig la, ka ya ya'a niŋ o yadda, ya na nye nyovur o yu'ur zug.
43021001	Lin nya'aŋ ka Yesu nie o meŋi ya'as n pa'al o nya'andolib la, Tiberias beuŋ baba, ka lin niŋ si'em ane anwa.
43021002	Simon Piita ne Tomas one ka ba buon Liibir la, ne Nataniel, one yi Kana, Galilee so'olim la ne Zebedee biis ne Yesu nya'andol sieba ayi da la'am bene taaba.
43021003	Ka Simon Piita yeli ba ye, “M wa'ene ye m gban' zimi.” Ka ba lebis ye, “Ti me na keŋ.” Ka ba keŋ kpen' aaruŋ, ka yu'uŋkan wusa ka ba pu gban'e si'el si'ela.
43021004	Ka beug yiligid la, ka Yesu zi'e beuŋ gbeug, amaa o nya'andolib la pu baŋ ye li ane one.
43021005	Ka Yesu bu'osi ba ye, “M biise, ya mor zimii?” Ka ba lebis o ye, “Ayei.”
43021006	Ka o yeli ba ye, “Lomini ya zimila'ad la aaruŋ la datiuŋ baba ka ya na gban'e. Ka ba lobi li ka zimi pe'eli galis ka ba mak ye ba teeg li niŋ aaruŋ la gu'uŋ.”
43021007	Ka nya'andol yinni, on ka Yesu noŋ la yel Piita ye, “Li ane Zugsob la.” Ka Piita n wumi ala la, ka on pu ye' fuug la zug, o ye' fuug ka ianki li ku'omin la keŋ Yesu sa'an.
43021008	Aaruŋ la pu lal ne beuŋ gbeugo, ka wen wuu fun na ya'as noba kobus ayi'iŋa ne, ka nya'andolib bama la be aaruŋin la n ve'ed la'akan ka zimi pe'el la.
43021009	Ka ban du gbeug la ba yi aaruŋin la na ka nye ka bugum saana dit, ka zimi pa'e ka bodobodo me be.
43021010	Ka Yesu yeli ba ye, “More zimbane ka ya gban'e la sieba na.”
43021011	Ka Simon Piita kpen' aaruŋ ka ve'ed zimila'ad la du'os gbeug. Ka zimbeda pe'eli li, ka ba kal a kobuga ne piisnu ne atan'. La'am ne ban zu'e la zimila'ad la pu aenn.
43021012	Ka Yesu yeli ba ye, “Kemi na di.” Ka nya'andolib la so'o so' pu mor sukpi'em na bu'os o ye, “Fu aa ano'one?” Bozugo ba baŋ ye on a Zugsob la.
43021013	Ka Yesu zaŋ bodobodo ne zimi la tisi ba, ka ba onb.
43021014	Ne'eŋa da a noor atan' daan ka Yesu nie o meŋ pa'al o nya'andolib la on da vu'ug kumin la.
43021015	Ka ban di naae la, ka Yesu bu'os Simon Piita ye, “Simon, Joon biiga, fu sid noŋ man n gat bamaa?” Ka o lebis o ye, “Eenn, m Zugsoba, fu pun mi' ye m noŋ uf.” Ka Yesu yel o ye, “Guri m pe'ebibis la.”
43021016	Ka Yesu lem bu'os o noor ayi daan ye, “Simon, Joon biiga, fu noŋi maa?” Ka o lebis o ye, “Eenn, m Zugsoba fu mi' ye m noŋ uf.” Ka o yel o ye, “Guri m pe'es la.”
43021017	Ka Yesu lem bu'os o noor atan' daan ya'as ye, “Simon, Joon biiga, fu noŋi maa?” Ka Piita sunf sa'am, on bu'os o noor atan' daan ye, “Fu noŋi maa la,” ka o lebis ye, “M Zugsoba, fu mi' si'el wusa, ka mi' ye m noŋ uf.” Ka Yesu yel o ye, “Guri m pe'es la.”
43021018	Ka Yesu lem yel o ye, “Asida ka m yet uf ye, fun da a dasaŋ la, fu da lood vilig n ken fun boode si'el, ka fun a bunkudug la, fu na tienn fu nu'us ka so' na lo uf vilig ka more fu keŋ zin'i kan ka fu pu booda.”
43021019	Yesu yel ne'eŋa ne ye o pa'al ku'um kan buudi ka Piita na kpi, ka li a zun'or n tis Wina'am. Ka ne'eŋa nwa nya'aŋ ka Yesu yel o ye, “Dol man.”
43021020	Ka Piita gi'e ka nye ka nya'andolkan ka Yesu noŋ la doli ba nya'aŋ, ka a one zin'i kpi'e ne Yesu ban daa dit la. Ka o me bu'os Yesu ye, “M Zugsoba, ano'on ye o zam uf la.”
43021021	Ka Piita nye o la ka bu'os Yesu ye, “Ka dau kaŋa mene?”
43021022	Yesu lebis o ye, “Li ya'a ane m boodim ye o kpelim be ka m ti leb na, fu ba'a bo be li nii? Fun ya'a dol man.”
43021023	Ka pian'ad la yadig paae yadda niŋidib la ye nya'andol kan la ku kpii, amaa Yesu meŋ pu yel ye o ku kpii, ka lee ye, “Li ya'a ane m boodim ye o kpelim be ka m ti leb na, fu ba'a bo be li nii?”
43021024	Nya'andol kaŋa di kaset yelbama nwa yela, ka sobi li. Ti baŋ ye o kaset la a yelsida.
43021025	Si'elnam bedego be ka Yesu maal. Ka ba ya'a ye ba sob li wusa, m ten'es ka paalo ku be dunia ni ka ba sob gbana la digile.
44001001	Teofilus, m daa yel uf m yiiga gbauŋ la poogin Yesu n daa pin'ili tum ka pa'al nidib si'el la wusa, hale
44001002	n ti paae daar kan ka Wina'am zaŋ o n du arazana ni la. O daa mor Wina'am Siig Suŋ la paŋ ka pa'al Tumtumnib bane ka o daa gaŋ la ban na tum si'em. Ka Wina'am naan zank o n du arazana ni.
44001003	Yesu namisug nya'aŋ la dabisa piisnaasi poogin, ka o nie o meŋ n pa'ali ba la, ka tum tuumnyalima bedego line pa'al ye o voe. Ka ban nye o la o tu'asi ba Wina'am na'am la yela.
44001004	Ka ban la'as ne Yesu n dit la, ka o tisi ba noor ye, “Da yi Jerusalem nii, ka gur Wina'am Siig Suŋ one a o piini kan ka m da yel zi'el la.
44001005	Ka Joon daa suudi ya ne ku'om. Amaa li ku yuuge ka man na suu ya ne Wina'am Siig Suŋ.”
44001006	Ka tumtumnib la la'as taaba ne Yesu ka bu'os ye, “Zugsoba, fu na lem lebis Israel dim na'am la nannanna n tisi ba?”
44001007	Ka Yesu yeli ba ye, “Ya ba'a kae' ka ya baŋ saŋa ne dabisa ban ka m Ba' Wina'am da zi'el ne o meŋ paŋ la.
44001008	Amaa ya na di'e paŋ, Wina'am Siig Suŋ la ya'a keenn ya sa'an na, ka ya na tu'asi m yela Jerusalem ne Juuda ne Samaria ne dunia ben wusa.”
44001009	On tu'asi naae la ka ba gosid o, ka Wina'am zaŋ o n dut ka saŋgbana ligil o.
44001010	Ka ban nam kpelim gosid saa agol la, ka dapa ayi ye fupiela n zi'e ba sa'an,
44001011	ka bu'osi ba ye, “Galilee dima, bozug ka ya zi'e n gosid agole? Yesu one yi ya sa'an n ken arazana ni la, o na ti leb na wuu yaname n nye o ka o keŋ si'em la.”
44001012	Ka o Tumtumnib la yi Olives Zuerin n leb Jerusalem. Li pu lal ne Jerusalem.
44001013	Ka ban paae Jerusalem la, ba du girimbiisa line a ba yir sigidirin. Ka bane daa be ani la daa a Piita ne Joon ne Jemes ne Andrew ne Filip ne Tomas ne Bartolomew ne Mateo ne Jemes one a Alfeus biig la ne Simon Zealot ne Judas one a Jemes biig,
44001014	bama wusa ne po'ab ne Meeri Yesu ma ne Yesu pitib daa la'ased ne taaba n sosid Wina'am ne ba ya'am wusa.
44001015	Ka dabisa bama ka yadda niŋidib la daa la'ased taaba ka ba kal a wuu kobuga ne piisi. Ka Piita due n zi'e ba sisoogin n yel ye,
44001016	“M zuanama, li ane tilas Wina'am gbauŋ pian'ad kan ka o Siig Suŋ da pun yel ka li yi na'ab David noorin la lieb ameŋa ne Judas niŋ si'el la yela.
44001017	O daa gaad tuon n dol nidib bane keŋ n gban'e Yesu la. O daa ane ti tumtum tiraan ka Wina'am gelig o la'as ne ti.”
44001018	(Dau kaŋa nwa daa da' poog ne o tuumbe'ed yood. O daa lu teŋin anina, ka o poor pusig, ka o nyood wusa yi.
44001019	Ka Jerusalem teŋ nidib la wusa n wum la, ba pud poog la yu'ur ne ba pian'ad ye Akeldama. Li gbin ane Ziim Poog.)
44001020	Ka Piita ye, “Li sobne Wina'am yuuma gbauŋin ye, ‘Kel ka o yir na yo damzuunr, ka nidib ku lem be aninaa.’ Ka lem sob ye, ‘Kel ka so' di'e o tuuma tum.’
44001021	-
44001022	“Alazugo li su'um ye nid yinni pa'asi ti ni. O a one daa nye ti Zugsob Yesu ku'um vu'ugir yela. Li su'um ka o ane one n daa pun bee ti sa'an saŋa wusa ti Zugsob Yesu daa goond ne ti, lin pin'il ne Joon n daa suud nidib ku'om la, n ti paae saŋkan ka Yesu daa yi ti sa'an n du arazana ni la.”
44001023	Ka ba yiis nidiba ayi. Ka ayinni yu'ur buon Josef one ka ba lem buon ye Barsabas ka lem buon Justus. Ka ayinni la yu'ur buon Mattias.
44001024	Ka ba sos Wina'am ye, “Ti Zugsoba, fun mi' ninsaalib poog. Pa'alimi ti nidiba ayi nwa fun gaŋ so'
44001025	ye o di'e Judas zin'ig n tum tumtumnib la tuuma lin ka o bas ka keŋ o meŋ zin'igin la.”
44001026	Ka ba bugulim ka li lu Mattias zugin ka ba zaŋ o la'as Tumtumnib piina yinni la kalin.
44002001	Ka Pentekost daar n paae la, ka ba wusa daa be zin'ig yinni.
44002002	Ka to'oto yim ka vuud yi arazana ni na n wenne sisi'em tita'ar ne, n pe'el doog kan ka ba be la.
44002003	Ka ba nye si'el lin wenne bugum zilima ne, n pudug n zoon ba wusa yinni yinni zutin.
44002004	Ka Wina'am Siig Suŋ daa pe'eli ba wusa, ka ba pin'il n pian'ad ne teŋzuŋ pian'ad wuu Siig Suŋ la n tisi ba si'em la.
44002005	Ka Jew dim sieba ban yi dunia so'olim wusa na, daa be Jerusalem ni. Ba daa ane bane dol Wina'am suer su'uŋa.
44002006	Ka nidib bedego n wum vuud la, ka ba la'as taaba, ka li lidigi ba bedego, bozugo so' wusa wum ban pian'ad o meŋ buudi pian'ad.
44002007	Ka ba lidig n bu'osid taaba ye, “Gosima, nidib bane pian'ad nwa wusa ka'ane Galilee dim bee?
44002008	Ka li niŋ wala ka ti wusa yinni yinni wum ka ba pian'ad tinam buudi pian'ade?
44002009	Ti yi ne Partia ne Media ne Elam ne Mesopotamia ne Juuda ne Kapadosia ne Pontus ne Asia,
44002010	ne Frigia ne Pamfilia ne Egipiti ne Libiya lin kpi'e Sairene ne saam ban yi Room teŋin la, Jew dim ne sieba bane ka' Jew dim buudi, ka lee doli ba malima,
44002011	ne Krete dim ne Arabia dim. Ka li niŋ wala ka tinam wum ka ba pian'ad ti buudi pian'ad n yet tuumtitada ban ka Wina'am tum la?”
44002012	Ka ba lidig n bu'osid taaba ye, “Yel kaŋa nwa gbin lee a bo?”
44002013	Amaa ka sieba po'ogi ba, ka yet ye, “Nimbama nwa nune daam n kool.”
44002014	Ka Piita due zi'en ne Tumtumnib piina yinni la, n yeli ba ne kukotita'ar ye, “Juuda dim, ne bane be Jerusalem nwa ni, ya wusa baŋim yelkaŋa, ka kelis man ye m tu'asi ya yel si'a la.
44002015	Li nan ane beogin, dinzugo nidib nwa ku nu daam n kool wenne yanam ten'esid si'em laa.
44002016	Amaa ne'eŋa ane bun lin ka Wina'am nodi'es Joel da pun sob li yela la ye,
44002017	Wina'am yel ye, ‘Dunia naar ya'a ti li'el, m na bu'e m Siig Suŋ la n niŋ ninsaalib buudi wusa zut. Ka ba biribis ne ba bipumis na di'e Wina'am pian'ad n tis nidib. Ka ba dasam na nye Wina'am yela wuu zaansuŋ ne. Ka ba niŋkuda me na zaansim.
44002018	Ka saŋkan la m na bu'e m Siig Suŋ la niŋ m tumtum dap ne m tumtum po'ab zutin. Ka ba na di'e m pian'ad n tis nidib.
44002019	M na maal bunnyalima agol ka maal zanbina dunia zug. Ziim ne bugum ne walim ne nyo'os na ti be.
44002020	Nintaŋ na ti lieb lik, ka nwadig mu'e wenne ziim ne, ka Zugsob lebig daar la nyaan paae.
44002021	Ka lin saŋa la, on wusa buol Zugsob yu'ur, o na nye faangir.’
44002022	“Israel dim wusa, wumi pian'akaŋa nwa. Wina'am daa tum tuumnyalima ne bunnyalima ne zanbina Yesu sa'an, one a Nazaret dau la, ka pa'ali ba ye one tum o ba sa'an. Ya pun mi' ne'eŋa, bozugo li daa maali ya sa'an.
44002023	Wina'am pun mi' si'el wusa. O boodim la zug, ka o zaŋ Yesu niŋ ba nu'usin ka ba ke ka nimbe'ednam gban'e o n kpa' o tabil dapuudir zug n ku.
44002024	Ka Wina'am sa'am ku'um paŋ ka vu'ug o kumin, ku'um ku tun'e mor o la zug.
44002025	David da pun tu'as o yela sa ye, ‘M nyet Zugsob la m tuon daar wusa. On bee ne man la zug, so' ku nyaŋe niŋi m si'el la.
44002026	Dinzugo m mor sumalisim, ka pian'ad sumalisim pian'ad. Ala men, m mor ti'ir, man na kpi,
44002027	ka Wina'am ku basi m siig kpi'im teŋ la zug. O ku ke ka mam one a o Ninsuŋ la pun'e.
44002028	On ke ka m baŋ o nyovur suer la zug, ka m mor sumalisim bedego o tuon.’
44002029	“M zuanama, keli ka m ansig n tu'asi ya, ti yaab na'ab David yela. O da kpine ka ba pin' o yaugin. Ka o yaug be ti sa'an kpela hale n paae zina.
44002030	David da ane Wina'am nodi'es ka baŋ ye Wina'am po ne zi'el ye o na ke ka nid yinni yi o yaas la sisoog n zin'in o na'am gbauŋ la zug.
44002031	Dinzugo David da pun deŋi nye Wina'am da ye o tum si'em la. Ka tu'as Kiristo ku'um vu'ugir yela ye, ‘Wina'am ku bas o kpi'im teŋ, bee ke ka o niŋgbiŋ pun'e.’
44002032	Yesu la nwa, one ka Wina'am vu'ug o kumin la. Ka ti wusa nye li, ka tu'asi ya li yela.
44002033	Dinzug ka Wina'am du'os o n zi'el o datiuŋ, ka o di'e Siig Suŋ, line ka o pun yel zi'el la. Yanam wum ka nyet si'el nannanna la, a piini line ka o tisi ti.
44002034	David meŋ da pu du arazana ni. Amaa o meŋ da yel ye, ‘Zugsob la yel m Zugsob ye, “Zin'inim m datiuŋ,
44002035	n gur saŋa kan ka m na ke ka fu bi'emnam lieb fu noba kuk.” ’
44002036	“Dinzug, keli ka Israel dim buudi wusa baŋ yelmeŋir ye Yesu kan ka ba daa kpa' tabil dapuudir zug n ku la, on la ka Wina'am pa'ali ya ka o a Zugsob ne Kiristo.”
44002037	Nidib la n wum pian'ad nwa la, ka li kpen' ba sunya ni hale, ka ba bu'os Piita ne Tumtumnib la ye, “Ti ba'abiise, ti na niŋ wala?”
44002038	Ka Piita lebisi ba ye, “Tiakimi ya sunya, ka ya wusa yinni yinni di'e Wina'am ku'om suub ne Yesu Kiristo yu'ur, ka Wina'am na yiisi ya tuumbe'ed n bas. Ka ya na di'e Wina'am piini line a o Siig Suŋ.
44002039	Noor zi'elug la ane ya din ne ya biis din ne bane be lalle, hale ne nidib bedego ban ka Zugsob la na ti buoli ba o sa'an la.”
44002040	O daa pian' pian'ad sieba bedego n sa'ali ba ne nimmua n yeli ba ye, “Yiisim ya meŋ ne zumaaŋ kaŋa nimbe'ednam la sa'an.”
44002041	Ka bane daa siak Piita pian'ad la daa di'e ku'om suub. Ka daar kan la, nidib bane daa pa'as ba ni la wenne tusa atan'.
44002042	Ka ba daa kpelim zi'e kiŋkiŋ ne Tumtumnib la pa'alug. Ka mor noor yinni ka la'asedi dit diib ne taaba ka sosid Wina'am.
44002043	Ka dabiem daa kpen' nidib la wusa, ka Wina'am ke ka Tumtumnib la tum tuumnyalima ne zanbina bedego.
44002044	Ka nidib ban daa niŋ yadda la wusa daa mor noor yinni ka pudugid ban mor si'el wusa ne taaba,
44002045	ka kuos ba la'ad ne ba araza'as wusa n pudug n tis on mekama nar ye o di'e si'em.
44002046	Ka daar wusa ka ba la'ased Wina'am pu'usum yin, ka me la'ased yir yir n dit ne taaba, ka mor sumalisim ne poog yinni,
44002047	ka du'osid Wina'am yu'ur su'uŋa, ka paam bareka nidib wusa sa'an. Ka Zugsob paasid bane ka o tilig daar wusa la n la'ased yadda niŋidib la sa'an.
44003001	Ka nintaŋ koor lin daa a Winsosug saŋa la, Piita ne Joon dol taaba wa'ae Wina'am pu'usum yin.
44003002	Ka dau so' be anina n a pon'or o biilimin sa. Ka daar wusa ba zeed o more kenne zin'in Wina'am pu'usum yir za'anoorin ka li buon Venlim za'anoor. Ka o sosid nidib bane kpen'ed Wina'am pu'usum yin la.
44003003	On nye Piita ne Joon ka ba bood ye ba kpen' la, o sosi ba ye ba tis o si'el.
44003004	Ka Piita ne Joon gos o kii, ka Piita yel o ye, “Gosimi ti.”
44003005	Ka o midig o nini goti ba, ka ten'esid ye ba na tis o si'el.
44003006	Ka Piita yel o ye, “M pu mor anzurifa bee salima na tis fo. Amaa m na tis uf man mor si'el. Ne Yesu Kiristo one yi Nazaret na yu'ur, duom n keŋ.”
44003007	Ka Piita gban'e pon'or la datiuŋ nu'ug n zank o agol. Ka o noba la kpelim kpe'eŋ to'oto yim,
44003008	ka o due zi'e agol ka keŋ n doli ba kpen' Wina'am pu'usum yin n ian'asid ka pian'ad n du'osid Wina'am yu'ur su'uŋa.
44003009	Ka nidib wusa nye o ka o kene n du'osid Wina'am yu'ur su'uŋa.
44003010	Ka ba mi' ye one yiti zin'i Wina'am pu'usum yir za'anoor kan buon Venlim za'anoor la ni n sosid la. Ka ban nye line niŋ o la, ka li lidigi ba bedego.
44003011	Ka ban nye pon'or la mor laafe n dol Piita ne Joon la, ka li lidig nidib wusa ka ba zo n la'as taaba zin'ikan daa buon Solomon za'ambeŋ la.
44003012	Ka Piita nye anwa la, ka bu'os nidib la ye, “Israel dima, bo niŋ ka yelkaŋa nwa lidigi ya? Bee wala ka ya gosidi ti wenne ti meŋ paŋ ne ti tuumsuma zug n due dau nwa ka o kenna?
44003013	Li ane Wina'am on ka Abraham ne Isaak ne Jakob ne ti yaanam da pu'usid la n du'os o Biig Yesu la yu'ur. On la ka ya daa zaŋ o n niŋ bane so'e paŋ nu'usin ka zan'as o gomena Pilate tuon, hale baa Pilate n daa bood ye o bas o la.
44003014	Amaa ya daa zan'as ninsuŋ one a yelmeŋir dau la, ka lee daa bood ye Pilate bas niŋkuud la n tisi ya,
44003015	ka ku one so'e nyovur suer, on ka Wina'am vu'ug kumin la. Tinam daa nyee li ka tu'asidi ya li yela.
44003016	Li ane yadda niŋir line be Yesu yu'urin ke ka dau kaŋa nwa kpe'eŋ la, wenne yanam nye la. Li ane yadda niŋir ne Yesu ka dau nwa nye laafe nyain ya wusa tuon nwa.
44003017	“M zuanam, nannanna m baŋ ye ya zi'ilim la zug, ka yanam ne ya na'anam daa niŋi ala.
44003018	Lin ka Wina'am da pun deŋi yel ne o nodi'esidib noor la niŋ ameŋa ye asee ka Kiristo namis.
44003019	Dinzugo tiakem ya sunya ka leb Wina'am sa'an na, ka o na yiisi ya tuumbe'ed n bas, ka na tisi ya kpe'eŋir.
44003020	O tum Yesu one a Kiristo ka o pun gaŋ la n tisi ya.
44003021	O na be arazana ni hale n paae bun paala wusa maalug saŋa, wenne Wina'am da pun tu'as ne o nodi'esuma ka ba yel pin'ilugin sa la.
44003022	Moses da yel ye, ‘Ya Zugsob Wina'am na gaŋ o nodi'es yinni ya buudi soogin wenne on daa gaŋ mam si'em la. Asee ka ya kelis bun lin wusa ka o na tu'asi ya.
44003023	Ka on wusa ku di'e Wina'am nodi'es kan noore, ba na sa'am on daana n yiis o Wina'am nidib sisoogin.’
44003024	“Wina'am nodi'esidib bane da pian' wusa, lin pin'il ne Samuel sa, ne ban da dol o nya'aŋ la, ba bedego da pun tu'as dabisa bama yela.
44003025	Wina'am nozi'elug line yi o nodi'esidibin na la, aa ya din. Ka ya la'am di'e nonakan ka Wina'am maal ne ya yaanam, on da yel Abraham ye, ‘Fu yaas la ma'asim zug ka dunia buudi wusa na ti nye Wina'am yelsum.’
44003026	Wina'am one vu'ug o Biig kumin la, tum o ya sa'an yiiga, ye o tisi ya yelsum, n fendigi ya wusa yinni yinni n yiisi ya tuumbe'ed poogin.”
44004001	Ka ban nam tu'asid ne nidib la, ka maalmaan kpeenmnam ne Wina'am pu'usum yir gurib kpeenm, ne Sadusii dim keenn ba sa'an na.
44004002	Ka ba sunya pelig ne Tumtumnib la ban pa'an nidib ka mooni Yesu ku'um vu'ugir labaar tisidi ba la, line na nie pa'al ye ku'um vu'ugir be.
44004003	Ka ba gban'e ba n kpen'es sarega ni ye beog nie, lin daa a zasisobir saŋa la zug.
44004004	Amaa nidib bane daa wum Wina'am labaar la bedego sa daa niŋ o yadda. Ba dap kal daa a wuu tusa anu.
44004005	Ka beog nie la, ka na'anam ne kpeenmnam ne gbauŋmi'idib la la'as taaba Jerusalem ni.
44004006	Ka Annas, on a maalmaan kpeenm, ne Kaifas ne Joon ne Alekizanda ne nidib bedego bane a maalmaanib buudi la daa la'as taaba.
44004007	Ka ba more ba na n zi'el ba tuon ka bu'osi ba ye, “Ano'on tisi ya paŋ ne noor ye ya maalim nwa?”
44004008	Ka Wina'am Siig Suŋ pe'el Piita ka o yeli ba ye, “Yanam bane so'e nidib laa, ne Israel kpeenmnama,
44004009	li ya'a ane ye ya bu'osi ti zina daar nwa n baŋ tuumsuŋ kan ka ti sa maal n tis pon'or la ne line ke ka o nye laafe la
44004010	ya wusa ne Israel dim wusa baŋim ye li ane Yesu Kiristo one yi Nazaret na la zug, ka nid nwa zi'e ya tuon ka mor laafe la. On ka ya daa kpa' tabil dapuudir zug n ku, ka Wina'am daa vu'ug o kumin la.
44004011	Li sob Wina'am gbauŋin, Yesu n tu'as o meŋ yela ye, ‘Kugir kan ka tanmeedib daa ne'es la, lieb lodigin kugir.’
44004012	So' lem kae' a faangire. Ka yu'ursi'a lem ka' dunia nwa zug ya'as n na tis nidib ka ba nye tiligire.”
44004013	Ban wum ka Piita ne Joon tu'as ne sukpi'euŋ la, ka ba mi' ye ba ane tadimnam, ka pu zamis si'el si'ela, li lidigi ba hale ka ba baŋ ye ba daa bene Yesu sa'an.
44004014	Ban nyet dau kane sa nye laafe ka o zi'e ba sa'an la, ba pu baŋ ban na tu'as si'em n tisi ba ka li a yele.
44004015	Amaa ba yeli ba ye, ba yim kpeŋ. Ka ba yi. Ka ba bu'os taaba ye,
44004016	“Ti na niŋ wala ne nimbama nwa? Nidib bane wusa be Jerusalem nwa baŋi ba nyalima tuumtita'ar la yela. Ti ku tun'e n ki'isi lii.
44004017	Amaa tiname na niŋ si'em ka bane n tum si'el la da yadigi n keŋ tuon ane ye, ti volisi ba ye ba mit ka ba lem tu'as yu'ur nwa yela n tisi nidib ya'as.”
44004018	Dinzug ba buoli ba n yeli ba ye, ba mit ka ba lem tu'as bee pa'al nidib Yesu yela ya'as.
44004019	Amaa ka Piita ne Joon lebis n yeli ba ye, “Li ya'a a su'um Wina'am tuon ye ti siak ya noor n gaad Wina'am noore, yanam tu'asim.
44004020	Ka tinam ku tun'e n niŋ si'ela, asee ti tu'as bun lin ka ti nye ka wum la.”
44004021	Ka ba volisi ba ya'as ka basi ba ye ba kem, ka pu nye yela kan na ke ka ba daami ba, nidib wusa du'osid Wina'am yu'ur su'uŋa, bun lin ka ba sa maal la zug.
44004022	Dau kane ka ba maal nyalimkaŋa ka o nye laafe la, daa gaad yuma piisnaasi.
44004023	Ban basi ba la, ka ba keŋi ba taaba sa'an n tu'asi ba maalmaan kpeenmnam ne kpeenmnam la n yeli ba si'el wusa.
44004024	Ban wum li naae la, ka du'osi ba kukoya n yet Wina'am ne ya'am yinni ye, “Zugsob, one ka' tiraana, one maal agol ne dunia ne ku'otita'ar ne bun line be li wusa poogin.
44004025	One da ke ka ti yaab David, on da a on tumtum la, tu'as ne Siig Suŋ paŋ n yel ye, ‘Bo niŋ ka dunia buudi wusa sunya pelig, ka nidib tu'asid bun yaalis yela ?
44004026	Ka dunia na'anam due n zi'e, ka bane so'e teŋ la'as taaba n zan'as Zugsob la ne Kiristo la men.’
44004027	Li ane yelmeŋir ye Herod ne Pontus Pilate daa la'as taaba teŋ kaŋa nwa ni, ne bane ka' Jew dim, ne Israel nidib n zan'as Yesu, fu tumtumsuŋ, on ka fu ke ka o a Kiristo la.
44004028	Ba maal bun line wusa ka fu pun niŋi zi'el ne fu paŋ ne boodim la.
44004029	Zugsoba, nannanna gosim ban volisid tinam bane a fu tumtumnib la si'em, dinzugo tisimi ti sukpi'euŋ wusa ka ti mooli fu labasuŋ la.
44004030	Fu paŋ yela kel ka bane ben'ed paam laafe, ka Yesu one a fu tumtumsuŋ la yu'ur zug, tuumnyalima ne zanbina na maal.”
44004031	Ban sos Wina'am naae la, ka zin'ig kan ka ba la'as la n damid. Ka Wina'am Siig Suŋ pe'eli ba wusa. Ka ba tu'as Wina'am pian'ad la ne sukpi'euŋ.
44004032	Ka nidib bedego bane niŋ yadda la, mor ya'am yinni la'am ne ten'esa yinni. Ka nid baa yinni pu yel ye on mor si'el la, one so'e lii. Li ane ba wusa din.
44004033	Ka Tumtumnib la pian'ad Zugsob Yesu ku'um vu'ugir la ne paŋtita'ar ka yelsum bedego be ba wusa zutin.
44004034	Ba nidib bedego ban mor pood la, kuos li n mor ligidi la na,
44004035	n niŋ Tumtumnib la nu'usin. Ka ba pudug li n tis so' mekama wusa boodim a si'em. Ka nid baa yinni ka' ba sa'an la, ka si'el po'og o.
44004036	Ka Josef kane a Levite buudi n yi Saipuros teŋin na, ka Tumtumnib la pud o yu'ur Barnabas. (Ka li gbin yel ye, “One kpe'eŋid.”)
44004037	O daa kuosi o poog ka zaŋ ligidi la na niŋ Tumtumnib la nu'usin.
44005001	Ka dau so' daa be anina, ka o yu'ur buon Ananias, ne o po'a Safira. Ka on ne o po'a me kuosi ba la'ad sieba,
44005002	ka yiis ligidi la sieba n su'a, ka ke line kpelim la n mor na n tis Tumtumnib la. Ka o po'a me baŋ li yela.
44005003	Ka Piita bu'os ye, “Ananias, bo ka fu ke ka Sutaana kpen' fu suunrin, ka fu ma' n tis Wina'am Siig Suŋ, ka yiis ligidi kan ka fu kuos fu la'ad sieba n su'a?
44005004	Fun nam pu kuosin la, li kpelim aane fu din. Fun kuos la men fu tun'e n maal fu ya'am bood si'em. Ka bo niŋ ka fu ten'es yelkaŋa fu suunrin ne? Fu pu ma' n tis ninsaala, amaa fu ma' n tis ne Wina'am Siig Suŋ.”
44005005	Ka Ananias n wum pian'ad kaŋa nwa la, ka lu teŋin n kpi. Ka dabiem bedego kpen' bane wum bun kaŋa nwa la.
44005006	Ka dasam due n zaŋ o n vilig o ne pien n zee o keŋ mum.
44005007	Ka li pu yuuge ka o po'a me kena, ka pu baŋ line pun niŋ la yelaa.
44005008	Ka Piita bu'os o ye, “Yelimi ma, yanam kuosi ya la'ad la, ligidi la wusa nwa bee?” Ka o lebis ye, “Eenn, li wusa la.”
44005009	Ka Piita bu'os o ye, “Bo niŋ ka ya niŋ noor yinni ye ya mak Zugsob Wina'am Siiga? Gosima bane mum fu sid la nan zi'e za'anoorin la. Ba me na zee fu n yi.”
44005010	Ka po'a kpelim lu teŋin n kpi Piita tuon. Ka dasam la kena n nye ka o kpi sa, ka ba nok o n keŋ mum kpi'eli o sid.
44005011	Ka dabiem bedego kpen' bane niŋ yadda la wusa ne bane wum yelkaŋa nwa la.
44005012	Ka Tumtumnib la tum nyalima tuuma bedego nidib la wusa sisoogin. Ka yadda niŋidib la la'as taaba zin'isi'a ka li buon Solomon za'ambeŋ.
44005013	Ka bane pu niŋ Wina'am yadda n zo dabiem n pu la'as ne ba, hale baa ne nidib n pian' ba yu'ur su'uŋa la.
44005014	Po'ab ne dap bane daa niŋ Zugsob la yadda daa paas hale lieb bedego.
44005015	Hale ka nidib mor ban'adnam na n digili ba sueya ni ne deba ye Piita ma'asim na ligili ba, o ya'a gaad anina sa'an.
44005016	Ka nidib bedego yi teens bane gilig Jerusalem na n mor ban'adnam, la'am ne bane ka kikiris doli ba kena. Ka ba wusa paam laafe.
44005017	Ka maalmaan kpeenm ne bane be o sa'an n a Sadusii dim la daa nen ne ba ka due suunr,
44005018	n gban'e Tumtumnib la kpen'esi ba sarega ni.
44005019	Amaa ka Zugsob malek daa keŋ n yo'og sarega doog za'anoor la yu'uŋ kan, n more ba n yiis yiŋ ka yeli ba ye,
44005020	“Kem n zi'en Wina'am pu'usum yin n tu'as nidib la nyovurpaal labaar la wusa.”
44005021	Ban wum ne'eŋa la, ka keŋ n kpen' Wina'am pu'usum yin bekeeung la n pa'an nidib. Ka maalmaan kpeenm ne bane be o sa'an la daa buol Israel dim kpeenmnam wusa ye ba la'as Jew dim la gban'ar la'asug anina, ka ba wusa be anina ka ba tum sarega ni la ye ba mor Tumtumnib la na.
44005022	Amaa ban tum sieba la paaya ka pu nyee ba sarega la nii, ka leb na n yeli ba ye,
44005023	“Tiname paae la ti nye ka sarega doog za'anoor la kpar, ka bane gur la zi'e za'anoorin, ka ba yo'og ka ti pu nyee ba anina.”
44005024	Ka Wina'am pu'usum yir gurib kpeenm ne maalmaan kpeenmnam la n wum yelkaŋa nwa la, ka bi'esid line niŋ si'em ka li a ala.
44005025	Ka so' kena n yeli ba ye, “Dap ban ka ya sa kpen'es sarega ni la, zi'e Wina'am pu'usum yin n pa'an nidib.”
44005026	Ka Wina'am pu'usum yir gurib kpeenm la ne o nidib keŋ gban'e ba na, ka lee pu daami ba, ban zot ye nidib la na ti lobi ba ne kuga la zug.
44005027	Ban more ba na n zi'eli ba tuon la, ka maalmaan kpeenm la bu'osi ba ye,
44005028	“Ti daa pu yeli ya ye ya mit ka ya lem pa'al so' kpela ne yu'ur kaŋa nwa ya'asa? Amaa gosim yaname niŋ si'em, Jerusalem nwa pe'el ne ya pa'alug. Ya bood ye ya zaŋ dau nwa ziim n zuol tinam zutin.”
44005029	Ka Piita ne o Tumtum taaba la lebisi ba ye, “Li su'um ka tinam siak Wina'am noor n gaad ninsaalib noor.
44005030	Wina'am on ka ti yaanam da pu'usid la daa vu'ug Yesu on ka ya daa kpa' tabil dapuudir zug n ku la.
44005031	On la ka Wina'am du'os o n zi'el o datiuŋ, ka o a tuon gat ne faangir ye o tis Israel suer ka ba tiake ba sunya, ka Wina'am yiis ba tuumbe'ed n bas.
44005032	Tinam ne Siig Suŋ on ka Wina'am tisid nimbane siak o noor la, wusa daa nyee li, ka tu'asi li n tisi ya.”
44005033	Ban wum pian'akaŋa nwa la, ka ba sunya pelig hale ka ba bood ye ba kuu ba.
44005034	Ka dau so' due n zi'e la'asug la nidib sisoogin, n a Farisee nid ka o yu'ur buon Gamaliel, n a one pa'an Wina'am wada la yela, ka lem a yu'ur daan nidib sa'an. Ka o tis noor ye ba yiisim Tumtumnib la yiŋ ka li niŋ bi'ela. Ka ba yiisi ba.
44005035	Ka o yel ye, “Israel dima, gu'usimi ya meŋ ne yaname maan nimbama nwa si'el la.
44005036	Ya tenr ye li pu yuug sa ka Teudas daa du'e n du'os o meŋ n yel ye on ane nintita'ar. Ka nidib wenne kobus anaasi daa dol o. Amaa ban daa kuu o la, nidib bane daa dol o la wusa daa widig. Ka li lieb zaalim.
44005037	Ka lin nya'aŋ ka Judas on yi Galilee ni me du'e, nidib kaalug saŋa la. Ka nidib sieba daa dol o. Ban daa kuu o la nidib bane daa dol o la daa widig men.
44005038	Dinzugo nannanna m yeti ya ne ye ya yiisi ya nu'us nimbama yela ni. Ka li ya'a ane ninsaalib tuuma, li na ti lieb zaalim.
44005039	Amaa li ya'a ane Wina'am din, ti ku tun'e n sa'ami lii. Daasi'er ti na ti nye ka ti zabid ne Wina'am.”
44005040	Ka ba siak o yelug la, ka buol Tumtumnib la n ke ka ba bu'u ba, ka yeli ba ye, “Mit ka ya lem tu'as Yesu yu'ur ya'as tis nidib.” Ka nyaan basi ba, ka ba keŋ.
44005041	Ka Tumtumnib la yi la'asug la ni ne sumalisim ban mi' ye Wina'am ten'es ye ba a su'um ne nyan diib Yesu yela la zug.
44005042	Ka daar wusa ka ba be Wina'am pu'usum yin la ne ba yaan, ka pu bas nidib zamisugo, ka moon ye Yesu ane Kiristo.
44006001	Ka dabisa bama saŋa ka nya'andolib kal n daa paasid la, Jew dim bane daa pian'ad Greek daa nwa'asid ne Jew dim bane daa pian'a Hibiru pian'ad ye ban n suŋid nidib ne diib daar wusa la, ba pu tisid ban pokonya la si'ela.
44006002	Ala zug ka Tumtumnib piinayi la buol nya'andolib la wusa n yeli ba ye, “Li pu nar ye ti bas Wina'am labaar moolug ka tum diib tuuma.
44006003	Dinzugo ti zuanama, gosimi ya sisoogin la n gaŋ dapa ayopoi bane a ninsuma nidib sa'an, ka a ya'amdim, ka Wina'am Siig Suŋ bee ba ni bedego, ka ti zaŋ tuumkaŋa nwa n niŋi ba nu'usin.
44006004	Ka tinam na kpelim pesigi ti meŋ Wina'am sosugin ne labasuŋ la moolug tuuma ni.”
44006005	Ka ban yel si'em la daa niŋ nidib la wusa malisim. Ka ba gaŋ Sitivin one niŋ yadda bedego, ka Wina'am Siig Suŋ bee o ni bedego, ne Filip, ne Prokorus ne Nikanor ne Timon ne Parmenos ne Nikolas one yi Antiok teŋin na ka dol Jew dim pu'usum maluŋ la.
44006006	Ban ka ba more keŋ Tumtumnib la sa'an ka ba pa'ali ba nu'us ba zutin n sos Wina'am n tisi ba.
44006007	Ka Wina'am pian'ad la yadigid ka nya'andolib la kal me paasid bedego Jerusalem ni. Ka maalmaanib la bedego daa siak n niŋ Yesu yadda.
44006008	Ka Sitivin daa mor Wina'am yelsum bedego ne paŋ la, ka tum nyalima tuumtitada nidib sisoogin.
44006009	Amaa ka ninsieba bane pu'usid la'asug doog si'a, ka li yu'ur buon So'e M Meŋ dim ka ba yi Sairene teŋin ne Alekizandria teŋin, ne Jew dim sieba bane yi Silisia ne Asia teensin na, ka ba nwa'as nonwa'ar ne Sitivin,
44006010	ka ku tun'e lebis o pian'a kan ka o pian'ad ne ya'am kan ka Wina'am Siig Suŋ tis o laa,
44006011	ka maal zam n bo nidib bane yel ye, “Ti wum ka o pian' pian'abe'ed n tu'u Moses ne Wina'am.”
44006012	Ka ba ke ka nidib la sunf due la'am ne kpeenmnam ne gbauŋmi'idib la ka keŋ gban' o mor o keŋ kpeenmnam la'asug sa'an,
44006013	ka buol ziri kasetib ka ba tu'as n zuol o zugin ye, “Dau kaŋa nwa tu'ud Wina'am pu'usum yisuŋ ne Wina'am wada ka pu basida.
44006014	Ti wum ka o yel ye, Yesu one yi Nazaret na la, na sa'am Wina'am pu'usum yir la ka tiak malima ban ka Moses tisi ti la.”
44006015	Ka ban wusa zin'i kpeenmnam la'asugin la, gosid Sitivin kii, ka nye ka o nindaa wenne malek nindaa ne.
44007001	Ka maalmaan kpeenm la bu'os Sitivin ye, “Ala bee?”
44007002	Ka o lebis ye, “M zuanam ne m saamnama, kelisimi. Wina'am one a na'am tita'ar daan la, daa nie o meŋ ti yaab Abraham sa'an on da be Mesopotamia teŋin ka nam pu keŋ n zin'in Haran teŋin la,
44007003	ka yel o ye, ‘Yiim ka bas fu teŋ ne fu buudi, ka keŋ teŋ kan ka m na pa'al fu la.’
44007004	“Ka Abraham yi Kaldea teŋin la n keŋ zin'in Haran teŋin. Ka o saam ku'um nya'aŋ ka Wina'am lem yiis o keŋ teŋ kan ka ya be nwa ni,
44007005	ka pu tis o paalo teŋ la ni ka li siak o nobir tienri, amaa ka len yeli zi'el ye, o na tis o teŋ kan. Ka o ku'um nya'aŋ ka o yaas me na ti so'e li. Ka saŋkan la ka o nam pu du'a biiga.
44007006	Ka Wina'am da yel o ne'eŋa ye, ‘Fu yaas la na ti keŋ teŋ si'a ni n lieb saam ne yamis anina, ka ba na namisi ba yuma kobus naasi.
44007007	Amaa m na ti namis so'olim kan ka ba na ti a yamis la ka li nya'aŋ ka ba na yi anina na n pu'us m kpela.’
44007008	Ka Wina'am tis Abraham noor ye, on ne o yaas wusa kpen'em baŋo. Ka li pa'al ye Wina'am ne Abraham siak taaba noor. Ka Abraham n da du'a Isaak li daba anii daar la ka o kpen'es o baŋo. Ka Isaak du'a Jakob. Ka Jakob du'a ti Jew dim yaanam piina ayi la.
44007009	“Ka ba da nen Josef ka kuos o n tis Egipiti teŋ dim. Amaa ka Wina'am da be o sa'an,
44007010	ka yiis o namisug wusa poogin n ke ka o tuuma malis Egipiti teŋ na'ab Faaro ka tis Josef ya'am na'ab la tuon. Ka na'ab la tis o noor ka o so'e Egipiti teŋ ne on yir wusa.
44007011	“Ka ko'omtita'ar lu Egipiti so'olim ne Keinan teŋin hale ka li a toog. Ka ti yaanam la da ka' diibo.
44007012	Amaa Jakob n da wum ye, diib be Egipiti la, ka tumi ti yaanam.
44007013	Ka ba lebug line paas abuyi la ka Josef ke ka o ba'abiis la baŋ o. Ka Faaro me baŋ Josef ba' yidim.
44007014	Ka Josef tum buol o ba' Jakob ne o yidim wusa. Ba kal da paae piisyopoi ne anu.
44007015	Ka Jakob due n keŋ Egipiti teŋin. Anina ka on ne ti yaanam da kpi.
44007016	Ka ba zee ba n keŋ Sekem teŋin n mumi ba yaug kan ka Abraham da da' ne ligidi Hamor biis sa'an la.
44007017	“Amaa Wina'am noor zi'elug ne Abraham saŋa n da li'el la, nidib da paasne n lebig bedego Egipiti teŋin.
44007018	Hale ka so' ti di Egipiti na'am ka pu mi' Josef yele,
44007019	ka maal ya'ambe'ed ne ti buudi la, ka mugusi ti yaanam ka ba bas bilies ka ba kpi.
44007020	“Saŋkaŋa nwa ka ba da du'a Moses ka o a bivenliŋ ka paae Wina'am ya'am. Ka ba ugus o nwadisa atan' o ba' yin.
44007021	Ka ban da bas o la, Faaro bipuŋ da nok o ugus. Ka o lieb o meŋ biig.
44007022	Ka Moses zamis Egipiti dim ya'am wusa ka da a nintita'ar, o pian'ad ne o tuuma wusa ni.
44007023	“On da paae yuma piisnaasi la, li da kenn o suunrin na ka o bood ye o keŋ kaae o buudi bane a Israel yaas la,
44007024	ka nye ba nid yinni ka ba namisid o. Ka o suŋi ti nid la n ku one a Egipiti nid ka namisid o la n lebis sam,
44007025	ka ten'esid ye o buudi la na baŋ ye Wina'am bood ye o ke ka on yiisi ba, ba fara la ni. Amaa ka ba pu baŋi.
44007026	Ka beog nie ka o nye nidiba ayi ka ba zabid ne taaba. Ka o bood ye o ke ka ba naal noor la ka bu'osi ba ye, ‘M zuanama, ya ane ba'abiis, ka bo niŋ ka ya zabid taaba?’
44007027	“Ka one maal o kpi'e be'ed la da'e o, ka bu'os ye, ‘Ano'on tis uf noor ye fu so'e ti ka tu'as ti antu'a?
44007028	Fu bood ye fu ku m wenne fu sa ku Egipiti dim dau si'em laa?’
44007029	Pian'ad kaŋa zug, ka Moses zo keŋ Midian teŋin n lieb saan. Anina ka o du'a biis ayi.
44007030	“Ka yuma piisnaasi n gaad la ka o da be moogin line kpi'e Sinai zuer, ka nye ka bugum pielim be tituugin ka Zugsob malek nie o meŋ anina.
44007031	Moses n nye li la ka li lidig o, ka o li'el ye o gosi li. Ka kukor yi Zugsob la sa'an na
44007032	n yel ye, ‘Mane a Wina'am on ka fu yaanam Abraham ne Isaak ne Jakob da pu'usid la.’ Ka Moses kirid ka pu nyaŋe gosi lii.
44007033	“Ka Zugsob la yel o ye, ‘Pidigimi fu ta'ada la, ka zin'ikan ka fu zi'e la a zin'isuŋ.
44007034	M nye m nidib bane be Egipiti teŋin n namisid si'em, ka wumi ba fabulug ka sig na ye m faaenn ba. Ala zug kem na ka m tum uf Egipiti teŋin.’
44007035	“Moses kan ka ba da zan'as la, ka yel o ye, ‘Ano'one tis uf noor ye fu so'e ti ka tu'as ti antu'a?’ On la ka Wina'am da ke ka o malek pian' tis o tituugin la. On la ka Wina'am tum ye o so'e o nidib ka yiisi ba namisug poogin la.
44007036	Ka o more ba yi Egipiti teŋin maal o nyalima tuuma anina, ne ateuk zen'ugin la, hale yuma piisnaasi moogin.
44007037	“Moses kan la n da yel Israel dim ye, ‘Zugsob Wina'am na yiis o nodi'esid ba buudi sisoogin wenne wuu on daa yiis mam ba ni si'em la.’
44007038	One da be Wina'am nidib sa'an moogin ka da bee ti yaanam sa'an, ne malek kan da tu'as n tis o Sinai zuerin la, ka da di'e Wina'am pian'ad ka li voe n tisi ti la.
44007039	“Amaa ti yaanam da pu bood ye ba siak o noore, ka zan'as o, ka ten'esi ba sunya ni n da bood ye ba leb Egipiti teŋin.
44007040	Ba da yel Aaron ye, ‘Maalim wina n tisi ti ka li bee ti tuon. Ka Moses kan more ti yi Egipiti teŋin na la, ti pu baŋ bun line niŋ o.’
44007041	Ka ba ya'ab na'abil ka li a ba win ka maan ba'ar, ka maan sumalisim ne ba meŋ nu'us n maal si'el la.
44007042	Dinzug ka Wina'am basi ba ka ba pu'usid bun line be agol wusa, wuu lin sob Wina'am nodi'esidib gbana poogin si'em ye, ‘Israel nidiba, li ka'a mam ka ya ku bunkonbid n maal maana yuma piisnaasi moogin n tis laa,
44007043	Lin ka ya da zee keŋ la, da ane Win Molek fudoog ne Win Refan nwadibil. Lin la ka ya da maal n pu'usid la. Alazug m na yiisi ya ka ya keŋ hale n gaad Babilon teŋin.’
44007044	“Ti yaanam da mor fudoog moogin la ka Wina'am wada la da be li poogin. Ba da maali li hale Wina'am da pian' n tis Moses n yel o ye o maalimi li wenne wuu on nye si'em la.
44007045	Ti yaanam bane di'e fudoog la ba saamnam sa'an la, da zee li keŋ ne Josua ka so'e so'olim kan ka Wina'am da kad nidib n yiisi ba tuon la. Ka li kpelim be n paae David saŋa.
44007046	David da paae Wina'am ya'am ka sos o ye o kel ka o me yir n tis on kan ka o yaab Jakob da pu'usid la.
44007047	Amaa li ane Solomon n da me' yir n tis Wina'am.
44007048	“Amaa Wina'am one gaad bun zan'asa la pu zin'i ya ban ka ninsaalib n me' ne nu'us ma'aa nii, wuu Wina'am nodi'esidib yinni da yel ye,
44007049	‘Zugsob yel ye, “Arazana ane man na'am gbauŋ, ka dunia me a mam noba kuk. Bo yir ka ya na me' n tis mane? Ka yaani n a mam vu'usum zin'iga?
44007050	Li ka' mam nu'usi maal si'elnam wusa bee?” ’
44007051	“Yanam bane zuti kpi'em ka ya pu dol Wina'am ne ya sunya, ka pu kelisid Wina'am labaar la, ya kpe'eŋid n zan'asid Wina'am Siig Suŋ daar wusa wenne ya yaanam me da niŋ si'em la.
44007052	Wina'am nodi'esid kane da be, ka ya yaanam la da pu namis o? Ba da ku sieba bane da pun mool Wina'am popielim tumtum daan la ken na la yela. On la men ka ya zam o ka ku o la.
44007053	Ya ane bane da di'e Wina'am wada ban ka Wina'am tisi ya maleknam sa'an la. Amaa ya pu siaki lii.”
44007054	Ban wum ne'eŋa la, ba sunya pelig ka ba ga'adi ba nyina o yela.
44007055	Amaa Sitivin daa pe'el ne Wina'am Siig Suŋ la, ka gorig n gosid arazana ni kii, ka nye Wina'am na'am nie nyeen pil pil ka Yesu zi'e Wina'am datiuŋ.
44007056	Ka o yeli ba ye, “Gosimi ya, m nye ka arazana yo'og ka Ninsaal Biig la zi'e Wina'am datiuŋ.”
44007057	Ka ba endi ba toba ka tans ne kukotitada n niŋ noor yinni la'as taaba n zo n gban' o,
44007058	ka ve'eg o yiis teŋ poogin n lob o ne kuga. Ka kasetib zaŋi ba fuud n gu'ul dasaŋ ka o yu'ur buon Saul.
44007059	Ka ban lobid Sitivin ne kuga la, ka o sos Zugsob n yel ye, “Zugsob Yesu di'emi m siig”
44007060	Ka igin teŋin n tans ne paŋ n yel ye, “Zugsoba, da niŋ nimbama nwa taale ba tuumbe'ed kaŋa zugo.” On yel ne'eŋa la ka bas o meŋ.
44008001	Ka Saul daa siak Sitivin ku'um la yela. Ka ba pin'il saŋkan la, n namis bane niŋ Yesu yadda ka be Jerusalem la, hale ka ba wusa zo widig n keŋ Juuda ne Samaria so'olim ni, ka Tumtumnib la gullim kpelim.
44008002	Ka nimbane zot Wina'am daa ze Sitivin keŋ mum o, ka maal susa'aŋ ka kum o kuur hale bedego.
44008003	Amaa Saul daa kpe'eŋ o meŋ ye o sa'am bane niŋ Yesu yadda la wusa ka kpen'ed yaan n gban'ad po'ab ne dap n kpen'esid sarega ni.
44008004	Ka bane daa zo widig la daa kenne ka moon Wina'am labaar la zin'is wusa.
44008005	Ka Filip daa keŋ Samaria teŋ si'a n mool Kiristo labaar la n tisi ba.
44008006	Ka nidib bedego daa maal noor yinni ka kelisid Filip n tu'asidi ba si'el la, ban wum ka nye tuumnyalima ban ka o maal la.
44008007	Kikiris daa tans ne paŋ ka yi ka bas ban daa mor sieba la. Ka nidib bedego ban nu'us ne noba kpi la, daa nye laafe.
44008008	Ka sumalisim bedego daa be teŋ la poogin.
44008009	Ka dau so' daa be teŋ la ni ka o yu'ur buon Simon. O daa bugid ba'akolug ka li lidigid Samaria teŋ nidib. Ka o du'osi o meŋ ye o ane nintita'ar.
44008010	Ka nidib wusa siakid o su'uŋa, tadimnam ne kpi'emnam wusa n yet ye, “Dau kaŋa mor Wina'am paŋ tita'ar.”
44008011	Ka nidib siak o su'uŋa ka li yuug on daa ke ka ba lidigid ne o ba'akolug bugib la zug.
44008012	Amaa Filip n mool Wina'am na'am ne Yesu Kiristo labasuŋ la, ba daa niŋ yadda ka o suu ba ku'om, po'ab ne dap wusa.
44008013	Ka Simon meŋ me niŋ Yesu yadda, ka di'e ku'om suub ka be Filip sa'an, ka nyet tuumnyalima line maan la, ka li lidig o.
44008014	Ka Tumtumnib bane be Jerusalem la n wum ye Samaria dim pun di'e Wina'am pian'ad la, ka ba tum Piita ne Joon ba sa'an.
44008015	Ka ban n paae anina la ba sos Wina'am tisi ba ye ba di'e Wina'am Siig Suŋ la,
44008016	Wina'am Siig Suŋ la daa nam pu sigi ba zutin la zug. Ba lee daa di'ene ku'om suub ne Zugsob Yesu yu'ur la gullim.
44008017	Ka ba zaŋi ba nu'us n pa'al ba zutin ka ba di'e Wina'am Siig Suŋ la.
44008018	Simon n nye ka li ane Tumtumnib nu'us pa'alug la zug ka ba di'e Siig Suŋ la, o daa bood ye o tisi ba ligidi,
44008019	ka yeli ba ye, “Tisi m paŋ kaŋa nwa ka on mekama ka m na pa'al m nu'us o zug, na di'e Siig Suŋ la.”
44008020	Amaa Piita daa yel o ye, “Fun ne fu ligidi la na ba'as yori, fun ten'es ye Wina'am piini la da'ad ne ligidi la zug.
44008021	Fu ba'atoog kae' tuuma nwa ni, bee fu poor ka' li ni, bozugo fu suunr ka'a su'uŋa Wina'am sa'ane.
44008022	Tiakim fu suunr ne tuumbe'ed kaŋa nwa, ka sos Zugsob la ka o yiisi fu tuumbe'ed lin ka fu ten'esid fu suunrin la n bas;
44008023	ka man nyeya ka fu mor ne sutoog ka tuumbe'ed lo uf.”
44008024	Ka Simon lebis n yel ye, “Sosim Zugsob la tisi m, ka bun line ka ya yel la baa yinni da paae ma.”
44008025	Piita ne Joon di kaset ka mool Zugsob Wina'am labaar anina. Ka daa lebid Jerusalem ka moon labasuŋ la Samaria teens bedego ni.
44008026	Ka Zugsob malek tu'as n tis Filip ye, “Duom n kpa'a nintaŋ dagobug n keŋ kidig pipirig suer kane yit Jerusalem n ken Gaza la.”
44008027	Ka o du'e n keŋ, ka nye Etiopia dau so' ka o a nintita'ar Etiopia teŋin ka gur po'ana'ab Kandase ligidi. Ka o keŋ Jerusalem n sos Wina'am,
44008028	ka lebidi n kun ka zin'i teroko kane ka widi teed la ni n karem Wina'am nodi'es Azaya gbauŋ.
44008029	Ka Wina'am Siig la yel Filip ye, “Kem n li'el teroko la, ka doli li.”
44008030	Ka Filip zo n paae n wum ka o karem Wina'am nodi'es Azaya gbauŋ. Ka Filip bu'os o ye, “Fu baŋ fun karem si'el nwa gbin ne?”
44008031	Ka o lebis ye, “M na niŋ wala n baŋi li ka ninso' pu pa'ali ma?” Ka o sos Filip ye, “Dum na n zin'in m sa'an.”
44008032	Wina'am gbauŋ zin'ig kan ka o karem la da sob ne ye, “Ba da mor o na wuu pe'og kan ka ba ken kuub ne, ka wenne pebil kan ka ba kiesidi o konbid, ka o pu kaas ye o faaenn o meŋa.
44008033	Ka ba po'og o ka pu kat o saria la ka li dol suer su'uŋa. Ka so' kae' na yel o, o yaas yelaa, o nyovur n naae dunia nwa ni la zug.”
44008034	Ka po'ana'ab ligidgur la yel Filip ye, “M bood ye m baŋi, Wina'am nodi'es Azaya tu'asidi o meŋ yel bee ninso' yela?”
44008035	Ka Filip ya'ae o noor n pin'il ne Wina'am gbauŋ kan ka o karem la, n mool Yesu labasuŋ la n tis o.
44008036	Ka ba dol suer n keŋ paae zin'isi'a ka ku'om be. Ka ligidgur la yel Filip ye, “Gosima, ku'om nwa kpela. Bo na vi'i m suer ne ku'om suubo?”
44008037	Ka Filip yel o ye, “Fu ya'a niŋ yadda ne fu suunr wusa fu na tun'e di'e ku'om suub.” Ka o lebis n yel ye, “Man siak ye Yesu Kiristo la ane Wina'am Biig.”
44008038	Ka o ke ka teroko la zi'en. Ka Filip ne on babayi wusa sig ku'omin la ka Filip suu o Wina'am ku'om.
44008039	Ka ban du ku'omin na la, ka Zugsob Siig la daa zaŋ Filip n gaad. Ka ligidgur la pu lem nye o ya'ase, ka gban'e o suer n ken ne sumalisim.
44008040	Ka nidib nye Filip Azotus teŋin. Ka o gaad ka moon labasuŋ la teens la wusa ni, hale n paae Sizerea teŋin.
44009001	Ka Saul kpelim kpen'esid Zugsob nya'andolib la dabiem ye o kuu ba, ka keŋ maalmaan kpeenm sa'an
44009002	n bood ye maalmaan kpeenm la sob gbana n tis o ka o more keŋ Jew dim la'asug doodin line be Damaskus teŋin, ka o ya'a nye so' ka o dol Yesu suer ka a dau bee po'a, on gban'e o loo more o keŋ Jerusalem.
44009003	On be suer zug n ti li'el Damaskus la, ka neesim yi arazana ni na n nie nyain n gilig o.
44009004	Ka o lu teŋin, ka wum kukor ka li yel o ye, “Saul, Saul, bo ka fu namisidi ma?”
44009005	Ka Saul lebis ye, “Naa, fu a ano'one?” Ka kukor la lebis yel ye, “M ane Yesu on ka fu namisid la.
44009006	Duom n kpen' teŋ poogin la, ka fu na wum fun na niŋ si'em.”
44009007	Ka dap bane dol o la zi'e ka ku nyaŋe ya'ae noor yel si'ela, ka lee wum kukor, amaa ka pu nye so'o.
44009008	Ka Saul due n lak o nini ka pu tun'e nyet si'ela. Ka ba ve' o n mor o keŋ Damaskus.
44009009	Dabisa atan' ka o nini pu nyeta. Ka o me pu di diib bee nu si'ela.
44009010	Ka nya'andolib ayinni daa be Damaskus, ka o yu'ur buon Ananias. Ka o nye si'el ka li wenne zaansuŋ ne, ka Zugsob la buol o ye, “Ananias.” Ka o lebis ye, “Mane nwa, Zugsoba.”
44009011	Ka Zugsob la yel o ye, “Duom n dol suer lin ka ba buon sapi suer la, n keŋ Judas yin ka bu'os dau kane yi Tarsus, ka o yu'ur buon Saul la yela. Ka o be anina ka sosid Wina'am.
44009012	Ka o sosug la poogin ka o nye si'el ka li wenne zaansuŋ ne, ka dau kpen'e na n tik o ne nu'us, ye o nini la lak. O yu'ur daa buon Ananias.”
44009013	Amaa ka Ananias lebis ye, “Zugsoba, m pun wum dau nwa yela bedego on tum Wina'am nidib be'ed si'em Jerusalem ni.
44009014	Nannanna ka o di'e noor maalmaan kpeenmnam sa'an ye o gban'e ban wusa pu'usid ne Zugsob yu'ur la.”
44009015	Amaa ka Zugsob la yel Ananias ye, “Kem ka m gaŋ o ne ye o tum m tuuma n zaŋ m yu'ur n keŋ nimbane ka' Jew dim buudi la ni, ne na'anam ne Israel yaas sa'an.
44009016	Mam meŋ na pa'al o, one na namis si'em Zugsob la yu'ur zug.”
44009017	Ka Ananias keŋ n kpen' yin la ka tik Saul ne o nu'us n yel o ye, “M ba'abiig Saul, Zugsob Yesu one nie o meŋ n pa'al uf suer kan ni ka fu yi na la, one tum man fu sa'an na ye fu nini la lak, ka Wina'am Siig Suŋ la pe'el uf.”
44009018	Ka si'el line wenne pa'ad kpelim yi Saul nini la ni. Ka o nini lak ka o nyet. Ka o due di'e Wina'am ku'om suub,
44009019	ka di diib ka o paŋ leb na. Saul daa kpelim ne nya'andolib la dabisa bi'ela Damaskus teŋin.
44009020	Ka li pu yuuge ka o kpen' la'asug doodin la n moon n yet ye, Yesu ane Wina'am Biig.
44009021	Ka li lidig bane wumi li la wusa. Ka ba yel ye, “Ka'a dau kaŋa nwa daa be Jerusalem ni n kpe'eŋidi o meŋ n namisid nimbane pu'usid ne yu'ur kaŋa nwa laa? Lin yela ka o kenn kpela na ye o gban'e ba lo n more ba keŋ maalmaan kpeenmnam sa'an.”
44009022	Amaa ka Saul kpelim paasid ne paŋ, ka nyaŋ Jew dim bane be Damaskus la n nie pa'ali ba ye, Yesu la a Kiristo.
44009023	Ka dabisa bedego n gaad la ka Jew dim gban'e noor yinni ye ba kuu o.
44009024	Ka Saul daa baŋ ban gban'e ye ba niŋ si'em la. Ba daa gur teŋ la yaŋa ni nintaŋ ne yu'uŋ ye ba kuu o.
44009025	Amaa o nya'andolib la daa zaŋ o yu'uŋ n ke ka o zin'in peogin n sigis o zaŋguom zug.
44009026	Ka o daa paae Jerusalem ni la n bood ye o la'as ne nya'andolib la. Amaa ba daa zot o dabiem, ban daa pu niŋ o yadda ye o ane nya'andol la zug.
44009027	Amaa ka Barnabas zaŋ Saul n mor o keŋ Tumtumnib la sa'an n pa'ali ba Saul daa nye Zugsob la sueren, ka Zugsob la tu'as o si'em, ne Saul daa mool Yesu yela la ne sukpi'euŋ Damaskus teŋin si'em.
44009028	Ka Saul daa be ne ba Jerusalem ni, ka yiti goond,
44009029	ka moon Zugsob Yesu yela ne sukpi'euŋ ka tu'as ka nwa'as nonwa'ar ne Jew dim bane wum Greek pian'ad la. Ka ba bood ye ba kuu o.
44009030	Ka yadda niŋidib la baŋ li yela ka mor o n keŋ Sizerea teŋin n ke ka o yi keŋ Tarsus teŋin.
44009031	Ka yadda niŋidib la wusa bane be Juuda ne Galilee ne Samaria daa mor sumalisim. Ka ba kal paasid. Ka ba yadda niŋir nobugid. Ka ba na'asid Zugsob la ne ba sunya wusa. Ka Wina'am Siig Suŋ suŋidi ba.
44009032	Ka Piita daa goond zin'ig zin'ig ba soogin la, ka saŋa si'a ka o keŋ Wina'am nidib bane be Lidda teŋin la ni.
44009033	Anina ka o nye dau ka o yu'ur buon Aeneas. Ka o ben' n pon'olim digi yuma anii.
44009034	Ka Piita yel o ye, “Aeneas, Yesu Kiristo tis uf laafe. Duom n maal fu digisig la digil.” Ka o due yimmo.
44009035	Ka ban wusa be Lidda ne Saron teensin la nye o la, ba noki ba meŋ n tis Zugsob la.
44009036	Ka nya'andolib la yinni be Joppa ni, ka o yu'ur buon Tabita. Li gbin ane Dorkas bee Molif. Ka o a tuumsuma daan, ka suŋid noŋ dim.
44009037	Ka saŋkan la ka o lu ban'as n kpi. Ka ba su o n zaŋ o du n digil girimbiisa doogin.
44009038	Joppa daa pu lal ne Lidda. Ka nya'andolib la wum ye Piita be anina la ka tum nidiba ayi ye ba buol o na, ye o da yuuge ka kena.
44009039	Ka Piita due n doli ba keŋ. Ka ba paae n mor o du girimbiisa la ni. Ka pokonya la wusa zi'e kpi'e ne Piita ka kum kuur ka pa'an fuud ban ka Dorkas daa maal n tisi ba on daa be ne ba la.
44009040	Amaa Piita daa yiisi ba wusa yiŋ, ka igin n sos Wina'am ka yel kpi'im la ye, “Tabita, duom.” Ka o lak o nini n nye Piita ka due n zin'in.
44009041	Ka Piita gban'e o nu'ug n due o n zi'el, ka buol yadda niŋidib ne pokonya bane niŋ yadda la n zaŋ o tisi ba. Ka o voe.
44009042	Ka Joppa teŋ dim wusa daa wum yelkaŋa nwa la, ka ba bedego niŋ Zugsob la yadda.
44009043	Ka Piita daa kpelim Joppa teŋin la dabisa bedego. O daa bene Simon on a gbanzab la yin.
44010001	Dau so' daa be Sizerea, ka o yu'ur buon Konelus. O daa ane sogianam kobuga kpeenm ka ba buoni ba ye Itali sogianam.
44010002	O daa ane ninsuŋ ka pu'usid Wina'am, on ne o yidim wusa, ka suŋid Jew dim bane a noŋ dim, ka pu'usid Wina'am daar wusa.
44010003	Ka nintaŋ gbi'ir win ka li wenne zaansuŋ ne, ka o nye malek nyain. Ka malek la yi Wina'am sa'an n kpen' o sa'an n buol o ye, Konelus.
44010004	Ka on nye malek la ka dabiem kpen' o ka o yel ye, “Naa, wala?” Ka o lebis n yel o ye, “Fu Wina'am sosug ne fu tuumsuma la paae Wina'am sa'an, n tienn Wina'am fu yela.
44010005	Tum nidib Joppa teŋin ka ba mor Simon Piita na.
44010006	O signe Simon one a gbanzab la yin. Ka o yir kpi'ene ateuk la.”
44010007	Ka malek la n tu'as o naae ka keŋ la, ka Konelus buol o tumtumnib ayi ne sogiasuŋ yinni, one be bane tum o tuuma la sa'an,
44010008	ka tu'asi ba si'el wusa n naae, ka tumi ba Joppa teŋin.
44010009	Ka beog nie ka ba be sueren n li'el teŋ la, ka Piita du doog zug nintaŋ soos ye o sos Wina'am.
44010010	Ka o ko'om daa zabid ka o bood diib ye o di. Ban nam be anina n maan diib la, ka li wenne o zaansim ne. Ka o nye
44010011	ka arazana yo'og, ka si'el wenne pientita'ar ne n lo li luas anaasi sigid dunia ni na.
44010012	Ka bunkonbid wusa la'am ne bunvuuda ne niis buudi wusa bee li poogin.
44010013	Ka o wum kukor ka li yel ye, “Piita, duom kuu li n di.”
44010014	Amaa ka Piita lebis n yel ye, “Ayei, Zugsoba, m nam zi' di line kisa ka a dian'ade.”
44010015	Ka kukor la lem yel o ya'as ye, “Bun lin ka Wina'am maal su'uŋa la, mit ka fu ye li kisa.”
44010016	Ka li niŋi ala noorimbutan', ka yu'un leb arazana ni.
44010017	Ka Piita daa bi'esid o poten'erin bun lin ka o nye la gbin. Ka bane ka Konelus daa tum la, bu'os Simon yir zin'ig n kena zi'e yaŋirin,
44010018	ka buol n bu'os ye ba baŋ ye Simon Piita la sig ne anina bee?
44010019	Ka Piita nan ten'esid lin ka o nye yela la, ka Wina'am Siig Suŋ yel o ye, “Gosima, dap atan' bood uf.
44010020	Duom sig n bieli ba ka da bi'esida; ka mane tumi ba na.”
44010021	Ka Piita sig teŋin n keŋ dap la sa'an n yeli ba ye, “Mane la ka ya bood la. Ya ken labaar a bo?”
44010022	Ka ba yel o ye, “Konelus on a sogianam kobuga kpeenm, ka a ninsuŋ n pu'usid Wina'am, ka Jew dim so'olim wusa pian'ad o yel su'uŋa la, ka Wina'am daa tum o maleksuŋ o sa'an n sa'al o ye, o tum buol uf na ka fu na tu'as o fun mor si'el.”
44010023	Ka Piita di'e ba. Ka ba gbeenn o sa'an. Ka beog nie ka o due n doli ba. Ka yadda niŋidib sieba ban be Joppa la biel o n keŋ.
44010024	Ka daba ayi daar ka ba paae Sizerea teŋin. Ka Konelus daa guri ba ka buol o du'adib ne o zuanam n la'as.
44010025	Ka Piita n kpen'ed la ka Konelus tu'os o n igin o tuon n pu'us o wenne Wina'am.
44010026	Amaa ka Piita due o ka yel ye, “Zi'enim, ka mam me ane dau wuu fun a si'em la.”
44010027	Ka ban pian'ad ne taaba la ka kpen nye ka nidib bedego la'as taaba.
44010028	Ka o yeli ba ye, “Ya meŋ mi' ye Jew dim kis ne ban na la'as ne nid so' one a buud zoŋ, bee ba kpen' o yin. Amaa Wina'am pun pa'al man ye m da buol nid ye o a dian'ad daana.
44010029	Alazug ka fu tum buoli m ka m pu zan'ase, ka kena. Bo yela ka fu tum buoli ma?”
44010030	Ka Konelus lebis n yel o ye, “Dabisa anaasi nwa gaad saŋkaŋa nwa win, ka m daa be yin n sosid Wina'am. Ka dau so' ye fuug ka li nie nyain n zi'e m tuon,
44010031	ka yel ye, ‘Konelus, Wina'am wum fu sosug la, ka ten'es tuumsuma ban ka fu maan la.
44010032	Dinzugo tum Joppa teŋin n buol Simon Piita na. O sig ne Simon yin, one a gbanzab ka o yir kpi'e ateuk la.’
44010033	Alazug ka m tum yimmo, ka fu maal su'um ka kena la. Ti wusa be Wina'am tuon kpela ye ti wum bun lin wusa ka Zugsob la yel ye fu tu'asi ti la.”
44010034	Ka Piita ya'ae o noor n yel ye, “Yelmeŋir, m baŋ ye Wina'am pu gaansid nidiba.
44010035	Amaa ye buudi wusa ni so' ya'a pu'usid o ka maan line a su'um, on daana paae o ya'am.
44010036	Ya mi' labaar kan ka Wina'am tum Israel dim sa'an n moon sumalisim labasuŋ la Yesu Kiristo ma'asim zug, one a ti wusa Zugsob.
44010037	Ya mi' tuum kane daa pun maal Juuda teŋin wusa la yela. Li daa pin'il ne Galilee teŋin Joon n daa moon ku'om suub yela la nya'aŋ.
44010038	Ya mi' Yesu one yi Nazaret la yela, Wina'am daa tis o Siig Suŋ ne paŋ si'em ka o daa keŋ zin'ig wusa n tum tuumsuma, ka ma'ed ban wusa ka Sutaana daa namisid la. Ka Wina'am daa be o sa'an.
44010039	“Ti nye bun lin wusa ka o tum Jew dim teŋin ne Jerusalem la. Ba daa ya'al o dapuudir zug n kuu o.
44010040	Amaa Wina'am daa due o dabisa atan' daar la, ka ke ka o nie o meŋ paalo ni,
44010041	tinam bane ka Wina'am daa gaŋ la sa'an. Ka ti tu'asid nidib bun lin ka ti daa nye la, tinam bane la'am di ka nu ne o la, o ku'um vu'ugir nya'aŋ la. O lee daa pu nie o meŋ nidib wusa sa'ane.
44010042	O yeli ti ye ti moolim yel nidib ye on ka Wina'am zaŋ n zi'el ye o kat bane voe ne bane kpi la saria.
44010043	Wina'am nodi'esidib la wusa da tu'as o yela, ye on mekama niŋ Yesu yadda, Wina'am na yiis o daana tuumbe'ed n bas o yu'ur poogin.”
44010044	Piita n nan kpelim tu'asid ne'eŋa la, ka Wina'am Siig Suŋ la sig ban wusa wum pian'ad la zutin.
44010045	Ka Jew dim yadda niŋidib bane kenn ne Piita la na lidig ne ban nye ka Wina'am tisid nimbane ka' Jew dim buudi la o Siig Suŋ la,
44010046	ne ban wum ka ba pian'ad teŋzuŋ pian'ad n du'osid Wina'am yu'ur la zug.
44010047	Ka Piita yel ye, “Nimbama nwa di'e Wina'am Siig Suŋ la wenne tinam daa di'e si'em la. Ka ano'one na kadi ba Wina'am ku'om suub di'ere?”
44010048	Ka o yeli ba ye ba di'em ku'om suub ne Yesu Kiristo yu'ur. Ka ba sos Piita ye o kpelim ba sa'an dabisa bi'ela.
44011001	Ka Yesu Tumtumnib ne yadda niŋidib bane be Juuda so'olim la wum ye nidib bane ka' Jew dim buudi me di'e Wina'am pian'ad la.
44011002	Ka Piita n leb Jerusalem na ka Jew dim yadda niŋidib bane bood ye yadda niŋidib wusa kpen'e baŋo la daa po'og Piita,
44011003	ka yel o ye, “Bo niŋ ka fu la'as ne nidib bane pu kpen'e baŋo la n dit ne ba?”
44011004	Amaa Piita daa pin'il n pa'ali ba bun line daa maal hale pin'ilugin sa ye,
44011005	“M daa bene Joppa teŋin n sosid Wina'am ka li wenne zaansuŋ ne, ka m nye ka si'el sigid na n wenne pientita'ar ne n lo luas anaasi yi arazana ni n sigid na n paae mam be si'el la.
44011006	Ka mam gosid li la, m nye yinkonbid ne sian'arkonbid ne bunvuuda ne niis.
44011007	Ka m wum kukor ka li yel ye, ‘Piita, duom kuu li n di.’
44011008	“Amaa ka m yel ye, ‘Ayei, Zugsoba, bun line kis ka a dian'ad nam pu kpen' m noorine.’
44011009	“Ka kukor la lem pian' tisi m yi arazana ni ya'as ye, bun lin ka Wina'am yel ye li a bunsuŋ la m mit ka m yel ye li kis.
44011010	Ne'eŋa daa niŋ ne ala noor atan', ka ba lebis li wusa arazana ni ya'as.
44011011	“Saŋkan la ka nidib atan' ban ka ba daa tum m sa'an na la yi Sizerea teŋin n paae yir kan ka m daa be la.
44011012	Ka Wina'am Siig Suŋ la yel m ye m doli ba n keŋ ka da bi'ese. Ka yadda niŋidib ayuobu bama biel m ka ti keŋ kpen' dau la yin.
44011013	Ka dau la yeli ti on daa nye malek la ka o zi'e o yin ka ye o tum Joppa teŋin n buol Simon Piita na.
44011014	Ka on na tu'as o labaar kane na tilig o ne o yidim wusa.
44011015	“Ka man pin'il ye m pian' la ka Wina'am Siig Suŋ la sigi ba zutin na, wuu lin daa niŋ tinam si'em pin'ilugin la.
44011016	Ka m tienn Zugsob la daa yel ye, ‘Joon daa suud nidib ne ku'om amaa ba na suu ya ne Wina'am Siig Suŋ.’
44011017	Alazug Wina'am sadigim tisi ba piini kan ka o daa tisi ti la, tiname daa niŋ Zugsob Yesu Kiristo yadda la, mam aa ano'one na ki'is Wina'am?”
44011018	Ban wum ne'eŋa la ka sin, ka lee du'osid Wina'am yu'ur su'uŋa n yet ye, “Alazugo Wina'am me tis nimbane ka' Jew dim buudi la suer ka ba na tiake ba sunya ka nye nyovur.”
44011019	Ka bane daa widig n keŋ zin'ig wusa ban nye namisug bedego Sitivin yela nya'aŋ la, ba daa keŋ hale n paae Fonisia ne Saipuros ne Antiok teensin n moon Wina'am labaar la n tisid Jew dim buudi gullim.
44011020	Amaa dap sieba bane daa yi Saipuros ne Sairene so'olim daa keŋ Antiok teŋin n tu'as ne Greek dim ka mool Zugsob Yesu labaar la n tisi ba.
44011021	Ka Zugsob la paŋ daa bee ba sa'an. Ka nidib bedego niŋ Zugsob yadda ka fendigi dol o.
44011022	Wina'am nidib bane be Jerusalem la n wum labakaŋa nwa, ka tum Barnabas Antiok teŋin.
44011023	Ka on paae n nye Wina'am bareka la, li niŋ o malisim hale. Ka o sa'ali ba wusa ye ba kpelim dol Zugsob ne sida ka da basi.
44011024	O daa ane ninsuŋ ka Wina'am Siig Suŋ ne yadda niŋir bee o ni bedego. Ka nidib bedego me niŋ Zugsob la yadda.
44011025	Ka Barnabas babes Saul Tarsus teŋin.
44011026	Ka on nye o la o dol o leb Antiok na. Ka yuum mum wusa, ka ba la'ased ne Wina'am nidib la n pa'an nidib bedego. Antiok ni ka ba daa kieb n buon nya'andolib la ye Kiristo nidib.
44011027	Saŋkan ni ka Wina'am nodi'esidib daa yi Jerusalem n keŋ Antiok.
44011028	Ka ba nid yinni yu'ur buon Agabus. Ka o due n zi'e n tu'as yel kane be tuon sa yel ne Wina'am Siig Suŋ paŋ ye, ko'omtita'ar na ti lu dunia wusa zug. Li daa niŋne na'ab Klaudius zumaana ni.
44011029	Ka nya'andolib la siak ye, so' wusa yiisim on mor si'el o paŋ ben n tis, ka li suŋ yadda niŋidib bane be Juuda so'olim ni.
44011030	Ka ba daa niŋi ala, ka zaŋi li n niŋ Barnabas ne Saul nu'usin ye ba kem n tis yadda niŋidib kpeenmnam bane be Juuda so'olimin la.
44012001	Saŋkan la ka na'ab Herod daa namisid Wina'am nidib la sieba,
44012002	ka ke ka ba ku Jemes, Joon ba'abiig la ne su'uraug.
44012003	Ka on nye ka li malis Jew dim sunya la, ka me ke ka ba gban'e Piita men. Ne'eŋa daa niŋne bodobodo lin ka' dabin diib saŋa.
44012004	Ban gban'e o n kpen'es sarega la ka o ke ka sogianam piina ayuobu pudug anaas naas gur o su'uŋa, ka bood ye ku'um malek gaadug tienr maluŋ nya'aŋ ba mor o yi nidib sa'an na.
44012005	Ka Piita daa kpelim be sarega ni. Amaa ka Wina'am nidib la daa sosid Wina'am o zug hale ka pu basida.
44012006	Herod n daa zi'el dabisir kan ka o na yiis o niŋ nidib nu'usin la, yu'un kan ka dabisir la nam pu paae la, Piita daa gbisidne sogianama ayi soogin. Ka ba lo o ne bana ayi. Ka bane gur la n be za'anoorin n gur sarega la.
44012007	Ka Zugsob malek kpelim nie o meŋ. Ka bugum nie on be doog si'a la ni. Ka malek la nwe' Piita lugir n nie o n yel ye, “Duom to'oto.” Ka bana la lu ka ke o nu'us.
44012008	Ka malek la yel o ye, “Ga'alimi fu senbidiŋ, ka pid fu ta'ada.” Ka o niŋi ala. Ka malek la lem yel o ye, “Loomi fu fugobug ka dol m.”
44012009	Ka Piita dol o yi yiiŋ ka nam pu baŋ ye malek la niŋid si'el la ane ameŋaa, ka ten'es ye li wenne o zaansim ne.
44012010	Ka ban gaad gurib yinni ne ayi zin'ig la n ti paad kunt za'anoorin line ken teŋ poogin la, ka li yo'og li tu'er ka ba yi yiiŋ n dol suer. Ka malek la kpelim bas Piita.
44012011	Ka Piita poten'er yu'un nie ka o yel ye, “Nannanna m baŋi ameŋa ye Zugsob la n tum o malek ka o faaenn m Herod nu'usin ne bun lin wusa ka Jew dim la boodin ye ba niŋ m la.”
44012012	On baŋ ne'eŋa nwa la, ka keŋ Joon Maak ma Meeri yin. Anina ka nidib bedego la'as taaba n sosid Wina'am.
44012013	Ka o paae n nwe' yaŋir za'anoor ka bipuŋ one yu'ur buon Roda la kena ye o gos.
44012014	Ka o baŋ Piita kukor. Ka sumalisim zug ka o pu yo'og yaŋir laa, ka zo n kpen' n yel ye, “Piita zi'e yaŋirin la.”
44012015	Ka ba yel bipuŋ la ye, “Fu geenm ne.” Ka o zan'as ka yel ye, “Li ane on la.” Ka ba lebis ye, “Li ane o malek.”
44012016	Amaa ka Piita kpelim n nwe'ed yaŋir la. Ka ba yo'og n nye ka li a on la. Ka ba lidig hale.
44012017	Ka Piita yibisi ba ne o nu'ug, ye ba a baanlim. Ka o tu'asi ba Zugsob la niŋ si'em n yiis o sarega ni la. Ka o yeli ba ye, “Yelimi Jemes ne yadda niŋidib bane kpelim la.” Ka o yi n keŋ toom zin'ig.
44012018	Ka beog nie ka damugtita'ar be sogianam la sisoogin, ban bood ye ba baŋ line niŋ Piita la zug.
44012019	Ka Herod n ia Piita n gu'uŋ la ka tu'a bane gur sarega la antu'a, ka bas noor ye ba kuu ba. Ka lin nya'aŋ ka o yi Juuda n keŋ Sizerea teŋin n kpelim anina.
44012020	Ka na'ab Herod suunr daa pelig hale ne nidib bane be Taya ne Sidon teensin. Ka ba la'as taaba n deŋi nye Blestus one a na'ab Herod samanna'ab la n maal suer ye o nwe' na'ab nu'ug, ba diib n yit na'ateŋ la na zug.
44012021	Ka Herod gaŋ dabis si'er la n paae la, ka o ye o na'am kparib n zin'i o na'am gbauŋ zug ka pian' n tis nidib la.
44012022	Ka nidib la tans n yel ye, “Nwa ane Wina'am kukor ka li ka' ninsaal din ne.”
44012023	Ka Zugsob malek kpelim nwe' o, on pu du'os Wina'am yu'ur la zug. Ka zunzunya di o, ka o kpi.
44012024	Amaa ka Wina'am pian'ad la yadig n paas.
44012025	Ka Barnabas ne Saul n daa naae ban ye ba tum si'el Jerusalem la, ba daa pi'e Joon Maak n leb Antiok.
44013001	Wina'am nodi'esidib ne pa'anib daa be yadda niŋidib la soogin Antiok teŋin. Ba a Barnabas, ne Simeon Niger ne Lusius on yi Sairene na la, ne Manaen on ka ba daa ugus o na'ab Herod yin la ne Saul.
44013002	Ka ban daa lo noor pu'usid Zugsob la, ka Wina'am Siig Suŋ yeli ba ye, “Gaŋim Barnabas ne Saul ba gunni, ka ba tum tuum kan ka m gaŋi ba ye ba tum la.”
44013003	Ka ban lo noor ka sos Wina'am la, ka zaŋ ba nu'us pa'ali ba zutin ka tumi ba ka ba yi keŋ.
44013004	Ka Wina'am Siig Suŋ la n tumi ba la, ka ba keŋ Selusia teŋin n kpen' aaruŋ anina n keŋ Saipuros so'olimin,
44013005	ka ba paae Salamis teŋin n mool Wina'am pian'ad la Jew dim la'asug doodin. Ka Joon Maak me suŋi ba ne tuuma la.
44013006	Ka ban daa lo'oŋ Saipuros teŋ kane ka ku'om giligi li la ni n paae Pafos na la, ka nye ba'akolug daan ka o a Jew nid ka o ma' ye o ane Wina'am nodi'es, ka o yu'ur buon Bar-Yesu.
44013007	O daa ane teŋ kan gomena la zua. Gomena la daa mor ya'am hale. O yu'ur daa buon Sergius Paulus. Ka o buol Barnabas ne Saul, on bood ye o wum Wina'am pian'ad la zug.
44013008	Amaa ba'akolug daan Bar-Yesu bee Elimas line a Greek yu'ur la, daa kpe'eŋ o meŋ n ki'is Saul ne Barnabas ye o sa'am gomena la yadda niŋir.
44013009	Amaa Saul on ka ba buon Paul la, daa pe'el ne Wina'am Siig Suŋ ka kpa' gosid ba'akolug daan la kii,
44013010	ka yel ye, “Fun one a Sutaana biig ne tuumsuma wusa bi'em ne zam daana la, wala ka fu mood ye fu sa'am Zugsob la suesuŋ la?
44013011	Gosima, Zugsob na namis uf. Fu na zu'om ka ku tun'e nyet saŋa bi'ela.” Ka o kpelim zu'om n due n babin n bood ye nid ve' o.
44013012	Ka gomena la niŋ Zugsob yadda on nye bun line niŋ la wusa. Ka lin ka o zamis Zugsob la yela lidig o.
44013013	Ka Paul ne o tumtum taaba kpen' aaruŋ n yi Pafos ni keŋ Perga teŋin line be Pamfilia so'olim ni. Ka Joon basi ba ka leb Jerusalem.
44013014	Ka ba daa yi Perga n gaadi paae Antiok line be Pisidia so'olim la. Ka Jew dim vu'usum daar ka ba keŋ la'asug doogin n zin'in.
44013015	Ka ban karem Wina'am wada ne Wina'am nodi'esidib gbana naae la, ka la'asug doog la kpeenmnam tumi ba sa'an n yeli ba ye, “Ti zuanama, ya ya'a mor sa'alug n na sa'ali nidib la, yanam tu'asimi li.”
44013016	Alazug ka Paul due n zi'e ka yibisi ba ne o nu'ug ka yeli ba ye, “Israel nidib ne bane pu'usid Wina'am wenne tinam la, kelisimi.
44013017	Wina'am one ka Israel dim pu'usid la da gaŋi ti yaanam n du'osi ti buudi la, ban daa nam be Egipiti teŋin n a saam la. Ka Wina'am da more ba ne o paŋtita'ar la n yiisi ba Egipiti teŋin na.
44013018	Ka yuma piisnaasi ka o di suguru ne ba, ban daa be moogin la.
44013019	Ka o da sa'am buudi ayopoi Keinan so'olim ni n tisi ba teŋ la ka ba so'e ka li a ba faar,
44013020	hale wuu yuma kobusnaasi ne piisnu. “Ka lin nya'aŋ la, ka o tisi ba antu'a tu'adib n ti paae nodi'es Samuel saŋa.
44013021	Ka ba sos ye ba boodne na'ab. Ka Wina'am tisi ba Kihi biig Saul, one a Benjamin yaaŋ, ka o di na'am yuma piisnaasi.
44013022	Ka Wina'am n da pidigi Saul na'am la, ka gaŋ David ka o di na'am. Ka Wina'am yel ye, ‘M nye Jese biig David one paae m ya'am ka na tum line wusa ka m bood.’ ”
44013023	Ka Paul lem ye, “Na'ab David yaas sisoogin ka Wina'am daa yiis faangid la n tis Israel dim, one a Yesu, wenne on da pun yel zi'el si'em la.
44013024	On da nam pu kena la, ka Joon daa mool n tis Israel nidib wusa ye ba tiakemi ba sunya ka di'e ku'om suub.
44013025	Ka Joon daa ti bood ye o naae o tuuma la, ka bu'osi ba ye, ‘Ya ten'es ka m aa ano'one? Mam ka' on ka ya gur laa. Amaa so' na ken mam nya'aŋ na, ka m pu su'um ye m pidig o ta'adaa.’ ”
44013026	Ka Paul ye, “M zuanam bane a Abraham yaas, ne bane pu'usid Wina'am wenne tinam la, Wina'am tum faangir labaar la na n tis tinam.
44013027	Nimbane daa be Jerusalem la ne ba kpeenmnam wusa daa pu baŋ ye one a faangid laa. Ka me pu baŋ nodi'esidib pian'ad la ka ba karem vu'usum daar wusa la gbin ne. Ban kadi o saria n koos be'ed la, ke ka nodi'esidib n da yel si'el la niŋ ameŋa.
44013028	Hale ne ban pu nye yelbe'ed ne lin su'um ye o kpi la, ba kpelim sos Pilate ye o bas suer ka ba kuu o.
44013029	Ka ban daa niŋ si'el wusa wenne lin pun sob o yela si'em n naae la, ka sigis o dapuudir la zug n pin' o yaugin.
44013030	Amaa Wina'am daa vu'ug o kumin.
44013031	Ka dabisa bedego ka o nie o meŋ n pa'al bane yi Galilee n dol o keŋ Jerusalem na la, ka ba nye o. Ka nannanna ba tu'as nidib ban nye o yela si'em la.
44013032	“Ka tinam mor labasuŋ la n keenn ya sa'an na. Lin ka Wina'am da pun yel n zi'eli ti yaanam la,
44013033	line nwa niŋ ameŋa n tis tinam bane aa ba yaas la, on vu'ug Yesu kumin la. Li wenne lin sob yuuma gbauŋin yuum ayi daan poogin si'em la ye, ‘Fu ane man Biig. Zina ka m lieb fu saam.’
44013034	Wina'am n daa vu'ug Yesu kumin la pa'al ye o niŋgbiŋ ku pun'e, ne'eŋa yela la ka o da pun yel o gbauŋ poogin la ye, ‘M na tis uf yelsum kan ka m da pun yel zi'el David la.’
44013035	Dinzug o lem yel o yuuma gbauŋ poogin zin'isi'a ya'as ye, ‘Fu ku bas fu ninsuŋ la ka o pun'e.’
44013036	“David da tum line paae Wina'am ya'am, o meŋ zumaana win la, ka kpi. Ka ba mum o o yaanam sa'an ka o niŋgbiŋ pun'e.
44013037	Amaa on ka Wina'am vu'ug o kumin la, o pu pun'ee.
44013038	“Dinzugo m zuanama, baŋim ye dau kaŋa nwa ma'asim zug ka tuumbe'ed yiisib yela mooni ya sa'an.
44013039	On zug on mekama n niŋ o yadda Wina'am na yiis o tuumbe'ed lin wusa ka Moses wada daa ku tun'e yiis la bas.
44013040	Dinzugo gu'usim ka yela ban ka Wina'am nodi'esidib da yel la da luu ya zutin ne.
44013041	‘Gosimi yanam bane a niŋki'isidib la. Ya na vol ya'am n kpi. Man ya Wina'am na tum tuuma ya zumaana nwa ni ka ya ku siak ye li sid niŋeya, hale baa so' ya'a peligi o poog pa'ali yaa.’ ”
44013042	Ka Paul ne Barnabas ti yit la, ka nidib la sosi ba ye ba lem vu'usum daar kane ken na la n tu'asi ba bun lin ka ba tu'asi ba la ya'as.
44013043	Ka la'asug la widig la, ka Jew dim bedego ne bane ka' Jew dim buudi, ka lee dol Jew dim suer la, daa dol Paul ne Barnabas. Ka ba sa'ali ba ye ba kpelim be Wina'am yelsum poogin.
44013044	Ka vu'usum daar lem paae ya'as la, ka teŋ la dim sieba bedego n la'as taaba ye ba wum Wina'am pian'ad la.
44013045	Ka Jew dim la n nye nidib bedego la ka fufum gban'e ba. Ka ba ki'is Paul n tu'as si'el la, ka pian'ad o pian'abe'ed.
44013046	Amaa Paul ne Barnabas tu'asi ba ne sukpi'euŋ n yeli ba ye, “Li su'um ka ti tu'as Wina'am pian'ad la n tisi ya yiiga. Amaa yanam zan'as li, ka kadi ya meŋ saria ye ya pu nar ye ya di'e nyovur line ka' naar laa. Din yela ti na fendigi keŋ bane ka' Jew dim buudi la sa'an.
44013047	Ka noyelug kane ka Zugsob la yel tinam la dolne lin da sob ye, ‘M gaŋ uf ka fu na ke ka bane ka' Jew dim buudi la baŋ Wina'am yela nyain, ka dunia dim wusa na nyet faangir fu labaar moolug la ni.’ ”
44013048	Ka bane ka' Jew dim buudi la n wum ne'eŋa la, li niŋi ba malisim hale. Ka ba du'os Wina'am pian'ad su'uŋa. Ka ban wusa ka Wina'am daa gaŋ ye ba nye nyovur line ka' naar la niŋ o yadda.
44013049	Ka Zugsob pian'ad la daa mool so'olim kan wusa ni.
44013050	Amaa Jew dim daa ke ka po'ab bane ka ba yu'ur du teŋin la ka ba ka' Jew dim buudi ka lee dol Jew dim suer la, ne dap bane a tuongatib teŋ la ni sunya pelig ne Paul ne Barnabas. Ka ba si'iŋe namisi ba n kadi ba n yiis ba so'olim la ni.
44013051	Ka Paul ne Barnabas pisigi ba nu'us, ka li pa'al ye ba ba'a ka' ne baa, ka yi n keŋ Ikonium teŋin.
44013052	Ka nya'andolib la mor sumalisim. Ka Wina'am Siig Suŋ bee ba ni.
44014001	Ka Ikonium ni ka Paul ne Barnabas kpen' Jew dim la'asug doogin pian' hale ka nidib bedego, Jew dim ne bane ka' Jew dim la niŋ Wina'am yadda.
44014002	Amaa ka Jew dim bane pu di'e pian'ad la daam bane ka' Jew dim la ye ba kis nidib bane dol Wina'am la.
44014003	Ka Paul ne Barnabas zin'ini anina yuug ka pian'ad Zugsob la yela ne sukpi'euŋ. Ka Zugsob tisi ba paŋ ka ba tum tuumnyalima ka li pa'al nidib la ye Wina'am popielim labaar la ane sida.
44014004	Ka teŋ la nidib pudug. Ka sieba bood Jew dim ka sieba bood Paul ne Barnabas.
44014005	Ka Jew dim ne bane ka' Jew dim ne ba kpeenmnam bood ye ba diis Paul ne Barnabas nyan ka lobi ba ne kuga.
44014006	Ka ba baŋ li ka zo keŋ Likaonia so'olim, Listra ne Derbe teensin ne ba teŋbibisin
44014007	n mool labasuŋ la anina.
44014008	Ka dau daa zin'i Listra ni ka pu tun'e kenna. O daa pon'olim ne o biilimin sa ka nam pu keŋe.
44014009	Ka o kelis Paul pian'ad la. Ka Paul gos o kii ka baŋ ye o niŋ Wina'am yadda ka na tun'e nye laafe,
44014010	ka yel o ne kukotita'ar ye, “Duom zi'en.” Ka dau la ianki zi'en ka keŋ.
44014011	Ka nidib bedego la nye Paul n tum si'el la, ba tans ne Likaonia pian'ad ye, “Wina'amnam sigi ti sa'an na wenne nidib ne.”
44014012	Ba daa pudi ba Wina'amnam bedego la yuda, ka yinni buon Zeus ka yinni la me buon Hermes. Ka ba buol Barnabas ye Zeus, ka buol Paul ye Hermes, on daa a pian'ad kpeenm la zug.
44014013	Ka Zeus pu'usum doog daa be teŋ la tuon. Ka Zeus ba'amaan ne nidib la ten'es ye ba ane wina, ka mor na'araad ne tiis puum n keŋ teŋ la za'anoorin na n bood ye ba maal maana n tis Wina'am Tumtumnib Barnabas ne Paul.
44014014	Amaa Paul ne Barnabas n wum ban niŋ si'em la, ba aanse ba meŋ fuud ka kpen' nidib la soogin tansid ye,
44014015	“Ti zuanama, bo ka ya niŋid ne'enama? Tinam me ane nidib wenne yanam ne. Ti ye ti mool labasuŋ la n tisi ya ye ya bas line ka'a sidaa, ka fendigi dol Wina'am one voe ka maal saazug ne dunia ne mo'ar ne line be li ni wusa la.
44014016	Kudumin la, Wina'am daa ke ka buudi wusa doli ba meŋ sueya,
44014017	amaa ka lee niŋ tuumsuma ye nidib baŋ o yela. O tisidi ti saa, ne bunib saŋa ye ti dii tig ka mor sumalisim.”
44014018	La'am ne pian' bama la, li daa toe ka ba giŋ nidib la ka ba ku maal maan la n tisi baa.
44014019	Ka Jew dim yi Antiok ne Ikonium teensin kena nyaŋ ke ka nidib la doli ba n lobi Paul ne kuga, ka vuug o yiisi teŋin la, ka ten'es ye o kpine.
44014020	Amaa ka nya'andolib la la'ase gilig o ka o due kpen' teŋin la. Ka beog nie la ka Paul ne Barnabas keŋ Derbe teŋin.
44014021	Ka Paul ne Barnabas mool labasuŋ la Derbe teŋin, ka nye nya'andolib bedego anina, ka leb Listra ne Ikonium ka nyaan leb Antiok ni,
44014022	ka kpemis bane niŋ Yesu yadda la n sa'ani ba ye ba kpelim niŋ Yesu yadda, ka yet ye, “Li nar ka ti namis yiiga ka naan kpen' Wina'am na'amin.”
44014023	Ka ba gaŋ kpeenmnam tis yadda niŋidib bane la'as teŋ teŋ wusa ka lo noor n ka pu'us Wina'am, ka noki ba niŋ Zugsob one ka ba niŋ yadda la nu'usin la,
44014024	ka gaadi yi Pisidia teŋin n paae Pamfilia teŋin na.
44014025	Ka ban mool Wina'am pian'ad la Perga teŋin la ka gaadi sig Attalia teŋin.
44014026	Anina ka ba kpen' aaruŋ n keŋ Antiok teŋin zin'ikan ka nidib la daa sos Wina'am yelsum n tisi ba la'am ne tuum kan ka ba naae la zug.
44014027	Ka ba paae n la'as yadda niŋidib la ka yeli ba Wina'am tum si'el ne ba, ne on maal suer ye bane ka'a Jew dim niŋ o yadda la,
44014028	ka zin'in ne ba yuug.
44015001	Ka nidib sieba yi Juuda teŋin n sig na n pa'an yadda niŋidib la ye, “Ya ya'a pu kpen'e baŋo wuu Moses wada la pa'an si'em laa, ya ku nyaŋe paam faangire.”
44015002	Ka Paul ne Barnabas daa nwa'as nonwa'ar hale ne ba, dinzug ka ba gaŋ Paul ne Barnabas ne yadda niŋidib sieba ye ba keŋ Wina'am Tumtumnib la ne yadda niŋidib kpeenmnam bane be Jerusalem la sa'an n bu'osi ba nonwa'ar kaŋa yela.
44015003	Ka yadda niŋidib la yiisi ba tum, ka ba doli yi Fonisia ne Samaria teŋin n yet nidib bane ka' Jew dim la tiaker la yela. Ka li niŋ sumalisim hale n tis Fonisia ne Samaria yadda niŋidib la.
44015004	Ka ban paae Jerusalem la, ka yadda niŋidib la ne Wina'am Tumtumnib la ne ba kpeenmnam wusa di'e ba. Ka ba tu'as Wina'am maal si'el wusa ne ba.
44015005	Ka yadda niŋidib bane a Farisee dim due zi'en ka yel ye, “Asee ka ba kpen'e baŋo, ka ti zamis ba, ka ba siak Moses wada la.”
44015006	Ka Wina'am Tumtumnib ne yadda niŋidib la kpeenmnam la'as ye ba gban'e yel kaŋa nwa gbin.
44015007	Ka nogban nwa'ar la yu'un galis la, ka Piita due zi'en ka yeli ba ye, “M zuanama, ya mi' ye pin'ilugin saŋa ka Wina'am daa gaŋ mam ya ni, ye m tu'asi o labasuŋ la n tis bane ka' Jew dim la ka ba wum ka siak.
44015008	Ka Wina'am one mi' saalib potenda daa tisi ba o meŋ Siig Suŋ la wenne on daa tis tinam si'em la n pa'ali ti ye ba siak o noor.
44015009	Bakir daa ka'a tinam ne ban soogin ne. Ba daa niŋ Wina'am yadda ka o yiisi ba tuumbe'ed n bas.
44015010	Bo ka ya makid Wina'am ka tisid o nya'andolib malimkpi'ema lin ka tinam ne ti yaanam daa pu nyaŋe maale?
44015011	Tinam siakiya ye tinam na paam faangir ne ti Zugsob Yesu popielim poogin, wenne lin na niŋ bane ka' Jew dim si'em la.”
44015012	Ka nidib la wusa a baanlim, ka kelis Barnabas ne Paul n tu'asid tuumnyalima ban ka Wina'am tum buudi buudi sa'an ne ba.
44015013	Ka ban n pian' naae la, ka Jemes yel ye, “M zuanama, kelisimi.
44015014	Simon Piita yel n tienn ti Wina'am n daa deŋi pa'ali ye o bood ye o tis bane ka' Jew dim la yelsum, n gaŋ nidib ba sa'an ka ba lieb o nidib.
44015015	Yel bama nwa dolne Wina'am nodi'esidib n sob si'em la ye,
44015016	‘Zugsob la yel ye, “Ne'eŋa nya'aŋ m na leb na n tis tadimnam bane a David yaas la paŋ ye,
44015017	nidib na ie m, buudi ban wusa ka m gaŋ ye ba aa m nidib la ne nidib wusa.”
44015018	Zugsob la maal bun bama n yel ye o ke ka ba baŋ li wusa kudimin sa.’
44015019	“Alazug mam poten'er ane ye ti da daam bane ka' Jew dim buudi ka fendigi keenn Wina'am sa'an la naa,
44015020	amaa ka lee sob gbauŋ n yeli ba ye ba da di ba'ar diibo ka li ka' nyainee. Ka dap ne po'ab da sa'am taaba. Ka da onb bunkonbid bane ka ba sianki kuu, ne ni'im kane nam mor ziim.
44015021	Kudimin sa ka ba mool Moses pa'alug teens wusa ni ka karem o sob la la'asug doodin, vu'usum daar wusa.”
44015022	Ka Wina'am Tumtumnib ne yadda niŋidib wusa ne ba kpeenmnam ten'es ye li a su'um ka ba gaŋ nidib ba soogin n tumi ba Antiok teŋin la'am ne Paul ne Barnabas. Ka ba gaŋ Judas one ka ba me buon Barsabas la ne Silas, nimbane ka yadda niŋidib la na'asidi ba,
44015023	ka sob gbauŋ n tisi ba ye ba more n keŋ Antiok teŋin. Ka gbauŋ la yel ye, Tinam bane a Wina'am Tumtumnib ne yadda niŋidib la kpeenmnam pu'usid yadda niŋidib bane ka' Jew dim buudi, ka be Antiok teŋin ne Siriya ne Silisia teensin la.
44015024	Ti wumya ye ninsieba yi ti sa'an na n daami ya ne pian'ad bane fendigidi ya ya'am, ka ti pu tisi ba noore.
44015025	Alazug ka ti la'as taaba n gban'e noor yinni n ten'es ye li a su'um ka ti gaŋ ninsieba n tumi ba ya sa'an na. Ban ne ti zuanam Paul ne Barnabas na la'am kena,
44015026	nimbane nyovur n daa be toog ni ti Zugsob Yesu Kiristo la zug.
44015027	Dinzug ka ti tum Judas ne Silas ye ba meŋ yeli ya bun kan la ne ba noya.
44015028	Li a su'um n tis Wina'am Siig Suŋ la ne tinam ka ti da zi'eli ya yela n gaad line nara.
44015029	Ya da di ba'ar diibo, ka da onb ni'im kane nam mor ziim ne bunkonbid bane ka ba sianki kuu, ka dap ne po'ab da sa'am taabaa. Ya ya'a pu tum yel bamaa, ya na tum tuumsuma. Wina'am na tisi ya yelsum.
44015030	Ban daa yiisi ba tum la, ka ba kenn sig Antiok teŋin n la'as yadda niŋidib la, ka nok gbauŋ la n tisi ba.
44015031	Ka ba karem gbauŋ la ka li niŋi ba sumalisim bedego ne ban yel si'em n kpe'eŋidi ba la zug.
44015032	Ka Judas ne Silas ban me daa a Wina'am nodi'esidib la, pian' hale n kpemis yadda niŋidib la.
44015033	Ka zin'in ne yadda niŋidib la yuug bi'ela ka ba nyaan ke'esi ba ne sumalisim. Ka ba leb bane daa tumi ba la sa'an.
44015034	Ka Silas gban'e ye o kpelim anina.
44015035	Ka Paul ne Barnabas me kpelim anina ka ban ne pa'anib bedego bane be anina la pa'an ka moon Zugsob pian'ad la.
44015036	Ka dabisa bi'ela nya'aŋ ka Paul yel Barnabas ye ba lem n kaae yadda niŋidib teens bane wusa ni ka ba daa mool Zugsob pian'ad la n gos ban a si'em.
44015037	Ka Barnabas daa bood ye o dol Joon on yu'ure buon Maak la ka ba la'am keŋ.
44015038	Amaa ka Paul ten'es ye li ka'a su'um ka ba dol one daa zo ka basi ba Pamfilia teŋin ka pu doli ba tum la.
44015039	Ka ba nwa'as taaba pudug kon'ob kon'ob. Ka Barnabas nok Maak ka ba kpen' aaruŋ n keŋ Saipuros teŋin.
44015040	Ka Paul gaŋ Silas. Ka yadda niŋidib la sos Wina'am n tisi ba ye o guri ba ne o yelsum.
44015041	Ka ba keŋ n yi Siriya ne Silisia teensin n kpemisid yadda niŋidib la sunya.
44016001	Ka ba keŋ paae Derbe ne Listra teensin na. Ka Wina'am nya'andol daa be Listra ka o yu'ur buon Timoti, on daa a Jew dim po'a biig. Ka o ma daa a yadda niŋid. Amaa ka o saam daa a Greek nid.
44016002	Ka Listra ne Ikonium yadda niŋidib daa pian'a o tuumsuma yela.
44016003	Ka Paul n daa bood ye Timoti dol o la zug ka o kpen'es o baŋo, bozugo Jew dim wusa bane daa be zin'ig kan la daa mi' ye o saam daa ane Greek nid.
44016004	Ka ba keŋ yi teŋ teŋ n tu'asidi tisid yadda niŋidib la Wina'am Tumtumnib ne yadda niŋidib kpeenmnam bane be Jerusalem gban'e si'em, ka yeli ba ye ba dol gban'ar kaŋa.
44016005	Ka yadda niŋidib la yadda daa kpe'eŋ ka ba kal paasid daar wusa.
44016006	Ka ba keŋ yi Frigia ne Galatia teensin, Wina'am Siig Suŋ la pu ke ka ba pian'ad Wina'am pian'ad Asia teŋin la zug.
44016007	Ka ba paae Misia teŋ ben na n kpe'eŋ ye ba keŋ Bitinia teŋin. Amaa ka Yesu Siig pu siaki tisi ba suere.
44016008	Ka ba doli gaad Misia teŋin n keŋ sig Troas teŋin.
44016009	Ka li wenne zaansuŋ ne n kenn Paul sa'an yu'uŋ kan na, ka o nye Masedonia dim dau ka o zi'en belim o ye “Kem Masedonia na n suŋi ti.”
44016010	Ka on nye zaansuŋ la ka ti ti'eb to'oto ye ti keŋ Masedonia teŋin, tiname gban'e ye Wina'am buoli ti ye ti tu'as labasuŋ la n tisi ba la zug.
44016011	Ka ti kpen' aaruŋ anina n kpa'a titu'aa keŋ Samotires teŋin. Ka beog nie ka ti keŋ Niapolis teŋin.
44016012	Ka ti yi anina keŋ Filipi teŋin line a teŋtita'ar Masedonia so'olim ni. Ka Filipi a Room dim so'olim. Ka ti zin'ini anina dabisa bi'ela.
44016013	Ka vu'usum daar ka ti yi teŋin la n keŋ kolug baba, zin'ikan ka ti ten'es ye ba pu'usid Wina'am. Ka ti zin'i anina pian'a tis po'ab bane la'as na.
44016014	Yinni one wum ti pian'ad daa ane Tiatira teŋ po'a ka o yu'ur buon Lidia. O daa kuosidne fuvenla ka pun pu'usid Wina'am. Ka Zugsob la yo'og o poten'er ka o kelis Paul n pian'ad si'el la su'uŋa.
44016015	Ka ti daa suu on ne o yidim Wina'am ku'om. Ka Lidia yeli ti ye, “Ya ya'a siak ye m sid niŋ Zugsob la yadda, kemi na zin'ini m yin.” Ka ti siaki keŋ.
44016016	Ka tiname daa wa'ae pu'usum zin'igin la, ka bipuŋ one a yamug ka kikirig dol la daa tu'os ti. O daa ane ba'abugud ka o bugub la ni ka o nyet kpan'am bedego tisid bane so'e o la.
44016017	Ka o dol Paul ne tinam n tansid ye, “Nimbama nwa ane Wina'am one gaad bun zan'asa la tumtumnib, bane mooni yeti ya faangir la suer.”
44016018	Ka o tum ne'eŋa dabisa bedego. Amaa ka li zab Paul hale, ka o fendigi yel kikirig la ye, “M yet uf ne Yesu Kiristo yu'ur zug ye fu yim ka bas bipuŋ.” Ka kikirig la yi o sa'an saŋkan la.
44016019	Amaa bane so'e o la baŋ ye ti'ir kan ka ba daa mor ka nyet kpan'am la lem kae' la, dinzug ka ba gban'e Paul ne Silas n ve'egi ba kpen' da'an bane so'e teŋ la tuon.
44016020	Ka ba more ba n keŋ one tu'asid antu'a la sa'an n yel ye, “Nimbama nwa ane Jew dim bane sa'ami ti teŋ.
44016021	Ba pa'ane malima bane pu doli ti wadaa. Tinam a Room nidib la ti ku siaki dol malimbamaa.”
44016022	Ka nidib bedego la'ase giligi ba ka one tu'asid antu'a la pidig Paul ne Silas fuud ne paŋ ka bas noor ye ba fi'ebimi ba.
44016023	Ka ba bu'u ba bedego ka kpen'esi ba sarega ni ka yel one guri sarega doog la ye o gosimi ba su'uŋa.
44016024	Ka ban yel ne'eŋa la ka o kpen'esi ba doog kane be poogin la, ka loo ba noba ta'al ne datitada.
44016025	Amaa ka yu'uŋ tisoos saŋa ka Paul ne Silas pu'usid ka yuum yuuma n tisid Wina'am ka bane la'am be ne ba sarega ni la kelisid.
44016026	Ka to'oto ka teŋ dam hale ka sarega doog eenbir la dam. Ka za'anoya wusa yo'og. Ka bana la yidig nidib la wusa ni.
44016027	Ka sarega gur la due gbeemin ka nye za'anoya la yo'og la, ka ten'es ye ba su'ane yi, ka fue su'ug ye o ku o meŋ.
44016028	Amaa ka Paul tans ne kukor kpi'euŋ ye, “Da poa'alim fu meŋa, ka ti wusa be kpela.”
44016029	Ka sarega gur la buol ka ba mor fitla na. Ka o va' due kpen' kirid ne dabiem ka lu Paul ne Silas tuon.
44016030	Ka more ba yi na ka yel ye, “Dapa, m na niŋ wala ka nye faangire?”
44016031	Ka ba yel o ye, “Niŋim Zugsob Yesu yadda ka fun ne fu yidim wusa na nye faangir.”
44016032	Ka ba tu'as Zugsob la pian'ad n tis on ne bane wusa daa be yin la.
44016033	Ka o noki ba yu'uŋkan la, n piesi ba fen'ed la. Ka ba suu on ne o yidim wusa Wina'am ku'om.
44016034	Ka o more ba du o yin ka tisi ba diib. Ka li niŋ on ne o yidim wusa sumalisim, ban niŋ Wina'am yadda la zug.
44016035	Ka beog nie ka one tu'asid antu'a la tum o tumtumnib ye ba yel one gur sarega la ye, “Basim ka nidib ayi la n yi.”
44016036	Ka sarega gur la tu'as labaar la n tis Paul ye, “Antu'a tu'ad la tis noor ye m ke ka ya yi. Dinzugo yiim keŋ baanlim.”
44016037	Ka Paul yel tumtumnib la ye, “Tinam ane Room teŋ dim. Amaa ba bu'u ti nidibin ka pu wum ti noor pian'ade, ka kpen'esi ti sarega ni. Ka nannanna ba yu'un yiisidi ti, ka li wenne su'adimnee. Ayei, kel ka ba meŋ kena n yiisi ti.”
44016038	Ka tumtumnib la keŋ yel antu'a tu'ad la ne'eŋa. Ka dabiem kpen' ba, ban wum ye Paul ne Silas ane Room teŋ dim la zug.
44016039	Ka ba meŋ kena nwe'e ba nu'ug ka yiis ba ka belimi ba ye ba yim teŋin la.
44016040	Ka ba yi sarega la ni n keŋ kaae Lidia ka nye yadda niŋidib la, ka pian'a pian'ad line kpe'eŋidi ba sunya, ka nyaan keŋ.
44017001	Ba daa gaad Amfipolis ne Apolonia teensin n kenn Tesalonika teŋin na, zin'ikan ka Jew dim la'asug doog daa be.
44017002	Ka Paul daa kpen' anina vu'usum daarnam atan', wuu on yiti maan si'em la, ka tu'ad ne ba dine be Wina'am gbauŋin
44017003	n bigisidi ba li gbin nyain ye li daa a tilas ye Kiristo namis ka vu'ug kumin, ka yet ye, “Yesu on ka m mooni o yela tisidi ya la a Kiristo la.”
44017004	Ka sieba daa siaki dol Paul ne Silas la'am ne Greek dim nidib bedego bane pu'usid Wina'am la'am ne po'ab bedego bane a tuon gatib la.
44017005	Amaa ka Jew dim ben' fufum ka buol bugusum dim sieba bane be da'an n ka'a tuuma la. Ka ba la'as n a bedego ka maal tukpeedug n keŋ gilig Jason yir n ied Paul ne Silas ye ba more ba yi nidibin la na.
44017006	Ka ba pu nyaŋe nyee ba ka gban'e Jason ne yadda niŋidib sieba n more ba keŋ teŋin kpi'emnam sa'an ka tans ye, “Nimbama nwa bo yela n daam dunia wusa. Ka nannanna ba kenn ti teŋin na,
44017007	ka Jason di'e ba. Ba wusa ki'isid Room na'ab wada ka yet ye, na'aso' lem be, ka ba buon o Yesu.”
44017008	Ka ban wum ne'eŋa la ka li zab nidib la ne teŋin kpi'emnam la.
44017009	Ka ba di'e ligidi Jason ne bane dol o la sa'an, line ka ba na lebisi tisi ba, ba ya'a ti nye ka ba pu kpen' yelsi'a ni ya'ase, ka basi ba ka ba keŋ.
44017010	Ka yu'uŋ sob ka yadda niŋidib la yiis Paul ne Silas ka ba keŋ Berea teŋin. Ka ba paae anina n keŋ kpen' Jew dim la'asug doogin.
44017011	Ka Jew dim bama potenda nie gaad Jew dim bane be Tesalonika teŋin la. Ka ba di'e pian'ad la ne ba ya'am boodim, ka karem Wina'am gbauŋ la n zamisid daar wusa ye ba gos ye Paul n tu'asidi ba si'el la a sida bee li ka' sida.
44017012	Ka Jew dim bedego niŋ yadda la'am ne Greek dim po'ab bane mor yu'ur nidibin ne dap bedego.
44017013	Ka Jew dim bane be Tesalonika teŋin la wum ye Paul moon Wina'am pian'ad Berea teŋin la, ka ba keŋ anina daam nidib ka ke ka ba sunya pelig ne Paul ne Silas.
44017014	Ka yadda niŋidib la kpelim ke ka Paul keŋ ateuk gbeug. Amaa ka Silas ne Timoti kpelim anina.
44017015	Ka bane biel Paul la mor o paae Atens teŋin la ka lebid ka Paul tolimi ba ye ba ya'a paae ban yel Silas ne Timoti ye ba kenn nannanna na.
44017016	Ka Paul daa guri ba Atens teŋin la ka nye ka teŋ la pe'el ne wina ne ba'a. Ka o sunf pelig.
44017017	Ka o keŋ Jew dim la'asug doogin tu'asid Jew dim ne bane ka' Jew dim ka pu'usid Wina'am wenne ban la, ka tu'asid la'am ne da'an, daar wusa.
44017018	Ka nimbane zamis ya'am hale ka ba buoni ba Epikurea dim ne Stoik dim, nye o. Ka sieba bu'os ye, “Bo ka yalim kaŋa nwa bood ye o yele?” Ka sieba yel ye, “Ti wum ye one moon win paala la suer yela ka pa'an Yesu yela, ne ku'um vu'ugir la yela men.”
44017019	Ka ba mor o keŋ Areopagus zin'ig kan ba la'as nidib na, ka yel ye, “Kel ka ti baŋ pa'alsaaŋ kan ka fu tu'asid la;
44017020	ka yel bama nwa ane yelsaaŋ n tisi ti ka ti bood ye ti baŋi li gbin.”
44017021	Ka Atens dim ne saam bane zin'i anina bood ye ba tu'as yelpaala bee ka me wum yelpaala saŋa wusa.
44017022	Ka Paul due zi'en Areopagus la'asug la tuon ka yel ye, “Atens nidiba, m baŋ ye ya si'el mekama wusa ni ya dol ba'a maalug yela su'uŋa.
44017023	Man giligi ya teŋ la ka gos zin'is ban ni ka ya pu'usid la, m nye ya pu'usum maluŋ zin'ig ka li sob anina ye, ‘WINA'AM KANE KA TI ZI' LA.’ Lin ka ya pu'usid ka la'am zi' la, lin ka m yu'un mooni tisidi ya.
44017024	“Wina'am one maal dunia ne line be li ni wusa, ka so'e saazug ne teŋ wusa la, pu zin'i dood bane ka ninsaalib me ma'aa nii.
44017025	La'am ne lin wusa ka ninsaal tum tis o pu pa'alne ye si'el pasig oo. O meŋ mor nyovur ne vu'usum ne si'el mekama zan'asa n tisid nidib wusa.
44017026	Nid yinni la ni ka o maal nidib buudi wusa n ke ka ba be dunia ni wusa. O meŋ mak saŋkan ne zin'is ban ni ka ba na zin'in.
44017027	O tum ne'eŋa ye ba ie o zin'ig, ka daasi'ere ba na nye o. Amaa o pu lal ne tii.
44017028	O ni ka ti be ka vu'usid ka ken wenne yanam Atens solima dim sieba n daa yel ye, ‘Tinam me ane o biis.’
44017029	“Tiname sagidim aa o biis la, ti da ten'es ye Wina'am beilim wenne wuu ba'a ban ka ninsaal nok salima bee anzurifa bee kuga, n ten'esi maal ne o nu'use.
44017030	Wina'am da pu mugus ninsaalib saŋkan ka ba da zi' on a si'em la. Amaa nannanna o tis noor zin'is mekama ni wusa ye nidib wusa tiake ba tuumbe'ed sueya ni;
44017031	ka o mak dabiskan ka o na ke ka nid kan ka o daa gaŋ la kad dunia nidib wusa saria ne asida. O pa'al ne'enam nyain n tis so' wusa on vu'ug nid kan kumin la zug.”
44017032	Ban wum ye Paul pian'ad ku'um vu'ugir yela la, ka sieba la' o. Amaa ka sieba yel ye, “Ti bood ye ti wum ka o lem pian'a pian'akaŋa ya'as.”
44017033	Ka Paul yi ba sa'an.
44017034	Ka ninsieba la'as o ni n niŋ yadda. Dionisius one a Areopagus la'asug nid la daa be ba soogin, ne po'a ka o yu'ur daa buon Damaris, la'am ne ninsieba.
44018001	Ne'eŋa nya'aŋ ka Paul due Atens teŋin keŋ Korint teŋin.
44018002	Anina ka o nye Jew dim dau one yu'ure buon Akuila, ka ba du'a o Pontus teŋin, one nam kpelim yi Room n be Itali teŋin kena ne o po'a Prisila, gomena Klaudius tis wada ye Jew dim wusa duom Room teŋin la zug. Ka Paul keŋ ye o kaae ba,
44018003	ka kpelim anina ban a gbanzabnam la zug. Ka ba la'am tum.
44018004	Ka o pian'ad la'asug doogin vu'usum daar wusa n zigid ye o fendig Jew dim ne Greek dim ka ba siak o pian'ad la.
44018005	Ka Silas ne Timoti daa yi Masedonia teŋin paae na la, Paul daa nokne o meŋ ya'a wusa tu'asid labasuŋ la n yet Jew dim la ye Yesu la a Kiristo.
44018006	Ka ba ki'is o ka pian'a pian'abe'ed o yela. Ka o kpa'as o fuug n pa'ali ba ye li ka' su'uŋaa, ka yeli ba ye, “Ya ya'a bodig, li ane ya meŋ yel ka mam ba'a kae'. Lin yi saŋkan nwa wa'ae m na keŋ bane ka' Jew dim la sa'an.”
44018007	Ka o basi ba ka keŋ be one ka' Jew dim nid yin, one yu'ure buon Titius Justus ka pu'usid Wina'am, ka o yir daa kpi'e la'asug doog la.
44018008	La'asug doog la kpeenm daa ane Krispus ka on ne o yidim wusa niŋ Zugsob la yadda. Ka ninsieba bedego bane be Korint teŋin wum labasuŋ la ka niŋ yadda ka ba suu ba ku'om.
44018009	Ka yu'uŋ yinni ka Paul zaansim ka Zugsob yel o ye, “Da zot dabiem, amaa kpelim pian'am ka da base;
44018010	ka m be ne uf. So' ku nyaŋe daam uf bee poa'alime fo. Nimbane be teŋin nwa bedego ane m nidib.”
44018011	Ka Paul zin'in anina yuum ne pusuk n pa'an nidib Wina'am pian'ad.
44018012	Ka saŋkan ka Gallio daa so'e Akaia so'olim la, ka Jew dim due la'ase gban'e Paul n mor o keŋ koto ni
44018013	yel ye, “Niŋkaŋa nwa zigid ne ye o fendig nidib ka ba pu'us Wina'am, line pu dol ti wada.”
44018014	Ka Paul n daa nam bood ye o pian'a la, ka Gallio yel Jew dim la ye, “Ne'eŋa ya'a aane line ka'an su'um bee tuumbe'ed si'a ka o maalin, m naan modigin ne yanam Jew dim.
44018015	Amaa lin a pian'a nwa'asug ne yuda nwa'asug ne ya meŋ wada nwa'asug la, yanam gban'ami li; ka mam ku niŋ ne'eŋa sariakata.”
44018016	Ka o kadi ba n yiis koto la ni.
44018017	Ka ba wusa gban'e Sostenes one a Jew dim la'asug doog kpeenm, n bu' o koto la tuon. Amaa ka Gallio pu gos ban tum si'el laa.
44018018	Ka Paul kpelim zin'in Korint teŋin ne yadda niŋidib la ka li yuug. Ka o yu'un keesi ba ka kpen' aaruŋ ne Prisila ne Akuila n keŋ Siriya teŋin. Ka on daa nam pu kpen' aaruŋ Kenkiria teŋin la, ka pun o zug on daa pu'ulim n tis Wina'am la zug.
44018019	Ka ba paae Efesus teŋin, ka Paul bas Prisila ne Akuila anina ka keŋ kpen' la'asug doogin n tu'as ne Jew dim Yesu Kiristo labasuŋ la yela.
44018020	Ka ba sos o ye o kpelim ba sa'an n yuug. Amaa ka o zan'as,
44018021	ka keesi ba ka ye, “Wina'am ya'a siak m na leb ya sa'an na ya'as.” Ka o yi Efesus n kpen' aaruŋ
44018022	n paae Sizerea ka keŋ Jerusalem n pu'us yadda niŋidib bane be anina la ka nyaan keŋ Antiok.
44018023	Ka o yuug anina bi'ela ka yi n goond Galatia teensin ne Frigia teensin n kpemisid yadda niŋidib la wusa su'uŋa.
44018024	Ka Jew dau so' one yu'ure buon Apollos ka ba du'a o Alekizandria teŋin la kenn Efesus na n a pian' mi'ilim daan ka mi' Wina'am gbauŋ su'uŋa.
44018025	Dau nwa paam zamisug Zugsob la suer yela ka kpe'eŋid o meŋ pa'an Yesu suer su'uŋa, hale la'am ne on mi'i ne Joon ku'om suub ma'aa la.
44018026	Ka o pin'ili tu'asid ne sukpi'euŋ Jew dim la'asug doogin la. Ka Prisila ne Akuila wum o pian'ad la ka dol o keŋ bigis o Wina'am suer la yela su'uŋa n paas.
44018027	Ka o bood ye o keŋ Akaia teŋin ka yadda niŋidib bane be Efesus teŋin la kpemis o, ka sob gbauŋ tis yadda niŋidib bane be Akaia ni la ye ba di'em o su'uŋa. Ka o paae anina n suŋ bane ka Wina'am daa tisi ba o yelsum ka ba niŋ o yadda la.
44018028	Ka o tu'as ne Jew dim la hale n nyaŋe ba paalo ni n pa'ali ba Wina'am gbauŋ poogin ye Yesu ane Kiristo.
44019001	Ka Apollos daa nam be Korint teŋin la ka Paul doli teensin n gaadi keŋ Efesus teŋin. Anina ka o nye nya'andolib sieba,
44019002	ka bu'osi ba ye, “Yanam n niŋ Yesu yadda la, ya di'e Wina'am Siig Suŋ laa?” Ka ba lebis ye, “Ayei, ti nan zi' wum ye Siig Suŋ bee.”
44019003	Ka Paul bu'osi ba ye, “Bo ku'om suub ka ya di'e?” Ka ba lebis ye, “Li ane Joon ku'om suub la ka ti di'e.”
44019004	Ka Paul yel ye, “Joon ku'om suub la pa'alne ye ya tiake ya tuumbe'ed sueya. Ka Joon daa pa'al Jew dim ye ba dol one na kenne on Joon nya'aŋ la na, ka o yu'ur buon Yesu.”
44019005	Ban wum ne'eŋa la ka di'e ku'om suub Zugsob Yesu yu'ur zug.
44019006	Ka Paul noki o nu'us pa'al ba zutin ka Wina'am Siig Suŋ la keenn ba sa'an na ka ba pian'ad pian'azuna ka di'e Wina'am pian'ad n tis nidib.
44019007	Ba daa ane wuu nidib piina ayi.
44019008	Ka nwadisa atan' ka Paul kpen'ed Jew dim la'asug doogin pian'ad n tisid nidib ne sukpi'euŋ ka tu'asidi ba Wina'am na'am yela n kpe'eŋid ye o fendigi ba.
44019009	Ka sieba mor zukpi'euŋ ka pu siake, ka pian'ad pian'ayood Zugsob suer la yela paalo ni. Ka Paul ne nya'andolib sieba basi ba ka toom. Ka daar wusa ka o tu'asid nidib Wina'am yela, Tirannus pa'alug doogin,
44019010	ka niŋ ne'eŋa yuma ayi. Ka nidib wusa bane be Asia teensin wum Zugsob pian'ad, Jew dim ne bane ka' Jew dim la wusa.
44019011	Ne Wina'am paŋ Paul daa tum tuumnyalima hale.
44019012	Hale ba daa nok pien ne fuud line si'isi o niŋgbina la more keŋ ban'adnam ni, ka ba paam laafe, ka kikiris yi ka bas sieba.
44019013	Ka Jew dim sieba ban daa giligid n kat kikiris nidib sa'an la, daa makid ye ba kat kikiris ne Zugsob Yesu yu'ur n yet kikiris la ye, “M yeti ya ne Yesu yu'ur, on ka Paul moon o yela la, ye ya yim.”
44019014	Ba daa ane Jew dim maalmaan kpeenm on yu'ure buon Seva la biisa ayopoi daa tum ne'eŋa.
44019015	Amaa ka kikirig la lebis ye, “M mi' Yesu ka mi' Paul. Ka yanam a ano'onama?”
44019016	Ka one mor kikirig la due paami ba nyaŋe ba, ka ba yi yin la biel ne sapo'at.
44019017	Ka Jew dim ne bane ka' Jew dim wusa bane be Efesus teŋin wumi li yela. Ka dabiem kpen' ba wusa. Ka ba du'osid Zugsob Yesu yu'ur.
44019018	Ka yadda niŋidib bedego keŋ nidibin na n peligi ba poosi tu'asi ba tuumbe'ed.
44019019	Ka tiim dim sieba more ba gbana na la'ase nyu'e bugum ka li di so' mekama nini ni. Ka ba gelig gbana la ligidi ka li a anzurifa ligidi tusa piisnu.
44019020	Ala ka Zugsob pian'ad la kpelim yadigid ka paasid ne paŋ.
44019021	Ne'eŋa nya'aŋ ka Paul ten'es o sunfin ye o na gaadi yi Masedonia ne Akaia teensin n keŋ Jerusalem, ka ye, “M ya'a keŋ anina, asee ka m la'am keŋ Room teŋin.”
44019022	Ka o tum o suŋidiba ayi ka ba yuda buon Timoti ne Erastus, Masedonia teŋin ka on meŋ kpelim Asia n yuug bi'ela.
44019023	Saŋkan la Zugsob suer dolim daa ane yela hale Efesus teŋin.
44019024	Dau so' daa be ka o yu'ur bun Demetrius. O da more anzurifa kunt si'elnam ka li wenne Artemis pu'usum doog ne. Ka li niŋ nyood bedego n tis anzurifa tumtumnib la.
44019025	Ka o la'as o tumtum taab n yel ye, “Nidiba, ya mi' ye tuumbama nwa ni ka ti kpan'am yit na.
44019026	Ya wumya ka ya meŋ nye Paul n niŋid si'em la. Li ka' Efesus teŋin ma'anee, amaa la'am ne Asia so'olim wusa, o kpe'eŋi nyaŋe fendig nidib bedego n yet ye wina ban ka nidib me ne ba nu'us la ka' winaa.
44019027	Line pak ka'ane ti tuuma la sa'uŋ ma'ane, amaa Artemis paŋ me na sa'am, one mor paŋ ka Asia so'olim wusa ne dunia nidib wusa pu'usid la. Ba ya'a pu niŋ si'ela, o pu'usum doog la na lieb zaalim.”
44019028	Ban wum pian'ad bama la ba sunya peligne ka ba tans ye, “Efesus dim win Artemis ane one mor paŋ la.”
44019029	Ka tukpeedug yadig teŋin la wusa. Ka nidib la gban'e Gaius ne Aristarkus babayi bane a Masedonia teŋ nidib n dol Paul la, n zo ne ba keŋ antu'a doogin.
44019030	Ka Paul bood ye o kpen' nidibin la amaa ka o nya'andol taaba pu siake.
44019031	Ka kpeenmnam sieba bane aa o zuanam tum o sa'an na belim o ye o da kpen' antu'a doogin laa.
44019032	Ka tukpeedug due nidibin la ka ba tansid kon'ob kon'ob, ba bedego zi' line ke ka ba la'as la zug.
44019033	Ka Jew dim gaŋ Alekizanda ka o zi'e nidib la tuon, ka sieba ten'es ye one so'e antu'a la. Ka Alekizanda pa'al ne o nu'us n kpe'eŋ ye o pian'a n tis nidib la.
44019034	Amaa ban baŋ ye o ane Jew nid la, ka ba wusa la'ase maal tukpeedug yuug hale yel ye, “Efesus dim ba'ar Artemis ane one mor paŋ.”
44019035	Ka teŋ la kpeenm ma'ae ba ka yel ye, “Efesus nidiba, dunia nidib wusa mi' ye Efesus dim gur Artemis one mor paŋ la doog, ka la'am gur kugir kane naam saazug lu la na.
44019036	So' ku nyaŋe ki'is yel bamaa. Dinzugo kel tukpeedug ka da niŋ sukpi'euŋ yoode.
44019037	Ya mor nimbama kpela na ka ba me pu yel yelbe'ed n tisi ya ba'ar la bee maal yelbe'ed n tis o pu'usum doogo.
44019038	Ka Demetrius ne o tumtumnib ya'a moren pian'ad ne so', antu'a dabisir be, ka bane mor kpi'euŋ be. Dinzug ya tun'e mor taaba paae antu'a tu'ad la tuon.
44019039	Amaa ya ya'a lem bood si'el n paas, li na maal ne teŋ nidib la'asugin.
44019040	Yanam maal si'el zina la zug, ti mor yel, bane ied zaba la ma'ad ziri. Ti ku nyaŋe yel lin ke ka ba maal tukpeedug bama. Ti me ku nyaŋe tu'asi li gbin nyainee.”
44019041	On yel ne'eŋa naae la ka yeli ba ye ba widigim.
44020001	Tukpeedug la nya'aŋ ka Paul buol yadda niŋidib la la'as n kpe'emise ba ka keesi ba ka yi keŋ Masedonia.
44020002	Ka kpemisid yadda niŋidib bane be teŋ bane wusa ka o daa doli gaad la, ka nan paae Akaia teŋin na
44020003	zin'in anina nwadisa atan', ka ti'eb ye o kpen' aaruŋ n keŋ Siriya teŋin, ka wum ye Jew dim gban'e poten'ebe'ede o yela. Ka linzug ka o ten'esi gban'e ye o lebi yi Masedonia.
44020004	Ka Pirus biig Sopata one yi Berea teŋin na la, daa dol o la'am ne Tesalonika nidiba ayi, Aristarkus ne Sekundus, ne Derbe teŋ nid ka o yu'ur buon Gaius, ne Tikikus ne Trofimus, babayi bane yi Asia teŋin na la, ne Timoti.
44020005	Ka ba gaad tuon n guri ti Troas teŋin.
44020006	Ka bodobodo kane ka' dabin maluŋ la'asug dabisa nya'aŋ la, ka ti kpen' aaruŋ n naam Filipi teŋin, ka daba anu daar ka ti paae bane be Troas teŋin la ka zin'in anina daba ayopoi.
44020007	Ka Alasidaar yu'uŋ yinni ka ti la'as ye ti di Zugsob diib. Ka Paul daa bood ye o due beog kane nied la, ka pian'a tis nidib la ka yu'uŋ kena sodig.
44020008	Ka fitla bedego daa be girimbiisa dokan ni ka ti la'as la.
44020009	Ka dasaŋ so' on yu'ur daa buon Yutikus daa zin'i doog la takoro zug. Ka Paul kpelim pian'ad la ka gbe'um gban' o, ka o gbisi naam agol doogin la n lu teŋin na. Ka ba uk o due ka o pun kpi sa.
44020010	Ka Paul sig teŋin keŋ to'oto bibug o ka ye, “Da ke ka li paki ya; ka o kpen vu'usid.”
44020011	Ka o lebi du gben'es bodobodo di, ka sons ne ba yuug. Ka beog nie ka o basi ba ka keŋ.
44020012	Ka ba dol dasaŋ la kul. Ka o voe. Ka li niŋi ba sumalisim bedego.
44020013	Ka ti kpen' aaruŋ deŋ Paul tuon n keŋ Assos teŋin, on ye o keŋ ne noba la zug.
44020014	On tu'osi ti Assos teŋin la o la'am kpen' aaruŋ la ne ti keŋ Mitilene teŋin.
44020015	Ka beog nie ka ti yi Mitilene teŋin keŋ Kios teŋ baba. Ka beog nie ya'as ka ti paae Samos teŋin na. Ka li yimbeogun ya'as ka ti paae Miletus teŋin,
44020016	Paul daa bood ye o be Jerusalem ka Pentekost daar naan paae la, o daa luak Efesus teŋin, on pu bood ye o yuug Asia so'olim ni la zug.
44020017	Ka Paul naam Miletus ni tolim Efesus teŋin ye yadda niŋidib kpeenmnam la tu'os o na.
44020018	Ka ban paae o sa'an na la, ka o yeli ba ye, “Ya mi' man daa tum si'em, man daa be ya sa'an saŋa wusa, lin yi daar kan ka m paae Asia so'olim ni la.
44020019	M sigisi m meŋ tum Wina'am tuuma ne ninto'om, hale la'am ne mane nye makir bedego Jew dim sa'an la.
44020020	M kpe'eŋi m meŋ n mool yela wusa line na suŋi ya ka pa'ali ya paalo ni ne ya yaan,
44020021	ka pian' ne nimmua n tis Jew dim ne bane ka' Jew dim ye ba fendigim dol Wina'am ka niŋ Zugsob Yesu yadda.
44020022	“Ka nannanna m siak Wina'am Siig Suŋ noor ye m wa'ane Jerusalem ka zi' line na niŋ m aninaa.
44020023	M mi' ye teŋ kane ka m ken la wusa, Siig Suŋ la pa'ani m ye ba na lo m ka namisi m ka kpen'esi m sarega ni.
44020024	Amaa m zaŋ m meŋ nyovur ka li ka' si'eli tisi ma, man naae m tuuma ban ka Zugsob Yesu tisi m ye m mool Wina'am popielim labasuŋ la.
44020025	“M mi' ye baa ya yinni ku lem nye m ya'ase, yanam bane ka m mool Wina'am na'am yela ya sa'an la.
44020026	Dinzug ka m yeti ya zinkaŋa ye ya yinni ya'a bodig m ba'a lem kae' o ni la.
44020027	Mam mooli tisi ya Wina'am yela wusa ka pu sua' si'ela.
44020028	Gu'usimi ya meŋ ka gur nimbane wusa ka Wina'am Siig Suŋ la gu'uli ya la. Guri Wina'am nidib ban ka o da' ne o Biig la ziim la.
44020029	M mi' ye m ya'a basi ya, nimbe'ednam na kenn ya sa'an na n gban'e ya wuu zaŋkua'ar yiti gban'ad konbid si'em la.
44020030	Ka saŋa na kena ka ninsieba ya soogin na ma' dama'am pi'e yadda niŋidib la keŋ ba sa'an.
44020031	Dinzugo gu'usimi ya meŋ ka tenr ye yuma atan' nwa ka m sa'ane ya nintaŋ ne yu'uŋ wusa ne ninto'om ka pu base.
44020032	“Ka nannanna m zaŋi ya niŋ Wina'am nu'usin ne o popielim pian'ad la yela line na paas ya yadda niŋir ka ke ka ya la'as ne Wina'am ninsoma n di'e yelsum.
44020033	M daa pu mor ya'amleog ne so' anzurifa bee salima bee fuude.
44020034	M tum ne m meŋ nu'us n diisidi m meŋ ne m dolim taas la.
44020035	M pa'ali ya si'el mekama wusa ni ye, asee ka ya suŋ tadimnam ne ba tuuma poogin wenne man daa niŋ si'em la, ka tenr pian'ad lin ka ti Zugsob Yesu daa yel la ye, ‘Sumalisim bedego bene one tisid n gat one di'ed.’ ”
44020036	Ka Paul n pian' naae la ka igin teŋin ne ba wusa pu'us.
44020037	Ka ba wusa kaasi bibug Paul ka kees o.
44020038	Ba sunya daa sa'am hale on yel ye, ba ku lem nye o la. Ka ba biel o keŋ aaruŋin la.
44021001	Ka ti keesi ba ka kpen' aaruŋ n kpa'a titu'aa keŋ paae Kos teŋin. Ka beog nie ka ti paae Rodes teŋin, ka naami anina keŋ Patara teŋin.
44021002	Ka anina ka ti nye aaruŋ ka li wa'ae Fonisia teŋin. Ka ti kpen' keŋ.
44021003	Ka ti paae zin'isi'a na ka gosi nye Saipuros teŋ tuon sa ka bas teŋ la dagobug ka luak gaad Siriya so'olim n sig Taya teŋin, zin'ikan ka ba ye ba sigis aaruŋ la la'ad la.
44021004	Ka ti ie nye yadda niŋidib anina ka zin'in ne ba daba ayopoi. Ka ba yel Paul ne Siig Suŋ la paŋ ye o da keŋ Jerusalem.
44021005	Ka ti dabisiri daa paae la ka ti keesi ba ka wa'ae. Ka ban ne ba po'ab ne ba biis wusa bieli ti yi teŋ la kpukpeŋ. Ka ti wusa igin teŋin ateuk noorin n pu'us Wina'am ka kees taaba.
44021006	Ka tinam kpen' aaruŋin. Ka ban me lebidi kun.
44021007	Ka ti yi Taya teŋin n keŋ Tolemais teŋin n pu'us yadda niŋidib bane be anina, ka gbenn ba sa'an daar yinni.
44021008	Ka beog nie ka ti yi anina keŋ Sizerea teŋin n kpen' Filip yin n zin'ini anina. O daa ane one moon Wina'am labaar, ka a kpeenmnam ayopoi la ni yinni, ban ka ba daa gaŋ Jerusalem ni ye ba tot diib la.
44021009	O daa mor po'ayuos anaasi ka ba a yiwies ka me a Wina'am nodi'esidib.
44021010	Ka tiname daa be anina dabisa bi'ela la ka Wina'am nodi'es on yu'ur buon Agabus, yi Juuda paae na
44021011	ka kenn ti sa'an na n fue Paul sialoodiŋ n lo o meŋ noba ne o nu'us ka yel ye, awana ka Wina'am Siig Suŋ la yel, ye, “Sialoodiŋ kaŋa nwa daan, Jew dim na lo o awana Jerusalem teŋin n nok o niŋ bane ka' Jew dim la nu'usin.”
44021012	Ka tiname wum ne'e la ka tinam ne nimbane be anina la belim Paul ye o da keŋ Jerusalem.
44021013	Amaa ka o lebis ye, “Bo ka ya kaasid n sa'amidi m sunfo? M pu ti'eb ye ba lo m Jerusalem ni ma'anee, amaa m la'am na kpi ti Zugsob Yesu yu'ur zug.”
44021014	Ka ti pu nyaŋ o ka o siaki tisi tii. Ka ti bas o ka yel ye, “Zugsob boodim niŋim.”
44021015	Ka ti daa be anina dabisa bi'ela ka nyaan ti'eb keŋ Jerusalem.
44021016	Ka Sizerea teŋ nya'andolib sieba bieli ti more ti keŋ Mason yin, zin'ikan ka ti na zin'in. Mason daa ane Saipuros nid one daa a nya'andol pin'ilugin sa.
44021017	Ka ti paae Jerusalem na ka yadda niŋidib di'e ti ne sumalisim.
44021018	Ka beog nie ka Paul doli ti keŋ Jemes sa'an. Ka yadda niŋidib kpeenmnam wusa be.
44021019	Ka Paul pu'usi ba ka tu'asi ba Wina'am n maal si'el wusa bane ka' Jew dim ni o tuuma poogin.
44021020	Ka ban wum la ka du'os Wina'am yu'ur su'uŋa ka yel Paul ye, “Ti ba'abiiga, gosim lin a si'em. Jew dim tusa bedego niŋ Yesu yadda, ka mor wada kan ka Wina'am tis Moses la su'uŋa.
44021021	Ti wum ye fu pa'al Jew dim wusa bane zin'in bane ka' Jew dim teensin ye ba basim Moses wada, ka da kpen'es ba biis baŋo bee dol Jew dim malimaa.
44021022	Ba sid na wum ye fu kena. Bo ka ti na niŋe?
44021023	Niŋim tinam na yel uf si'em la. Nidib anaasi be ti sa'an kpela n po ye ba na maal si'el n tis Wina'am.
44021024	Doli ba la'ase pies fu meŋ ba maluŋ la zug, ka yoo ba sama, ka ba nyaŋe pun ba zuobid. Ne'eŋa na ke ka so' wusa baŋ ye lin ka ba pian' fu yela wusa ka' sidaa, ka fu dol Moses wada la.
44021025	Amaa bane ka' Jew dim ka niŋ yadda la, tinam daa sob gbauŋ n yeli ba ye, ‘Ba da di ba'ar diib ne ni'im kane mor ziim. Ka da onb bunkonbug kane ka ba sianki kuu. Ka dap ne po'ab da sa'am taabaa.’ ”
44021026	Ka beog nie ka Paul nok nidib la ka ba pie ba maluŋ dian'ad ka keŋ Wina'am pu'usum yin n kpen' zi'el dabis kan ka ba na pie naae ka ba so' wusa maali o maan n tis Wina'am.
44021027	Ka li kpelim bi'ela ka daba ayopoi la naae ka Jew dim bane yi Asia so'olim na nye Paul Wina'am pu'usum yin, ka ba ke ka nidib la sunya pelig ne Paul ka gban' o,
44021028	ka tans ye, “Israel dima, suŋimi ti. Dau kaŋa nwa giligid teens wusa n pa'an nidib ye ba da dol Israel dim ne Moses wada ne Wina'am pu'usum yir maluŋ laa. Hale o mor bane ka' Jew dim la n kpen' Wina'am pu'usum yin la na n miligi li.”
44021029	Ban daa nye Trofimus one yi Efesus na n dol Paul teŋin la zug, ka ten'es ye o dol o ne kpen' Wina'am pu'usum yin.
44021030	Ka teŋ la daa dam ka nidib wusa zo la'as taaba gban'e Paul n teeg o yiis pu'usum yin la. Ka yo za'anoya to'oto.
44021031	Ka ba bood ye ba ku Paul. Ka labaar paae Room sogia kpeenm sa'an na ye Jerusalem teŋ dim wusa dam ne.
44021032	Ka o due to'oto dol sogianam ne ba kpeenmnam ka ba zo keŋ nidibin la. Ka ban nye sogia kpeenm ne sogianam la ka bas Paul bu'ub.
44021033	Ka sogia kpeenm la keŋ gban'e Paul ka tis sogianam noor ye ba loom o ne bana ayi. Ka bu'os on a so' ne on niŋ si'el.
44021034	Ka sieba nidibin la lebis n tansid kon'ob kon'ob ka tukpeedug zu'e. Ka o ku nyaŋe wum line maale, ka tis sogianam noor ye ba nokim o du n kpen' ba yitita'arin la.
44021035	Ka ba mor o paae bane dut si'el kpen'ed doogin la ka sogianam la ze o, nidib bugusum la zug.
44021036	Ka ba wusa kenna n tansid ye, “Kuumi ne o.”
44021037	Ka ban ye ba kpen'es Paul sogianam yin la, ka o yel sogia kpeenm la ye, “M mor si'el ye m yel.” Ka kpeenm la bu'os o ye, “Fu wum Greek dim pian'ade?
44021038	Ala fu ka' Egipiti nid one daa zigid ye o kad gomena ka daa dol niŋkuudib tusa anaasi n keŋ moogin laa?”
44021039	Ka Paul lebis ye, “M ane Jew nid n yi Tarsus teŋin Silisia teŋgbauŋin na. M ane teŋtita'ar nid. M sos uf ye fu ke ka m pian' tis nidib la.”
44021040	Ka kpeenm la bas o noor. Ka Paul zi'e bane dut si'el kpen'ed doogin la zug, ka uk o nu'ug. Ka nidib la sin. Ka o pian' tisi ba ne Hibiru pian'ad ye:
44022001	“M saamnam ne m zuanama, kelisimi ka m yiisi m meŋi ya tuon.”
44022002	Ban wum ka o pian'ade tisidi ba ne Hibiru pian'ad la ka ba sin baanlim, ka o ye,
44022003	“Mam ane Jew nid ka ba du'a m Tarsus line be Silisia teŋgbauŋin. Amaa ba ugus man ne teŋ kaŋa. Ka Gamaliel zamisi m ka m za'aŋi ti yaanam wada la su'uŋa. M ti'a Wina'am su'uŋa wenne yanam niŋid si'em zina nwa.
44022004	M da namis bane dol suekaŋa hale ye ba kpi, ka gban'e dap ne po'ab n kpen'esi ba sarega ni.
44022005	Wina'am maalmaan kpeenm ne kpeenmnam wusa na nyaŋe di man kaset ye m pian'ad sida. M da di'e gbana ba sa'an n tis Jew dim bane be Damaskus, ka wa'ae anina ye m gban'e suekaŋa nya'andolib bane be anina n ba' ba ne bana n more ba leb Jerusalem na n namisi ba.”
44022006	“Man da wa'ae ka tua'e Damaskus na nintaŋ sisoos la, ka neesimtita'ar yi saazug na nie nyain n gilig m.
44022007	Ka m lu teŋin ka wum ka kukor buol m ye, ‘Saul, Saul, bo ka fu namisidi ma?’
44022008	“Ka m lebis ye, ‘Naa, fu a ano'one?’ “Ka o lebis ye, ‘M ane Yesu, one a Nazaret nid, on ka fu namisid la.’
44022009	Ka nimbane daa be m sa'an la nye neesim la, amaa ka pu gban'e kukor kane pian'ad la gbine.
44022010	“Ka m bu'os ye, ‘Zugsoba, m na niŋ wala?’ “Ka Zugsob la yel m ye, ‘Duom, n keŋ kpen' Damaskus. Ka anina ba na yel uf lin wusa ka Wina'am zi'el tis uf ye fu niŋ.’
44022011	Ka m pu nyeta, neesim la zug. Ka bane dol m la ve' m. Ka ti keŋ kpen' Damaskus.
44022012	“Dau daa be anina, ka o yu'ur buon Ananias, ka siaki ti wada la. Ka Jew dim bane be Damaskus wusa pian'ade o yela su'uŋa.
44022013	Ka o kenn m sa'an na zi'eni kpi'en m, ka yel ye, ‘M ba'abiig Saul, lakim.’ Ka m nini lak saŋkan la yim ka m nyet.
44022014	“Ka o yeli m ye, ‘Wina'am one ka ti yaanam da pu'usid la gaŋ uf ye fu baŋ o boodim ka nye one a popielim sob, ka wum ka o pian' ne o meŋ kukor.
44022015	Fu na yel nidib wusa fun nye ka wum si'el la.
44022016	Fu gur bo? Duom ka di'e ku'om suub, ka buol Yesu yu'ur ka o pie fu tuumbe'ed bas, fu ku'om suub di'er nwa yela.’
44022017	-
44022018	“M da leb Jerusalem ka daa pu'usid Wina'am pu'usum yin. Ka Zugsob la nie o meŋi m sa'an na wenne zaansuŋ ne, yel m ye, ‘Niŋim to'oto ka yi Jerusalem; ka nidib bane be kpela nwa ku siak fun na yeli ba m yela si'em laa.’
44022019	“Ka m lebis ye, ‘M Zugsoba, nimbama mi' su'uŋa ye m daa keŋ la'asug doodin wusa n gban'ad bane niŋ uf yadda la, n bu'u ba ka kpen'esi ba sarega ni.
44022020	Ka saŋkan ka ba daa ku Sitivin one tu'as nidib fu yela la, m daa be anina n ten'esid ye ba niŋ su'um, ka gur bane ku o la fuud.’
44022021	“Ka Zugsob yel m ye, ‘Kem, ka m na tum uf bane ka' Jew dim n be lalle sa la sa'an.’ ”
44022022	Ka nidib la kelis Paul hale ka o pian' ne'eŋa. Ka ba pin'il tansid ye, “Kuumi no ka o pu nar ye o be dunia nii.”
44022023	Ka ba tansid ka more ba fuudi yuulum agola ka gben'esid titan n yaarid agol.
44022024	Ka sogia kpeenm tis sogianam noor ye ba nokim Paul n kpen'es o ba yin, ka yeli ba ye ba fi'ebim o ka bu'os baŋ lin yela ka ba tansid o yela la.
44022025	Amaa ban lo o ye ba fi'eb o la, ka o bu'os sogia kpeenm one zi'e anina la ye, “Suer be ya wada ni ye ya fi'eb Room teŋ nid, ka ba nam pu kad o saria?”
44022026	Ka sogia kpeenm la n wum ala la, ka o keŋ one so'e ba wusa la sa'an n bu'os o ye, “Fu ye fu maal bo? Dau nwa ane Room teŋ nid.”
44022027	Ka sogianam la kpeenm keŋ Paul sa'an n bu'os o ye, “Fu ane Room teŋ nida?” Ka o lebis ye, “Eenn.”
44022028	Ka sogia kpeenm la yel ye, “M meŋ yo ligidi bedego ka lieb Room teŋ nid.” Ka Paul ye, “Ba du'a man ne Room nid.”
44022029	Ka bane pa'a ye ba fi'eb o la leb nya'aŋ to'oto. Ka sogianam kpeenm la zo dabiem, on baŋ ye Paul ane Room teŋ nid ka o lo o la zug.
44022030	Ka beog nie ka o bood ye o baŋ li sida lin zug ka Jew dim zi'e o yela, ka o yidig Paul, ka tis noor ye Wina'am maalmaan kpeenmnam ne kpeenmnam wusa la'asem. Ka ba la'as. Ka o mor o keŋ zi'el ba tuon.
44023001	Ka Paul gosid kpeenmnam la kii ka yel ye, “M zuanama, man poten'er a nyain Wina'am sa'an m biilimin sa paae zina.”
44023002	Ka maalmaan kpeenm Ananias tis noor ye bane zi'e kpi'e Paul la n nwe'em o noor.
44023003	Ka Paul yel o ye, “Wina'am na nwe' uf. Fu wenne zaŋguom kudug kane ka ba taae. Ka yiŋ venl, ka poogin ka'a su'um. Fu zin'i kad man saria, wada la yela, amaa fu sa'am wada la, fun tis noor ye ba nwe' man la.”
44023004	Ka bane zi'e kpi'e Paul la yel o ye, “Fu tu'udne Wina'am maalmaan kpeenm.”
44023005	Ka o lebis ye, “M ba'abiise, m zi' ye o a Wina'am maalmaan kpeenm. Bozugo Wina'am gbauŋin li sob ye, ‘Da pian' pian'abe'ed n tis kpeenm kane guri fu buudi.’ ”
44023006	Ka Paul n baŋ ye sieba a Sadusii dim, ka sieba a Farisee dim la, ka yel kpeenmnam la'asugin la ye, “M ba'abiise, mam ne m yaanam ane Farisee dim. Man mor ti'ir ye bane kpi la na lem vu'ug la zug ka m be yela nwa ni la.”
44023007	On yel ne'eŋa la ka Farisee dim ne Sadusii dim pin'il nwa'asid ne taaba, ka nidib la welig.
44023008	Sadusii dim la pu siak ku'um vu'ugir ne maleknam ne siis yelaa, amaa Farisee dim siaki li wusa.
44023009	Ka tukpeedug due Paul yela. Ka gbauŋmi'idib sieba bane a Farisee dim due nwa'as ne paŋ ye, “Ti pu nye dau kaŋa nwa tuumbe'ede. Daasi'ere li ane siig bee malek n pian' tis o.”
44023010	Ka noŋgban nwa'ar la kena galis. Ka sogia kpeenm la zo dabiem ye ba na aans Paul zora zora, ka tis sogianam noor ye ba kem n faaenn o nidib la sa'an n mor o kpen' sogianam yin.
44023011	Ka yu'uŋ kan ka Zugsob la kenn Paul sa'an na yel o ye, “Kpe'eŋimi fu sunf; ka li nar ka fu tu'as m yela Room teŋin, wuu fun tu'as m yela Jerusalem ni kpela si'em la.”
44023012	Ka beog nie ka Jew dim sieba la'as taaba n po noor ye ba ku di diib bee nu ku'om asee ban na ti ku Paul.
44023013	Bane daa la'as n gban'e ne'eŋa la daa gaad nidib piisnaasi.
44023014	Ka ba keŋ maalmaan kpeenmnam ne kpeenmnam sa'an yel ye, “Ti la'ase po noor ye ti ku di si'ela asee tinam na ti ku Paul.
44023015	Dinzug fun ne kpeenmnam la'asem ka tum sogia kpeenm la sa'an ye o mor Paul n kenn ya sa'an na, ka niŋ wenne ya bood ye ya wum o yela su'uŋa; ka tinam ti'eb ye ti ku o hale ka o nam pu paae naa.”
44023016	Ka Paul taunn biig baŋ ban gban'e si'em ka keŋ sogianam yin la n yel Paul.
44023017	Ka Paul buol sogia kpeenmnam la yinni yel o ye, “Dasaŋ kaŋa mor si'el ye o yeli ya kpeenm la. Dinzugo dol o keŋ.”
44023018	Ka sogia kpeenm la mor biig la keŋi ba kpeenm la sa'an n yel ye, “Paul, one a sarega nid la, buole m ye m mor dasaŋ kaŋa keenn fu sa'an na; ka o mor si'el ye o yel uf.”
44023019	Ka kpeenm la gban'e o nu'ug mor o yi kpukpeŋ n bu'os o ye, “Fu mor bo ye fu yeli ma?”
44023020	Ka o lebis ye, “Jew dim gban'eya ye beog ba na sos uf ye fu mor Paul n keenn ba kpeenmnam la'asugin la na. Ka niŋ wenne ba bood ye ba wum o yela su'uŋa.
44023021	Amaa da siake; ka ba nidib gaad piisnaasi su'a gur Paul. Ba wusa po noor ye ba ku di diib bee nu ku'om, asee ban na ti ku Paul. Ba ti'eb ne gur fun na lebis si'em.”
44023022	Ka kpeenm la yel dasaŋ la ye, “Da yel so' ye fu yele m si'ela.” Ka o ke ka o keŋ.
44023023	Ka o buol o sogia kpeenmnama ayi n yeli ba ye, “La'asem sogianam kobus yi, ne wedban'adib piisyopoi ne kpantoondib kobus yi, ka ba ti'eb yu'uŋ kaŋa karefa awai n keŋ Sizerea.
44023024	Ka tis Paul widi ka o ban', ka mor o baanlim keŋ gomena Felik sa'an.”
44023025	Ka o sob gbauŋ n yel ye:
44023026	Naa, gomena suŋ Felik. Man Klaudius Lisias sob gbauŋ kaŋa n tis fun. M pu'usid uf.
44023027	Jew dim daa gban'e dau kaŋa nwa ka bood ye ba ku o. Ka mam wum ye o ane Room nid, ka keŋ ne sogianam n faaenn o,
44023028	ka bood ye m baŋ lin yela ka ba tu'adi o yela be'ed, ka mor o keŋ ba kpeenmnam la'asugin.
44023029	M daa nye ka o yela ane Jew dim wada nwa'asug la zug, ka o pu niŋ si'el ka li nar ku'um bee ba yo o sarega nii.
44023030	Ka ban yeli m ye Jew dim gban'e yelbe'ed o yela la, dinzug ka m tum o to'oto fu sa'an, ka tis noor ye bane zi'e o yela la kemi fu sa'an na n yiis ba noor pian'ad.
44023031	Ka sogianam la niŋ on yeli ba si'em la, ka mor Paul yu'uŋ kan n paae Antipatris teŋin.
44023032	Ka beog nie ka sogianam bane ken ne noba la leb Jerusalem na ka wedban'adib la dol Paul n keŋ.
44023033	Ka ba mor o n paae Sizerea teŋin n nok gbauŋ la n tis gomena ka nok Paul n tis o.
44023034	Ka o karem gbauŋ la ka bu'os on yi so'olim si'a na. On baŋ ye o yi ne Silisia so'olimin la,
44023035	o yel o ye, “Bane more fu antu'a la ya'a paae na m na kelis fu antu'a.” Ka o tis noor ye ba kpen'es o na'ab Herod yin ka ba gur o.
44024001	Ka daba anu daar ka maalmaan kpeenm Ananias kena ne kpeenmnam sieba ne kpeenm kane mi' antu'a, ka o yu'ur buon Tertullus. Ka ba zaŋ Paul antu'a tis gomena la.
44024002	Ka ba buol Tertullus. Ka o pin'il tu'asid Paul yela ye, “Naa, na'asuŋ Felik. Fu ya'am suŋ la tisi ti yolisim, ka tiak bunbe'ed bedego ka li a teŋ la su'um.
44024003	Ti siak ne'eŋa wusa zin'is wusa ka pu'usid uf su'uŋa.
44024004	Na'aba, man pu bood ye m saans uf la, dinzug ka m sosid uf ye fu di suguru ka kelis m antu'a giŋ nwa, Paul yela.
44024005	“Ti nye niŋkaŋa ka o ane nimbe'ug ne one bood yela. O tugul Jew dim nidib dunia wusa, ka ba zab. O ane bane dol Nazaret nid la tuongat.
44024006	O zig ye o miligi ti Wina'am pu'usum yir. Ka ti gban'e o,
44024007	ka gban'e gban'ar ye ti kad o saria ne tinam meŋ wada. Amaa ka sogia kpeenm Lisius kena ne paŋ n faaenn o ti sa'an,
44024008	ka tis noor ye bane mor antu'a ne o la kemi fu sa'an na. Fu ya'a bu'os o, fu meŋ na wum o sa'an lin wusa ka ti pian' o yela.”
44024009	Ka Jew dim me pa'as pian' o yela, ka yel ye, ne'eŋa wusa a sida.
44024010	Ka gomena la tis Paul suer ye o pian'am. Ka Paul yel ye, “M mi' ye fu niŋ sariakat ne so'olim kaŋa nwa ni ka yuma lal. Alazug ka m siak ye m pian' yiis m meŋ.
44024011	Li a na'ana ka fu na nyaŋe baŋ ye li pu gaad dabisa piinayi nwa ka m daa keŋ Jerusalem ye m pu'us Wina'am.
44024012	Ka Jew dim la pu nye m ka m nwa'as ne so' Wina'am pu'usum yire. Ba me pu nye m ka m tugul nidib la'asug doodin bee teŋ la zin'isi'a nii.
44024013	Ba me ku nyaŋe nie bigise m line ka ba yel ye m maaliyaa.
44024014	Amaa m siak ne'eŋa ye m dolne suer kan ka ba ye li bee li gunni la, n pu'usid Wina'am on ka ti yaanam da pu'usid la. M siak lin wusa n sob Moses wada gbauŋin ne Wina'am nodi'esidib gbana ni.
44024015	M mor ti'ir Wina'am ni wenne ban mor ti'ir si'em, ye nidib wusa, bane a su'um ne bane ka' su'um na vu'ug kumin la.
44024016	Dinzug ka m kpe'eŋidi m meŋ saŋa wusa ye m poten'er nie Wina'am sa'an ne nidibin.
44024017	“M daa yi Jerusalem ka yuma lal ka m mor ligidi leb ye m tis m meŋ nidib bane a tadimnam ka maal maana n tis Wina'am.
44024018	M daa niŋid ne'eŋa ka ba nye m Wina'am pu'usum yin. Ka m naae pier maluŋ. Ka nidib bedego daa ka'a anina ka daauŋ me daa kae'.
44024019	Amaa Jew dim sieba bane yi Asia so'olim daa be. Ba ya'a moren yela ne man, ba meŋ naani moren m antu'a keen fu sa'an.
44024020	Nimbama ya'a nye m tuumbe'ed si'a saŋkan ka kpeenmnam la kat man saria la, ba yelim li nannanna.
44024021	Asee yel yinni ma'aa yela ka m tans ba sa'an, line a ku'um vu'ugir yela, ka m zi'e ya tuon ka ya kat man saria la.”
44024022	Ka Felik n mi' labasuŋ la suer su'uŋa la, o bas pian'ad la, ka yeli ba ye, “Sogia kpeenm Lisius ya'a paae na, m na gban'e ya pian'ad la.”
44024023	Ka tis sogia kpeenm one gur Paul la noor ye o gosim o, amaa ka tis o yolisim bi'ela, ka ke ka o zuanam tis o, on bood si'el.
44024024	Ka dabisa yuug bi'ela ka Felik ne o po'a Drusilla one a Jew nid kena. Ka o buol Paul ka ke ka o pian' Yesu Kiristo yadda niŋir yela.
44024025	Ka Paul n pian'ad popielim ne meŋ luakir ne sariakadib line ken na yela la, ka dabiem gban'e Felik, ka o yel Paul ye, “Kem, ka m ya'a ti nye saŋa m na buol uf.”
44024026	Ka lee mor ti'ir ye Paul na tis o ligidi dinzug ka tuom bi'ela ka o buol o, tuom bi'ela ka o buol o n sonsid ne o.
44024027	Ka yuma ayi gaad ka Porsius Festus yu'un di'e Felik zin'ig. Ka Felik bood ye o maal line na malis Jew dim la zug, o ke ka Paul kpelim be sarega ni.
44025001	Ka Festus paae teŋ kane ka o so'e la ni ka zin'i anina daba atan', ka naam Sizerea teŋin n keŋ Jerusalem.
44025002	Anina ka maalmaan kpeenmnam ne Jew dim tuongatib mor Paul na tis Festus,
44025003	ka sos o ye o suŋi ba yiis Paul lebis Jerusalem, ka ba gban'e ye ba su'a n ku o sueren.
44025004	Ka Festus lebis ye, “Paul be sarega ni Sizerea teŋin. Mam meŋ na leb anina daba ayi nwa.
44025005	O ya'a tum tuumbe'ed si'a, yanam kel ka ya tuongatib n dol m keŋ Sizerea ka ba pian' o pian'ad.”
44025006	Ka Festus zin'i ne ba ka li pu gaad dabisa piigaa, ka naan keŋ Sizerea teŋin. Ka beog nie ka o kpen' koto ni n zin'in, ka tis noor ye ba mor Paul na.
44025007	Ka Paul n kpen' na la ka Jew dim bane yi Jerusalem du'e zi'en gilig o, ka pian'a ye o tum taal bedego, taal bane ka ba ku nyaŋe nie li gbin nyain ne.
44025008	Ka Paul tu'a ye o yiis o meŋ ka yel ye, “M pu niŋ si'el ka li a be'ed Jew dim wada ni bee Wina'am pu'usum yir bee Room na'atita'ar sa'ane.”
44025009	Ka Festus n bood ye o niŋ line na malis Jew dim la zug, o bu'os Paul ye, “Fu siak ye fu na keŋ Jerusalem ka m kad uf saria ne antu'a bama yelaa?”
44025010	Amaa ka Paul lebis yel ye, “M be ne Room na'atita'ar meŋ koto ni; ka anina nar ne ban na kadi man saria. Fu meŋ mi' su'uŋa ye m pu tum be'ed n tis Jew dima.
44025011	Ka m ya'a sa'amin wada ka niŋin si'el line ka m narin ne ku'um, m naani ku zan'asinee. Amaa m antu'a lin ka ba mor la ye ba pian' la ya'a ka'a sidaa, so' ku nyaŋe noki m n tisi baa. M bood ye ba kadi m saria Room na'atita'ar koto ni.”
44025012	Ka Festus ne o suŋidib pian'a gban'e, ka o lebis Paul ye, “Fu yel ye, fu bood ye ba kad uf saria Room na'atita'ar koto ni. Dinzugo na'atita'ar la sa'an ka fu na keŋ.”
44025013	Ka dabisa bi'ela gaad la ka na'ab Agrippa ne o taunn Benis kenn Sizerea na ye ba pu'us Festus.
44025014	Ka ban be anina n yuug bi'ela la, ka Festus tienn na'ab Agrippa Paul antu'a yela ye, “Dau be kpela, ka Felik bas o ka o kpelim be sarega ni.
44025015	Ka man keŋ Jerusalem la, ka Jew dim maalmaan kpeenmnam ne teŋ la kpeenmnam mor o antu'a kena tienn m, ka sos m ye, m koosim ye o tum tuumbe'ed.
44025016	“Amaa ka m lebisi ba ye, li ka'a Room dim malima ye niŋkan ka ba ke ka ba gban'e o la ye ba niŋ o si'el la, asee on ne bane ke ka ba gban'e o la kpa'a taaba, ka o nye suer kan ka o na nyaŋe ki'is bane yel si'el zi'il o la.
44025017	Bane ke ka ba gban'e dau la daa kenn kpela na la, m pu ke ka li yuuge, amaa beog nie la, ka m kpen' zin'in koto ni, ka tis noor ka ba mor o kpen' na,
44025018	ka ten'es ye ba na yel ye o tum tuumbe'ed. Amaa bane due zi'en la ba pu nyaŋe yel on tum tuumbe'ed si'aa.
44025019	Amaa ba nwa'as taaba ne o ba pu'usum suer yela ma'aa, ne dau so' one yu'ur buon Yesu, one kpi ka Paul yel ye o vu'ugiya la yela.
44025020	Ka m pu nyaŋe gban'e man na niŋ si'em baŋ yel bama gbin ne, ka bu'os Paul ye o bood ye o keŋ Jerusalem ka m kad o saria aninaa?
44025021	Ka Paul yel ye o bood ye o kpelim sarega ni, ka keŋ Room na'atita'ar koto ni ka o koosi o pian'ad la. Ka m naan tis noor ka ba mor o keŋ na'atita'ar la sa'an.”
44025022	Ka na'ab Agrippa yel Festus ye, “M bood ye m meŋ wum dau kaŋa nwa pian'ad.” Ka Festus lebis ye, “Beog ya'a nie fu na wum o pian'ad.”
44025023	Ka beog nie ka Agrippa ne Benis kena du'osid na'am bedego, ka kpen' pian'ad doogin ne sogia kpeenmnam ne teŋ la tuongatib. Ka Festus tis noor ye ba mor Paul na,
44025024	ka yel ye, “Naa, na'ab Agrippa, ne bane wusa la'as na. Ya nye dau kaŋa, one ka Jew dim wusa yel o yela Jerusalem ni ne kpela, ka tansid ye o pu nar ye o kpelim voeya.
44025025	Amaa mam pu nye on niŋ si'el ka li nar ne on na kpii. Ka o meŋ yel ye o bood ye ba ta'asi o pian'ad la na'atita'ar sa'an. Ka m gban'e ye m na ke ka o keŋ.
44025026	Amaa m pu mor antu'a zug o yela na sob n tis na'atita'ar laa. Alazug ka m ke ka ba mor o ya sa'an na, fun na'ab Agrippa meŋ meŋ, ye ya ya'a bu'os o bu'osa naae, m na nye yel si'a o ni n sob.
44025027	Ka m ten'es ka li ka' su'um tis m ka m zaŋ sarega nid n tis na'atita'ar ka pu pa'al su'uŋa ban gban'e o si'el yelaa.”
44026001	Ka Agrippa yel Paul ye, “Suer be ka fu yiis fu noor pian'ad.” Ka Paul uk o nu'ug, ka tu'a ye o yiis o meŋ,
44026002	Ka yel ye, “Na'ab Agrippa, m ten'es ka li malis man ka m na tu'a yiis m meŋ fu tuon zina nwa lin wusa ka Jew dim ke ka ba gban'e m la ni.
44026003	Fun sadigim mi' Jew dim malima ne ba gban'ar su'uŋa la zug, m sosid uf ye fu mor suguru ka kelisi m pian'ad la.
44026004	“Jew dim wusa mi' man a si'em m biilimin sa, ka mi' m du'amin sa ye m bene m meŋ teŋin ne Jerusalem.
44026005	Ba baŋiya ka li yuug. Ba ya'a bood, ba tun'e zi'eni di m kaset ye m ane Farisee dim nid yinni bane ti'a ba pu'usum la hale.
44026006	Nannanna m zi'e saria kadib zin'igin kpela, mam mor ti'ir ne nozi'el kan ka Wina'am da yeli zi'eli ti yaanam la zug.
44026007	Nozi'el kan ka ti buudi nidib pii na ayi bane pu'usid Wina'am nintaŋ ne yu'uŋ la mor ti'ir ye ba na nye li. Naa, li ane ti'ir kaŋa zug ka Jew dim ke ka ba gban'a m.
44026008	Bo ka li toe tisi ya ye Wina'am na nyaŋe vu'ug ku'um?
44026009	“Mam meŋ daa ten'es ye m niŋ si'el wusa line na sa'am Yesu one a Nazaret nid la yu'ur.
44026010	Man tum ne'eŋa Jerusalem ni. Maalmaan kpeenmnam daa tis m paŋ ka m gban'e Wina'am nidib bedego kpen'es sarega ni. Ka bane ka ba daa kadi ba saria ye ba nar ne ku'um la, mam meŋ daa siaki ba kuub.
44026011	Saŋa bedego ka m namisi ba la'asug doodin n kpe'eŋi fendigi ba ka ba basi ba pu'usum la. Ka m sunf daa pelig ne ba hale ka m keŋ teens bane ka' Jew dim so'olim ni, ye m namisi ba.
44026012	“Li daa ane ne'eŋa zug ka m daa di'e noor maalmaan kpeenmnam sa'an n keŋ Damaskus teŋin.
44026013	Naa, ka m be suer zug nintaŋ tisoos ka m nye neesim ka li nie gaad nintaŋ n yi saazug na n gilig m ne bane dol m la.
44026014	Ka ti wusa lu teŋin ka m wum kukor ka li yel m ne Hibiru pian'ad ye, ‘Saul, Saul, bo ka fu namisid ma? Li na a toog n tis uf wenne naaf na ton' o daan balaar.’
44026015	“Ka m bu'os ye, ‘Naa, fu a ano'one?’ “Ka Zugsob la yel m ye, ‘M ane Yesu one ka fu namisid la.
44026016	Amaa duom zi'en ka m nie m meŋi fu sa'an ka gaŋi uf ye fu lieb m tumtum. Fu na tu'as nidib fun nye si'el m sa'an zina ne m yela lin ka m na ti pa'al uf.
44026017	M na suŋ uf ka fu yi Jew dim nu'usin ne bane ka' Jew dim buudi la nu'usin, bane sa'an ka m tum uf.
44026018	M na lake ba potenda, ka fendigi ba n yiis likin n lebisi ba neesim ni, ka fendigi ba n yiis Sutaana nu'usin n lebisi ba Wina'am sa'an. M na ke ka ba niŋi m yadda ka Wina'am yiisi ba tuumbe'ed n bas, ka la'ase ba ne Wina'am nidib.’
44026019	“Na'ab Agrippa. M nye dau one yi arazana ni n nie si'el pa'al m la, ka m pu zan'as oo.
44026020	Ka m pin'il Damaskus ne Jerusalem ne Juuda so'olim wusa ne buudi bane ka' Jew dim la sa'an n mool ye ba fendigim keŋ Wina'am sa'an, ka tum line pa'al ye ba tiakeya.
44026021	Ne'eŋa zug ka Jew dim daa gban'a m Wina'am pu'usum yin n zig ye ba kuum.
44026022	Lin paae zinkaŋa nwa Wina'am suŋi m, ala ka m zi'e kpela n tu'asid man nye si'el n tisidi ya wusa, kpi'emnam ne tadimnam. Man yel si'el wusa ane line ka Wina'am nodi'esidib ne Moses da yel ka li na niŋ la.
44026023	Ye, asee ka Kiristo namis ka lieb one vu'ug kumin yiiga, ka mool labasuŋ n tis Jew dim ne bane ka' Jew dim buudi la.”
44026024	Ka Paul n tu'ad ye o yiis o meŋ ne'eŋanam ni la, ka Festus tans Paul ye, “Fu geenm ne. Fune zamis zu'e hale la yela kpen'esid uf geenmis.”
44026025	Ka Paul lebis ye, “Naa, m pu geenm. M pian'ade yelsida ne ya'am.
44026026	“Na'ab Agrippa. M na nyaŋe pian'a tis uf ne sukpi'euŋ, fun mi' ne'eŋanam wusa la zug. M baŋ ye fu nye ne'eŋanam wusa line niŋ paalo ni. Li pu niŋ likin ne.
44026027	Na'ab Agrippa, fu siak Wina'am nodi'esidib la yelaa? M mi' ye fu siakeya.”
44026028	Ka Agrippa yel Paul ye, “Fu ten'es ye fu na ke ka m kilim Kiristo nid saŋa bi'ela nwaa?”
44026029	Ka Paul yel ye, “Li ya'a yuug bee li pu yuuge, m pu'usid Wina'am ye fun ne bane wusa kelisidi man zina na kilim wuu man a si'em la. Amaa m pu bood ye ba loo ya ne bana wuu ban lo man si'em laa.”
44026030	Ka gomena Festus ne na'ab la ne Benis ne nidib la wusa due
44026031	yi ka yel taaba ye, “Dau kaŋa pu niŋ si'el ka li nar ye o kpi bee ba kpen'es o sarega nii.”
44026032	Ka Agrippa yel Festus ye, “Dau kaŋa nwa ya'a pu yelin ye o bood ye o keŋ na'atita'ar la sa'ane, fu naani yiisin o.”
44027001	Ka ba gban'e ye ti kpen' aaruŋ keŋ teŋ kane yu'ure buon Itali la, ka nok Paul ne sarega nidib sieba n niŋ sogia kpeenm yinni one yu'ure buon Julius la nu'ugin, one a Ogestus sogianam kpeenm.
44027002	Ka aaruŋ kane yi Adramitium teŋin na daa be anina ye li keŋ Asia ateuk gbeug teŋ sieba ni. Ka ti kpen' wa'ae. Ka Aristarkus one a Masedonia nid one yi Tesalonika na la, doli ti.
44027003	Ka beog nie ka ti paae Sidon teŋin, ka Julius maal Paul su'uŋa bas o noor ka o keŋ o zuanam sa'an ka ba tis o diib.
44027004	Ka ti kpen' aaruŋ anina. Ka pebisug tu'usidi ti. Ka ti kpi'e Saipuros teŋin ka dol zin'ig kane na lusi ti lebis pebisugin la,
44027005	ka gaad ateuk la line kpi'e Silisia ne Pamfilia teensin n paae Mira teŋin line be Lisia so'olimin.
44027006	Anina ka sogia kpeenm la nye Alekizandria teŋ aaruŋ ka li bood ye li keŋ Itali teŋin. Ka ti wusa kpen'.
44027007	Ka li ka'a na'ana ka ti keŋ ku'omin la bi'el bi'el dabisa bi'ela n paae Nidus teŋin na. Ka pebisug pu ke ka ti nyaŋe keŋ tuone, ka luaki keŋ kpi'e Salmone teŋ kane be Krete so'olimin. Ka Krete teŋ lusi ti lebis pebisugin.
44027008	Ka ti kene kpi'e ateuk gbeug. Ka li mu'e ka ti paae zin'i kane buon “Zin'isuŋ kan ka Aaruŋ Zi'e la.” Ka li kpi'e Lasea teŋin.
44027009	Ka dabisa yuug ka li lieb yeli tisi ti ne tinam na keŋ ku'omin la n tugis, noor loob dabisir n gaad la zug. Ka Paul sa'ali ba ye
44027010	“M baŋeya ka ti ku'omin ken la na niŋ yel be'ed tisi ti. La'ad la bedego na sa'am, la'am ne aaruŋ la meŋ ne nidib nyovuya.”
44027011	Amaa ka sogia kpeenm la kelis aaruŋ la sob pian'ad, ka pu kelis Paul n yel si'el laa.
44027012	Ka pebisug saŋa ka zin'ig la ka'a su'uŋa ka aaruŋ na zi'en. Lin zug ka nidib la sieba bedego yel ye, li a su'um ka ti keŋ, ka li ya'a a si'em ti na paae Foenik teŋin n zin'in teŋkan ni, teŋ kane be Krete so'olim n gosid tuon la.
44027013	Ka pebisug yi dagobug na da'ad. Ka ba ten'es ye ba nye ba meŋ ka teeg aaruŋ la kunt line kpen' teŋin la n fue ne nwiig. Ka ti kene n kpi'e ateuk gbeug Krete teŋin.
44027014	Ka li pu yuuge ka sisi'etita'ar yi Krete teŋin line buon nya'aŋ sisi'em
44027015	n kena da'ae aaruŋ la bedego. Ka ba ku nyaŋe ke ka aaruŋ la kpa' sisi'em la ka bas li morem ka ke ka sisi'em la n mor aaruŋ la ken.
44027016	Ka ti paae teŋbil zin'ig kan ka ku'om gilig ka li buon Kauda. Ka teŋ la lusi ti sisi'emin. Ka ti kpe'eŋi ti meŋ ka gban'e aaruŋbil la su'uŋa
44027017	n du'os aaruŋ tita'ar zugin. Ka ba nok nwiis n lo kiŋkiŋ n vilig aaruŋ tita'ar la n tisi li paŋ, ka zo dabiem ye ti na paae zin'ig kan ka titanbi'isug be ka li buon Sirtis ka ku'om pu zulum la. Lin zug ka ba sigis aaruŋ la futita'ar ka ke ka sisi'em la zeedi li ken.
44027018	Ka beog nie ka sisi'em la kpelim da'ad. Ka ba pin'ili yiisid la'ad bane be aaruŋin la n basid ku'omin.
44027019	Ka beog lem nie ka ba meŋ yiis aaruŋ la meŋ la'ad la n bas ku'omin.
44027020	Dabisa bedego ka saŋgbana ligil winig ne nwadibibis, ka sisi'em kpelim da'ad ne paŋ. Ka ti pu lem mor poten'er ne vum.
44027021	Ka nidib la yuug ka pu di diibo. Ka Paul zi'eni ba soogin n yel ye, “Ya ya'a da siakini m noor ka da duon Krete teŋine, ti naani yiin yelbama nwa wusa ni.
44027022	Amaa m sosidi ya ye ya kpe'eŋi ya sunya. Ka hale baa yinni ku kpii ti soogine. Asee aaruŋ la ma'aa na sa'am.
44027023	Yu'uŋ ka Wina'am malek sa zi'e m sa'an, ye Wina'am one so'e man ka m pu'usid o la,
44027024	yel m ye, ‘Paul, da zo dabiem. Sida fu na zi'en na'atita'ar Kaisa la tuon, fu saria kadib yela. Ka Wina'am na tis uf bane dol uf la wusa vum.’
44027025	Dinzugo, kpe'eŋimi ya sunya; ka man niŋ Wina'am yadda ye li sid na niŋ wuu malek la yel m si'em la.
44027026	Amaa sisi'em na da'ae ti keŋ zin'ig kan ka ku'om gilig la n fir.”
44027027	Li daa ane dabisa pii na anaasi yu'uŋ ka sisi'em da'adi ti ateukun ken. Ka ateuk la yu'ur buon Adria. Ka yu'uŋ sisoos ka nidib bane tum aaruŋ la tuuma ten'es ye ti tu'ae teŋ
44027028	ka nok line makid ne li kal wusa n mak ku'om la nye ka ku'om la zuluŋ a maka kobuga ne piisi. Ka li niŋ bi'ela ka ba lem maki gos, ka li a piiswai.
44027029	Ka ba zo dabiem ye aaruŋ la na tu'os tampiins, ka sigis aaruŋ la kunt line kpen' teŋin la anaasi ne nwiis aaruŋ la nya'aŋ ka pu'us ye beog nie.
44027030	Ka nidib bane tum aaruŋ la tuuma la ma' ye ba sigis kunt ku'omin aaruŋ la tuon, ka sigis aaruŋbil la ku'omin kpe'eŋid ye ba yi aaruŋin la.
44027031	Ka Paul yel sogia kpeenm ne sogianam la ye, “Nimbama nwa ya'a pu zin'in aaruŋin la, ti wusa ku nyaŋe tilige.”
44027032	Ka sogianam la kensig nwiis bane lo aaruŋbil la ka kee li ka li keŋ.
44027033	Ka beog bood nier, ka Paul belimi ba wusa ye ba dim diib ka yel ye, “Zina dabisa piina anaasi nwa ka ya bi'esid ku'um ne vum ka pu di si'ela.
44027034	Dinzugo m belimi ya ne ye ya di diib ka nye paŋ; ka ya zuobug baa yinni ku bodige.”
44027035	On yel ne'eŋa naae la, ka nok bodobodo n pu'us Wina'am bareka ba wusa tuon ka ko'og bodobodo la n di.
44027036	Ka ba wusa kpe'eŋi ba meŋ sunya n di diib la ba meŋ.
44027037	(Ti wusa daa ane nidib kobus yi ne piisyopoi ne ayuobu aaruŋ la poogin.)
44027038	Ban dii siak la ka nok line kpelim la lob ku'omin, ye aaruŋ la fak.
44027039	Ka beog nie ka bane tum aaruŋ la tuuma pu baŋ teŋ laa. Amaa ka ba nye zin'ig kane a kukun ka gban'e ye ba ya'a nyaŋ, ba na ke ka aaruŋ la kpa' anina.
44027040	Ka ba lodig aaruŋ la kunt n bas ateukun ka lodig daad bane ket ka aaruŋ la keŋ ban bood zin'isi'a la, ka du'os fuug line be aaruŋ la tuon ye pebisug da'ae aaruŋ la n keŋ tuon.
44027041	Ka aaruŋ la tu'os titanbi'isduur. Ka li tuon fir n gu'uŋ ken. Ka ku'opila nwe'edi li nya'aŋ, ka li sa'am.
44027042	Ka sogianam la gban'e ye ba ku sarega nidib la wusa ka so' da nyaŋe sua' lub ku'om du gbeugo.
44027043	Amaa ka sogia kpeenm la bood ye o yiis Paul kumin ka zan'as, ka tis noor ye bane mi' lub la iankim yi aaruŋin la yiiga n lubu du gbeug,
44027044	ka bane kpelim la n doli gban'e daad ne aaruŋ la dakoolima n lubu du. Ala ka ti wusa daa tiligi du gbeug.
44028001	Ne'eŋa nya'aŋ ka ti baŋ ye teŋ la yu'uri daa buon Malta.
44028002	Ka teŋ la nidib maali ti zuod bedego. Ka saa pin'ili niid ka waad be ka ba nyu'e bugum n di'e ti ka ti uosid.
44028003	Ka Paul la'as dabobir n niŋid bugumin. Ka tuulug wum waaf. Ka o yi na ga' Paul nu'ug.
44028004	Ka teŋ la nidib nye waaf la ga' o nu'ug la ka yel ba taaba ye, “Bi'esug kae', oŋa ane niŋkuud. Yelsida ku ke ka o vu'ugi, hale baa ne on nyaŋe yi ku'omin la na.”
44028005	Amaa ka Paul misig o nu'ug ka waaf la lu bugumin ka pu niŋ o si'ela.
44028006	Ka nidib la gu'us ye ba na nye ka o niŋgbina mot bee o na kpelim lu teŋin n kpi. Amaa lin yuug ka ba pu nye ka si'el niŋ o la ka ba tiake ba potenda ye o ane ba'ar.
44028007	Ka zin'ig kan ka ba be la ka poog kpi'e anina yamin n a teŋ la na'ab poog. Ka na'ab la yu'ur buon Publius. Ka o di'e ti ne sumalisim. Ka ti be o yin a o saan daba atan'.
44028008	Ka o saam ben'ed n digi ka o niŋ tul ka o saand. Ka Paul kpen' o doogin n pu'us Wina'am ka pa'al o nu'us o ni ka o nye laafe.
44028009	Ne'eŋa niŋ la ka teŋ la nidib bane a ban'adnam wusa kena. Ka Paul sos Wina'am ka ba nye laafe.
44028010	Ka ba tisi ti piini bedego.
44028011	Ka nwadisa atan' nya'aŋ ka ti wa'ae ka kpen' Alekizandria teŋ aaruŋin line daa be Malta teŋin sisi'etita'ar saŋa, ka aaruŋ la yu'ur buon “Lieba.” Ka ba niŋ aaruŋ la poogin tiname bood si'el la.
44028012	Ka ti keŋ paae Sirakuse teŋin ka zin'ini anina daba atan',
44028013	ka naami anina n keŋ paae Regium teŋin na. Ka beog nie ka sisi'em yi ti nya'aŋ na n da'adi ti. Ka daba ayi daar ka ti paae Puteoli teŋin
44028014	n nye yadda niŋidib sieba anina. Ka ba sosi ti ka ti zin'i ne ba daba ayopoi, ka ken Room teŋin na.
44028015	Ka yadda niŋidib bane be Room teŋin la wumi ti yela la, ka yi na. Ka sieba paae zin'ig kane buon Saam Dooda Atan' teŋin na. Ka sieba paae zin'ig kane buon Appius Da'an teŋin na n tu'osi ti. Ka Paul n nyee ba la ka pu'us Wina'am ka o sunf kpe'eŋ.
44028016	Tiname kpen' Room teŋin na la, ka sogia kpeenm ke ka Paul zin'ini o kon' ka sogia gur o.
44028017	Ka daba atan' nya'aŋ ka Paul buol Jew dim kpeenmnam bane be teŋin la n la'as ka yeli ba ye, “M zuanama, hale la'am ne mam daa pu niŋ si'el be'ede ti nidibin bee wada bane ka ti di'e ti yaanam sa'an laa, ba daa gban'e m Jerusalem ni n nok m n tis Room sogianam.
44028018	Ka ba bu'os m bu'osa ka bood ye ba bas m, ban daa pu nye ka m tum tuumbe'ed si'a line nar ne ku'um la zug.
44028019	Amaa Jew dim zan'as. Ka man pu tun'e niŋ si'ela ka sos noor sogia kpeenm sa'an ye o tis m suer ka m keŋ Room na'atita'ar koto ni, hale ka ka' ye m mor antu'a si'a ne m meŋ nidiba.
44028020	Dinzug ka m buoli ya ye m nyee ya n pian' ne ya. Nid kan yela ka Israel dim mor ti'ir la zug ka ba lo m ne bana.”
44028021	Ka ba yel o ye, “Ti pu di'e gbana Juuda teŋin ka li sob fu yelaa. Jew dim bane kenn kpela na la, ba so' pu tisi ti fu labaar bee pian'a fu tuumbe'ed yelaa.
44028022	Amaa ti bood ye ti wum fu sa'an fun ten'es si'el pu'usum kan ka fu dol la. Ti mi' ye zin'ig wusa nidib pian'ad pu'usum la pian'abe'ed.”
44028023	Ka ba zi'el dabisir ne Paul. Ka li daar paae la ka nidib bedego la'as Paul zin'igin na. Ka Paul tu'asidi bigisidi ba Wina'am na'am yela, yi beogin ti ma'ae zaam. Ka o kpe'eŋidi nyaŋe pa'ani ba Yesu yela Moses wada gbauŋin ne Wina'am nodi'esidib gbana ni.
44028024	Ka o pian'ad la nyaŋe ke ka sieba siak ka sieba pu siake.
44028025	Ka Paul naan pian'a pian'uk yinni ye, “Wina'am Siig Suŋ daa mor yelsida ka yel n tisi ya yaanam Wina'am nodi'es Azaya pian'ad poogin ye,
44028026	‘Kem buudi bama nwa sa'an n yeli ba ye, “Ba na wum ka lem wum, amaa ka ku baŋ li gbin ne. Ba na gos ka lem gos, amaa ka ku nye si'ela.”
44028027	Buudi bama nwa, zibisug lusi ba potenda, ka ba toba zian'as ne wum. Ka ba lusi ba nini. Ka ya'a ka' ala, ba naani nyeen ne ba nini, ka wumin ne ba toba, ka baŋin ne ba potenda, ka fendig m sa'an na ka m ti'ebini ba.’ ”
44028028	“Dinzugo, baŋimi ne'eŋa ye Wina'am tum labaar line a faangir n tis bane ka' Jew dim la. Bama na kelis.”
44028029	Ka nidib la ka' noor yinni ka widig.
44028030	Ka Paul zin'in yir kan ka o yood li yela la ni yuma ayi, ka di'esid ban wusa kene o sa'an na,
44028031	ka pa'ani ba Wina'am na'am yela ne Zugsob Yesu Kiristo yela, ka pian'ad ne sukpi'euŋ ka so' pu giŋid oo.
45001001	Man Paul on a Yesu Kiristo tumtum, ka Wina'am buol m ye m a Yesu Kiristo Tumtum la, ka gaŋi m tum ye m mool o labasuŋ la, sobid ne'.
45001002	Wina'am da deŋim zi'el noor labasuŋ la yela, ka li yi o nodi'esidib sa'an, line sob Wina'am gbauŋin,
45001003	ka ane Wina'am Biig ti Zugsob Yesu Kiristo la yela. Ti ya'a ten'es on a ninsaal la yela, ti mi' ye o ane David yaaŋ.
45001004	Ka ti ya'a ten'es on a Wina'am ka a su'um nyain la yela, ti nye ka Wina'am vu'ug o kumin, ka ala ka o pa'al ne paŋ ye o ane o Biig.
45001005	Wina'am tis mam o popielim piini n ke ka m aa o Tumtum ka li yi ne ti Zugsob Yesu Kiristo la ni na, ye m ke ka dunia buudi wusa niŋ o yadda ka siak o noor, ti Zugsob yu'ur zug.
45001006	Ka yanam meŋ bane ka Wina'am gaŋi ya ye ya aa Yesu Kiristo nidib la, me pa'asi ani.
45001007	M sobid gbauŋ kaŋa n tisid yanam bane wusa be Room teŋin ka Wina'am noŋi ya ka gaŋi ya ye ya aa o meŋ nidib gullim la. Ti Ba' Wina'am ne ti Zugsob Yesu Kiristo la na tisi ya yelsum ne sumalisim.
45001008	Yiiga daan m pu'us Wina'am bareka Yesu Kiristo ni, ya wusa zug, ka me pu'us o dunia wusa wum ya yadda niŋir labaar la zug,
45001009	ka yiti tiendi ya yela m pu'usugin saŋa wusa. Wina'am on ka m tum o tuuma ne m ya'am wusa n moon labasuŋ o Biig la yela la, mi' ye man yel si'el la ane sida.
45001010	M sos Wina'am ye o boodim na yu'un ke ka m nyaŋe kena n kaae ya nannanna.
45001011	M ya'amleog be ya sa'an hale ka m bood ye m nyee ya, ka ke ka ya na di'e piini line yi Wina'am Siig Suŋ ni na la, ka ya na nye paŋ.
45001012	Man yel si'el la ane ye, mam ne yanam na la'am nye suŋir. Ka yanam na suŋ mam, ka mam me na suŋi ya, ti yadda niŋir Wina'am poogin la.
45001013	M ba'abiise m bood ye ya baŋ ye m mo noor si'em sa, ye m kena kaae ya. Ka saŋkan la sa ne nwa, ka yel sieba vi'i m ka m pu nyaŋe. Ka m bood ye m ke ka Room dim sieba tiake ba sunya ka dol Zugsob la, wuu man niŋ bane ka' Jew dim buudi sieba la ni si'em la.
45001014	Mam di nidib wusa sam labasuŋ la yela, Greek dim ne bane ka' ba buudi, nimbane ka ba nini nie ne nimbane ka ba nini pu nie.
45001015	Dinzug ka m me bood hale ye m mool labasuŋ yela la yanam bane be Room teŋin la sa'an.
45001016	Li ane labasuŋ la ni, ka Wina'am paŋ ke ka nimbane wusa niŋ o yadda la nyet faangir, Jew dim la yiiga la'am ne bane ka' Jew dim la. Linzug ka nyan pu mor m labasuŋ la yelaa.
45001017	Li pa'ani ti Wina'am niŋid si'em n ke ka ti aa popielim dim o tuon. Ka li ane ti yadda niŋir Yesu Kiristo ni gullim ke ka ti mor popielim. Li dolne lin da sob Wina'am gbauŋin ye, “One a popielim daana Wina'am tuon la na voe ne o yadda niŋir Wina'am ni.”
45001018	Wina'am supeen nieya, ka yit arazana ni lut nidib tuumbe'ed ne nimbane tum be'ed ka li pu dol Wina'am suere zut. Ka ba vi'id yelsida ne ba tuumbe'ed, ka li pu tumi ba nii.
45001019	Bun lin ka ninsaal na tun'e baŋ Wina'am yela la, nie nyain ba sa'an; ka Wina'am meŋ nie li pa'ali ba. Dinzug ka o supeen li na.
45001020	Hale saŋkan ka Wina'am da maal dunia sa la, nidib nyet Wina'am maal si'el. Ka linzug ka ba gban'e li gbin ka baŋ Wina'am a si'em la'am ne ban pu nye o ne ba nini laa, ka baŋ ye o mor paŋ kane ka' naare, ka a Wina'am. Ka dinzug ka ba ku nyaŋe yel ye ba zi' Wina'am yelaa.
45001021	Ba pu tis o na'asi kan ka o nar ye o di'e laa, ka pu pu'us o bareka, la'am ne ban mi' ye o be laa. Ka ba ten'esug lieb zolim. Ka ba ya'am a yoog, ka ku nyaŋe gban'e si'el gbin ne.
45001022	Ba yel ye ba ane ya'am dim, ka lee a zon,
45001023	ka pu na'asid Wina'am one mor na'am ka ku kpi laa, ka lee tiake na'asid si'elnam bane ka nidib maan, ka ba wenne ninsaalib bane na kpi la, bee niis bee bunkonbid bee si'elnam bane vuudi ba poya zut ne.
45001024	Dinzugo, Wina'am basi ba ye ba niŋ dian'ad dine ka ba ya'am bood ka diis taaba nyan ba niŋgbina ni.
45001025	Ba basid Wina'am yelsida la ka pu na'asid Wina'am one maal si'el wusa laa, one nar ne zun'or saŋa line ka' naare, ka lee dol dama'ar, ka na'asid dine ka Wina'am maal la, ka maane li maluŋ.
45001026	Dinzug Wina'am basi ba ye ba niŋ ba ya'amleog dine mor nyan. Ka po'abi naan dig ne dap la wuu Wina'am bood ye li a si'em la. Ka ba basi li ka lee dig ne taaba.
45001027	Ka dap la me bas po'ab la. Ka ya'amleog more ba bedego ba dap taaba yela. Ka dap niŋid si'elnam dine mor nyan ne taaba. Ka dinzug ka ba di'ed namisug kane ka ba nar ne ba di'ed la ba meŋ niŋgbina ni, ban niŋid si'el la yela.
45001028	Ka ninsaalibi zan'as ye ba mor yelsida Wina'am yela ba potenda ni la zug, Wina'am basi ba ye ba mor ya'amyoog ka niŋid dine ka ba pu nar ye ba niŋida.
45001029	Ka bunbe'ed buudi wusa more ba. Ka li a bun bugusum, ne fufum ne kisug ne nennim ne ninkuud ne zaba ne dama'ar ne sutoog. Ba keend,
45001030	ka pian'ade sa'amid ba taaba zut, ka kis Wina'am, ka a nimponannib, ka mor nyeesim, ka nwe'edi ba meŋ nyo'og, ka ied suepaal n na tum tuumbe'ed, ka zan'asid ba manam ne ba saamnam noya,
45001031	ka a ninyood, ka pu doli ba nozi'elugo, ka pu mor noŋir ne ba taaba sa'ane ka me pu zoti nimbaanliga.
45001032	Ba mi' ye Wina'am suer poogin, ninkane niŋid bunbe'ed bama nar ne ku'um, ka zan'as ka kpelim niŋid ala. Ka line a be'ed gaad ala, ane ye ba me yel ye nimbane niŋid ala ane ninsuma.
45002001	Fu ya'a kati fu taaba saria ka koosi ba be'ed, fun pun koos ne fu meŋ be'ed bozugo fun me tum ne ala.
45002002	Ti mi' ye Wina'am ane yelsida sob ka na kad nimbama nwa tuumbe'ed saria n koos.
45002003	M zua, fu ya'a yel sieba bane tum tuumbe'ed bama ye ba niŋ be'ed, ka fu meŋ tum ala, fu ten'es ye fu na nyaŋe pons Wina'am n kad tuumbe'ed saria la bee?
45002004	Ka fu ne'es Wina'am n niŋ si'em n na'asi ti su'uŋa ka mor sumotir bedego ne ti la bee? Ka zi' ye Wina'am na'asi ti ye o ke ka ti tiak ka bas tuumbe'ed la bee?
45002005	Fu mor zugkpi'euŋ ka zan'as ye fu tiake bas tuumbe'ed. Dinzugo fu paasi fu meŋ ne namisug line ka fu na ti nye daar kan ka Wina'am na kad saria ne yelsida, ka o supeen na nie paalo ni la.
45002006	Wina'am na tis so' mekama nyood wuu on tum si'em la,
45002007	ka na zaŋ nyovur line ka' naare n tis bane modig n tum tuumsuma, ka bood na'asi Wina'am sa'an ne nyovur line ka' naar la.
45002008	Ka o supeen na lu bane boodi ba meŋ, ka zan'as yelsida, ka siak tuumbe'ed la zut.
45002009	O na zaŋ namisug ne daamug n tis ninsaalib bane wusa tum tuumbe'ed. Jew dim la na nyee li yiiga, ka bane ka' Jew dim la me tia'al.
45002010	Ka o na zaŋ na'asi ne sumalisim n tis nimbane wusa tum tuumsuma. Jew dim na nyee li yiiga men, ka bane ka' Jew dim la tia'al.
45002011	Wina'am pu mor baragaŋ ne nidibaa.
45002012	Nimbane ka' Jew dim la pu mor wada line ka Moses di'e Wina'am sa'an laa. Amaa ba tuumbe'ed la zug ka ba na kpi, la'am ne ban pu mor wada laa. Jew dim la mor Moses wada la, ka lee tum tuumbe'ed. Ka Wina'am na kadi ba saria ne wada la.
45002013	Li ka' bane wum wada la a popielim dim Wina'am tuone, ka lee ane bane niŋid wuu wada la yel si'em la.
45002014	Nimbane ka' Jew dim la pu mor Moses wada laa. Ka li ya'a aa ba meŋ boodim ka ba niŋid wuu wada la yel si'em la, ba meŋ ten'esug ane wada ba sa'an, la'am ne ban pu mor Moses wada la.
45002015	Ba niŋir pa'al ye wada la yel si'el la be ba sunfin, ka ba poten'er line mi' su'um ne be'ed la me pa'al ye li a sida. Ka ba ten'esug yiti yeli ba daasi'er ye ba pu niŋ su'um, ka yiti lem yiisi ba.
45002016	Li na ane anwa. Daakan ka Wina'am na kad nidib poten'esua'ada saria, ka li yi Yesu Kiristo ni na. Ala ka labasuŋ kane ka m moon la pa'an.
45002017	Ka fun kane buol fu meŋ ye Jew dim yinni la, fu yela a bo? Fun mor Moses wada la zug, ka fu ten'es ye Wina'am na di'e uf bee? Fu nwe'ed nyo'og ye fu ane Wina'am nid,
45002018	ka mi' Wina'am boodim. Ka wada la pa'al uf fun na gaŋ line a su'um.
45002019	Ka fun mor wada line ke ka fu baŋ mi'ilim ne sida wusa la zug, ka fu ten'es ye fu ane ninkane na nyaŋe zamis bane zi' Wina'am wada, ne bane be likin,
45002020	ka ten'es ye fu na zamis bane a zon la, ne bane a biis, ka pa'ane fu taaba,
45002021	bo ka fu pu zamisi fu meŋa? Ka moon ye nidib da zuuda, ka fu meŋ lee zuuda?
45002022	Fun kane yel ye ba da sa'am po'ab la, fu meŋ sa'am po'ab bee? Ya pu siak ye ba maalim ba'are, amaa ya meŋ zuud ba'ar la'ad.
45002023	Ka nwe'ed nyo'og ne Wina'am wada, ka me sa'ami li ka diis Wina'am nyan.
45002024	Li dolne lin da sob Wina'am gbauŋin ye, “Yanam Jew dim zug, ka bane ka' Jew dim la pian'ad be'ed n sa'amid Wina'am yu'ur.”
45002025	Fu ya'a siak wada la, fu baŋo kpen'eb line pa'al ye fu ane Wina'am nid yinni la mor nyood. Ka fu ya'a sa'am wada la, fu baŋo kpen'eb la ane zaalim.
45002026	Ka bane ka' Jew dim, ka pu kpen'e baŋo la, ya'a siak wada la noyelug, Wina'am na gosi ba wuu bane kpen'ed baŋo.
45002027	Yanam Jew dim mor wada la gbauŋin, ka kpen'ed baŋo, ka lee sa'am wada la. Ka bane pu kpen'e baŋo ba niŋgbina ni, ka lee siak wada la, na pa'al yanam yela ye ya tum tuumbe'ed.
45002028	-
45002029	Li ka'ane niŋkane mor Jew dim zanbin o niŋgbina ni sid a Jew nida. Li ane one dol Wina'am o sunfin. Ka baŋo kpen'eb line a sida la, ka' o niŋgbina ni, ka lee be o sunfin. Ka Wina'am Siig Suŋ maali li. Ka li ka'ane wada la maali lii. Ninkane sid a Jew nid la, di'e zun'or Wina'am ni, ka ka' ninsaalibinee.
45003001	M ye m bu'os bu'osa wuu ninsaalib yiti niŋid si'em la ka lebis m meŋ lebisa. Ka bo nyood ka Jew dim la nye n gaad bane ka' Jew dim la? Ka ba baŋo kpen'eb la nyood a bo?
45003002	Li ane bedego. Yiiga daan, Wina'am da gu'uli ba o noor pian'ad.
45003003	Ka ba sieba ya'a da ka'ane yelsida dima li na ke ka Wina'am ku a yelsida sob bee?
45003004	Ayei, baa bi'elaa! Hale nidib wusa ya'a a ziri dim, Wina'am na kpelim a sida sob. Li dol ne lin da sob Wina'am gbauŋin si'em la ye, “Li nar ka Wina'am a yelsida sob. Ka on kat saria si'em la zi'enid.”
45003005	Wina'am tuumsoma la ya'a nie pa'al tinam tuumbe'ede, ti na yel ye Wina'am n tekidi ti tubor la o tum tuumbe'ed bee? Ayei, baa bi'elaa!
45003006	Wina'am ya'a ka'ane sida soba, o naan ku nyaŋen kadin dunia nidib saria.
45003007	Ka m ya'a ane ziri sob ka man ziri la zug ya'a ke ka Wina'am yelsida la paasid, ka tisid Wina'am zun'or, ba mor suer na kad man saria ye m ane tuumbe'ed daana?
45003008	Ka bo ka ti ku tum tuumbe'ed n ket ka bunsuma doli li? Ninsieba tu'ud man n yet ye mane yeli ala. Wina'am na koos ba yela be'ed wuu lin nare ba si'em.
45003009	Aa, to. Tinam bane a Jew dim la a su'um gat bane ka' Jew dim la bee? Ayei. M pun deŋim pa'al ye tuumbe'ed mor paŋ ne Jew dim la'am ne bane ka' Jew dim wusa.
45003010	Li dolne lin da sob Wina'am gbauŋin ye, “Baa nid yinni kae' a popiel soba.
45003011	So' kae' n baŋ Wina'am yelaa, bee bood ye o mi' Wina'am.
45003012	Ninsaalib wusa kedigne ka pu dol Wina'am suere ka me bodig. So' kae' n niŋid line a su'um, hale baa yinni mene.
45003013	Ba kukoya wenne yaug za'anoor line ka ba pu yooda. Ba more ba zilima pian'ad ne dama'ar. Ba noor toe wenne yabigne.
45003014	Ba noor pian'ad ane nopoor ne tu'ud gullim.
45003015	Ba sunya duod to'oto ye ba ku nid.
45003016	Ka zin'ikan ka ba gaad wusa susa'aŋ na be anina.
45003017	Ba zi' sumalisim suere,
45003018	ka me pu zot Wina'am.”
45003019	Ti mi' ye wada la ya'a yel si'el, li yeti tisid bane doli li la. Linzug ka nidib wusa bane mor wada la ne bane ka'a li la, na sini ba noor. Ka ba wusa na tu'asi ba yela Wina'am tuon ka ko'oŋ buod.
45003020	Ninsaal kae' na niŋ wada la yel si'em la, ka a popielim daan Wina'am tuone. Li ane wada la ni, ka ninsaalib baŋ ye ba ane tuumbe'ed dim.
45003021	Ka nannanna Wina'am nie pa'al on niŋid si'em n ke ka ninsaalib a popielim dim o tuon. Ka Wina'am nodi'esidib ne wada la pa'ali ti li yela, ka li lee pu yine wada la dolim ni naa.
45003022	Wina'am ket ka ninsaalib bane wusa niŋ Yesu Kiristo yadda la a popielim dim o tuon ka li yine ba yadda niŋir Yesu Kiristo ni, ka pu mor baragaŋ ye Jew dim nwa, ka bane ka' Jew dimi nwaa.
45003023	Ninsaalib wusa tum tuumbe'ed ka ko'oŋ Wina'am yelsum.
45003024	Ka di'e buod Wina'am tuon line a o piini n tisi ti, ka li yi ne Yesu Kiristo ni na, one faaenn ti la.
45003025	Wina'am zaŋ o n tis ye o kpi, ka o ziim yi, ye o ke ka Wina'am supeen naae ne ti. Ka ti naal noor ne o tinam niŋ o yadda la. O niŋ ala ye o pa'al ye o ane popielim sob. Saŋa kane da gaad la, Wina'am da mor sumbugusum ne ninsaalib, ka pu geligidi ba tuumbe'ede.
45003026	Ka nannanna, o niŋ ne' ye o pa'al ye o meŋ ane popielim sob, ka me ke ka ninkane niŋ Yesu yadda la a popielim sob o tuon.
45003027	Dinzugo, si'el kae' ka ti na nwe'e nyo'og ne lii. Li ka'ane ninsaalib n dol wada la na ke ka ba nyaŋe nwe'e nyo'ogo. Li ane ban niŋ Yesu Kiristo yadda la zug.
45003028	Ti gban'e ye so' yadda niŋir Kiristo ni gullim na ke ka Wina'am ke ka o a popielim sob o tuon, ka ka'ane on dol wada la zugo.
45003029	Ya ten'es ye Wina'am ane Jew dim la Wina'am ma'anee? Ayei, o ane Jew dim ne bane ka' Jew dim la wusa Wina'am.
45003030	Wina'am ane yinni, ka na ke ka Jew dim ne bane ka' Jew dim la me a popielim dim o tuon, ba wusa yadda niŋir ni.
45003031	Ya ten'es ye tinam pa'al ye nidib di'ed popielim ba yadda niŋir zug la, ket ka wada la a zaalim bee? Ayei, baa bi'elaa. Ti lee ke ka wada la zi'e su'uŋa.
45004001	Ti na yel Abraham one aa tinam bane a Jew dim yaab la yela ye bo? O da nye bo?
45004002	On da niŋid si'em la ya'a keen ka o a popielim sob Wina'am tuon, o da naan moren si'el na nwe'e nyo'og, ka lee ku nyaŋe nwe'ed nyo'og Wina'am tuone.
45004003	Li sob Wina'am gbauŋin ye, “Abraham da niŋ Wina'am yadda, ka Wina'am geligi li ka yel ye o ane popielim sob o tuon.”
45004004	Nid ya'a tum tuuma, o di'ed yood. Ka ba lee ku geligi li ye li ane piinii, amaa li lee ane dine nar ye o di'e.
45004005	Niŋkane tia' o yadda niŋir ka ka'ane o tuumsoma, ka niŋ yadda ye o na di buod Wina'am tuon o yadda niŋir zug, Wina'am na gelig niŋkan yadda niŋir ka o lieb popielim daan o tuon.
45004006	David me da yel ninsaal sumalisim yela ka li be Wina'am gbauŋin ye, Wina'am gelig ye o ane popielim sob, ka li ka'ane o tuuma zugo. Ka ye,
45004007	“Sumalisim be ne bane ka Wina'am di suguru ne ba ka yiisi ba tuumbe'ed n bas la.
45004008	Sumalisim be ne niŋkane tum tuumbe'ed ka Zugsob la ku geligi li laa.”
45004009	Sumalisim line ka David pian' li yela la, ka'ane nimbane kpen'e baŋo la din ma'anee. Li me ane nimbane pu kpen'e baŋo la din. Ti deŋim sob ye, “Abraham da niŋ Wina'am yadda, ka Wina'am geligi li ka yel ye o ane popielim sob o tuon.”
45004010	Ten'esimi saŋkan ka li da niŋ la yela. Li da ane Abraham daa nam pu kpen'e baŋo la, ka ka' li nya'aŋa.
45004011	Abraham da siak baŋo kpen'eb la, ka li ane zanbin, ka pa'al ye saŋkan ka o nam pu kpen'e baŋo laa, Wina'am da gelig ka o a popielim sob o tuon, o yadda niŋir la zug. Dinzugo, Abraham ane bama yiiga, bane wusa niŋ Wina'am yadda ka Wina'am gelig ka ba a popielim dim o tuon, ka pu kpen'e baŋo la.
45004012	Abraham me a nimbama ni yiiga nimbane kpen'e baŋo, ka li ka'ane kpen'eb la ma'anee, ka ane ban niŋ Wina'am yadda wuu Abraham da niŋ si'em, ka da nam pu kpen'e baŋo laa.
45004013	Wina'am da zi'el noor tis Abraham ne o yaas, ye bane na ti so' dunia. Ka li ka'ane Abraham da dol wada la zug ka o da zi'el noor laa, ka ane on da niŋ Wina'am yadda ka o gelig ka o a popielim sob o tuon la zug.
45004014	Ka li ya'a aan bane dol wada la n di'edin Wina'am yelsum la, ninsaalib yadda niŋir Wina'am ni, ne o noor zi'elug la na aan zaalim.
45004015	Wada la ket ka Wina'am supeen lut na. Ka wada la ya'a kae' wadasa'uŋ me ku bee.
45004016	Linzug ninsaalib bane niŋ Wina'am yadda la di'ed o noorzi'elug ka li yine o popielim ni na, ye Abraham yaas wusa sid na di'e o noorzi'elug la. Ka li ka'ane o yaas bane dol wada la gullimnee, ka me ane bane niŋ Wina'am yadda wuu Abraham da niŋ si'em la. Abraham aa ti wusa yaab.
45004017	Li dolne Wina'am da yel si'em o gbauŋin ye, “M na ke ka fu a buudi bedego yaab.” Noorzi'elug la sid ane si'el Wina'am tuon, on ka Abraham niŋ o yadda la, ka o ket ka kum vu'ug, ka o noyelug ket ka line kae' na be la.
45004018	Abraham n da gos ka li a si'em la, ti'ir da kae' ne biig nyeebo. Ka o da niŋ Wina'am yadda ka mor ti'ir. Ka linzug o da a buudi bedego yaab. Li dolne Wina'am da yel o ye, o yaas na ti a anwa bedego.
45004019	Ka o da gos o meŋi kudug n a wuu yuma kobuga la, dinzug ka o da pu mor poten'er ne biig du'am yela ya'asa, ne Sara da a kundu'ar men la, la'am ne wala, Abraham yadda niŋir Wina'am ni pu bukee.
45004020	O da pu bas o yadda niŋir ne Wina'am, ka me pu bi'esid o noorzi'elugo. O yadda niŋir ke ka o nye paŋ. Ka o tis Wina'am na'asi,
45004021	ka mi' su'uŋa ye Wina'am na nyaŋe maal si'el wusa o noorzi'elug ni.
45004022	Ka linzug ka o yadda niŋir ke ka Wina'am gelig ka o a popielim sob o tuon.
45004023	Lin da sob si'em la ye Wina'am siak ka o a popielim sob la ka'ane on zug gullimnee,
45004024	ka li me ane tinam zug men. Wina'am me gelig tinam ka ti a popielim dim o tuon, tinam bane niŋ Wina'am yadda la, one vu'ug ti Zugsob Yesu kumin la.
45004025	Wina'am da ke ka Yesu kpi ti tuumbe'ed zug, ka vu'ug o kumin ye o ke ka ti a popielim dim o tuon.
45005001	Dinzugo, Wina'am ke ka ti a popielim dim o tuon, ka li yi ne ti yadda niŋir la zug. Ka linzug ka ti naalim ne Wina'am. Ka li ane ti Zugsob Yesu Kiristo ma'asim la zug.
45005002	Kiristo ke ka ti nye Wina'am popielim piini ka more li kiŋ kiŋ, ka me mor ti'ir ye ti na la'am di'e na'asi ne Wina'am. Ka li tisi ti sumalisim.
45005003	Ka ti me mor sumalisim ti namisug la zug, n mi' ye namisug ke ka ti nyaŋe modig.
45005004	Ka ti ya'a modig, li me pa'al ye ti nye kpansug ka a su'um. Ka lin ke ka ti mor ti'ir ye ti na ti be ne Wina'am.
45005005	Ka Wina'am pesigi o noŋire ti sunya ni, ka li yine o Siig Suŋ ni na, on ka Wina'am tisi ti la. Ka linzug ka ti'ir kaŋa ka' ziri ti'ire.
45005006	Wina'am n gaŋ saŋsi'a la, tinam daa nan a tuumbe'ed dim ka ka' suŋir la, ka Kiristo kpi tisi ti.
45005007	Li toe ka so' di'e popiel nid ku'um n kpi. Amaa daasi'ere so' na siaki kpi ninsuŋ yela.
45005008	Ka Wina'am pa'ali ti o noŋir a bedego si'em, tinam daa nan a tuumbe'ed dim ka Kiristo kpi tisi ti la.
45005009	Ka o ziim la ke ka Wina'am ke ka ti a popielim dim o tuon, linzug bi'esug len kae' ye Kiristo na faann ti' ka ti ku nye Wina'am supeene.
45005010	Ti da ane dataas ne Wina'am. Ka o Biig la kum ke ka o naal ne ti. Ka tinam naal ne Wina'am la, ka bi'esug len kae' ye Kiristo nyovur na faann ti.
45005011	Ka line len paas ane ye ti maal sumalisim ne Wina'am n niŋ si'el la. Ka li ane ti Zugsob Yesu Kiristo la zug, on kane yu'un naali ti ne Wina'am la.
45005012	Dau yinni da tum tuumbe'ed, ka nan ke ka tuumbe'ed sig dunia ni na. Ka o tuumbe'ed la zug, ka ku'um kena. Ka linzug ka ku'um lo'omis ninsaalib wusa, ban tum tuumbe'ed la zug.
45005013	Saŋkan ka Wina'am da nam pu tis Moses o wada la, tuumbe'ed da be. Ka wada ya'a kae', Wina'am pu geligid tuumbe'ede.
45005014	Ka Adam saŋa ti paae Moses saŋa, ku'um pun paae nidib wusa, hale ne bane tum tuumbe'ed ka li pu a wuu Adam da zan'as Wina'am noyelug si'em laa. Adam ne Yesu Kiristo one kenn o nya'aŋ na la wenne taaba,
45005015	ka lee ka' bun yinni. Ka Wina'am piini pu wenne Adam tuumbe'ede. Dau yinni tuumbe'ed la ke ka nidib bedego kpiid. Ka Wina'am popielim gaad ala bedego. Ka o piini line yit dau yinni one a Yesu Kiristo la popielim ni, zu'eya n tis nidib bedego.
45005016	Dine dol Wina'am piini pu wenne line dol dau yinni la tuumbe'ede. Saria kadib line dol tuumbe'ed yinni la ane koosbe'ed. Ka Wina'am piini line dol tuumbe'ed bedego ane ye Wina'am ke ka ti a popielim dim o tuon.
45005017	Dau yinni tuumbe'ed la zug, ka kum paae nidib wusa, ka li yi dau kaŋa ni. Ka line dol Yesu Kiristo tuuma la gaad ala. Nidib bane wusa di'ed Wina'am popielim line zu'e ne o piini dine a popielim la, na nye na'am ne nyovur. Ka li yi ne dau yinni one a Yesu Kiristo la ni.
45005018	Aa to. Tuumbe'ed yinni la ke ka nidib wusa nye saria kadib be'ed Wina'am sa'an. Ala men Yesu Kiristo popielim tuum yinni ke ka Wina'am ke ka nidib wusa a popielim dim o tuon, ka tisi ba nyovur.
45005019	Nid yinni la zan'as Wina'am noor la ke ka nidib bedego a tuumbe'ed dim Wina'am tuon. Ala men ka nid yinni la siak Wina'am noor la ke ka Wina'am ke ka nidib bedego a popielim dim o tuon.
45005020	Wada la da kena ye li ke ka wadasa'uŋ nobug. Ka tuumbe'ed n nobug la Wina'am popielim piini nobug bedego gaad ala.
45005021	Tuumbe'ed nyaŋed nidib wusa ka ba kpiid. Ala men Wina'am ke ka ti a popielim dim o tuon la zug ka o popielim so'e ti ka tisi ti nyovur line ka' naare, ka li yine ti Zugsob Yesu Kiristo ni.
45006001	Dinzugo, ti na yel ye bo? Ti na yel ye, ti na kpelim tum tuumbe'ed ye Wina'am popielim piini la nobug bee?
45006002	Ayei, baa bi'elaa. Li wenne ti daa kpi ne, ka linzug tuumbe'ed pu len so'e tii. Dinzugo ti ku kpelim niŋ wuu tuumbe'ed nan so'e tii.
45006003	Ya sid mi' ye tinam bane di'e Wina'am ku'om suub ka lieb yinni ne Yesu Kiristo la, me lieb yinni ne o ku'um la.
45006004	Kiristo da kpiya ka ba mum o, ka Wina'am vu'ug o kumin ne o paŋ. Ka ala men, ti daa di'e ku'om suub, ka li wenne ti daa kpi ka ba mumi ti ne o, ye ti vu'ug n di'e vumpaal ka kpelim bee li ni.
45006005	Li ya'a a sida ye ti daa lieb yinni ne Kiristo n kpi wuu on niŋ si'em, ala men ti sid na a yinni ne o, n vu'ug kumin wuu on me niŋ si'em la.
45006006	Ti mi' ye tinam meŋ daa a be'ed si'em la, ti daa kpi ne o dapuudir zug, ye ti tuumbe'ed ya'amleog paŋ sa'am, ka tuumbe'ed ku len so'e ti wuu ti aa li yamugo.
45006007	Nid ya'a kpi, o nye yolisim ne tuumbe'ed paŋ.
45006008	Ka tiname sadigim kpi ne Kiristo la, ti siak ye ti me na voe ne o.
45006009	Ti mi' ye Wina'am sadigim vu'ug Kiristo kumin la, o kudum ku len kpii. Kum len ka' paŋ o sa'ane.
45006010	O da kpi vuguri ti tuumbe'ed zug ka li ku len daam oo. Ka o nan voe, ka voe ye o na'as Wina'am.
45006011	Ka ala men, ya meŋ ten'esimi ye yaname a yinni ne Yesu Kiristo la zug, ya meŋ kpi ka tuumbe'ed ku len so'e yaa, ka ya me voe ye ya na'as Wina'am.
45006012	Da ke ka tuumbe'ed len so'e ya niŋgbina ye ya siak ya'amleog be'ed bane ka ya niŋgbina bood la.
45006013	Da pesigi ya niŋgbina luas wusa n tis tuumbe'ed ye tuumbe'ed more ba n tum be'ede, ka lee pesigi ya meŋ n tis Wina'am; ka ya ane nimbane ka o more ya yi kumin n keŋ vumin. Pesigimi ya niŋgbina luas wusa n tis Wina'am ye o more ba n tum popiel tuuma.
45006014	Wada la pu so'e yaa, ka Wina'am popielim lee so'e ya. Linzug tuumbe'ed pu so'e yaa.
45006015	Aa to. Wada la pu so'e tii, ka Wina'am popielim lee so'e ti. Linzug ti na kpelim tum tuumbe'ed bee? Ayei, baa bi'elaa.
45006016	Ya ya'a pesigi ya meŋ ka a so' yamis ka siak o noor, ya sid ane one ka ya siak la yamis. Ya ya'a siaki tum tuumbe'ed, ya ane tuumbe'ed yamis, ka lin dol ku'um. Ka ya ya'a siak Wina'am noor, ya ane o yamis, ka lin me ke ka ya a popielim dim Wina'am tuon.
45006017	Ka ti pu'us Wina'am bareka yanam yu'un siak pa'alug kane ka ya di'e la ne ya sunya, hale la'am ne yaname daa a tuumbe'ed yamis la.
45006018	Wina'am daa ke ka ya so'e ya meŋ tuumbe'ed sa'an, ka me ke ka ya a popielim yamis.
45006019	Ya ninsaalib ya'am ka' paŋ la zug, m pian'ad wuu ninsaalib yiti pian'ad ba yela si'em la. Ya daa yiti pesigi ya meŋ n tis tuumyood ne tuumbe'ed ka li nobugid bedego. Ala men, nannanna pesigimi ya meŋ me tis popielim, ye ya niŋ line a su'um nyain.
45006020	Yanam daa a tuumbe'ed yamis la, ya daa so'e ya meŋ popielim sa'an.
45006021	Ka tuumbane ka ya daa tum ka li mor nyan ya sa'an nannanna la, daa tisi ya bo nyoode? Tuumban la dolne ku'um.
45006022	Ka nannanna Wina'am ke ka ya so'e ya meŋ tuumbe'ed sa'an, ka lieb o yamis. Ka li nyood ane ye ya aa o nidib gullim. Ka lin dol nyovur dine ka' naare.
45006023	Tuumbe'ed yood ane ku'um. Ka Wina'am piini ane nyovur dine ka' naare. Ka ti di'e li tinam a yinni ne ti Zugsob Kiristo Yesu la.
45007001	M ba'abiise, ya wusa mi' wada la yela. Dinzugo ya na gban'e man ye m yel si'el la gbin. Wada la so'ene nid, o vum saŋa ma'aa.
45007002	Dinzugo, wada la poogin, li mugusne ye po'a la'as ne o sid, o sid vum saŋa. Ka o sid ya'a kpi, po'a la so'e o meŋ ne sid kulug wada la.
45007003	Dinzugo, o ya'a la'as ne dau so', ka o sid la nan voe, ba na yel ye o sa'am dau. Ka o sid ya'a kpi, o so'e o meŋ ne sid kulug wada la. Ka o ya'a kul dau so', o pu sa'am dau.
45007004	M ba'abiise, yanam me ane ala. Yaname a Kiristo niŋgbina lua la zug, ya daa kpi ka wada la pu len so'e yaa. Ka nannanna Kiristo one ka Wina'am vu'ug o kumin ye ti niŋ line ma'ae Wina'am sunf la, yu'un so'e ya.
45007005	Saŋkan ka ti daa yiti dol ti ninsaalib boodim la, ka wada ke ka ti ya'amleog be'ed due ka li tum ti niŋgbina ni ye ti niŋ line dol kum.
45007006	Ka nannanna ti so'e ti meŋ wada la sa'an. Ti daa kpi, ka wada la pu len so'e tii. Linzug ti dol Wina'am ne vumpaal line ka o Siig Suŋ tisi ti la, ka li ka'ane wadakudug line da sob la ke ka ti dol oo.
45007007	Ti na yel ye bo? Ti na yel ye wada la ane bunbe'ed bee? Ayei, baa bi'elaa. La'am ne lin a sida ye wada la ane bunsuŋ la, wada la ya'a da ka'anee, m naan ku baŋin tuumbe'ede a si'ela. Wada la ya'a da pu yelin ye, “Da mor fufume,” m naan ku baŋin fufum a si'ela.
45007008	Ka tuumbe'ed nyee li suer noyelug la ni, ka ke ka fufum buudi bedego due m sunfin. Wada la ya'a ka'anee, ti naan ku mi'in tuumbe'ede.
45007009	Kudum sa ka m da voe, ka da zi' wada la gbin ne, ka yu'un baŋ noyelug la gbin, ka tuumbe'ed yu'un due m sunfin ka m kpi.
45007010	Ka wada kane da ken ne vum la, m nye ka li mor ne ku'um na.
45007011	Tuumbe'ed nyee suer wada la ni, ka ma' m, n kpen'esi m kumin.
45007012	Wada la meŋ ane su'um nyain. Ka noyelug la me a sida, ka a su'um nyain.
45007013	Ka li ane line a su'um la mor ku'um na tisi m bee? Ayei, baa bi'elaa. Li ane tuumbe'ed la niŋi li, ka nok noyelug line a su'um la n kuu m ye li nie ye li sid ane tuumbe'ed. Ka linzug ka tuumbe'ed yu'un lieb line a bunbe'ed tita'ar.
45007014	Ti mi' ye wada la ane Wina'am Siig Suŋ din. Ka man ane ninsaal, ka wenne yamug one ka ba kuosi tis tuumbe'ed.
45007015	Man pu gban'e man niŋid si'el la gbin ne. M pu niŋ man bood si'ela, ka lee tum man pu bood si'el la.
45007016	M ya'a tum man pu bood ye m tum si'el la, li pa'al ye m siak ye wada la a su'um.
45007017	Dinzugo, li ka'ane mane niŋid ne'eŋa, ka lee ane tuumbe'ed line bee m ni la.
45007018	M mi' ye bun line a su'um ka' m nii. M ye m yel ye, bun line a su'um ka'a man ninsaal boodim sa'ane. La'am ne tuumsuma ya'amleog bee m sa'an la, m pu nyaŋedi niŋidi lii,
45007019	ka pu niŋid su'um wuu man bood ye m niŋ si'em laa, ka lee tum tuumbe'ed line ka m pu bood ye m niŋ la.
45007020	M ya'a tum line ka m pu booda, li pa'al ye li ka'ane mane niŋidi lii, ka lee ane tuumbe'ed line bee m ni la.
45007021	Dinzugo, m nyet ka mugusug kaŋa be. Li ane ye, m ya'a bood ye m niŋ dine a su'um, m ku nyaŋe. Asee line a be'ed ma'aa ka m na tun'e niŋ.
45007022	Wina'am wada la ket ka m sunf ma'ed.
45007023	Ka m nyet wada si'a line tum m niŋgbina ni ka zabid ne wada line ka m poten'er bood la, ka loo m wuu m ane sarega nid ye m siak tuumbe'ed line kuli m niŋgbina la.
45007024	Oi, bo susa'aŋu nwa ka m nyeta! Ano'on na faaenn m, ka m niŋgbina nwa ku doli m n keŋ kumine?
45007025	Wina'am gullim na faaenn m, ka li yi ne ti Zugsob Yesu Kiristo ni. M pu'us Wina'am bareka. M mi' line a su'um ye m tum Wina'am boodim, amaa m niŋgbina boodim nyaŋe m ka m tum line ka'a su'um.
45008001	-
45008002	Wina'am Siig Suŋ one tisidi ti vum, ka li yit Yesu Kiristo ni la na, so'e m, ka ke ka tuumbe'ed ne kum pu len so'e ma. Dinzugo, nannanna nimbane a yinni ne Yesu Kiristo ku nye saria kadib be'ede.
45008003	Wina'am tum o meŋ Biig, ka o lieb ninsaal, ka wenne ninsaalib bane a tuumbe'ed dim, ka kpi ti tuumbe'ed zug. Ka o ku'um poogin Wina'am kad tuumbe'ed saria ka sa'am li paŋ, line tum ti ninsaal boodim ni. Ti ninsaal boodim ket ka wada la ka' paŋ la zug, wada la ku nyaŋe sa'am tuumbe'ed paŋa.
45008004	Wina'am niŋi li ye tinam bane belim dol Wina'am Siig Suŋ boodim la, ka li ka' ti ninsaalib boodim la, na siaki niŋ wada la noyelug line a sida la su'uŋa.
45008005	Nimbane beilim doli ba ninsaalib boodim la, noki ba ya'am niŋ ninsaalib boodim ni. Ka nimbane beilim doli Wina'am Siig Suŋ boodim la, noki ba ya'am niŋ Siig Suŋ la boodim ni.
45008006	Fu ya'a noki fu ya'am niŋ ninsaalib boodim ni, li ane ku'um. Ka fu ya'a noki fu ya'am niŋ Siig Suŋ la boodim ni, li ane nyovur ne sumalisim.
45008007	Fu ya'a noki fu ya'am niŋ ninsaalib boodim ni, fu ane Wina'am dataa, ka pu siakid Wina'am wada laa, ka sid ku nyaŋe siaki lii.
45008008	Nimbane doli ba ninsaalib boodim la ku nyaŋe ma'ae Wina'am sunfo.
45008009	Wina'am Siig Suŋ sadigim bee ya sa'an la, ya beilim pu doli ya ninsaalib boodim, ka lee doli Siig Suŋ la boodim. On mekama pu mor Kiristo Siig Suŋ la, ka'a Kiristo nida.
45008010	Ka Kiristo ya'a bee ya sa'an, ya siis mor nyovur yaname lieb popielim dim Wina'am tuon la zug, hale ne ya niŋgbina na kpi tuumbe'ed zug la.
45008011	Ka Wina'am one vu'ug Yesu kumin la Siig Suŋ ya'a bee ya sa'an, on one vu'ug Yesu Kiristo kumin la, me na tisi ya ninsaalib niŋgbina nyovur paal, ka li yine o Siig Suŋ line bee ya sa'an la.
45008012	Aa to, m ba'abiise, ti di Wina'am sam, ka pu di ninsaalib boodim sam ye ti beilim doli lii.
45008013	Ya ya'a doli ninsaalib boodim ya na kpi. Ka ya ya'a kuu ya tuumbe'ed tuuma ka basi li ne Siig Suŋ paŋ, ya na voe.
45008014	Nimbane dolisid Wina'am Siig Suŋ la ane Wina'am biis.
45008015	Siig Suŋ kane ka Wina'am tisi ya pu ke ka ya a yamis ka zot dabiem, ka lee ke ka ya a Wina'am biis ka buon Wina'am ye, “Ti Ba'.”
45008016	Wina'am Siig Suŋ meŋ ke ka ti meŋ siis mi' su'uŋa ye ti ane Wina'am biis.
45008017	Tiname sadigim aa o biis la, ti na di'e yelsum bane ka o digil ye o tis o nidib la, ka me na di'e li ne Kiristo. Tiname sadigim namis ne Kiristo la, ti me na di'e na'asi ne o arazana ni.
45008018	M ten'esid ye namisug line ka ti nyet nannanna la ane bi'ela, ka ti ku nyaŋe maki li ne na'asi line na ti nie ka ti nye laa.
45008019	Dunia bun wusa ka Wina'am maal la gur saŋkan ka Wina'am na ke ka o biis la nie na n boodi li bedego.
45008020	Wina'am da ke ka dunia ku nyaŋe niŋ lin ka o pun da maali li ye li niŋ laa, ka li ka' dunia meŋ boodim ka lee ane Wina'am boodim ka li a ala. Hale ne ala, ka ti'ir kaŋa da be,
45008021	ye, Wina'am na ke ka dunia meŋ so'e li meŋ li ya'a ti pun'e. Wina'am biis na mor yolisim ne na'asi. Ka dunia me na di'e li ne ba.
45008022	Ti mi' ye saŋkan n ti paae zina, ka dunia wusa unsid ne toog wenne po'a yiti sa' bood du'ab la.
45008023	Ka li ka' dunia la ma'anee, ka me ane tinam bane mor Wina'am Siig Suŋ line aa o piini yiiga la. Tinam me unsid ti sunya ni, n gur saŋkan ka Wina'am na nie pa'al paalo ni ye ti aa o biis, ka ke ka ti niŋgbina nye yolisim li ya'a ti pun'e.
45008024	Ti'ir kaŋa ni ka ti nye faangir. Ka ti ya'a nye line ka ti mor li ti'ir la, lin ka'a ti'ire. Ano'on mor ti'ir ne lin ka o pun nye?
45008025	Ka ti ya'a mor ti'ir ne lin ka ti pu nyee, ti modigidne ka guri li.
45008026	Ala men, Wina'am Siig Suŋ la kena ye o suŋi ti, ti tadimis ni. Ti zi' lin nar ye ti pu'us Wina'am si'em. Wina'am Siig Suŋ meŋ sosid Wina'am tisidi ti ka ke ka ti unsid ka sosidi ti sunya ni ka zi' tinam yet si'ela.
45008027	Ka Wina'am one mi' ninsaalib sunya la, mi' Siig Suŋ la poten'er, on sosid Wina'am n tisid o nidib ka li doli Wina'am boodim la zug.
45008028	Ti mi' ye si'el mekama ya'a ti niŋ, Wina'am tumi li ni ka maan su'um n tit nimbane noŋ o ka o gaŋi ba ne o meŋ boodim la.
45008029	O da gaŋ nin sieba ka ba na aa o nidib, ka dunia nam pu maale ka o da gban'e ye o na ke ka ba wenne o Biig, ye o Biig la na a kpeenm o pitib bedego sa'an,
45008030	ka buol nimbane ka o da gban'e ye o na ke ka ba wenne o Biig la o sa'an, ka ke ka ba a popielim dim o tuon, ka me tisi ba na'asi.
45008031	Dinzugo, bo ka ti na yele? Wina'am ya'a be ne ti, ano'one na nyaŋe niŋe ti si'ela?
45008032	Ka Wina'am ya'a pu ke ka o meŋ Biig la pons ku'um, ka zaŋ o Biig la ka o kpi ti wusa zugo, o me ku tisi ti si'el wusa zaalim bee?
45008033	Ano'on na nyaŋe pian' nimbane ka Wina'am gaŋ la yela be'ede? Li ane Wina'am meŋ n koos ye ba mor buod.
45008034	Ano'on na nyaŋe kadi ba saria ka koosi ba yela be'ede? Li ka'a Yesu Kiristo one da kpi ka me vu'ug kumin ka zin'i Wina'am datiuŋ, ka nwe'ed nu'ug ti yela la, na koosi ti yela be'ede.
45008035	Bo na nyaŋe baki ti Kiristo noŋilim ne? Daamug bee yelpakir bee namisug bee ko'om bee noŋ bee yeltoog bee ku'um na nyaŋe baki ti bee? Ayei.
45008036	Li niŋne wuu lin da sob Wina'am gbauŋin si'em ye, “Wina'am dolim zug, ka ku'um namisidi ti daar wusa. Ka maane ti wenne bunkonbid ka ba ye ba kodig ne.”
45008037	Yel bama ku baki tii. La'am ne yelbama wusa keenn ti sa'an na la, Kiristo one noŋi ti la ke ka ti nyaŋe ba wusa ka kee ba bas.
45008038	M mi' su'uŋa ye si'el kae' na nyaŋe baki ti Kiristo noŋirin nee. Ku'um bee nyovur bee maleknam bee si'elnam line so'e nidib bee si'elnam line mor paŋ bee line niŋid nannanna bee line na ti niŋ bee
45008039	si'elnam line be agol bee teŋin bee si'el mekama wusa dine be dunia nwa ni wusa kudum ku nyaŋe baki ti Wina'am noŋirin nee, noŋir dine yine ti Zugsob Yesu Kiristo ni la.
45009001	M ane Kiristo nid ka pu ma'ada. Ka Wina'am Siig Suŋ so'e m poten'er, ka li me yeti m ye m pu ma'ada. Man ye m yel si'el la ane sida,
45009002	ye m mor susa'aŋ bedego m meŋ buudi zug.
45009003	Li ya'a naan keen ka m buudi nyeen su'um ka Wina'am poon noor tisini m ka m bakin ne Kiristo, m naan boodine li.
45009004	Ba ane buudi ban ka Wina'am da gaŋ la. O da ke ka ba aa o biis ka nye o na'am paŋ. Ka o naa noor ne ba ka tisi ba o wada la ne o suer ye ba doli li ka zun'e o. Ka ba di'e o noorzi'elug,
45009005	ka ane Abraham ne Isaak ne Jakob yaas. Ka Kiristo n da lieb ninsaal la, o ane ba buudi. Wina'am one so'e si'el wusa la, na nye zun'or ka li ka' naare. Ami.
45009006	M pu yet ye, Wina'am pu dol on yet si'el laa. Li ka'ane Israel dim wusa a nimbane ka Wina'am gaŋ laa.
45009007	Ka li ka'ane Abraham yaas wusa sid tuunn o tituunlii. Wina'am da yel ye, o na gos Isaak biis gullim ka ba a Abraham yaas.
45009008	Dinzugo biis bane ka Abraham du'a wuu ninsaalib yiti du'a biis si'em la, ka'a Wina'am biise. Ka bane ka ba du'a ka li yine Wina'am noorzi'elug ni wenne Isaak la, sid ane Abraham yaas ne Wina'am biis.
45009009	Wina'am da zi'el noor n yel ye, “Saŋkan ka m na leb na la, Sara na du'a biig.”
45009010	Ka li ka' za'a nwaa. Ti yaapo'a Rebeka da zaŋ liiba puug, ka ba mor saam yinni, one a Isaak.
45009011	-
45009012	Ka saŋkan ka ba daa nam pu du'a ba la, ba nam pu niŋ si'el ka li a su'um bee be'ed la, ka Wina'am da yel ye, “Kpeenm la na lieb o pitu la tumtum.” Ka yel ala ye o boodim la na keŋ tuon. O boodim la ane ye o gaŋ nidib, ka li ka' ban niŋ si'el la ke ka ba aa o nidiba, ka lee ane o gaŋir zug.
45009013	Li sob Wina'am gbauŋin ye Wina'am yel ye, “M daa noŋ Jakob ka kis Esau,” ban wusa ane Isaak biis.
45009014	Dinzugo, bo ka ti na yele? Ti na yel ye, Wina'am ka'a sida daan bee? Ayei, baa bi'elaa.
45009015	Wina'am da yel Moses ye, “M na zo nimbane ka m gaŋ ne m boodim la nimbaanlig.”
45009016	Ka li pu dol ninsaalib boodim bee ba niŋire, ka lee dolne Wina'am nimbaanlzoor.
45009017	Li da sob Wina'am gbauŋin ye, Wina'am yel Egipiti na'ab Faaro ye, “M ke ka fu a na'ab ye m pa'ali m paŋ zem si'em, ka ke ka dunia wusa baŋ m yela”
45009018	Dinzugo, Wina'am zot nimbane ka o gaŋ ne o boodim la nimbaanlig, ka ket ka nin sieba bane ka o gaŋ ne o boodim la mor zugkpi'euŋ.
45009019	Aa to. Ya yinni na bu'osi m ye, “Li ya'a a wala, bo ka Wina'am nyet nidib taale? Ano'on na nyaŋe zan'as Wina'am boodim?”
45009020	M zua, fu a ano'on na nyaŋe lebis Wina'am pian'ade? Duk ku bu'os one ya'ab o la ye, bo ka fu ya'ab man wala?
45009021	One ya'abid la mor suer n na nok ya'agbil n ya'ab on bood si'el ka me mor suer na ya'ab duk kan ligidi zu'e ne one ligidi pu zu'e ne ya'agbil yinni.
45009022	Ala men ka Wina'am da tum. O da bood ye o pa'al o supeen ka ke ka nidib wusa baŋ o paŋ. Dinzugo o da gban'e o meŋ ka modig ne bane ka o supeen na luu ba zug ka nar ye o sa'ami ba la,
45009023	ka me bood ye o nie pa'al paalo ni o na'am paŋtita'ar, dine ka o pesigi tinam bane ka o zo nimbaanlig ka da ti'ebi ti ye ti ti di'e o na'am la.
45009024	Li ane tinam bane ka o gaŋ la, ka ka' Jew dim la ni gullimnee, ka ane bane ka' Jew dim la ni men.
45009025	Li dolne Hosea da sob Wina'am gbauŋin si'em la ye, Wina'am yel ye, “Nimbane da ka' m nidib la, ka m na noki ba ka ba aa m nidib. Ka buudi kan ka m pu noŋ la, ka m na gaŋi ba ka ba lieb buudi kan ka m noŋ la.”
45009026	Ka “Zin'ig kan ka m yeli ba ye, ‘Ba ka' m nidib la,’ anina ka m na gaŋi ba ka ba a man, Wina'am one voe la biis.”
45009027	Wina'am nodi'es Azaya da yel paalo ni Israel dim yela ye, “Hale ne Israel yaas a bedego wuu titanbi'isug line dig mo'ar noorin la, ba bi'ela ma'aa na nye faangir.
45009028	Zugsob na kad dunia saria to'oto.”
45009029	Li dolne Azaya me da deŋi yel si'em la ye, “Zugsob one so'e si'elnam wusa la ya'a da keen yaas bi'ela tisini tii, ti naan liebin wuu Sodom ne Gomorra teens dim, bane ka' yaas la ne.”
45009030	Aa to. Bo ka ti na yele? Buudbane ka' Jew dim la da pu mood ye ba a popielim dim Wina'am tuone, ka Wina'am lee ke ka ba a popielim dim o tuon ba yadda niŋir poogin.
45009031	Ka Israel dim bane bood wada kane na ke ka ba a popielim dim Wina'am tuon la, lee pu nyee lii.
45009032	Bo ka ba pu nyee li? Li ane ba boodim la pu la'as ne ba yadda niŋir la zug, ka ba lee ten'es ye ba na di'e li ba tuuma zug. Ba tu'ug kugir n lu, kugkane ka ba sobi li yela Wina'am gbauŋin ye,
45009033	“Wina'am yel ye, ‘Gosima. M digil kugir Zion Zuer zug, line na ke ka nidib tu'ug ka lu. Li ane kugtita'ar ka ba na bilig n lu.’ Kiristo nwaasne kugir la. Ka one niŋ o yadda la, ku di nyan o zugo.”
45010001	M ba'abiise, m bood ne m sunf wusa ka sosid Wina'am ye m meŋ buudi nye faangir.
45010002	M mi' ka yeli ba yela ye ba dol Wina'am ne ba sunf wusa, ka ba dolim la lee pu yi sida mi'ilim nii.
45010003	Ba zi' suer kane ka Wina'am ket ka nidib a popielim dim o tuone, ka bood ba meŋ sueya, ka linzug ba pu noki ba meŋ n lo ne Wina'am suere.
45010004	Kiristo ke ka wada la naae, ka Wina'am na ke ka on mekama niŋ o yadda la, na a popielim daan o tuon.
45010005	Moses da sob popielim line yi wada dolim ni la yela, ye, “One siak wada noyelug la na nye nyovur li dolim poogin.”
45010006	Ka ba da sob popielim line yi yadda niŋir Wina'am ni la yela ye, da yeli fu meŋ ye, ano'on na du arazana ni? (Li gbin ane ye, ano'on na du arazana ni ye o ke ka Kiristo sig na?)
45010007	Bee, da yeli fu meŋ ye, ano'on na sig kpi'imnam teŋin? (Li gbin ane ye o keŋ ke ka Kiristo vu'ug kumin na.)
45010008	Ka li me sob ye, Wina'am pian'uk kpi'e uf ka be fu noorin ne fu sunfin. Li ane Wina'am pian'uk yadda niŋir la yela ka lin la ka ti moon.
45010009	Fu ya'a yel ne fu noor paalo ni ye Yesu ane Zugsob la, ka siaki fu sunfin ye Wina'am da vu'ug o kumin, fu na nye faangir.
45010010	Ti siaki ti sunfin ye Yesu ane Zugsob la, linzug ka ti lieb popielim dim Wina'am tuon, ka yeli li ne ti noor, ka linzug ka ti nye faangir.
45010011	Li sobne Wina'am gbauŋin ye, “On mekama niŋ Kiristo yadda la, ku di nyan o zugo.”
45010012	Gaŋir kae' Jew dim ne bane ka' Jew dim la nii. Zugsob la ane Jew dim Zugsob, ka me a bane ka' Jew dim la Zugsob, ka pesig o yelsum tis bane wusa sos suŋir o sa'an.
45010013	Li sob Wina'am gbauŋin ye, “On wusa sos suŋir Zugsob la sa'an na nye faangir.”
45010014	Nidib ya'a pu niŋ o yaddaa, ba na niŋ wala sos suŋir o sa'ane? Ka ba ya'a pu wum labaar o yelaa, ba na niŋ wala niŋ o yadda? So' ya'a kae' na moon labaar laa, nidib na niŋ wala wumi li?
45010015	Ka Wina'am ya'a pu tum bane moon labaar la naa, labaar na niŋ wala moole? Li sob Wina'am gbauŋin ye, “Bane moon labasuŋ la ken ne malis bedego.”
45010016	Ka li kae' nidib wusa siak labasuŋ laa. Azaya da sob Wina'am gbauŋin ye, “Zugsoba, ba bi'ela siaki ti labaar la.”
45010017	Yadda niŋir yitne labaar la wumug ni, ka Kiristo labaar la yela ket ka nidib wum labaar la.
45010018	M ye m bu'osi ya ne'eŋa ye, ya ten'es ye nidib pu wum labaar laa? Sida ba wumya. Li dolne lin da sob Wina'am gbauŋin si'em la ye, “Nidib wumi ba kukoya ne ba pian'ad dunia zin'is wusa.”
45010019	M na lem bu'osi ya ye, ya ten'es ye, Israel dim pu gban'e Moses n sob si'el la gbin bee? Sida ba da gban'eya. Moses da yel ye, “Wina'am yel Israel dim ye, ‘M na ke ka ba mor fufum ne nidib bane ka'a ba buudi, ka ke ka ba sunf due ne buudi bane a yalimnam ka pu gban'ad yela gbin nee.’ ”
45010020	Ka Azaya mor sukpi'euŋ ka me yel ye, “Wina'am yel ye, ‘Nimbane pu ied m la, nye m, ka m pa'al m meŋ tisi ba.’ ”
45010021	Ka yel Israel dim yela ye, “M bood bedego ye m di'e ya daar wusa ka ya lee ane nimponannib bane pu siakidi m noore.”
45011001	M ye m bu'osi ya ye, ya ten'es ye Wina'am bas o meŋ nidib ne bee? Ayei, baa bi'elaa. M meŋ ane Israel nid, ka a Abraham yaaŋ, ka a Benjamin buudi, ka Wina'am pu basi ma.
45011002	Wina'am pu bas o nidib bane ka o deŋim gaŋ laa. Ya mi' lin sob Wina'am gbauŋin Elija n yel Wina'am, Israel yela si'em la ye,
45011003	“Zugsoba, ba kuu fu nodi'esidib, ka sa'am fu maan zin'ig la. Ka mam ma'aa kpelim, ka ba mood ye ba ku mam men.”
45011004	Ka Wina'am da lebis o yel ye, “Mam kpelim mor nidib tusa ayopoi ka ba dol m, ka pu dol Baale.”
45011005	Li ane ala nannanna. Nidib bi'ela be ka Wina'am gaŋi ba o popielim zug.
45011006	O gaŋir yine o popielim ni, ka ka'a ba niŋir zugo. Wina'am gaŋir ya'a yiin nidib niŋir ni, o popielim la ku aan sida popielim.
45011007	Aa, to. Israel dim pu nye ban bood si'ela. Li ane ba bi'ela bane ka Wina'am gaŋ la da nyee li. Ka bane kpelim la pu siak Wina'am ka lieb tobpuwumnib.
45011008	Li dolne lin da sob Wina'am gbauŋin ye, “Hale n ti paae zina, Wina'am ke ka ba ya'am a yoogo, ka ba nini pu nyeta, ka ba toba pu wum na.”
45011009	Ka David me yel Wina'am gbauŋin ye, “Wina'am na ke ka lin ka nimbama dol la a bendug ba sa'an ka ba na li ka nye namisug,
45011010	ka ke ka ba nini yo, ka ba ku nyaŋe nyee, ka ke ka yeltoog bane ka ba zeed la wumi ba ka ba ku'usid.”
45011011	Dinzugo, m bu'osi ya ye, ya ten'es ye Israel dim da tu'ugne ye ba lu ka sa'am bee? Ayei, baa bi'elaa. Ban tu'ug ka tum tuumbe'ed la zug, ka bane ka' Jew dim la nye faangir. Wina'am niŋ ala ye Israel dim na mor fufum ne bane ka' Jew dim la.
45011012	Israel dim tuumbe'ed da ke ka dunia dim bane kpelim la nye yelsum bedego. Ka ban ka' Wina'am nidib ya'as la ke ka bane ka' Jew dim la nye Wina'am yelsum bedego. Ka saŋkan ka Israel dim bedego na len lieb Wina'am nidib ya'as la, Wina'am yelsum na a bedego n gaad ala.
45011013	M ye m sob ne' tis yanam bane ka' Jew dim la. Ye Wina'am sadigim ke ka m a Kiristo Tumtum ka tum m yanam bane ka' Jew dim sa'an la, m na'asid tuum kan ka Wina'am tisi m
45011014	ye li ke ka m meŋ buudi mor fufum ne bane ka' Jew dim la. Ka ala ka m na faaenn m meŋ buudi sieba.
45011015	Wina'am n daa bas Jew dim ka ba ka'a o nidib ya'as la, ke ka Wina'am naal ne dunia dim bane kpelim la. Ka li yu'un na a wala, Wina'am di'e ba ka ba aa o nidib ya'asa? Li na ane buntita'ar line a nyovur tis bane kpi la.
45011016	Fu ya'a nok bodobodo kane ka fu gbin'e yiiga la n tis Wina'am, line kpelim la me ane o din. Ka tiig nya'a ya'a a Wina'am din, tiig la wila me ane o din.
45011017	Jew dim la wenne Olive tiig line be yin ne. Ka Wina'am ko' tikaŋa wila sieba, ka nok moogin Olive tiig wil n to'oŋ yin tiig, ka li lieb yinni. Yanam bane ka' Jew dim la wenne moogin Olive tiig wil la, ka ya di'ed Wina'am yelsum line yi ne Jew dim sa'an na wenne moogin Olive tiig wil la di'ed su'um line yi ne yin tiig la ni.
45011018	Dinzugo, da nwe'ed nyo'og ka ne'es bane ka Wina'am ko'ogi ba bas wenne yin tiig wila laa. Da mor tita'alim; ka fu ane wil ma'aa. Nya'a tit uf su'um, ka ka' fu tit nya'a su'um.
45011019	Fu na lebis ye, “Sida, Wina'am da ko' wila la n ke ka paalo naam n tis man.”
45011020	Li a sida. Ban pu niŋ Wina'am yadda la zug ka o kuu ba. Ka fun niŋ o yadda la zug ka fu kpelim to'oŋ ne o. Dinzugo, da more tita'alim. Gu'usimi fu meŋ.
45011021	Wina'am pu ke ka yin tiig wila bane pu niŋ o yadda la kpelim to'oŋ ne yin tiig laa. Fu ten'es ye fun ya'a pu niŋ o yaddaa, o na ke ka fu kpelim to'oŋ bee?
45011022	Gosim Wina'am zot nimbaanlig ka kpi'em ne sida si'em. O a sida sob tis bane li, ka fu ya'a kpelim niŋ o yadda la gullim, o na kpelim zoti fu nimbaanlig. Li ya'a ka' walaa, o me na ko'og fu men n bas.
45011023	Ka Jew dim ya'a tiak ka len niŋ Wina'am yadda, o na ke ka ba me len to'oŋ ne yin tiig la; ka Wina'am na nyaŋe niŋ ala.
45011024	Yanam bane ka' Jew dim la wenne moogin Olive tiig wil, ka Wina'am ko'ogi li ka to'oŋi li ne yin Olive tiig la. Ka lin ka' ban yiti to'oŋ tiis si'em laa. Ka li pu toe ka Wina'am na nok wil bane ka o ko'og yin tiig la ni len to'oŋ ne ba meŋ tiig la ya'asa.
45011025	M ba'abiise, m bood ye ya baŋ yelsua'ada kaŋa, ye ya da ten'es ye ya ane ya'am dima. Li ane ye Israel dim sieba mor zugkpi'euŋ, ka li na be n ti paae saŋkan ka bane ka' Jew dim wusa ka Wina'am gaŋ la kpen' Wina'am so'olimin.
45011026	Ka ala ka Israel dim wusa na nye faangir. Li dolne lin da sob Wina'am gbauŋin ye, “Wina'am yel ye, ‘Ti Faangid la na yi Zion zuer ni kena, ka na yiis Jakob yaas tuumbe'ed wusa.
45011027	Ye ka lin la na a on nonaar ne ba la, saŋkan ka o na yiisi ba tuumbe'ed n bas la.’ ”
45011028	Jew dim la da zan'as labasuŋ la zug, ka ba lieb Wina'am dataas, ka li ane yanam bane ka' Jew dim la su'um nyeeb la zug. Wina'am gaŋ Jew dim buudi ne ba yaanam la zug ka ba me a nimbane ka o noŋ.
45011029	Wina'am pu gaŋid nidib ka tisidi ba o yelsum ka len tiakedi o ya'am.
45011030	Yanam bane ka' Jew dim da zan'as Wina'am, ka nannanna ka o yu'un zoo ya nimbaanlig, Jew dim la zan'as o la zug.
45011031	Ala men Jew dim la zan'asid Wina'am nannanna ye ba na di'e nimbaanlzoor o sa'an. Ka li me a nimbaanlzoor kane ka ya di'e Wina'am sa'an la.
45011032	Nidib wusa zan'as Wina'am, ka Wina'am ke ka li loo ba wuu ba bene sarega ni, ye o na zo nidib wusa nimbaanlig.
45011033	Wina'am yelsum ane bedego, ka o mor ya'am ne mi'ilim bedego. Ano'on na nyaŋe yel o poten'ere, ka na nyaŋe baŋ on niŋid si'ela?
45011034	Li dolne lin da sob Wina'am gbauŋin ye, “So' kae' mi' Zugsob poten'ere, bee na nyaŋe sa'al oo,
45011035	bee na tis o si'el ye o ti lebisi yoo.”
45011036	Wina'am maal si'el wusa. Ka on zug ka si'el wusa kpelim be ye li tis o na'asi. Wina'am na nye na'asi ka li ka' naare. Ami.
45012001	Dinzugo, m ba'abiise, Wina'am zoo ti nimbaanlig ka li yu'un zu'e la zug, ka m sa'ani ya ye ya noki ya meŋ, ka ke ka li a maan line voe n tis Wina'am n a su'um nyain ka ma'ae Wina'am sunf. Ne'eŋa a sida zun'or n tis Wina'am.
45012002	Da tu'asidi line wusa ka dunia dim niŋid laa. Keli ka Wina'am tisi ya ya'am paal, ka li na tiake ya beilim. Ka ya na nyaŋe baŋ Wina'am boodim, bun line a su'um ne line ma'ed Wina'am sunf.
45012003	Wina'am popielim piini kan ka o tisi m la zug, ka m yeti ya wusa, ye ya da ten'es ye ya zu'e gaad ya meŋ a si'em laa, ka lee ten'es ne sida ye ya ane yanam kpelim a si'em la, ka li dolne yadda niŋir line ka Wina'am tisi ya a si'em la.
45012004	Nid mor niŋgbiŋ yinni, ka li mor luas bedego. Ka luas za'a more ba tuuma gun gun.
45012005	Ala men, ti a yinni ne Kiristo ka wenne niŋgbiŋ yinni ne, la'am ne tinam a bedego la. Ka ti wusa to'oŋ taaba wuu niŋgbiŋ yinni luas n to'oŋ taaba si'em la.
45012006	Ti di'ed piini kon'ob kon'ob, ka li yine Wina'am popielim ni. Dinzugo ti nokim piini la n suŋ taaba. Ka one piini a nodi'esug, on di'em Wina'am noor pian'ad n tis nidib ka li dolne ti yadda niŋir a si'em.
45012007	Ka one piini a ye o suŋ nidib, on suŋim. Bee one piini a ye o pa'al nidib Wina'am yela, on pa'alim.
45012008	Bee one piini a ye o kpemis nidib, on kpemisi ba sunya. One piini a tisib, on tis ne o sunf wusa. Ka one piini a ye o a tuon gat, on tumi li su'uŋa. Ka one piini a nimbaanlzoor, on maalimi li ne sumalisim.
45012009	Keli ka ya noŋir a sida noŋir, ka kisi bunbe'ed, ka gban'e line a su'um ne ya nu'us ayi,
45012010	ka noŋ taaba su'uŋa yaname kpelim a ba'abiis ne taaba Kiristo sa'an la, ka tia' ye ya tis taaba na'asi,
45012011	ka tum bedego n tis Wina'am ka da zoti gbanya'am, ka pesigi ya meŋ n tum Wina'am tuuma ne nimmua,
45012012	ka ya ti'ir ke ka ya mor sumalisim, ka modigi ya yeltood poogin, ka pu'us Wina'am saŋa wusa,
45012013	ka suŋ Wina'am nidib bane bood suŋir, ka di'e saam ya yaan.
45012014	Sosim Wina'am ye o tis bane namisidi ya la yelsum. Sida, sosim o ka o tisi ba yelsum, ka da tisi ba nopoore.
45012015	Maalim sumalisim ne bane mor sumalisim. Ka mor susa'aŋ ne bane me mor susa'aŋ.
45012016	More poten'er yinni ne taaba. Ka da more tita'alim, ka lee siaki la'as ne tadimnam. Ka da ten'es ye ya nif nienee.
45012017	Da lebis be'ed, be'ed zugo. Kpe'eŋimi ya meŋ n tum line ka nidib wusa gos ka li a su'um.
45012018	Ka li ya'a nyaŋedin ya sa'an, yanam mor sumalisim ne nidib wusa.
45012019	M ba'abinoŋa, kudin da lebis be'ed, be'ed zugo, ka lee ke ka Wina'am supeen niŋi li. Li sob Wina'am gbauŋin ye, “Zugsob na lebis yo sam.”
45012020	Niŋimi wuu lin sob Wina'am gbauŋin ye, “Fu dataa ko'om ya'a zabid, fun diisim o, ka ku'onuud ya'a mor o, fun tisim o ku'om ka o nu; ka fu ya'a niŋ ala, yeltita'ar ka fu noke zi'il o.”
45012021	Da ke ka tuumbe'ed di yaa, ka lee noke tuumsuma n nyaŋ tuumbe'ed.
45013001	Nid wusa siakim nimbane so'e teŋ la noya. Bozugo so' pu mor paŋa, asee li yi Wina'am sa'an na. Li ane Wina'am ke ka nimbane so'e teŋ la mor paŋ.
45013002	Ka on mekama zan'as nimbane so'e teŋ la noor, o zan'asne line ka Wina'am zi'el la. Ka on mekama niŋid ala, ba na kad o saria be'ed.
45013003	Nimbane tum be'ed na zo paŋdim, ka ka' nimbane tum su'um laa. Ya ya'a pu bood ye ya zo nimbane mor paŋ la, yanam tum line nar, ka o pian'a ya,
45013004	bozugo o ane Wina'am nidi ya suŋir zug. Ya ya'a tum be'ed yanam zom o; ka o sid mor paŋ kan na tisi ya saansug. O ane Wina'am tumtum, ka di'ed Wina'am supeen n saansid nimbane tum be'ed la.
45013005	Ka linzugo li nar ye ya siak nimbane mor paŋ la noor, ka ka'ane ye ya luak Wina'am supeen ma'anee, ka me ane ye ya mi' ye lin a su'um.
45013006	Ka li me ane din zug ka ya yiti yood lampo. Nimbane tuuma a ye ba so'e nidib la tumme Wina'am tuuma.
45013007	Tisimi ba wusa line nar ye ba di'e. Li ya'a nar ye ba di'e lampo bee araza'as lampo, yanam yoom tisi ba. Ka li ya'a nar ye ba di'e na'asi, yanam na'asimi ba.
45013008	Da more so' samme. Yaname na mor sam si'a ane ye ya noŋ taaba. On mekama noŋ o tiraan, siak Wina'am wada la wusa.
45013009	Wina'am noyelug sieba be, ka ane ye, “Da sa'am po'aba, da ku nidaa, da zuudaa, da more fufumee.” Ka bedego len be ka la'as ne bama a yinni, “Noŋimi fu tiraan wuu fun noŋi fu meŋ si'em la.”
45013010	One noŋ o tiraan ku tum o tiraan be'ede. Dinzugo ya ya'a noŋ taaba, ya siak wada la wusa.
45013011	Niŋimi ala yaname mi' saŋa a si'em la zug. Saŋa paa na ye ya due gbeemin. Ti faangir saŋa yue, ka pu lal wuu tinam daa nam pin'ili niŋ Yesu Kiristo yadda si'em laa.
45013012	Yu'uŋ bood gaadug, ka beog bood nier. Dinzugo ti basim lik tuuma line a be'ed la, ka nok Wina'am zaba la'ad line a tuumsuma.
45013013	Keli ka ti tuuma niŋir a su'um wuu nimbane be nintaŋin ka ti da nu daam kool bee sa'am po'aba, bee zabid ne nidiba bee mor fufume.
45013014	Doli ti Zugsob Yesu Kiristo ka niŋidi wuu on niŋ si'em la, ka bas ka da len ten'es yanam na niŋi ya niŋgbiŋ boodim si'em la ya'asa.
45014001	Di'em ninkane yadda pood, ka da nwa'asid ne o, o ten'esug la yelaa.
45014002	Ninso' yadda niŋir tun'e ke ka o di si'el wusa, ka one yadda pood la kis ni'im.
45014003	Ka niŋkane dit si'el wusa la da ne'es niŋkane kis ni'im laa. Ka one pu kis si'ela da yel one kis si'el ye o niŋ line ka'a su'um, bozugo Wina'am di'e o.
45014004	Fu a ano'one na kadi so' tumtum saria? O ya'a zi'e bee lu ne, li ane o meŋ Zugsob na yel ye o di buod bee o luya. Ka o sid na di buod ka zi'e kiŋ kiŋ, Zugsob la n na tun'e ke ka o zi'e kiŋ kiŋ la zug.
45014005	Ninso' gosid ka dabis si'a a su'um gaad dabis sieba. Ka so' gosid ka dabisa wusa zem ne. So' wusa kel ka o poten'er a yinni.
45014006	On mekama gosid ka dabis si'a a su'um, niŋidi li ye o na'as Zugsob la. Ka on mekama pu kis si'ela, diti li ye o na'as Zugsob la, on pu'usid Wina'am bareka diib la yela la zug. Ka one me kis disieba diib la, niŋid ala ye o me na'as Zugsob la, ka me pu'usid Wina'am bareka.
45014007	So' kae' voe o meŋ yela, bee kpiid o meŋ boodim ma'anee.
45014008	Ti ya'a voe, ti vone ye ti tum Zugsob boodim. Ka ti ya'a kpi, li ane ti Zugsob boodim ka ti kpi. Aa to, ti ya'a voe bee ti ya'a kpi ne, ti ane Zugsob la nidib.
45014009	Kiristo da kpi ka len vu'ug kumin la ye o a bane kpi ne bane voe la Zugsob.
45014010	Ka fune, bo ka fu kati fu ba'abiig saria? Bee bo yela ka fu ne'esidi fu ba'abiiga? Ti wusa na zi'en Wina'am tuon ka o kadi ti saria.
45014011	Li sob Wina'am gbauŋin ye, “Zugsob yel ye, ‘Man voe nwa, nidib wusa na igin man tuon, ka zilim wusa na tu'as tis Wina'am.’ ”
45014012	Aa to, ti yinni yinni na tu'as o meŋ yela wusa n tis Wina'am.
45014013	Dinzugo, keli ka ti bas, ka da kati ti ba'abitaaba saria, ka lee gban'e ka da nok si'el niŋ ti ba'abiig sueren line ta'asid o luuga.
45014014	Mam a yinni ne ti Zugsob Yesu la ke ka m baŋ sida ye diid kae' a dian'ade. Amaa so' ya'a ten'es ye diid be a dian'ad, li ane dian'ade o sa'an.
45014015	Fu ba'abiig sunf ya'a sa'am fun dit disi'a la zug, fu pu len tum noŋilim tuuma. Da ke ka diib kane ka fu di la sa'am fu ba'abiig one ka Kiristo kpi o zug laa.
45014016	Ka da ke ka line ka fu gos ka li a su'um la lieb be'ed nidib pian'adinee.
45014017	Diib bee nuub ka' dine pak Wina'am so'olim nii, ka lee ane popielim ne sumalisim kan ka Wina'am Siig Suŋ tisid la.
45014018	Ka on mekama dol Kiristo anwa na malisne Wina'am ka nye na'asi nidibin.
45014019	Dinzugo ti moomi ka yiti niŋ dine na mor sumalisim ka na suŋi ti ba'abitaaba.
45014020	Da sa'am line ka Wina'am niŋ la diib zugo. Diib wusa nare ba di. Amaa li ka'a su'um ka fu di si'el line na ke ka fu taaba lu tuumbe'edinee.
45014021	Lini a su'um ye fu niŋ ane ye fu da di nimme bee nu daam bee niŋ si'el line na ke ka fu ba'abiig luu.
45014022	Mori fun ten'es ne'e yela si'em fu ni ne Wina'am sa'an ma'aa. Niŋkane niŋ si'el line ka o gos ka li a su'um, ka pu ten'es ye o mor gba'ar li zug la mor sumalisim.
45014023	One bi'esid si'el yela ka dii li la, tum taal. Bozugo o pu di li ne yadda. Ka lin wusa pu dol ne yadda ane tuumbe'ed.
45015001	Li nar ka tinam bane yadda niŋir Yesu Kiristo ni zu'e la suŋ nimbane ka ba yadda niŋir pood ka ba nye sukpi'em ba yadda niŋir ni.
45015002	Ti yinni yinni niŋim dine na ma'ae o ba'abiig sunf, ka ka' o meŋ sunfo, ka li ane o ba'abiig su'um nyeeb zug ye li suŋ o ka o yadda niŋir kpi'em.
45015003	Ka Kiristo da pu niŋ dine ma'ed o meŋ sunfo, ka lee niŋ ka li dolne lin sob Wina'am gbauŋin ye, “Bane tu'ud Wina'am la tu'udne man.”
45015004	Lin wusa ka ba da sob Wina'am gbauŋin la, da sobne ye li zamisi ti, ye Wina'am gbauŋ la na ke ka ti modig ka mor sukpi'euŋ, ka li na ke ka ti mor ti'ir ye ti na ti be Wina'am sa'an.
45015005	M sos Wina'am one tisidi ti modigir ne kpe'eŋir la ye o na ke ka yaname dol Yesu Kiristo la na ke ka ya mor poten'er yinni,
45015006	ka dinzug ka ya wusa na mor noor yinni n zun'e Wina'am one aa ti Zugsob Yesu Kiristo Ba' la.
45015007	Gban'ami noor yinni ne taaba ka na'as Wina'am, wuu Kiristo da di'e yanam si'em la.
45015008	M yeli ya ye Kiristo da lieb Jew dim la tumtum ye o pa'al ye Wina'am a sida sob, ka me ye o ke ka Wina'am da zi'el ti yaanam noor la lieb sida,
45015009	ka me ye bane ka' Jew dim la na zun'e Wina'am on zoti ba nimbaanlig la zug. Li da sob Wina'am gbauŋin ye, “Dinzugo, m na pu'us fun Wina'am bareka bane ka' Jew dim la ni, ka me na yuum n zun'e fu yu'ur.”
45015010	Ka li len sob ye, “Yanam bane ka' Jew dim la la'am ne Jew dim la, more sumalisim.”
45015011	Ka len sob ye, “Nimbane ka' Jew dim la za'a, zun'omi Zugsob la. Buudi wusa, zun'om o bedego.”
45015012	Ka Wina'am nodi'es Azaya me sob ye, “Jese yaaŋ na kena, ka Wina'am na ke ka o so'e buudi wusa. Ka bane ka' Jew dim la na mor ti'ir o ni.”
45015013	M sos Wina'am one tisidi ti ti'ir, ye o na ke ka ya mor sumalisim bedego, ya yadda niŋir Kiristo ni la zug. Ka Wina'am Siig Suŋ paŋ na ke ka ya ti'ir nobug bedego.
45015014	M ba'abiise, m suunr kpi'em bedego ne yaname a si'em ye ya poten'er nie ya si'el wusa ni ka ya na nyaŋe sa'al taaba.
45015015	-
45015016	Mam mor sukpi'euŋ ka deŋi sob yelsieba ye m tienn ya li yela, Wina'am tisi m popielim piini si'a ka m a Yesu Kiristo Tumtum ye m tum o tuuma bane ka' Jew dimin la zug. M tum wuu maalmaanib yiti tisid Wina'am piini si'em la ka moon Wina'am labasuŋ la ye bane ka' Jew dim la na a piini tis Wina'am line na malis o, ka o Siig Suŋ ke ka ba a su'um nyain.
45015017	Mam a yinni ne Yesu Kiristo la ke ka m nyaŋedi nwe'ed nyo'og ne tuum kan ka m tumme tisid Wina'am la.
45015018	M na nwe'e nyo'og ka pian' ne'e yela ma'aa ye Kiristo ke ka bane ka' Jew dim la siak Wina'am ka li yine mam sa'an. Li ane m pian'ad ne m tuuma
45015019	ne paŋ kane ke ka m nyaŋedi maan bunnyalima ne Wina'am Siig Suŋ paŋ la ke ka Kiristo niŋidi li. Ka ala ka m yi Jerusalem n gilig n keŋ paae Illirikum teŋin ka mool Kiristo labasuŋ la zin'is bama wusa.
45015020	Ka yiti bood hale ye m mool Kiristo labasuŋ zin'is ban ka ba nam pu wum o yela laa, ka ka'a ye m dolis so' nobaa, ka ane mane pin'ili li pa'alug.
45015021	Li dolne lin da sob Wina'am gbauŋin ye, “Nimbane ka ba pu yeli ba o yela la, na baŋi li. Ka bane nam pu wum o yela la na gban'e li gbin.”
45015022	Lina giŋim saŋa bedego ka m pu nyaŋe keenn ya sa'an naa.
45015023	Ka nannanna ka m yu'un naae m tuuma teens bama ni, ka me da bood yuma bedego ye m kena kaae ya,
45015024	ka lin zug ka m mor poten'er ye m na nyee ya, saŋkan ka m ti gati ken Spain teŋin la, ka na be ya sa'an saŋa bi'ela ka li na malis m, ka ya nyaan suŋi m ka m gaad.
45015025	Ka nannanna m ye m keŋne Jerusalem n suŋ Wina'am nidib bane be anina la.
45015026	Wina'am nidib bane be Masedonia ne Akaia teensin, ten'es ye li a su'um ka nok piini n tolim tis tadimnam bane a Wina'am nidib ka be Jerusalem ni la.
45015027	Ba meŋi ten'es ye li a su'um ka niŋ ala. Ka li me nar ye ba sid niŋ ala. Jew dim la da ke ka bane ka' Jew dim la la'am di'e Wina'am yelsum line suŋidi ba siis. Ka lin zug ka li a su'um ka bane ka' Jew dim la suŋ Jew dim ka ba di'e yelsum line na suŋi ba niŋgbina.
45015028	M ya'a tolis ligidi kan ka Wina'am nidib bane be Masedonia ne Akaia la'as la wusa n tis Wina'am nidib bane be Jerusalem la naae, m na kena kaae ya ka naan n gaadi keŋ Spain.
45015029	Ka m mi' ye m ya'a paae ya sa'an na m na mor Kiristo yelsum bedego na.
45015030	M ba'abiise, m belimini ya ne ti Zugsob Yesu Kiristo ma'asim zug ne Siig Suŋ noŋilim zug ye ya la'am ne man mo' sos Wina'am man yela.
45015031	Sosimi Wina'am ka m nyaŋe pons ne bane ka'a Wina'am nidibi n be Juuda teŋin la sa'an, ka tuum kan ka m ye m tum Jerusalem ni la malis Wina'am nidib bane be anina la.
45015032	Ka dinzug ka li ya'a a Wina'am boodim, m na keenn ya sa'an na ne sumalisim, ka nye nimma'asim ya sa'an.
45015033	Wina'am one tisid sumalisim na be ne ya wusa. Ami.
45016001	M pian'adne ti taunn Foebe yelsum yela tisidi ya. O ane Wina'am nidib bane be Kenkiria teŋin la suŋid.
45016002	Di'emini o wenne lin nar ne Wina'am nidibi di'ed taaba si'em la, ti Zugsob yu'ur zug, ka suŋ o ne on bood si'el ya sa'an; ka o meŋ daa suŋid nidib bedego la'am ne mam.
45016003	Pu'usimi Priska ne Akuila, m tumtum taaba bane tum Yesu Kiristo tuuma la.
45016004	Ba da siak ye ba kpi mam zug. M pu'usidi ba bareka, ka li ka' mam ma'anee, ka me ane bane ka' Jew dim ka a Wina'am nidib la me pu'usidi ba.
45016005	Ka pu'us Wina'am nidib bane la'asedi ba yin la. Ka pu'us m zuasuŋ Epenetus one be Asia teŋin la. One daa deŋim siaki dol Yesu Kiristo yiiga.
45016006	Ka pu'us Meeri one daa tum hale n tisidi ya la.
45016007	Ka pu'us Andronikus ne Junias bane aa m du'adib ka da la'am be sarega ni ne mam la. Ka Kiristo Tumtumnib la mi'i ba su'uŋa. Ka ba me da deŋi dol Kiristo man yiiga.
45016008	Pu'usimi m zuasuŋ Ampliatus one ka m noŋ Kiristo zug la.
45016009	Ka pu'us Urbanus, ti tumtum tiraan one tum Kiristo tuuma la, ne m zuasuŋ Stakis.
45016010	Ka pu'us Apelles on ka nidib bedego baŋ ye o dol Kiristo ne sida la. Ka pu'us Aristobulus yidim.
45016011	Ka pu'us m du'ad Herodion. Ka pu'us Narkissus yidim bane niŋ Zugsob yadda la.
45016012	Ka pu'us Trifaena ne Trifosa bane tum Zugsob tuuma la. Ka pu'us m zuasuŋ Persis one tum bedego tisid Zugsob la.
45016013	Ka pu'us Rifus on ka nidib bedego mi' o tuuma Kiristo zug la, ne on daa noŋ m wuu o biig la.
45016014	Ka pu'us Asinkritus ne Flegon ne Hermes ne Patrobas, ne Hermas ne ba'abiis zan'asa bane be ne ba la.
45016015	Ka pu'us Filologus ne Julia ne Nereus ne o taunn ne Olimpas ne Wina'am nidib wusa bane be ne ba la.
45016016	Pu'usimi taaba ne noŋir. Kiristo nidib wusa pu'usidi ya.
45016017	M ba'abiise, m sa'ali ya ye ya gu'us ne nimbane mor weligir kenne ya sa'an ka maan si'elnam line lubid nidib la, ba zan'as ka pu dol pa'alug kane ka ya di'e laa. Luakimini ya meŋ ne ba.
45016018	Bane niŋidi ala la pu tum ne ti Zugsob Kiristo tuumaa ka lee tum ne ba meŋ ya'amleog tuuma. Ba ma'ad nimbane potenda pu kpi'em la n pian' ne nomalisiŋ.
45016019	Nidib bedego wum yaname siak labasuŋ la si'em la, ka linzug ka m mor sumalisim ya yela. Ka m bood ye ya mor ya'am ne line a su'um, ka da mor poten'er ne line a be'ede.
45016020	Li kpelim bi'ela ka Wina'am one tisidi ti sumalisim na sa'am Sutaana paŋ ka ke ka ya nyaŋ o. Ti Zugsob Yesu Kiristo yelsum na be ne ya.
45016021	M tumtum tiraan Timoti pu'usidi ya. Ka m du'adib Lukius ne Jason ne Sosipater me pu'usidi ya.
45016022	Man Tertius, one sobid lin ka Paul pian'a gbauŋ kaŋa ni la, pu'usidi ya ti Zugsob yu'ur zug.
45016023	Gaius one a m yisigidir daan ne on yin ka Wina'am nidib la'ased la, pu'usidi ya. Erastus one gur teŋ kaŋa ligidi la ne ti ba'abiig Kuartus, pu'usid ya.
45016024	Ti Zugsob Yesu Kiristo yelsum be ne ya wusa, Ami.
45016025	Zun'omi Wina'am one nyaŋe ket ka ya mor paŋ ya yadda niŋir ni la. Ala ka labasuŋ kan ka m pa'ali ya, ne lin ka m mooli tisi ya Yesu Kiristo yela la, ne yelsua'adir line yu'un nie paalo ni la yeli ti. Yelsua'adir la da sua'eya ka li yuma lal,
45016026	ka Wina'am nodi'esidib sob ka li yu'un nie paalo. Ka Wina'am one voe ka ka' naar la tis noor ka buudi wusa baŋi li, ye nidib bedego siak Wina'am ka niŋ o yadda.
45016027	Wina'am one mor ya'am gaad so' wusa la di'em na'asi saŋa line ka' naare Yesu Kiristo yu'ur zug. Ami.
46001001	Man Paul on ka Wina'am da buol ne o boodim ka m a Yesu Kiristo Tumtum la, ne ti ba'abiig Sostenes
46001002	n sobid gbauŋ kaŋa nwa n tisid yanam bane a Wina'am nidib n be Korint teŋin la. Wina'am buoni yanam ne nidib bane be zin'ig wusa n buoni ti Zugsob Yesu Kiristo yu'ur la, ka ya a o nidib, ka o gaŋi ya ka ya a noor yinni ne Yesu Kiristo. O ane ba Zugsob ne tinam Zugsob men.
46001003	Ti Ba' Wina'am ne ti Zugsob Yesu Kiristo na tisi ya yelsum ne sumalisim.
46001004	M pu'usid Wina'am bareka saŋa wusa ya yela, o popielim kan ka ya di'e Yesu Kiristo ni la zug.
46001005	Yanam a noor yinni ne Kiristo la zug, Wina'am tisi ya mi'ilim buudi wusa, ka ke ka ya tun'e n pian'ad o yela su'uŋa.
46001006	Kiristo labaar kpen' ya sunya ni kiŋkiŋ.
46001007	Dinzugo yaname gur saŋkan ka ti Zugsob Yesu Kiristo na ti nie o meŋ na la, ya pu gu'uŋ piini yinni di'ere.
46001008	Wina'am na guri ya kiŋkiŋ n paae dunia naar ben. Ka ti Zugsob Yesu Kiristo ken daar la, ka o ku nye yelbe'ed si'a ya nii.
46001009	Wina'am one buoli ya ka ya niŋ noor yinni ne ti Zugsob o Biig Yesu Kiristo la, a sida sob.
46001010	M ba'abiise, m sosi ya ne ti Zugsob Yesu Kiristo yu'ur zug ye ya wusa siakim taaba noor, ka bakir da bee ya soogine. Niŋimi noor yinni ne taaba ka more poten'er ne gban'ar yinni.
46001011	M ba'abiise, Kloe yidim sieba kena tu'as im nyain ye nogban nwa'ar bee ya soogin.
46001012	Li ane anwa, so' yet ye, “Man dolne Paul,” ka so' me yet ye, “Man dolne Apollos,” ka so' me yet ye, “Man dolne Piita,” ka so' me yet ye, “Man dolne Kiristo.”
46001013	Kiristo weligne zin'is kon'ob kon'oba? Li da ka'ane Paul n da kpi dapuudir zug tisi yaa, li da ane Kiristo. Ba pu suu ya ku'om ye ya a Paul nya'andoliba, amaa ye ya dolne Kiristo.
46001014	M pu'us Wina'am bareka ye m pu su ya yinni ku'om asee Krispus ne Gaius.
46001015	Dinzugo so' ku nyaŋe yel ye, ba da suu o ku'om ka o a Paul nya'andol la.
46001016	Eenn sida, m me da suu Stefanas ne o yidim ku'om. Amaa m pu lem baŋ man suu so' ya'asa
46001017	Kiristo pu gaŋi m ye m su nidiba ku'om, amaa ye m mool Wina'am labasuŋ la tis nidib, ka li ka'ane wuu ninsaalib mi'ilim, ka da ke ka Kiristo ku'um dapuudir zug paŋa la lieb zaalim.
46001018	Nimbane bodig la nok Kiristo ku'um dapuudir zug labaar la, ka li ane yalimis. Ka tinam bane paam faanr la, mi' ye li ane Wina'am paŋ.
46001019	Bozugo li sob Wina'am gbauŋin ye “Wina'am ye, ‘M na sa'am ya'am dim mi'ilim, ka yiis baŋidib la baŋire ba ni.’ ”
46001020	Ano'on a ya'am daana? Ano'on a gbauŋmi'ida? Dunia nwa nogban nwa'ar daan be yaani? Wina'am ke ka dunia kaŋa nwa ya'am ane yalimis.
46001021	Wina'am ya'am poogin ka o ke ka nidib ku baŋ o ne ba meŋ ya'am, ka lee gban'e ye o zaŋ yalimis labaar kan ka ti mool la n tilig bane niŋ o yadda.
46001022	Jew dim bood ye bunnyalima maal ka ba niŋ o yadda, ka Greek dim bood ya'am.
46001023	Ka tinam moonne Kiristo ku'um dapuudir zug la yela, labaar kane ka Jew dim nok ka li a sisin, ka bane ka' Jew dim la nok ka li a yalimis.
46001024	Ka Jew dim ne bane ka' Jew dim ka Wina'am gaŋ la, mi' ye Kiristo ku'um labaar la ane Wina'am paŋ ne ya'am.
46001025	Bun line ka Wina'am maal ka ninsaalib noki li ka li a yalimis, mor ya'am n gaadi ninsaalib ya'am. Ka bun line ka Wina'am niŋ la, ka li ke ka ninsaalib ten'es ye o ka' paŋ la, mor paŋ n gaad ninsaalib paŋ.
46001026	M ba'abiise, nannanna ten'esimi yaname daa a si'em saŋkan ka Wina'am daa buoli ya la. Nidib daa gos ka ya bi'ela mor ya'am bee paŋ, ka me ten'es ye ya bi'ela a nintitada.
46001027	Wina'am gaŋ dine ka dunia dim ten'es ka li a yalimis ye o diis ya'am dim nyan ka me gaŋ lin ka dunia dim ten'es ka li paŋ kae' la, ye o diis paŋ dim nyan,
46001028	ka gaŋ din ka dunia dim pu gosi lii, ne dine ka ba ne'es, ne din ka ba ten'es ka li a zaalim, ye o sa'am din ka dunia dim ten'es ka li a nimmua bun.
46001029	O niŋ ne'eŋa ye nid ku nyaŋe du'os o meŋ Wina'am tuonne.
46001030	Amaa Wina'am keya ka ya a noor yinni ne Yesu Kiristo, ka on zug, ti mor ya'am, ka a popielim dim Wina'am tuon, ka lieb o nidib, ka yi tuumbe'ed so'olim ni.
46001031	Alazug ka li sob Wina'am gbauŋin ye, “One bood ye o nwe'e nyo'og, on nwe'em nyo'og ne lin ka Zugsob la niŋ la.”
46002001	M ba'abiise, man daa keŋe ya sa'an na la, m daa pu mool Wina'am labaar la n tisi ya ne nomi'ilim ne ninsaalib ya'am,
46002002	ka daa gban'e ye m ku mool si'el yela asee Yesu Kiristo yela gullim, ne on kpi dapuudir zug la.
46002003	Man daa be ya sa'an la, m daa ka' paŋa, ka dabiem ne kikirug daa mori m.
46002004	M daa pu tu'as labaar la ne mi'ilim pian'ad line malis nidib n na ke ka ba siaki lii, ka lee daa tu'asi li ne, ka Wina'am Siig Suŋ pa'al o paŋ,
46002005	ye ya yadda niŋir Yesu Kiristo ni pu yi ninsaalib ya'amin naa, ka lee yine Wina'am paŋ ni na.
46002006	Ka la'am ne lin a sida la, ti me pian'ad ne ya'am n tisid bane mi' Wina'am su'uŋa. Li ka' dunia nwa nidib ya'am bee bane so'e dunia nwa ya'am. Nimbama nwa paŋ na lieb zaalim.
46002007	Ka ti tu'asid ne Wina'am ya'am sua'adir line sua' ka nidib ku baŋ laa. Li ane bun kan ka Wina'am da pun gaŋ ka dunia la nam pu si'iŋe, ye ti kpen' Wina'am na'am ni.
46002008	Bane so'e dunia kaŋa nwa so' zi' ya'am kaŋa. Ba ya'a daa mi'ine li, ba naan ku kpa'an Zugsob one a na'amtita'ar daan la dapuudir zugo.
46002009	Ka li dolne lin sob Wina'am gbauŋ ni si'em la ye, “Lin ka nid nan pu nye bee wum, ne lin ka nid nan pu ten'es ye li na maal laa, ye li ane lin ka Wina'am maal tiebi gur bane noŋ o la.”
46002010	Ka Wina'am ke ka ti baŋi li, ka li yine o Siig Suŋ ni na. Siig Suŋ la baŋid si'el kam za'a hale Wina'am yel sua'ada.
46002011	Li ane ninsaal siig gullim line be o ni n mi' ninsaal kan potenda. Ala men so' me zi' Wina'am potendaa, asee Wina'am Siig la ma'aa.
46002012	Wina'am pu tisi ti dunia kaŋa nwa potendaa. O tisi ti o meŋ Siig Suŋ ka ti nyaŋe baŋ lin wusa ka o tisi ti.
46002013	Ka ti pu pian'ad ne pian'aban ka ninsaalib pa'ali ti ne ba ya'am, ka lee pian'ad ne pian'aban ka Wina'am Siig Suŋ pa'ali ti, ka bigiside Wina'am yelsida n tisid nimbane ka Wina'am Siig bee ba ni.
46002014	Amaa nid one ka Wina'am ka' o nii, ku nyaŋe di'e piini bane yit Wina'am Siig ni naa, lin a yalimis o sa'an la zug. Ka bane ka Wina'am Siig Suŋ la bee ba ni la ma'aa baŋi li yela.
46002015	One ka Wina'am Siig bee o ni na nyaŋe baŋ ka kad dine a su'um ne dine a be'ed saria. Amaa so' ku nyaŋe kad on daana saria.
46002016	Li dolne lin sob Wina'am gbauŋin si'em la ye, “Ano'one mi' Zugsob la poten'ere, ka na nyaŋe sa'al oo?” Amaa tinam yadda niŋidib mor Kiristo poten'er.
46003001	M ba'abiise, sida, m daa pu tun'e n pian' tisi ya wuu man pian' n tisid nimbane mor Wina'am Siig Suŋ laa. Ka daa pian' n tisi ya wenne dunia kaŋa nidib ka wenne bilies n be Kiristo ni.
46003002	Ka yaname daa pu paae na di'e pa'alug kpi'ema wuu niŋkuda na niŋ si'em la zug, m daa tu'asi ya, ka ya wenne bilies n mu'ad bin'isim ka pu dit dikpi'ema. Hale nannanna ya nan pu paae na di'e lii,
46003003	yaname nan kpelim n tumne wenne dunia kaŋa nidib la zug. Fufum ya'a bee ya soogin ka ya nwa'asid ne taaba, ne'eŋa pu pa'al ye ya ane dunia kaŋa nwa nidib ka tumne wenne ban bee?
46003004	Ka ya yinni ya'a yel ye, “Man dolne Paul,” ka yinni ye, “Man dolne Apollos,” ya pu tumne wenne dunia nidib nee?
46003005	Man ne Apollos a ano'one? Ti kuduŋ ane tumtumnib bane daa ke ka ya di'e Wina'am. Ti yinni yinni tum tuum kan ka Zugsob la tisi ti ye ti tum.
46003006	Man daa tum wenne m butne biili ne, ka Apollos don'onsidi li. Ka li daa ane Wina'am n ke ka li nobug.
46003007	One but ne one don'onsid ane zaalim. Wina'am ma'aa ket ka biili la nobugid.
46003008	Baragaŋ ka' one but ne one don'onsid sa'anne. Wina'am na yo so' mekama wusa on tum si'em.
46003009	Ti ane Wina'am tumtumnib ne taaba. Yanam wenne Wina'am poog ne, ka me lem wenne Wina'am yir ne.
46003010	Man zaŋ piini kan ka Wina'am tis im la n tum wenne tanmeedsuŋ ne, n eenb eenbir, ka ninso' me sun'ul ne li zug. Ka so' mekama gu'usime o meŋ on meed si'em.
46003011	Wina'am da zaŋ Yesu Kiristo ka o a eenbir la. Eenbir si'a lem kae' ka so' na nyaŋe eenbe.
46003012	Ninsieba na zaŋ salima bee anzurifa bee kuga ban ka ba ligidi zu'e la n sun'ul eenbir la zug. Ka sieba me na zaŋ daad bee mood n sun'ul.
46003013	Yesu Kiristo ken na daar la, so' wusa tuuma a si'em la na nie paalo ni. Bugum na pa'ali li. Ka bugum la na mak nid wusa tuuma ka pa'al lin a si'em.
46003014	Bugum ya'a pu di so' tuuma, o na di li nyood.
46003015	Ka bugum ya'a di so' tuuma, o ku di li nyoode. Amaa nid kan na tilig wenne one zo pons ne bugumin ne.
46003016	Ya zi' ye ya ane Wina'am yir ka o Siig Suŋ bee ya nii?
46003017	So' ya'a sa'am Wina'am yir, Wina'am me na sa'am o. Wina'am yir ane o meŋ din gullim, ka yanam me aa o yir.
46003018	So' da ma' o meŋa. So' ya'a be ya soogin ka ten'es ye o ane ya'am daan dunia kaŋa nwa ni, li a su'um ka on kilim yalim dunia nwa ni, lin na ke ka o niŋ ya'am daan.
46003019	Lin ka dunia dim ten'es ka li a ya'am la, ane yalimis Wina'am sa'an. Li dolne lin sob Wina'am gbauŋin si'em la ye, “Wina'am bent ya'am dimne gban'adi ba ne ba mi'ilim poogin.”
46003020	Ka lem sob zin'isi'a ye, “Zugsob mi' ye ya'am dim ten'esa ane zaalim.”
46003021	Dinzugo so' da nwe' nyo'og ne lin ka nidib na nyaŋe tum. Si'el wusa ane ya din.
46003022	Man bee Apollos bee Piita bee dunia kaŋa nwa, bee nyovur bee ku'um, bee line be nannanna bee saŋa line na ti kena la, yaname so'e bama wusa.
46003023	Ka Kiristo me so'e ya, ka Wina'am so'e Kiristo.
46004001	Kel ka ba gos ka ti a Kiristo tumtumnib ne yelmaanib ka Wina'am gu'uli ba ne yelsua'adir line a ameŋa la.
46004002	Li nar ka one ka Zugsob nok tuuma niŋ o nu'usin a yelsida sob.
46004003	Li pu daam man baa bi'ela ye yanam bee ninsieba n pian'ade m yela wuu ya ane sariakatib la. Hale m pu pian'ad m meŋ yela wuu sariakata.
46004004	Man poten'er a nyain, amaa li pu pa'al ye m pu maal be'ede. Zugsob la a one kad man saria.
46004005	Dinzugo, da wenne sariakatib n deŋi koos so' ye o maal be'ed, ka Zugsob la nam pu kenaa. O ya'a ti kena, o na ti yiis line sua' likin paalo ni na, ka nie line be ninsaalib wusa potenda ni. Saŋkan la Wina'am na pian' so' wusa pian'asuŋ line nar o.
46004006	M ba'abiise, yanam su'um yela ka m nok ne'eŋa wusa mak ne mam meŋ ne Apollos ye ya zamis tinam sa'an yelug line ye, “Dol Wina'am gbauŋ la yel si'em la titu'aa.” Dinzug da nwe' nyo'og ne nid yinni ka ne'es ayinni.
46004007	Ano'one maali ya ka ya be ya kon' ne sieba? Bo ka ya mor ka li ka'a ye Wina'am tisi ya? Ka ya ya'a di'e li, wala ka ya du'osidi ya meŋ wenne ya pu di'e li?
46004008	Ya pun mor yaname bood si'el wusa, ka pun mor Wina'am piini wusa. Ka me lieb na'anam hale ka tiname pu pa'ase. M naan boodin ka ya sid aan na'anam, ka ti wusa la'am di na'am.
46004009	Man sa'an, m ten'eseya ka Wina'am gaŋ tinam bane a Tumtumnib la ka ti a tadimnam, n wenne nidib bane ka ba kuud paalo ni la, ka dunia dim wusa ne maleknam la'am gosidi ti la.
46004010	Tinam ane zon Kiristo zug, amaa yanam ane ya'am dim Kiristo ni. Tinam ka' paŋa, amaa yanam mor paŋ. Nidib ne'esid tinam amaa ba na'as yanam.
46004011	Lin paae saŋkaŋa nwa, tinam gilig ne ko'om ne ku'onuud ka yeed kparikeend n kene giligid zin'ig zin'ig ka ba bu'ud tinam,
46004012	ka tum bedego n diisidi ti meŋ. Ba ya'a po noor tisi ti, ti lebisidne bareka pu'usug. Ba ya'a namisi ti, ti modigidne.
46004013	Ba ya'a pian' ti pian'abe'ed, ti lebisidne pian'amalisiŋ. Ti lieb tadimnam ka wenne dunia tampoor ne dunia bundian'adnam ne, hale n paae nannanna.
46004014	M pu sob ne'eŋa tisi ya ye m diisi ya nyan ne, amaa ye m pa'ali ya wenne ya ane man meŋ binoŋa.
46004015	Hale baa ya ya'a mor suŋidib tusa piiga yaname dol Kiristo la, ya mor ba' yinni ma'aa. Bozugo ya nyovur beilim ne Yesu Kiristo noor yinni la'asug la, mane lieb ya saam, man n mor labasuŋ la kena tisi ya la zug.
46004016	Dinzugo m belimi ya, ye ya doli mane maan si'em la.
46004017	Ne'eŋa yela ka m tum Timoti ya sa'an na. O ane m meŋ binoŋir, on a yelsida sob Zugsob ni. One na tienn ya man nyovur beilim Kiristo ni yela, lin na dol ne bun lin wusa ka m pa'an yadda niŋidib n be zin'is wusa la.
46004018	Ya sieba mor nyeesim n ten'esid ye m ku kena kaae yaa.
46004019	Ka Zugsob la ya'a bood, li ku yuuge ka m na keen ya sa'an, ka baŋ lin ka nyeesim dim bama na tun'e maal, ka ka' ba pian'ad la ma'anee.
46004020	Wina'am so'olim ka'ane noor pian'ade, amaa ka lee mor paŋ.
46004021	Ya bood dine? M kena fi'ebi ya ne kpa'asa bee m kena ne noŋilim ne sumbugusum na?
46005001	Ba sid yel asida ye po'asa'uŋ bee ya soogin hale, bun lin ka bane pu dol Yesu Kiristo kis. M wum ye nid yinni bee ya soogin n dig ne o saam po'a.
46005002	Ka ya me mor nyeesim li yela. Li pu su'um ka ya sunya sa'aminee? Li su'um ka ya yiisin dau one maal yelbe'ed kaŋa la ya kallin.
46005003	Hale man lale ya sa'an ne niŋgbina la, m poten'er nam kpelim bee ya sa'an. Man pun kad dau kane maal yelbe'ed kaŋa nwa saria
46005004	ne ti Zugsob Yesu paŋ, ka li wenne m bene anina ne yanam ne. Yaname la'ased taaba ka m poten'er bee ya sa'an ka ti Zugsob Yesu be ne ya ne o paŋ la,
46005005	zaŋimi dau kaŋa n niŋ Sutaana nu'usin ka o sa'am niŋkaŋa niŋgbina, ka ti Zugsob la ken daar na, ka o siig lee paam faangir.
46005006	Li pu su'um ka ya mor nyeesim. Ya pu baŋ ye dabin fiinn nwa n ket ka bodobodo zom ukidaa?
46005007	Yiisim tuumbe'ed ban ka ya maal ka li wenne dabin kudug la ya sa'an, ka ya na lieb nyain, ka wenne bodobodo zom kan ka dabin kae'. Sida m baŋya ye ya wenne bodobodo kane ka' dabin ne. Bozugo ba daa ku Kiristo ka o wenne Wina'am kum malek gaadug tienr maluŋ pe'ebil ti yela.
46005008	Dinzugo ti yiisim poten'ebe'ed ne tuumbe'ed line wenne dabin kudug la, ka tum sida ne line a nyain tuuma, ka li wenne ti maal tienr maluŋ la, ka di bodobodo kane ka' dabin ne.
46005009	Man daa sob gbauŋ si'a la, m daa yeli ya ye ya da la'as ne bane a po'asa'amidiba.
46005010	Ka li ane bane a po'asa'amidib ka yel ye ba dol Wina'am la yela ka m daa sob, ka ka'ane bane pu dol Wina'am laa, bane a po'aboodib bee fufum dim bee na'ayiis bee bane maan bada la yelaa, ka li ya'a a ala, yanam na yi dunia kaŋa ni.
46005011	M daa sob n tisi ya ye ya da dol ne one yel o meŋ ye o ane Wina'am nid, ka a po'abood bee fufum daan bee maan ba'ar bee a nintu'ud bee one nut daam koon bee one faand nidib la'ade. Hale da zin'in ye fu di ne niŋkan soba.
46005012	M ba'a kae' ka m kad bane pu pu'usid Wina'am la saria, Wina'am na kadi ba saria. Li ane ya taaba bane pu'usid Wina'am ka li nar ka ya kad saria.
46005013	Kadimi tuumbe'ed daan la ya soogin.
46006001	Ya yinni ya'a mor antu'a ne o ba'abiig, ka pu more keŋ bane a Wina'am nidib sa'an ka ba la'ase maali, ka more keŋ bane ka' Wina'am nidib koto ni maal, li pu mor nyannee?
46006002	Ya zi' ye Wina'am nidib na ti kad dunia dim saria? Ka ya ya'a na ti kad dunia dim saria, ya ku nyaŋe tu'as antu'abibis yela nannanna?
46006003	Ya zi' ye tiname na ti kad maleknam saria, ka kelle dunia kaŋa nwa yela?
46006004	Ka ya ya'a mor antu'a bama, bo ka ya more ken bane pu dol Wina'am sa'ane?
46006005	Ne'eŋa ane nyan n tisi ya. Wina'am nidib soogin sieba ya'a nwa'as ne taaba, nid so' ka' ya soogin mor ya'am na tun'e maal ba pian'ad la bee?
46006006	Ka Wina'am nidib soogin sieba more ba antu'a ka pu tu'asi li ba meŋa, ka lee more li keŋ bane ka' yadda niŋidib la koto ni ka ba tu'asi li.
46006007	Asida ya pun po'ogne, yanam mor ya antu'a kenn koto ni ne ya yadda niŋidib taaba la. Li a su'um ka ya siak po'ogir, bee ban na zu ya la'ad ka ya bas taal n gaad yaname na mor ya yadda niŋidib taaba n keŋ koto ni.
46006008	Amaa yaname maan taaba be'ed ka zuud taaba, bane a ya ba'abiis, Wina'am dolim ni.
46006009	Ya pu baŋ ye tuumbe'ed dim ku ti kpen' Wina'am so'olim la nii? Da ma'a ya meŋa. Nimbane a po'asa'amidib bee bane maan bada bee dap bane dig ne ba dap taaba la,
46006010	bee na'ayiis bee bane mor fufum, bee bane nut daam n koon bee bane tu'ud nidib bee faandib, baa ba yinni ku kpen' Wina'am so'olim la nii.
46006011	Ya sieba daa ane ala. Ka Wina'am daa pie ya tuumbe'ed ka ya lieb o meŋ nidib, ka o ke ka ya a popielim dim o tuon, yaname a yinni ne ti Zugsob Yesu Kiristo ne Wina'am Siig Suŋ.
46006012	So' na yel ye, “M mor suer na maal man bood si'el wusa.” Sida. Amaa li ka' si'el wusa a su'um n tisid oo. O ye, “M mor suer na maal man bood si'el wusa.” Sida. Amaa m ku siak n lieb si'el yamugo.
46006013	“Diib be ne poor yela, ka poor me be ne diib yela.” Sida! Amaa Wina'am na sa'am babayi la wusa. Niŋgbiŋ la ka'ane dausa'uŋ bee po'asa'uŋ yelle, li ane Zugsob yela. Zugsob la me be ne ti, ti niŋgbina yela.
46006014	Wina'am vu'ug Zugsob la kumin, ka o paŋ la me na vu'ugi ti.
46006015	Ya zi' ye Kiristo so'e ya niŋgbina lua wusa? Dinzugo li na a su'um ye m zaŋ Kiristo niŋgbina n la'as ne po'agoonda niŋgbina bee? Ayei baa bi'elaa.
46006016	Ya zi' ye one la'as o meŋ ne po'agoondir on ne po'agoondir la lieb ne niŋgbiŋ yinni? Li sob Wina'am gbauŋin, dau ne o po'a yela ye, “Babayi la na lieb niŋgbiŋ yinni.”
46006017	Amaa one la'as o meŋ ne Zugsob la on ne Zugsob la ane yinni siig la ni.
46006018	Luakim dausa'uŋ ne po'asa'uŋ. Bozugo tuumbe'ed wusa ban ka ninsaal maan la pu be o niŋgbinaa. Amaa tuumbe'ed dine a po'asa'uŋ la be ne ninsaal niŋgbina ni.
46006019	Ya zi' ye ya niŋgbina la ane Wina'am Siig Suŋ la yire, one bee ya ni la on ka ya di'e Wina'am sa'an laa? Ya pu so'e ya meŋa.
46006020	Wina'am da'a ya ne. Dinzugo na'asimi Wina'am ne ya niŋgbina.
46007001	Nannanna, yaname daa sob gbauŋ si'a la ka m ye m sob lebisi ya. Li su'um ka dau da di po'a.
46007002	Amaa po'asa'uŋ bedego bee ya teŋin la zug, dau mekama su'um ye o mor o meŋ po'a ka po'a me mor o meŋ sid.
46007003	Li su'um ka dau tum dau tuum tis o po'a, ka po'a me niŋ ala n tis o sid.
46007004	Bozugo po'a pu so'e o meŋ niŋgbinaa. Ka li ane o sidi so'e li. Ka dau me pu so'e o meŋ niŋgbinaa. Ka li ane o po'a so'e li.
46007005	Po'a ne o sid da zan'asi taaba. Asee ban na gban'e noor n zaŋ saŋa bi'ela ye ba sos Wina'am, ka naam lem la'as ne taaba, ka Sutaana da maki ba, bozugo ba ku tun'e nyaŋe ba meŋa.
46007006	Ne' ane m meŋ ten'esug ka ka'ane wadaa.
46007007	M ten'esug ane dau wusa naan a wuu mane a si'em la. Amaa ninsaal mekama mor o meŋ piini kan ka Wina'am tis o. Ti wusa yinni yinni mor piini gun gun.
46007008	M yet ne'eŋa tisidi nidib bane ka'a po'ab bee ka'a sidib la ne pokonya, ye li a su'um n tisi ba ka ba kpelim be ban gullim wuu man be si'em la.
46007009	Amaa ba ya'a ku nyaŋe gban'e ba meŋa, dap on dim po'ab ka po'ab me kul sidib. Li a su'uŋa ka ya niŋ ala n son'e yaname na ti more li ya'amleog ka li zabid wuu bugum.
46007010	M mor noyelug n na tis nidib bane mor po'ab bee mor sidib la. Ka li ane Zugsob la din ka li ka' man dine. Li ane ye po'a da bas o sida.
46007011	Amaa o ya'a bas o sid, on zin'i, ka da toom kul sida, bee on ne o sid la naalim taaba. Ka dau me da bas o po'a.
46007012	Ne'eŋa ane man meŋ noyelug ka m yet nimbane kpelim. Li ka' Zugsob la yelugo. Li ane ye one siak Wina'am ya'a mor po'a sa, ka po'a la ka' yadda niŋid, ka siak ye ba la'am be, on da bas oo.
46007013	Po'a one siak Wina'am ya'a kul sid sa, ka dau la ka' yadda niŋida, ka siak ye ba la'am be, on da bas oo.
46007014	Po'a kane a Wina'am nid la tun'e ke ka o sid a nyain, ka dau kane a Wina'am nid la tun'e ke ka o po'a a nyain. Ne'eŋa ya'a ka'ane ala, ba biis naan aan dian'ad. Ka lin a si'em la, biis la me a nyain.
46007015	Amaa one ka' yadda niŋid ya'a bood ye o bas one a yadda niŋid, on niŋimi ala. Li ka'a mugusug ye po'a bee dau one a yadda niŋid la'asem ne one ka' yadda niŋida. Wina'am buoli ti ye ti be ne sumalisim.
46007016	“Po'a one a yadda niŋida, fu niŋ wala baŋ ye fu ku tun'e tiligi fu sida? Ka dau one a yadda niŋida, fu niŋ wala baŋ ye fu ku tun'e tiligi fu po'a?”
46007017	So' mekama dol beilim kan ka Wina'am tis o, ne on daa a si'em ka Wina'am buol o la. Ne'eŋa a lin ka m tis noor Wina'am nidib bane be zin'is wusa.
46007018	One kpen' baŋo, ka Wina'am nyaan buol o, on da mood ye o yiis baŋo la isir n base. One me pu kpen' baŋo ka Wina'am buol o, on da kpen'e.
46007019	Ka one kpen' baŋo ne one pu kpen' baŋo wusa ane zaalim. Lini pak ane Wina'am noyelug la siakir.
46007020	So' mekama kpelim be on daa a si'em ka Wina'am buol o la.
46007021	Fu ya'a daa ane yamug saŋkan ka Wina'am buol fu, fun da ke ka li paki fu. Amaa fu ya'a na nye yolisim suer fun di'em.
46007022	Ka on ka Zugsob la buol, ka o a yamug, ane Zugsob la yolisim nid. Ala men, yolisim nid on ka Kiristo buol, ane o yamug.
46007023	Wina'am da'a ya ne. Dinzugo, da liebi wuu yamis n tis nidiba.
46007024	Dinzugo m ba'abiise, so' mekama daa a si'em ka Wina'am buol o la, on be ala ne Wina'am noor yinni.
46007025	Ne' bipumis bane pu kul sidib yela, m pu di'e noor Zugsob la sa'ane. Amaa m tu'asidne m poten'er mor si'el line ka m paam Zugsob la sa'an o nimbaanlzoor la yela ye ya na siak ye mane yel si'el la ane yelsida.
46007026	To'ogi a si'em nannanna la zug, man ten'es ye li su'um ka nid na kpelim zin'in wuu o beilim a si'em la.
46007027	Fu ya'a mor po'a, fun da mood ye fu bas oo. Ka fu ya'a a dakoonr men fun da ied ye fu di po'a.
46007028	Ka fu ya'a lia' po'a ka o kul uf, fu pu tum tuumbe'ede. Ka one me pu mor sid ya'a kul sid, o pu tum tuumbe'ede. Ka m bood ye ya luak yela ban ka bane mor po'ab bee mor sidib la na nye dunia nwa ni la.
46007029	M ba'abiise, lin ka m yel la gbin ane ye, saŋa kan ka Wina'am zi'el n tisi ti la pu lem zu'e. Nannanna wa'ae sa, li a su'um ka bane mor po'ab la wenne wuu ba ka' po'aba,
46007030	ka bane kaasid wenne ba sunya pu sa'am, ka bane la'ad wenne ba ka'a sumalisim, ka bane da'ad wenne ba pu so'e lii,
46007031	ka bane mor dunia la'ad n maan ban bood si'em da ke ka li yela loo ba zute. Ka dunia kaŋa a si'em nannanna nwa, ye li gaad ne.
46007032	M pu bood ye si'elnam daami yaa. Dakoonr gosidne on na niŋ si'em tum Zugsob la tuuma, ka niŋ si'el ka li na malis Zugsob la.
46007033	Ka po'a daan gosidne dunia la'ad ne on na niŋ si'em ka li malis o po'a.
46007034	Dinzugo o ya'amboodim pudugne. Ka po'a one ka' sid, gosidne Zugsob la tuuma yela, on na niŋ si'em ka o niŋgbina ne o siig na ti a Wina'am din. Ka one mor sid, gosidne dunia la'ad ne on na niŋ si'em ka li malis o sid.
46007035	Yanam su'um zug ka m yel ne'eŋa ye m suŋi ya. M pu kpe'eŋid ye m zuol dine kisi ya zutine. Amaa m boode ye ya tum dine a su'um ne dine nar, ka zaŋi ya meŋ wusa n pesig Zugsob la.
46007036	Nid ya'a more o bipuŋ ka o bi'ig n tu'ug sid kulig, ka li mor po'ogir, on kel ka o kul sid wenne on ten'es si'em o suunrin la. O ya'a zaŋ o bipuŋ la tis sid, o maal su'uŋa.
46007037	Ka niŋkane suunre kpi'em ne yelkaŋa, ka o ten'es o poten'erin ka gban'e o ya'amin ye o na mor o bipuŋ la ka o da kul sida, ka mugusug kae', o ya'a mor paŋ na maal nwa, o maal su'uŋa.
46007038	Ala zugo, one tisidi o bipuŋ sid maane su'uŋa. Ka one me pu tisidi o bipuŋ sida, maan su'uŋa gaad.
46007039	Po'a one kul sid, ka o nam voe, o pu so'e o meŋ. Ka o sid ya'a kpi, suer be ka o na tun'e kul on ka o bood, asee ka li a Zugsob la boodim.
46007040	Ka man ten'eseya ka o ya'a kpelim be on a si'em la, li na malis o gaad on na kul dau. Ka m mi' ye m me mor Wina'am Siig n pa'ani ya.
46008001	Nannanna m sobidne yeti ya bada diib yela. Ti mi' ye yaname yel si'em ye, ti wusa mor mi'ilim la, ane sida. Mi'ilim ketne ka ninsaal du'osidi o meŋ. Amaa noŋir kpe'eŋidne nidib.
46008002	So' ya'a ten'es ye on mi' si'el, o mi'ilim nan pu paae wuu lin su'um ye o naan mi'in si'em laa.
46008003	Amaa nid ya'a noŋ Wina'am, Wina'am mi' o, ka gosid o.
46008004	Aa to, m yeti ya ne bada diib yela. Ti mi' ye ba'ar ane bun line pu voeya, ka me mi' ye Wina'am yinni ma'aa be.
46008005	-
46008006	Hale si'elnam ya'a be agol bee teŋin, ka ninsaalib buon ye Wina'amnam, tinam mi' ye Wina'am yinni be. Hale ka li a sida ye si'elnam bedego be ka ninsaalib buon ye wina'amnam ne zugsobnam, amaa Wina'am yinni be, ka ane ti Ba' one maal si'el wusa ka on zug ka ti voe. Ka ti lem mi' ye Zugsob yinni ma'aa be. O ane Yesu Kiristo, ka ti nyovur ne si'el wusa yi ne o ni na.
46008007	Ka li ka' so' wusa mi' ne'eŋa. Ninsieba miilim bada hale ka ba ya'a di ba'ar diib ba kpelim ten'esid li yela ye li sid ane ba'ar diib. Ba potenda pu kpi'ema, ka ba ten'es ye diib la miligi ba ne.
46008008	Diib pu ke ka ti malis Wina'am. Ti ya'a pu dii, li pu ket ka ti kpelim nya'aŋa, ka ti ya'a di, li pu ket ka ti gat tuone.
46008009	Amaa gu'usimi ka ya yolisim kan ka ya more na di bada diib la, da ke ka nidib bane potenda Wina'am ni pu kpi'em la kpen' tuumbe'ed ni.
46008010	Dau one yadda pu kpi'em ne'eŋa yela, ya'a nye fun one mor mi'ilim, ka fu be ba'amaalug zin'igin n dit diib, ne'eŋa ku ke ka o di ba'ar diib bee?
46008011	Ka fun mi'ilim la na ke ka fu ba'abiig on yadda pu kpi'ema ka Kiristo kpii o zug la sa'am.
46008012	Fu ya'a niŋid wala n tum tuumbe'edi sa'am fu ba'abiig on yadda pu kpi'ema, fu tumne tuumbe'ed n po'ogid Kiristo.
46008013	Dinzugo diib ya'a ke ka m ba'abiig tum tuumbe'ed m meŋ kudin ku onb ni'im ya'asa, ka m da ke ka m ba'abiig kpen' tuumbe'ed ni.
46009001	Li ane sida ye m more yolisim, ka a Kiristo Tumtum ka da nye ti Zugsob Yesu la. Ka m tuuma lin ka m tum n tis Zugsob la ke ka yanam a yadda niŋidib. Bee m ma'anee?
46009002	Hale sieba ya'a pu siak ye m ane Kiristo Tumtum, li nar ka yanam siak. Yaname a yadda niŋidib la, nie bigis ye m ane Kiristo Tumtum.
46009003	Nidib ya'a yel ye m ka'a Kiristo Tumtum na, anwana ka m na lebis yiisi m meŋ yel la ni.
46009004	Man ne Barnabas pu mor suer ye ba tisi ti diib ne nuub ti tuuma zugo?
46009005	Ti pu mor suer n na ke ka po'a kane me pu'usid Wina'am doli ti goond wenne ti Tumtum taaba la ne Zugsob pitib la ne Piita niŋid si'em la bee?
46009006	Ya ten'es ye man ne Barnabas ma'aa nar ye ti tum n diisi ti meŋa?
46009007	Sogia be yaani n tum zaalim ka pu di'ed yoode? Ano'on seed tiis ka ku di li wela? Ka ano'on kim niigi ka ku di ba bin'isim.
46009008	M pu yel ne'eŋa ne ninsaalib paŋa, Wina'am wada la me yele ala.
46009009	Li sob wada ban ka Wina'am da tis Moses la gbauŋin ye, “Mit ka ya li'a na'araad bane kuod la ne yuko.” Li ane niigi ka Wina'am daa yet bee?
46009010	Ayei, li ane tinam yela, bee ka'a alaa? Eenn nwa sobne ti zug. Bozugo one kuod ki la kuodne ka one bu'udi li la me bu'udne, ka babayi wusa mor ti'ir ka mor poten'er ye ba na pudugi li n di.
46009011	Ti tum tuuma bane a su'um n tisi ya siis wenne wuu bane but biili. Li a su'um ka ti di'e la'ad bane a su'um ya sa'an wenne wuu bunib.
46009012	Sieba ya'a mor suer kan ka ba na di'e la'asuma bama ya sa'an, tinam mor suer hale ka li gaad ala. Amaa ti pu zaŋ suer kan la ye ti di'e si'el ya sa'anee. Amaa ti siak ye ti ku maal si'el line na giŋ Kiristo labasuŋ la moolugo.
46009013	Ya mi' ye bane tum Wina'am pu'usum yin la, ba diib bene anina. Ka bane maan maana n tisid Wina'am ka tum maan maalug zin'ig la tuuma la, ba me di'edi ba diib anina.
46009014	Ala men, Zugsob la tis noor ye bane moon labasuŋ la na paamidi ba si'el wusa ne anina.
46009015	Amaa man pu zaŋ sueya ban ka m mor la yinni di'e si'el, ka me pu sobid ne'eŋa ye ya tis im si'ela. Hale m ya'a kpi, son'e so' naa ke ka m ku nyaŋe nwe'e nyo'ogo.
46009016	Man moon labasuŋ la pu ke ka m tun'e nwe'e nyo'ogo. Li ane tilas ka m niŋid ala. M ya'a pu mool labasuŋ la, yeltoog na be m zugin.
46009017	M ya'a mool labasuŋ la ne m meŋ boodim, m na di'e li nyood. Amaa m ya'a pu mool li ne m meŋ boodim, lin ane ye m kun moole sa.
46009018	Ka ne' ya'a a sida bo a man nyoode? Li ane man yiti moon labasuŋ la zaalim ka pu zaŋ suer kan ka m na di'e si'el labasuŋ moolug tuuma la nii.
46009019	Hale baa man mor yolisim ka so' pu so'e man la, m zaŋi m meŋ lieb yamug n tis nidib wusa ye m more ba bedego n kenn Kiristo sa'an na.
46009020	M ya'a be Jew dim sa'an, m liebid wuu Jew nid ne, ye m more ba kenn Kiristo sa'an na. Ka m ya'a be ne bane dol wada ban ka Wina'am da tis Moses la sa'an, m liebid wuu ba nid yinni baa ne man pu dol wada la, ye m more bane dol wada la kenn Kiristo sa'an na.
46009021	Ka bane pu dol wada la sa'an ka m daa me lieb wuu ban nid yinni, ye m more ba kenn Kiristo sa'an na. Ka ne'eŋa pu pa'alne ye m pu dol Wina'am wada laa. M dolne Kiristo wada.
46009022	Ka ban yadda pu zu'e la sa'an, ka m daa me lieb wuu ba yinni ye m suŋi ba. M dolne sueya kon'ob kon'ob nidib buudi wusa sa'an, ye m tiligi ba sieba.
46009023	Labasuŋ la zug m niŋid ne'eŋa wusa ye m ti di'e li bareka.
46009024	Ya mi' ye zoogin, zotzotib wusa zotne, amaa ba yinni ma'aa dit ka di'ed piini. Dinzugo kpe'eŋimi ya meŋ bedego, wuu zotzotib n zot si'em la, ye ya ti di'e piini Wina'am sa'an.
46009025	Zotzot wusa gban'edi ba meŋ si'el wusa ni ye ba di'e piini kane ku yuug ka sa'am. Ka tinam gban'edi ti meŋ ye ti ti di'e piini kane ka' naare.
46009026	Dinzug man pu zot yoo yoogo, ka me pu zabid yoo yoogo wuu one zabid nwe'ed sisi'em laa.
46009027	M mugusidi m meŋ tum wenne yamug ne. Ka mam mool labasuŋ la n tisid nidib la, mam meŋ da ko'oŋ nyood Wina'am sa'anee.
46010001	M ba'abiise, m bood ye ya ten'es line da niŋi ti yaanam bane da dol Moses la. Wina'am da nok saŋgbauŋ n guri ba wusa, ka ba wusa lo'oŋ ateuk line buon ateuk Zen'ug la.
46010002	Ban ne Moses da dol saŋgbauŋ ka lo'oŋ ateuk la ka ala ka Wina'am da suu ba ye ba a yinni ne Moses.
46010003	Ba wusa da di ne diib yinni ka nu ku'om kan ka Wina'am da tum nyalima maal la.
46010004	Ba da nune tampiing kan ni ka Wina'am da tisi ba, ka li doli ba keŋ la. Tampiing kan da ane Kiristo meŋ.
46010005	Amaa ne wala wusa, Wina'am sunf da pu malis ne ba sieba bedego ka ba kpi, ka ba niŋgbina dig zin'is kon'ob kon'ob moogin la.
46010006	Ne'eŋanam wusa da ane zanbin n tisi ti n sa'ali ti ye ti da bood bunbe'ednama wenne ban laa.
46010007	Da maani ba'ar wuu ba sieba da niŋ si'em laa. Ka li sob Wina'am gbauŋin ye, “Nidib da zin'in n di, ka nu, ka due wa' ba'ar maanib wa'.”
46010008	Ti da sa'am po'ab wuu ba sieba da niŋ si'em laa. Ka daar yinni poogin ka ba tusa piisi ne atan' n kpi laa.
46010009	Ti me da mak ye ti kpans Zugsob la wuu ba sieba da niŋ si'em, ka wiigi da kuu ba la.
46010010	Ka ti da nyon ne Wina'am wuu ba sieba da nyon si'em, ka ku'um malek da kuu ba laa.
46010011	Ne'eŋa wusa da niŋ ne, ye li sa'ali ba. Ka ba sobi li ka li a nimmua sa'alug n tis tinam bane be saŋa kan ka dunia li'el naar la.
46010012	Dinzugo, one ten'es ye o niŋid su'um, ka zi'e su'uŋa, on gu'usim, ka ya'a ka' ala, o na lu.
46010013	Makir ban buudi paadi ya la, nan mi' paae sieba. Ka Wina'am ane yelsida sob, ka ku ke ka makir kane gaadi ya paŋ la paae yaa. Ne makir puugin, o na maal suer tisi ya paŋ, ka ya nyaŋe li.
46010014	Dinzug, m ba'abiise, luakimi ne bada maalug.
46010015	M pian'ade tisidi ya wenne ya ane nidib bane mor ya'am. Yanam meŋ baŋim man yet si'el la gbin.
46010016	Nwam kan ka ti yiti zaŋi pu'us bareka tis Wina'am la, ti ya'a nu nwam kaŋa ni, ti pu naalimne ne Kiristo ziim bee? Ka bodobodo kan ka ti gben'esid la, ti ya'a di bodobodo kaŋa, ti pu naalimne ne Kiristo niŋgbiŋ bee?
46010017	Tiname pudugid bodobodo gbil yinni n dit la zug, ti ane niŋgbiŋ yinni la'am ne tinam zu'e la.
46010018	Gosimi Israel dim niŋid si'em la. Bane dit diib bane ka ba maali tis Wina'am maan maalug zin'ig ni la, ba a yinni ne Wina'am one so'e maan maalug zin'ig la.
46010019	Bo ka m yet nwa? Ya ten'es ye man yel ye ba'ar bee diib line ka ba maani tisidi li la ane si'el bee?
46010020	Ayei, m yet ye, lin ka ba'amaanib maani tisid bada la, ba maani tisidne kikiris, ka pu maani tisidne Wina'am. M pu bood ye ya a yinni ne kikirise.
46010021	Ya ku nyaŋe nu Zugsob nwam la ni, ka lem nu kikiris nwam la nii, ka me ku nyaŋe di Zugsob la diib, ka lem di kikiris diibo.
46010022	Ti bood ye fufum kpen' Zugsob la bee? Ya ten'es ka ti mor paŋ gaad o bee?
46010023	Ba ye, “Suer be ka ti na maal si'el wusa.” Eenn, sida. Amaa li ka' si'el wusa mor nyoode. “Suer be ka ti na maal si'el wusa.” Amaa li ka' si'el wusa kpe'eŋid nidiba.
46010024	So' da ten'esid o meŋ yelsum ma'anee. Amaa o me ten'esimi o taaba yela.
46010025	Dimi ni'im kan wusa ka ba kuosid da'an. Ka da ke ka ya potenda ke ka ya bu'osi bu'osaa.
46010026	Li sob Wina'am gbauŋin ye, “Dunia ne si'el wusa line bee li ni ane Zugsob la din.”
46010027	Fu ya'a keŋ one ka'a yadda niŋid yin ka o tis uf diib, fun dim line ka o mora zi'eli fu tuon, ka da bu'os ye bo ni'im nwa.
46010028	Amaa so' ya'a yel uf ye, “Dikaŋa nwa ane ba'ar diib” fun da dii. Ka li na suŋ fun ne one yel uf la potenda.
46010029	Li ka'ane fun meŋ poten'er yelaa, amaa li ane so' poten'er yela. Bozug ka m mor yolisim ka so' poten'er kati m saria?
46010030	M ya'a pu'us Wina'am bareka ka di diib, bo ka so' na po'ogi man ne bun lin ka m pu'us Wina'am bareka li yela?
46010031	Ya ya'a di bee nu bee niŋ si'el mekama, yanam niŋimi li wusa ka li du'os Wina'am yu'ur.
46010032	Da niŋ si'el Jew dim bee Greek dim bee Wina'am nidib sa'an ka li daami baa.
46010033	Niŋimi wuu man niŋid si'em la. Hale m mood ye m tum line malis so' mekama si'el wusa puugin. Bozugo m pu bood man meŋ yel su'um ne, amaa nidib wusa su'um yela, ye ba paam faangir.
46011001	Tu'asimi man tuuma wuu man tu'as Kiristo tuuma si'em la.
46011002	M pian'adi ya yaname tiendi m yela si'el wusa ni ka mor pa'alug kan ka m tolisi tisi ya la zug.
46011003	Amaa m bood ye ya baŋ ye Kiristo a dau wusa zugsob, ka dau me a o po'a zugsob, ka Wina'am me a Kiristo Zugsob.
46011004	Dinzugo, dau one pu'usid Wina'am bee di'ed Wina'am pian'ad n tisid nidib, ka si'el pil o zug, diisne Kiristo nyan.
46011005	Ka po'a one pu'usid Wina'am bee di'ed Wina'am pian'ad n tisid nidib, ka si'el pu pili o zugo, o diisne o sid nyan. Li wenne wuu o puni o zug ne.
46011006	Po'a ya'a zan'as ka pu pili o zugo, on kiesimi o zuobid. Lin sadigim a nyan n tis po'a ka o puni o zug la, bee kiesi o zuobid la, o pilimi o zug.
46011007	Wina'am n maal dau wenne o meŋ la ka o mor girima tisid Wina'am la, li pu su'um ka o zaŋ si'eli pil o zugo. Po'a me mor girima tisid dau.
46011008	Wina'am da pu zaŋ po'a konbir n maal dau, amaa o da zaŋ ne dau konbir n maal po'a.
46011009	Wina'am me da pu maal dau po'a zugo, amaa o da maali po'a dau zug.
46011010	Maleknam la zug, li su'um ka po'a zaŋ si'eli pili o zug n pa'al ye o be ne o sid la nu'usin.
46011011	Amaa Zugsob nidib la puugin, po'a bene dau nu'usin, ka dau me be po'a nu'usin.
46011012	Wina'am da zaŋ dau n maal po'a. Ala men ka po'ab me du'ad dap. Ka si'el wusa yitne Wina'am sa'an na.
46011013	Ya meŋ ten'esim n gos. Li a su'uŋa ka po'a pu'us Wina'am paalo ni ka si'el ka' o zuginee?
46011014	Ti malima pun pa'ali ya ye dau ya'a bas o zuobid ka li wa'am, o diisidi o meŋ nyan.
46011015	Amaa li ane venlim po'a sa'an. Wina'am maali o zuobid ka li wa'am ye li a o zugpibig.
46011016	Amaa so' ya'a bood ye o nwa'asi li yela, man na lebis si'el ane ye, tinam bee Wina'am nidib pu mor maluŋ si'a line be zugpilib puugine.
46011017	M pu zun'odi ya yel kan ka m ye m yeli ya laa, bozugo ya yiti la'as taaba ka ya tuumbe'ed gati ya tuumsoma.
46011018	Yiiga zin'igin, m wumya ye ya ya'a yiti la'as taaba ye ya pu'us Wina'am, weligir be ya soogin. M me siak ye labaar la sieba ane sida.
46011019	Bi'esug kae', ye weligir na bee ya soogin ye ba baŋ bane dol sida suer la paalo ni.
46011020	Ya ya'a la'as taaba n ten'es ye ya ditne Zugsob Diib la, li ka' walaa.
46011021	Bozugo ya ya'a la'as, so' mekama ditne o meŋ diib, ka sieba ko'om zabid ka sieba nuu kool.
46011022	Ya pu mor ya' na di ka nuu? Bee ya kudum bood ye ya ne'esne Wina'am nidib ka diis noŋdim nyane? M na yeli ya ye bo? M zun'e ya ne' zug bee? Ayei, m ku zun'e yaa.
46011023	M daa di'e pa'alug kaŋa ne Zugsob la sa'an, ka tolisi tisi ya. Ye yu'uŋ kan ka ba zam ti Zugsob la, ka o zaŋ bodobodo
46011024	n pu'us Wina'am bareka, ka gben'esi li, ka ye, “Ne'eŋa ane m niŋgbiŋ kan ka m tisi ya. Niŋim ala ka li a tienri m yela.”
46011025	Ala ka o lem zaŋ nwam, bane di diib la naae la, ka yel ye, “Nwam kaŋa ane Wina'am nonaar paal line a man ziim. Ya ya'a yiti nuu li, yanam niŋimi li ka li tienn m yela.”
46011026	Ya ya'a yiti niŋ ne'eŋa ka di bodobodo la ka nu nwam kaŋa ni, ya mooni Zugsob la ku'um yela n guri o lebig na.
46011027	Ala zugo, on mekama zan'a di Zugsob la bodobodo ka nu o nwam la ni, ka li pu su'um ye o di ka nu, o tumne tuumbe'ed tis Zugsob la niŋgbiŋ ne o ziim la.
46011028	So' wusa ten'esim su'uŋa ka naan di bodobodo kaŋa ka me nu nwam kaŋa ni.
46011029	On mekama pu baŋ Zugsob la niŋgbiŋ la gbin ne, ka me di ka nu, o na nye saria kad be'ed on di ka nu la zug.
46011030	Dinzug ka ya bedego a ban'adnam, ka sieba ka' paŋa, ka sieba kpi la.
46011031	Ti ya'a maki ti meŋ yiiga su'uŋa, ti ku kpen' Wina'am sariakadib nii.
46011032	Ka Zugsob la kat tinam saria ka namisidi ti ye ti zamis ka ti da ti la'as ne dunia nidib n nye saria kad be'ede.
46011033	Dinzugo, m ba'abiise, ya ya'a la'as taaba ye ya di Zugsob diib la, yanam on gur taaba.
46011034	On ko'om zabid, on dimi o yin ka naan kena, ka da kpen' Zugsob la sariakadib nii. Yela bane kpelim la, m ya'a kena, m na sa'ali ya li yela.
46012001	M ba'abiise, nannanna m yeti ya ne piini line yit Wina'am Siig Suŋ ni na la yela. M bood ye ya baŋi li yela a sida si'em.
46012002	Ya mi' ye yaname daa nan kae' yadda niŋidib la, ba'a kpiilima daa more ya n dol suer be'ed.
46012003	Dinzugo, m bood ye ya baŋ ye Wina'am Siig Suŋ la ya'a be so' ni, o ku tun'e pian' Yesu yela be'ede. Ka so' me ku tun'e yel ye Yesu ane Zugsoba, li ya'a ka'a ye Wina'am Siig Suŋ la bee o nii.
46012004	Siig Suŋ la tisid piini kon'ob kon'ob. Amaa li wusa yitne Siig Suŋ yinni la ni.
46012005	Tuuma kon'ob kon'ob be. Amaa li ane Zugsob yinni ka ti tumi tisid.
46012006	Tuuma kon'ob kon'ob be. Amaa li ane Wina'am yinni tisid nidib ya'am ka ba tumi li.
46012007	Wina'am Siig Suŋ la tisid yadda niŋidib wusa piini si'a line pa'an Siig Suŋ la paŋ ye li suŋ Wina'am nidib wusa.
46012008	Siig Suŋ la tisid ninsieba piini ka ba pian'ad ya'am pian'ad, ka tisid sieba mi'ilim pian'ad,
46012009	ka tisid sieba yadda tita'ar Wina'am ni, ka tisid sieba piini line na ti'eb ban'adnam,
46012010	ka tisid sieba paŋ ka ba na nyaŋe tum tuumnyalima, ka tisid sieba piini ka ba di'ed Wina'am pian'ad n tisid nidib, ka tisid sieba ya'am ka ba na nyaŋe baŋ line yi Siig Suŋ la sa'an na ne line pu yi aninaa, ka tisid sieba piini ka ba na tun'e pian' pian'azuna, ka tisid sieba ka ba na tun'e tu'as pian'azuna la gbin ne a si'el.
46012011	Li ane Siig Suŋ yinni la n niŋid ne'enam wusa. O tisid so' mekama ne piini gun gun wuu on bood si'em.
46012012	Kiristo nidib wenne niŋgbiŋ yinni ne, n mor luas bedego. Hale ne lin mor luas buudi kon'ob kon'ob la li kpelim ane niŋgbiŋ yinni.
46012013	Tinam wusa bane a Jew dim ne bane ka' Jew dim, yamis ne bane ka'a yamise, Kiristo suu ti wusa ne Wina'am Siig Suŋ ka ke ka ti liebi wenne niŋgbiŋ yinni. Wina'am tumi o Siig Suŋ yinni la n tisi ti wusa.
46012014	Niŋgbiŋ la meŋ pu mor lua yinni ma'anee. Li more luas bedego.
46012015	Nobir ya'a yelin ye, “Man ka'a nu'ug la zug, m ka' niŋgbiŋ la nii,” lin ku nyaŋen keen ka o ka' niŋgbiŋ nii.
46012016	Tobir me ya'a yelin ye, “Man ka'a nif la zug, m ka' niŋgbiŋ la nii,” lin ku nyaŋen keen ka o ka' niŋgbiŋ nii.
46012017	Niŋgbiŋ la wusa ya'a aane nifo, li ye li niŋin wala n wum pian'ade? Ka li ya'a aane tobir, li ye li niŋin wala n wum nyuugo?
46012018	Lin a si'em la, Wina'am maalne niŋgbiŋ luas wusa to'oŋ wuu on bood si'em.
46012019	Li wusa ya'a aane lua yinni ma'aa, niŋgbin naan ku beene.
46012020	Lin a si'em la, luas bedego be, amaa li ane niŋgbiŋ yinni.
46012021	Dinzugo nif ku nyaŋe yel nu'ug ye, “M pu bood fu suŋire.” Zug me ku nyaŋe yel noba ye, “M pu boodi ya suŋire.”
46012022	Ka ti niŋgbiŋ la luas bane wenne ba ka' paŋ la ya'a kae', niŋgbiŋ la ku tum.
46012023	Ti gosid niŋgbina luas bane ka ti ne'es la su'uŋa, ka na'asid nyan luas bane ka ti pu bood ye nidib nye la n ligini ba.
46012024	Ka li pu nar ka ti ligin luasuma laa. Wina'am meŋ maal ti niŋgbina ka tis luas bane ka ti gos ka ba nyood pu zu'e la na'asi n gaad lua mekama.
46012025	Dinzugo weligir kae' ti niŋgbina nii. Luas kon'ob kon'ob la bood taaba suŋir.
46012026	Dinzugo lua yinni ya'a namisid, luas la wusa me namisidne. Lua yinni ya'a nye na'asi, luas la wusa more sumalisim.
46012027	Ya wusa wenne Kiristo niŋgbiŋ ne. Ka so' kam zan'asa me wenne o niŋgbiŋ la lua sieba.
46012028	Ka Wina'am gaŋne Tumtumnib o nidib soogin ka ba a kpeenmnam, ka gaŋ nodi'esidib ka ba tia'ali ba, ka nan gaŋ pa'anib, ka yu'uŋ gaŋ bane maan tuumnyalima, ka lem gaŋ sieba ka ba na tun'e ma'ae ban'adnam, ka gaŋ sieba ka ba suŋid nidib ka gaŋ sieba ka ba gosid ka bigisid nidib tuuma a si'em, ka gaŋ sieba ka ba pian'ad pian'azuna.
46012029	Ti wusa ka' Tumtumnib bee nodi'esidib bee pa'aniba. Li ka' ti wusa mor paŋ na maal tuumnyalima
46012030	bee ti'eb ban'adnam bee pian' pian'azuna, bee nyaŋe tu'as pian'azuna la gbin ne.
46012031	Boomi piintitada n gaad bun wusa. Ka m na pa'ali ya suer line gati ba wusa.
46013001	M ya'a pian'ad ninsaalib pian'ad buudi ne maleknam pian'ad, ka pu mor noŋilim, m kudum wenne lumir bee binnir bane vuudne.
46013002	Ka m ya'a mor nodi'esug piini line ka Wina'am tisid ka nyaŋe baŋ yelsua'ada wusa, ka mor mi'ilim wusa, ka m yadda kpi'em Wina'am ni ka na nyaŋe yel zuer ka li viki toom, ka pu mor noŋilim, m ane zaalim.
46013003	Ka m ya'a zaŋ man mor si'el wusa tis noŋdim, hale ka zaŋi m niŋgbiŋ n tis ka ba nyu'e ne bugum, ka pu mor noŋilim, m ka' nyoode.
46013004	Nimbane mor noŋilim, me mor suguru, ka suŋid nidib, ka pu mor fufum bee du'osi meŋa.
46013005	Ba ka' nyeesim bee tita'alim bee boodi o meŋ suŋir ma'ane bee so' ya'a maal o be'ed o pu tiend li o suunrine.
46013006	Noŋilim pu mor sumalisim ne tuumbe'ede, amaa li mor sumalisim ne bunsuma.
46013007	Noŋilim dit suguru ne si'el wusa. Ka yadda ne ti'ir ne modigir ka' siere.
46013008	Noŋilim pu naae da. Nodi'esug ne pian'azuna ne mi'ilim na gaad.
46013009	Ti mi'ilim ne ti nodi'esug pu paae Wina'am mi' si'em la.
46013010	Ka Kiristo one sia'al ameŋa la ya'a ti paae na, line ka'a ameŋa la na gaad.
46013011	Man daa a biig la, m daa pian'ad ka ten'esidi wenne biig ne, ka gban'adi wenne biig. Ka man yu'un nobug la ka bas biilim tuuma.
46013012	Tiname mi' si'el nannanna la ane bi'ela wenne tiname gosid gotiŋin ka li a zibisug si'em la. Amaa saŋkan la ti na nye si'el wusa nyain. Man mi' si'el nan ane bi'ela. Amaa m na ti baŋi li su'uŋa nyain wenne Wina'am mi' man nyain si'em la.
46013013	Yadda ne ti'ir ne noŋilim, bunama atan' nwa, na be saŋa wusa. Amaa noŋilim gati ba wusa.
46014001	Keli ka noŋilim a ya bunboodim gaad si'el wusa, ka boomi Siig Suŋ piini la bedego. Line gaad li wusa ane nodi'esug piini line yi Wina'am sa'an.
46014002	One pian'ad pian'azuna o pu pian'adi tisid nidiba, amaa o pian'adne tisid Wina'am, ka so' ku baŋ on yet si'el laa bozugo o pian'adne yelsua'ada la ne Siig la paŋ.
46014003	Ka one di'esid Wina'am pian'ad n tisid nidib, pian'adne n suŋid nidib ka me kpe'eŋidi ba, ka belisidi ba.
46014004	One pian'ad pian'azuna suŋidne o meŋ. Ka one di'esid Wina'am noor pian'ad n tisid nidib suŋidne Wina'am nidib.
46014005	M bood ye ya wusa pian'ad pian'azuna, ka bood ye ya di'esid Wina'am noor pian'ad la n tisid nidib gat ala. One di'esid Wina'am noor pian'ad la tisid nidib gat one pian'ad pian'azuna. Amaa o ya'a tu'as pian'azuŋ la gbin ka li suŋ nidib, ba pu gat taabaa.
46014006	M ba'abiise, m ya'a keenn ya sa'an na n pian'ad pian'azuna, m na niŋ wala suŋi yaa? M ku suŋi yaa, asee ka m pa'ali ya bun line yi Wina'am ni na, bee m ke ka ya baŋ si'el, bee m di'e Wina'am noor pian'ad si'a n tisi ya, bee m pa'ali ya si'el.
46014007	Bun line ka'a nyovur ya'a maan vuud wenne wiigi piebid bura bura ka li ka'a gbin ne, fu ye fu niŋ wala baŋ line piebid si'el yela?
46014008	Na'atan ya'a piebid ka pu pieb tanp piebugo, ano'one na ti'ebi yi tanpo?
46014009	Ala men ya ya'a pian'ad pian'azuŋ ka li gbin ka' nyainee, so' na niŋ wala baŋ yanam yet si'ela. Ya pian'ad la na ane zaalim.
46014010	Pian'ad buudi bedego be dunia ni, ka ba yinni kae' pu mor gbin ne.
46014011	M ya'a zi' pian'ad gbin ne, m ane saani tis one pian'ad la. Ka one pian'ad la me a saani tisi m.
46014012	Yanam sadigim bood Siig Suŋ piini la, boomi piini line na kpe'eŋ Wina'am nidib bedego.
46014013	Dinzugo, one pian'ad pian'azuŋ, on sosim Wina'am ka o ke ka o nyaŋe tu'asi li gbin.
46014014	M ya'a pu'us Wina'am ne pian'azuŋ, m siig pu'usid, amaa m ya'am ka' li nii.
46014015	Ka bo ka m na niŋ yu'use? M na pu'us ne m siig ka me lem pu'us ne m ya'am, ka yum ne m siig ka me lem yum ne m ya'am.
46014016	Fu ya'a pu'us Wina'am bareka ne fu siig, nid one la'as ne fu ka zi' fun yet si'ela, na niŋ wala siaki fu pu'usum ye, “Ami?”
46014017	Hale fu Wina'am pu'usum la ya'a a su'uŋa gba, li ka' suŋir n tis ninkaŋa la.
46014018	M pu'us Wina'am bareka man pian'ad pian'azuna n gat yanam wusa la.
46014019	Amaa Wina'am nidib la'asugin m bood ye m pian' pian'uk anu ne m ya'am ye m pa'al nidib n gaad man na pian' pian'uk tusa piiga ne pian'azuŋ.
46014020	M ba'abiise, da wenne biise ya potenda nii. Amaa aae wuu biise ya tuumbe'ed poogin. Kel ka ya potenda wenne kpeenmnam potenda ne.
46014021	Li sob Wina'am gbauŋin ye, “Zugsob la yel ye, ‘M na ke ka ninsieba ne saam pian' m labaar tisi m nidib, ka li a pian'azuŋ ba sa'an. La'am ne wala wusa, ba ku kelise.’ ”
46014022	Dinzug, pian'azuna ane si'el line na sa'al bane ka' yadda niŋidib, ka ka' bane a yadda niŋidib. Ka nodi'esug a line na pa'al n tis bane a yadda niŋidib ka ka' bane ka' yadda niŋidiba.
46014023	Yadda niŋidib wusa ya'a la'as taaba, ka so' wusa pin'ili pian'ad ne pian'azuna, ka yiiŋ dim kpen' na, ba ku yel ye ya geemnee?
46014024	Amaa yadda niŋidib wusa ya'a la'as taaba ka so' wusa di'esid Wina'am noor pian'ad n tisid nidib ka yiiŋ nid kpen' na, on wum si'el wusa la na ke ka o baŋi o tuumbe'ed, ka kad o meŋ saria.
46014025	Yelsua'ada bane be o suunrin na nie paalo ni, ka o na igin pu'us Wina'am ka peligi o poog yel ye, “Asida, Wina'am bee ya ni.”
46014026	Dinzugo m ba'abiise, ya ya'a la'as taaba ye ya pu'us Wina'am, so' more yuum, ka so' me more pa'alug, ka so' more si'el line ka Wina'am nie pa'al o, ka so' more pian'azuŋ, ka so' me more pian'azuŋ la gbini na tu'asi tis nidib. Niŋimi si'el wusa ka li suŋ Wina'am nidib.
46014027	Ninsieba ya'a ye ba pian' ne pian'azuna, nidiba ayi bee nidiba atan' gullim pian'am yinni yinni, ka so' me tu'as ban yel si'el la gbin.
46014028	Amaa so' ya'a kae' na nyaŋe tu'as pian'azuna la gbin ne, one pian'ad pian'azuŋ la da pian' yadda niŋidib la'asugin ne, ka lee pian' tis o meŋ ne Wina'am.
46014029	Keli ka nodi'esidiba ayi bee atan' pian'. Ka ban kpelim la geligim gos ye li a su'uŋa bee.
46014030	Ka nid yinni ya'a pian'ad ka Wina'am Siig Suŋ nie si'el pa'al so' la'asugin la, one deŋim pian'ad la na bas pian'ad.
46014031	Ya wusa yinni yinni na nyaŋe di'e Wina'am noor pian'ad n tis nidib, ka ya wusa zamis ka kpe'eŋ.
46014032	Nimbane mor Wina'am Siig nodi'esug la piini la tun'e gban'e ba meŋ ne nodi'esug piini la yela.
46014033	Bozugo Wina'am pu buoli ti ye ti tum yori yorii amaa ye ti be baanlim.
46014034	Po'ab sini ba noya yadda niŋidib la'asug doogin, wenne zin'ig wusa ka Wina'am nidibi n maan si'em la. Suer pu be ka ba pian'ad la'asugin ne. Amaa ba siakimi ba sidib noya wuu Jew dim wada la yel si'em la.
46014035	Si'el ya'a be ka ba bood ye ba baŋ, ban on bu'osimi ba sidib ba yaan. Li ane nyan ne po'ab n na pian'ad yadda niŋidib la'asugin.
46014036	Ya ten'es ye li ane yanam ni ka Wina'am labaar la pin'ile? Ka ane yanam gullim ni ka li kenaa?
46014037	One ten'es ka o a Wina'am nodi'es bee o ane on ka Wina'am Siig Suŋ bee o ni, on siakim ye lin ka m sobidi tisidi ya nwa ane Zugsob la noyelug.
46014038	Amaa so' ya'a pu kelis ne'eŋa, yanam on da kelisi ne oo.
46014039	Dinzug m ba'abiise, boomi Wina'am nodi'esug, ka da zan'asi pian'azunaa.
46014040	Maalimi si'el wusa su'uŋa, ka da ke ka li a yori yorii.
46015001	M ba'abiise, nannanna m bood ye m tienn ya labasuŋ kan ka m da mooli tisi ya, ka ya di'e li mor kiŋ kiŋ la yela.
46015002	Ya ya'a mor li kiŋ kiŋ, li na faaenn ya. Ka li ya'a ka'a alaa, ya yadda niŋir ane zaalim.
46015003	M tolis man di'e si'eli tisi ya line a buntita'ar n gaad si'el wusa, ye Kiristo kpi ti tuumbe'ed zug, ka li dolne lin da sob Wina'am gbauŋin si'em la.
46015004	Ka ba da mum o, ka Wina'am vu'ug o kumin daba atan' daar, ka li me dolne lin da sob si'em la.
46015005	Ka o da nie o meŋ n pa'al Piita, ka naan nie o meŋ n pa'al Tumtumnib piina ayi la.
46015006	Ka lin nya'aŋ ka o nie o meŋ saŋa yinni o nya'andolib bane gaad kobus nu la sa'an. Ba sieba bedego nan voe, ka sieba kpi.
46015007	Ka o nie o meŋ Jemes sa'an, ka yu'un nie o meŋ Tumtumnib la wusa sa'an.
46015008	Lin wusa nya'aŋ ka o nyaan nie o meŋ pa'al man one wenne one ka ba yuolim du'a la.
46015009	Mane a kpaanr Tumtumnib la wusa sa'an, ka pu nar ka ba buoli m ye Tumtum na, man da namis Wina'am nidib la zug.
46015010	Wina'am popielim zug ka m kilim man a si'em nannanna nwa. Ka popielim kan ka Wina'am tisi m la ka' zaalim, ka man tum gaad bama wusa. Ka li daa ka' m meŋi tumi lii. Wina'am popielim zug ka m daa nyaŋe tumi li.
46015011	Dinzugo, li ya'a daa ane man one moon labaar la bee ban, ti wusa moon labaar line ka m pun tienn ya li yela, ne line ka ya daa siak la.
46015012	Ka ti labaar ya'a a ye Kiristo vu'ug kumin, wala ka ya sieba yel ye, bane kpi ku vu'ug kumine?
46015013	Ka li ya'a a sida ye bane kpi ku vu'ug kumine, ala li pa'ale ye Kiristo da pu vu'ug kumine.
46015014	Ka Kiristo ya'a da pu vu'ug kumine, alaa ti labasuŋ la moolug ane zaalim, ka yanam yadda la me a zaalim.
46015015	Li ya'a a sida ye bane kpi pu vu'ugid kumine, ala Wina'am da pu vu'ug Kiristo kumine, ka lin pa'al ye tinam ma'ade ziri Wina'am yela, tiname yel ye Wina'am vu'ug Kiristo kumin la zug.
46015016	Bane kpi ya'a pu vu'ug kumine, ala Wina'am da pu vu'ug Kiristo kumine.
46015017	Ka Kiristo ya'a pu vu'ug kumine, ya yadda niŋir la ane zaalim, ka ya tuumbe'ed kpelim bee ya ni.
46015018	Li me na pa'al ye bane a Kiristo yadda niŋidib ka kpi la, bodigne.
46015019	Ti ya'a mor ti'ir Kiristo ni ti dunia beilim nwa, ti mor nimbaanligi gat so' mekama dunia ni.
46015020	Amaa ne'eŋa ane sida ye Wina'am vu'ug Kiristo kumin, ka o sid a one vu'ug kumin yiiga.
46015021	Din a ninsaal yinni n mor kum n kenn dunia ni la na, ala men kum vu'ugir yine ninsaal yinni ni na.
46015022	Adam zug ka nidib wusa kpiid. Ala men ka bane a Kiristo nidib na vu'ug kumin.
46015023	Amaa so' mekama mor o saŋa, ka Kiristo n vu'ug kumin yiiga, bane aa o nidib me na ti vu'ug o ken daar la na.
46015024	Dunia naar na kenn Kiristo lebig nya'aŋ na, ka Kiristo na sa'am bane so'e dunia nwa paŋ ne kpi'euŋ dim ne na'anam wusa paŋ, ka zaŋ so'olim la yu'un lebisi tisi o Ba' Wina'am.
46015025	Bozugo li ane tilas ye Kiristo di na'am hale ti paae saŋkan ka o dataas wusa na be o nu'usin.
46015026	Ku'um ane dataa kane ka o na ti yuolim sa'am.
46015027	Li yel Wina'am gbauŋin ye, “Wina'am zaŋ si'elnam wusa n niŋ Kiristo nu'usin.” Amaa li pu pa'al ye si'elnam wusa la paas Wina'am one lee zaŋ si'el mekama wusa n niŋ Kiristo nu'usin laa.
46015028	Si'elnam wusa ya'a ti be Kiristo nu'usin, on one a Wina'am Biig la me na niŋ o meŋ Wina'am nu'usin. Li ane Wina'am one zaŋ si'elnam wusa n niŋ o nu'usin la. Ka Wina'am na a si'elnam wusa na'ab.
46015029	Nidib ya'a ku vu'ug kuminee, bo ka ninsieba di'ed ku'om suub tisid bane pun kpi la? Ku'um ya'a kudin ku vu'ugi, bo ka ba niŋid ne'eŋa?
46015030	Ka bo ka ti kpen'esidi ti meŋ yela ni saŋa wusa?
46015031	M ba'abiise, m nwe'ed nyo'og ya yela, yanam be si'em Zugsob Yesu Kiristo ni la zug. Ne'eŋa zug ka m yeti ya ye m pu lal ne ku'um daar wusa la.
46015032	M daa nye yela Efesus teŋin wenne one zab ne gbigima ne, ka lin ya'a a dunia nwa yela ma'aa, li nyood a bo? Ku'um ya'a pu vu'ugida, siiliŋ la yel sida ye, “Keli ka ti di ka nu, ka beog ti saa kpiidne.”
46015033	Da ke ka so' ma'a yaa. Siiliŋ ane sida ye, “Dolim taab be'ed sa'amid ninsuŋ.”
46015034	Keli ka ya ya'am leb na, ka da lem tum tuumbe'ede. Sieba zi' Wina'am. Ka m sobid ye m diisi ya nyan.
46015035	Ka so' na bu'os ye, “Wala ka bane kpi la na ti vu'ug kumine? Niŋgbiŋ bo buudi ka ba na ti mora?”
46015036	Zoluga! Fu zi' ye fu ya'a but si'el biili ka li bul, asee pak la pun'e ka bul la yu'un vu'ugi?
46015037	Fun but si'el la kuduŋ ane biilif. Li tun'e a ki biilif bee biil sieba. Ka lin ka fu but la niŋgbiŋ ku wenne line na ti yi na laa.
46015038	Amaa Wina'am tisid biilif kan ka fu but la ne on Wina'am bood niŋgbiŋ si'a, ka me tisid biilif buudi wusa niŋgbiŋ kon'ob kon'ob.
46015039	Li ka' niŋgbina wusa n wen na. Ninsaalib more niŋgbiŋ buudi yinni, ka bunkonbid me niŋgbina bee li kon', ka niis niŋgbina me bee li kon', ka zimi me niŋgbina bee li kon'.
46015040	Saazug bunam more ba meŋ niŋgbina, ka dunia bunam me more ba meŋ niŋgbina. Venlim be saazug bunam niŋgbina la ni, ka venlim me be dunia bunam niŋgbina la ni.
46015041	Winig mor o meŋ venlim, ka nwadig me mor venlim si'a. Ka nwadibibis venlim me bee li gunni. Hale nwadibibis la soogin ba venlim be gun gun.
46015042	Ala ka li me na ti a kumvu'ugir saŋa. Niŋgbiŋ ya'a sig teŋin, li pun'odne. Amaa Wina'am ya'a ti vu'ugi li, li pu pun'oda.
46015043	Ku'um mumne ne ziemis, ka na ti vu'ug ne venlim. Li mumne ne tadimis ka na ti vu'ug ne paŋ.
46015044	Li ya'a sig teŋin, li ane dunia ni niŋgbiŋ. Amaa Wina'am ya'a ti vu'ugi li, li ane arazana ni niŋgbiŋ. Ti mor niŋgbina line a dunia ni din. Ala men ti na ti mor niŋgbina line a arazana ni din.
46015045	Li sob Wina'am gbauŋin ye, “Adam ane niŋkane da deŋi be yiiga.” Yesu one a niŋkane kpelim nya'aŋ la ane siig one tisid nyovur.
46015046	Li ka' arazana ni niŋgbina la ka ti di'ed yiiga. Ti di'ed dunia ni din la yiiga, ka naan di'ed arazana ni din.
46015047	Wina'am da maal deŋir dau, Adam la, ne teŋ titan. Amaa dau one tia'al la yi ne arazana ni na.
46015048	Dunia nidib wusa n wenne nid on ka Wina'am da zaŋ teŋ titan maal la. Ka Wina'am nidib me wenne nid one da yi arazana ni na la.
46015049	Tiname wenne nid one ka Wina'am maal ne teŋ titan la, ala men ti na ti wenne nid one yi arazana ni na la.
46015050	M ba'abiise, ne'eŋa ka m sobidi yeti ya ye, ninsaal niŋgbina ane dunia ni din, ka ku nyaŋe kpen' Wina'am so'olim nii. Niŋgbiŋ line pun'od la ku nyaŋe di'e nyovur line ka' naare.
46015051	Kelisimi yelsua'adir kaŋa. Sieba na kpi, amaa li ka' wusaa.
46015052	Ka dunia naar, na'atan ya'a ti pieb, ti wusa na tiak yimmo, wenne nini amisid si'em la. Na'atan na pieb, ka bane kpi na vu'ug ne niŋgbina line kudin ku kpii, ka Wina'am na tiake ti niŋgbina.
46015053	Li ane tilas ye dunia ni niŋgbiŋ kane pun'od la na gaad, ka ti na di'e niŋgbiŋ kane pu pun'oda. Ka niŋgbiŋ kane me kpiid na gaad, ka ti na di'e niŋgbiŋ line pu kpiida.
46015054	Dinzugo ne'eŋa ya'a ti niŋ, ala ka line sob Wina'am gbauŋin ye, “Wina'am nyaŋ ku'um, ka ku'um len kae' la,” na niŋ ameŋa. Li lem sob ye,
46015055	“Ku'um, fu paŋ kane nyaŋed nidib ka toondi ba wenne naŋi yiti ton' nidib si'em la be yaa ni?”
46015056	Li ane tuumbe'ed ket ka kum nyet paŋ na ton' nidib. Ka li ane wada la ket ka tuumbe'ed nyet paŋ.
46015057	Ka ti pu'us Wina'am bareka on tisi ti kum nyaŋer paŋ ti Zugsob Yesu Kiristo ni la.
46015058	Dinzugo m ba'abinoŋa, yaname sadigim mi' ye bun lin ka ya niŋid Zugsob yela ka' zaalim la, yanam modigimi n zi'ene kiŋ kiŋ ka kpe'eŋi ya meŋ saŋa wusa ya tuuma ni n tis Zugsob la.
46016001	M sobid ne'eŋa ne ye m yeli ya ligidi kan ka ya la'ased ye ya suŋ Wina'am nidib bane be Juuda teŋin la yela. Doli pa'alug kan ka m pa'al Wina'am nidib bane be Galatia teŋin la.
46016002	Alasidaar wusa, so' wusa yiisim zemis on tum nye ligid si'a digil, ka m ya'a ti paa na ligidi la'asug ku lem be.
46016003	M ya'a ti paa na, m na sob gbauŋ n tum nimbane ka ya meŋ na ti gaŋ la, ka ba more piini la keŋ Jerusalem.
46016004	Ka li ya'a lem nar ye m keŋ, ban on doli m, ka ti keŋ.
46016005	M gban'e ye m doli yi Masedonia teŋin, ka lin nya'aŋ m na kena n kaae ya.
46016006	Daasi'er m na yuugi ya sa'an bi'ela bee be ne ya ka waad saŋa ti gaad, ka ya suŋi m ka m gaadi keŋ zin'ig kan wusa ka m na keŋ.
46016007	M pu bood ye m kaae ya nannanna, li wenne m gaadne ka yina ye m kaae ya. M mor ti'ir ye m na be ya sa'an n yuug, Zugsob la ya'a maal suer tisi m.
46016008	Amaa m na kpelim be Efesus teŋin n paae Pentekost daar.
46016009	Suer yo'og kpela tisi m, ka m na tum Wina'am tuuma kane mor nyood, amaa dataas la zu'eya.
46016010	Timoti ya'a keenn ya sa'an na, yanam on di'em o ka o be ya sa'an, ka da ke ka o sunf sa'am. Bozugo o tumne Zugsob la tuuma wenne man tum si'em la.
46016011	So' da ne'es oo, ka lee suŋimin o, ka o gaadi keŋ ne sumalisim n nyaŋe lebi m sa'an na. M ten'esid ye on ne ti ba'abiis bama la na leb na.
46016012	Ti ba'abiig Apollos yela. M kpe'eŋid o saŋa wusa ye on ne ba'abiis bama la kena kaae ya. Ka o kudim pu bood ye o kenn nannanna naa. O ya'a paam suer, o na kena.
46016013	Gu'usimi, ka zi'e kiŋ kiŋ ka da bas ya yadda niŋir Wina'am nii. More sukpi'euŋ ne paŋ.
46016014	Tumini ya tuuma wusa ne noŋilim.
46016015	Ya mi' Stefanas ne o yidim yela, bane deŋi niŋ yadda niŋidib Akaia teŋin yiiga. Ba zaŋi ba meŋ n tumi tisid Wina'am nidib.
46016016	M belimi ya ne, ke ka ya beilim wenne nimbama, ne ya tumtum taaba wusa ne bane tum bedego suŋid Wina'am nidib la.
46016017	M mor sumalisim Stefanas ne Fortunatus ne Akaikus ken la yela na. Bozugo ba daa suŋi m ne suŋir kan ka yanam pu nyaŋe suŋim la.
46016018	Ba kpe'eŋ man ne yanam sunya. Na'asimi nimbane wenne bama.
46016019	Wina'am nidib bane be Asia so'olim pu'usidi ya. Akuila ne Prisila ne Wina'am nidib bane la'asedi ba yin la pu'usidi ya su'uŋa, yaname wusa a yinni ne ti Zugsob la zug.
46016020	Ba'abiis la wusa pu'usidi ya. Pu'usimi taaba ne noŋilim.
46016021	Man meŋ nu'ug ka m sobid ne'eŋa, ye man Paul n pu'usidi ya.
46016022	On mekama pu noŋ Zugsob la, kaanb be'ed be on sob zugin. Ti sosid ti Zugsob ye o kena.
46016023	Ti Zugsob Yesu yelsum be ne ya.
46016024	M noŋilim be ne ya wusa, tiname a yinni ne Kiristo Yesu la zug.
47001001	Man Paul, on ka Wina'am gaŋ m ne o boodim ye m a Yesu Kiristo Tumtum la, ne ti ba'abiig Timoti, sobid gbauŋ kaŋa n tisid Wina'am nidib bane wusa be Korint ne Akaia teensin wusa la.
47001002	Ti Ba' Wina'am ne ti Zugsob Yesu Kiristo na tisi ya yelsum ne sumalisim.
47001003	Keli ka ti pu'us Wina'am one aa ti Zugsob Yesu Kiristo Ba' la bareka, on one aa ti Ba' ka zoti ti nimbaanlig, ka a Wina'am ka suŋir wusa yit o sa'an na la.
47001004	O suŋidi ti ti yeltood wusa poogin, ye ti nyaŋedi nokid suŋir kane ka ti di'ed Wina'am sa'an la n suŋid bane mor yeltood sieba wusa la.
47001005	Ti sadigim nyet namisug bedego Kiristo zug, ala men ti na di'e suŋir bedego ka li yine Kiristo sa'an na.
47001006	Ti ya'a nye yeltoog, li ane ye yanam me ya'a ti nye yeltoog, ya na nye suŋir ne faangir, ka li yine tinam sa'an na. Ka tinam ya'a nye suŋir Wina'am sa'an, yanam me na nye suŋir, ka li yine ti sa'an na, ka na di'e paŋ ye ya modig ya namisug poogin line wenne namisug kane ka tinam nye la.
47001007	Ti ti'ir ya yela ka'a bi'esugo. Ti mi' ye yaname sadigim namisid wuu tiname namisid si'em la, ya na di'e suŋir wuu tiname di'ed si'em la.
47001008	M ba'abiise, ti bood ye ya baŋ yeltoog kan ka ti daa nye Asia teŋin la yela. Yeltoog la daa daami ti bedego ka gaadi ti paŋ ben, ka ti daa pu len ten'esid vum yelaa,
47001009	ka ten'es ye li ane wuu koto ni ka ba kadi ti saria koos ka li a ku'um. Ka lina niŋ ye ti da tia' ti meŋ paŋa, ka lee tia'ane Wina'am one vu'ugid kum la.
47001010	O faaenn ti yeltoog tita'ar line a ku'um la ni, ka ti mi' ye o na lem faaenn ti, ka mor ti'ir o sa'an ye o na lem faaenn ti ya'as.
47001011	Ka yanam me suŋi ti n sos Wina'am tisi ti la. Wina'am na di'e ya sosug la bedego ka tisi ti yelsum. Dinzugo nidib bedego na pu'us Wina'am bareka on niŋ si'el tisi ti la zug.
47001012	Tinam nwe'ed nyo'og ne'eŋa yela bozugo ti potenda dit kaset ye ti nyaŋe gban'e ti meŋ dunia nwa ni. Line gaad li wusa ane tinam ne yanam soogin. Li yi ne Wina'am a su'um nyain ne yelsida daan la yela. Li ane Wina'am popielim zug ka ka'ane ninsaalib ya'am ka ti be ala laa.
47001013	Ti yiti sobidi lin ma'aa ka ya na nyaŋe karem ka gban'e li gbin.
47001014	Ya daa gban'e lin ka ti daa niŋ la gbin ka pu gban'e li wusa su'uŋaa. Ka m mor ti'ir ye ya na gban'e lin ka ti sob la su'uŋa ye Yesu Kiristo ken daar la ka yanam na nwe'e nyo'og tinam yela wuu tinam na nwe'e nyo'og yanam yela si'em la.
47001015	M daa mi' ne'e su'uŋa ka linzug ka m daa gban'e ye m na kena kaae ya yiiga ye ya di nyood noor ayi.
47001016	M daa gban'e ye m na keenn ya sa'an na ka nyaan gaad keŋ Masedonia teŋin, ka m ya'a ti lebid na ka na len kaae ya ka ya na suŋi m ka m gaadi keŋ Juuda teŋin.
47001017	Ya ten'es ye m gban'ar la ka'a su'uŋa bee? Ya ten'es ye m dolne ninsaalib boodim n gban'e ye m niŋ si'el ka bood ye m kpanbi siak ye eenn ne ayei nee?
47001018	Wina'am ane yelsida sob, ala men ka li a sida ye tiname yeti ya si'el la ka'ane ye ti kpanbidi siakid ye eenn ne ayei nee.
47001019	Yesu Kiristo one a Wina'am Biig ka mam, Paul ne Timoti ne Silvanus daa mool o yela ya sa'an la, pu mor bi'esugo. Li ane eenn o sa'an saŋa wusa.
47001020	Li yine Yesu Kiristo ni na ka Wina'am siak ye eenn, ye o na niŋ lin ka o zi'el noor li yela la wusa. Ka linzug ka ti pu'usug poogin ka li yine Yesu Kiristo ni ka ti yel ye ami, ka tisid Wina'am na'asi.
47001021	Li ane Wina'am ket ka ti zi'e kiŋ kiŋ Kiristo sa'an tinam la'am ne yanam, ka gaŋi ti ye ti tum o tuuma,
47001022	ka nok o zanbin zanbili ti ka li pa'al ye one so'e ti ka tisi ti o Siig Suŋ n ke ka ti mi' su'uŋa ye o na ti tisi ti o piini wusa.
47001023	Wina'am aa m kaset sob ye man pu leb Korint la, m faann ya yak.
47001024	Ti pu mood ye ti yeli ya ne mugusug line nar ye ya siak laa; ka ya yadda niŋir dol suer su'uŋa. Ti tum ne taaba ye ya nye sumalisim.
47002001	M daa gban'e ye m ku lem kena kaae yaa n ke ka ya sunf sa'am.
47002002	Ka m ya'a ket ka ya sunf sa'amid, ano'one be na tisi m sumalisim? So'o kae', asee yanam bane ka m ke ka ya sunf sa'am la.
47002003	M daa pu bood ye nimbane naan tisini m sumalisim la keen ka m moren susa'aŋa, ka linzug ka m daa sob gbauŋ kan la wala. M mi' ya su'uŋa ka mi' ye mam ya'a mor sumalisim, yanam me na mor,
47002004	ka daa sob tisidi ya ka mor susa'aŋ ne daamug m sunfin bedego, ka li ke ka m kaas, ka li ka'a ye m bood ye m ke ka ya sunf sa'am, ka ane ye m ke ka ya baŋ man noŋi ya si'em bedego.
47002005	Nid yinni ya soogin ya'a daa ke ka so' sunf sa'am, li ka'ane ye o sa'ame man sunfo, amaa o sa'am ne yanam sunf bi'ela. M pu bood ye m yel ye o sa'am ne ya sunf bedegoo.
47002006	Saansug kan ka ya bedego tis on daana la, zemiseya.
47002007	Nannanna li nar ka ya di o suguru ka kpe'eŋ o sunf, ka li da ke ka o sunf sa'am bedego ka o sa'am.
47002008	M belimi ya ye ya ke ka o lem baŋ ye ya sid noŋ o.
47002009	M daa sob gbauŋ kaŋa ne' zug ye m kpansi ya gos ye ya yiti siak man yeti ya si'el la.
47002010	Ya ya'a di so' suguru, mam me na di o daana suguru men. Tuumbe'ed si'a ya'a daa be ka zabi mam ka li ane man na dii li suguru, m niŋi li Kiristo tuon yanam zug
47002011	ye Sutaana da nyaŋe tii. Ti mi' on bood ye o niŋ si'el la.
47002012	Man daa paae Troas teŋin ye m mool Kiristo labasuŋ la, ka nye ka Zugsob la pun ti'eb suesuŋi digil.
47002013	Ka m sunf pu malisa man pu nye m ba'abiig Titus anina la zug. Ka dinzug ka m kees nidib la ka gaadi keŋ Masedonia teŋin.
47002014	M pu'us Wina'am bareka. Tiname a yinni ne Kiristo la, ka Wina'am yiti dolisidi ti ka li wenne ti la'asne n tuunl taaba ka doli Kiristo ken, n pa'al ye o di ya'an n nyaŋ si'el wusa. Wina'am noki ti n ke ka nidib wusa baŋ Kiristo yela. Ka ti wenne nyuug line malis ka yadig zin'is wusa,
47002015	ka wenne tudaare ka Kiristo nyu'e li tis Wina'am, ka nimbane nye faangir la ne bane bodig la na wumi li nyuug.
47002016	Bane bodig la sa'an li wenne nyuug be'ed line a ku'um n tisi ba. Amaa li wenne nyuug su'um line a nyovur n tis bane nye faangir la. Ano'on nar ne yel kaŋa?
47002017	Nidib bedego mool Wina'am labaar wuu bane kuosid la'ad dine ka'a su'um ka bood ligidi bedego la. Tinam ka' ala. Amaa Wina'am tumi ti la zug ka ti pian'ad Wina'am tuon n a yinni ne Kiristo.
47003001	Ya ten'es ye ti lem pin'ili pian'ad tinam a su'um la yela bee? Ka ten'es ye ti wenne ninsieba ka bood gbana line na pa'ali tinam a su'um si'em la yela ye ti tisi ya bee? Ka bood ye ya sob gbauŋ kan la buudi ye ti tis ninsiebaa?
47003002	Yanam meŋ wenne gbauŋ kaŋa ne. Ka nidib wusa nyaŋe nyee li ka karemi li. Ka ti noŋi ya bedego.
47003003	Li nie paalo ye Kiristo meŋ sob gbauŋ kaŋa la ye ti tolisi li. Ka o pu nok si'el sob kuglamir zugo, ka lee nok Wina'am one voe la Siig Suŋ n sob ninsaalib sunfin.
47003004	Ti mi' ye Wina'am niŋid ala, ka ti mi'ilim yit Yesu Kiristo ni na.
47003005	Ka si'el kae' ti ni n ke ka ti tun'e yel ye ti nar ye ti tum tuumkaŋaa. Li ane Wina'am ke ka li nar ye ti tumi li,
47003006	ka me nar ye ti tum nonaar paal tuuma la. Nonaar paal la ka'ane wada kan ka ba sobe, ka lee yine Wina'am Siig Suŋ ni na. Ka wada dine sob la dolne ku'um, ka Siig Suŋ la tisid nyovur.
47003007	Wina'am da tis wada line ta'asid ku'um ka o da kpi'a li sobir kuglamir zug la, ka o na'am pipilim nie nyain li tisibin la. Ka Moses nindaa pelig ka nyeen pil pil, ka Israel dim pu nyaŋe gosi lii, la'am ne pipilim la da sied la. Wada line ta'asid ku'um la sadigim da mor pipilim anwa la,
47003008	labasuŋ line tisidi Wina'am Siig Suŋ la ku mor pipilim n gaad ala bee?
47003009	Ka wada line ke ka nidib li kumin la ya'a da mor pipilim, labasuŋ line ke ka ti a popielim dim Wina'am tuon la ku peligi gaad ala bee?
47003010	Sida, pipilim line be nannanna nwa gaad pipilim line da be la bedego, ka dinzug ka pipilim line da be la lieb zaalim.
47003011	Line ku ya'as naar la ya'a da mor pipilim, line be nannanna nwa ka ku naae laa, ku mor pipilim bedego n gaad ala bee?
47003012	Tiname mor ti'ir kaŋa la zug, ka ti sunf kpi'em,
47003013	ka ti pu wenne Moses one da nok pien lus o nindaa ye Israel dim da nyee o nindaa pipilim line sied la naare.
47003014	Ka Israel dim la me mor ya'am lik. Ka saŋkan la n ti paae zina, ka ba ya'a karem nonaakudug gbauŋ la, li wenne pien la nan kpelim be, ka ba pu gban'ed ban karem si'el la gbin ne. Kiristo ni ma'aa, ka pien la na bodig.
47003015	Sida, saŋkan la n ti paae zina, ba ya'a karem Moses gbauŋ la, pien la nan kpelim ligil ne ba ya'am.
47003016	Ka so' ya'a bas ka dol Zugsob la, pien la na bodig o ni.
47003017	Ka Zugsob on ka ba dol la ane Wina'am Siig Suŋ. Ka Zugsob Siig Suŋ la be si'el la, yolisim me be anina.
47003018	Pien pu ligil tinam bane wusa dol Zugsob la nindaase. Ka Zugsob la na'am pipilim nie ti ni, ka tiakedi ti ye ti wenne on a si'em la. Ka o na'am pipilim bee ti ni n nobugid bedego bedego. Ka li wusa yi ne Zugsob one a Siig Suŋ la ni na.
47004001	Wina'am zoti ti nimbaanlig ka tisidi ti tuumkaŋa, ka dinzug ka ti pu sin'igida.
47004002	Ti zan'asne ye ti dol nyan ne yelsua'ada tuuma wusa, ka me pu ma'ad nidibaa, bee tiaked Wina'am pian'ad ye li dol ziri sueyaa, ka lee pian'ad yelsida paalo ni, ka niŋidi li Wina'am tuon, ka ke ka nidib ya'am line mi' su'um ne be'ed la baŋ ye ti niŋid line a su'um.
47004003	Labasuŋ line ka ti moon la ya'a sua'ane, ka li a wuu pien ligili li, li sua'ane bane bodig la sa'an ma'aa.
47004004	Sutaana one so'e dunia nwa la ke ka bane pu niŋ Wina'am yadda la ya'am a lik, ka ba ku nyaŋe baŋ labasuŋ Kiristo na'am yela laa, one a wuu Wina'am a si'em wusa la.
47004005	Ti pu mooni ti meŋ yelaa, ka lee moon ye Yesu Kiristo a Zugsob, ka ye tinam tumi tisidi ya Yesu zug.
47004006	Wina'am da yel ye, kel ka li nie nyain likin. Ka li ane one ke ka li a nyain ti sunfin n ke ka ti baŋ Wina'am na'am pipilim line ka ti nye Kiristo sa'an la su'uŋa.
47004007	Ka baŋir kaŋa la wenne si'el line ligidi zu'e bedego, ka ba sua'a li dukin. Ka tinam wenne duk la, ye li pa'al ye paŋtita'ar line ka li mor la ka'a tinam dine, ka lee ane Wina'am bun.
47004008	Ti nyet daamug si'el wusa ni ka ti sunf pu sa'amida, ne yelpakir ka pu basi ka kpelim mor poten'er ye ti na yii li ni,
47004009	ka nyet namisug ka Zugsob la pu basidi tii, ne demis ka ti pu kpii,
47004010	ka yiti nyet namisug ti niŋgbina ni wuu Yesu da kpi si'em la ye nidib na nye o nyovur ti niŋgbina ni.
47004011	Ti vum saŋa wusa ka ti yiti nyet namisug line zemis ne kum Yesu zug, ye nidib na nye o nyovur ti niŋgbina line na kpi la ni.
47004012	Aa to, ku'um tumi ti sa'an, amaa vum tumi yanam sa'an.
47004013	Li sob Wina'am gbauŋin ye so' yel ye, “Man niŋ Wina'am yadda la zug ka m pian'ad.” Tinam meŋ niŋ Wina'am yadda wuu on niŋ si'em la ka ti yadda niŋir zug ka ti me pian'ad.
47004014	Ka mi' ye Wina'am one vu'ugi ti Zugsob Yesu kumin la, me na vu'ug tinam meŋ ne o, ka la'ase ti ne yanam n more ti keŋ o tuon.
47004015	Li wusa ane yanam su'um nyeeb zug. Ka Wina'am popielim yadigid ka nidib nyee li ka paasid, ka ala ka ba bareka pu'usug la me paasid n tisid Wina'am na'asi.
47004016	Dinzugo, ti pu sin'igida. Hale la'am ne ti ninsaal niŋgbina sa'amid la, Wina'am ket ka ti meŋ nyet vumpaal ti sunfin beog beog.
47004017	Namisug line ka ti nyet la ane bi'ela ka na gaad, ka lee ke ka ti na nye na'asi tita'ar line ka'a naare, ka gati ti namisug la bedego, ka ti ku nyaŋe maki li ne ti namisug laa.
47004018	Ti noki ti sunf n lo ne bun lin ka ti pu nyetaa, ka ka' ne bun lin ka ti nyeta. Bun lin ka ti nyet la ku ya'as naare, ka lin ka ti pu nyet la na be yuma ka li ka' naare.
47005001	Ti niŋgbina wenne fudoog ne. Ka ti mi' ye li ya'a ti sa'am ti na mor niŋgbin si'a arazana ni ka li wenne doog. Ka li ane Wina'am mee li, ka ka' ninsaaliba. Ka li na be yuma ka li ka' naare.
47005002	Ti mor susa'aŋ dunia nwa ni ka bood ne ti sunf wusa ye Wina'am na noki ti arazana niŋgbiŋ la n yeeli ti wuu fuug ne.
47005003	Bozugo ti ya'a ye' arazana fuug la ti ku ken bi'el la.
47005004	Tiname be ti dunia niŋgbinin la, ka ti mor daamug ti sunfin ka si'imi li zug. Li ka'ane ye ti pu bood ye ti mor ti dunia niŋgbiŋ laa, ka ane ye ti bood ye Wina'am noki ti arazana niŋgbiŋ la n yeeli ti bozugo vum na nyaŋ niŋgbiŋ line na kpi la.
47005005	Li ane Wina'am ti'ebi ti ye ti nye tiaker kaŋa, ka tisi ti o Siig Suŋ ye li pa'al ye ti na di'e on ye o tisi ti si'el la wusa.
47005006	Dinzugo ti yiti mor sukpi'euŋ bedego, ka mi' ye ti ya'a be ti dunia niŋgbinin, ti ka' Zugsob sa'an arazana nii.
47005007	Ka li ka'ane tiname nyet o la ke ka ti dol oo, ka ane ti yadda niŋir yela.
47005008	Ti mor sukpi'euŋ bedego ka na boodin ye ti basin ti dunia niŋgbiŋ la ka moren ti arazana niŋgbiŋ la n be Zugsob sa'an.
47005009	Aa to, ti ya'a be arazana ni bee ti dunia niŋgbinin ti bood bedego ye ti ma'ae Zugsob la sunf.
47005010	Li nar ka ti wusa na zi'e Kiristo tuon ka on na kadi ti saria, ka na tis on mekama on nar ne o di'e si'em la. Ka li ya'a a su'um bee be'ed, li dolne on tum si'em dunia nwa ni.
47005011	Dinzugo tiname zot Zugsob la dabiem ne ti sunf wusa la zug ka ti mood ye ti ke ka nidib siak Wina'am. O mi' tinam a si'em su'uŋa. Ka m mor poten'er ye yanam me mi' ya sunfin tinam a si'em la.
47005012	Ti pu lem mood ye ti yeli ya tinam su'um yela ya'asa. Ti lee mood ye ti ke ka ya mor si'el na nwe'e nyo'og ti yela. Ka ya mor si'el na yel nimbane nwe'ed nyo'og ban a si'em ka nidib nyeti li paalo la, ka ka'a ban a si'em ba sunfinee.
47005013	Ti niŋir ya'a a wuu geenmis tuuma, li ane Wina'am yela. Ka ti ya'a pu geenm li ane yanam meŋ zug.
47005014	Kiristo noŋir so'e ti ka ti baŋ su'uŋa ye dau yinni da kpi tis nidib wusa, ka dinzug ka nidib wusa da la'am kpi ne o.
47005015	Ka me baŋ ye o da kpi tisi ba ye bane mor vumpaal o zug la ku lem voe ye ba niŋ ba meŋ boodim, ka lee voe ye ba niŋ on, one kpi ka vu'ug kumin n tisi ba la boodim.
47005016	Tiname ten'es nidib a si'em la, pu len dolne ti ninsaalib potendaa. Hale la'am ne tinam daa ten'es Kiristo a si'em la da dolne ti ninsaalib potenda la, ti pu len niŋid alaa.
47005017	So' ya'a a yinni ne Kiristo, Wina'am maal o ka o a nimpaal. Ka o boodim kudug la gaadeya, ka o yu'un mor boodim paal.
47005018	Wina'am niŋi li wusa ka naali ti ne o meŋ, ka li yine Kiristo ni na, ka tisi ti tuuma ye ti ke ka nidib me naal ne o.
47005019	Ti labaar ane ye Wina'am da be Kiristo ni ka da naal dunia dim ne o meŋ ka yiisi ti tuumbe'edi bas, ka gu'uli ti o naaluŋ labaar la.
47005020	Dinzug ka ti zi'e Kiristo zi'a n pian'ad. Ka Wina'am belim nidib, ka li yine tinam sa'an. Ti zi'e Kiristo zi'a ka belimi ya ye ya naal noor ne Wina'am.
47005021	Kiristo pu mor tuumbe'ede. Ka Wina'am da ke ka o di'e ti tuumbe'ed zan'asa ye tinam lieb yinni ne o la, ka ti na di'e Wina'am popielim.
47006001	Tiname tum ne taaba Wina'am ni la, ti belimi ya ye yanam bane di'e Wina'am popielim piini la da ke ka li a zaalim ya sa'ane.
47006002	Bozugo Wina'am da yel o gbauŋin ye, “Saŋkan ka m siak ye m tisi ya m yelsum la, ka m wumi ya sosug. Ka faangir daar la ka m suŋi ya.” M na yeli ya ye saŋa kan ka Wina'am siak ye o tisi ya o yelsum la ane nannanna nwa, ka faangir daar la a zina.
47006003	Ti pu niŋid si'el line na vi'i so' suer ka ba luu, ka so' da nye taali ti tuuma nii.
47006004	Ka lin wusa ka ti nyet la pa'al ye ti ane nimbane tum Wina'am tuuma su'uŋa. Ti daa nyet daamug ne fara ne yeltood.
47006005	Ka ba daa bu'udi ti ka loodi ti sarega ni. Ka nidib bedego giligi ti n kisi ti. Ka ti daa tum tuumkpi'ema bedego, ka daa pu gbisida. Ka ko'om daa more ti. Ti daa modig bama ni wusa.
47006006	Ti niŋir wusa a nyain. Ka lin ne ti mi'ilim ne ti modigir ne ti yelsum ne Wina'am Siig Suŋ ne ti sida noŋilim
47006007	ne ti sida pian'ad ne Wina'am paŋ la wusa pa'al ye ti ane nimbane tum o tuuma su'uŋa. Ti mor popielim wuu zaba la'ad line be datiuŋ ne dagobug,
47006008	ka nyet na'asi ne nyan ne tu'ud ne zun'or. Ba niŋidi ti wuu dama'anam ka ti lee a sida dim,
47006009	ka niŋidi ti wuu ba zi'i tii amaa nidib bedego mi'i ti, ka niŋidi ti wuu ti kpine ka ti lee mor nyovur, ka namisidi ti ka ti lee pu kpii.
47006010	Ka ti mor susa'aŋ ka me yiti mor sumalisim, ka a noŋdim ka lee ke ka nidib bedego di'ed yelsum bedego, ka pu mor si'el dunia nwa nii, ka lee mor si'el wusa Wina'am tuon.
47006011	M zuasuma bane be Korint teŋine, ti pie ti poog n pian'ad, ka noŋi ya ne ti sunf bedego.
47006012	Tiname noŋi ya si'em la ka' bi'elaa. Ka li ane yanam noŋilim pu zu'e tinam sa'anee.
47006013	M pian'adi ya wuu ya ane m biis, ye ya me noŋi ti ne ya sunf wusa wuu tiname noŋi ya si'em la.
47006014	Da mor noor yinni ne bane ka' yadda niŋidib la ye ya niŋ si'ela. Popielim ne be'ed ku nyaŋe la'as taabaa. Ka li ku nyaŋ a lik ka a neesim saŋa yinnii.
47006015	Ka Kiristo ne Sutaana ku nyaŋe siak taaba noore. Ka one a yadda niŋid ku nyaŋe mor noor yinni ne one ka' yadda niŋida.
47006016	Ka Wina'am pu'usug yir ku nyaŋe a yinni ne badaa. Tinam meŋ ane Wina'am one voe la yir. Li dolne Wina'am da yel o gbauŋin si'em la ye, “M na bee ba soogin ka la'am ken ne ba. M na aa ba Wina'am. Ka ban na aa m nidib.”
47006017	Ka dinzug ka Zugsob Wina'am one mor paŋ n gaad si'el wusa la da yel o nidib ye, “Yimi bane ka' m nidib la soogin, ka baki ya meŋ ne ba. Da si'is bun line a dian'ade, ka m na di'e ya.”
47006018	“M na aa ya Ba' ka yanam me aa m biribis ne m bipumis.”
47007001	M zuanoŋa, noorzi'ela bama ane ti din. Dinzugo keli ka ti bas si'el wusa line ket ka ti niŋgbina ne ti siis a dian'ad la, ka lieb nyain. Keli ka ti na'as Wina'am ka ke ka ti aa o nidib ka a su'um nyain.
47007002	Keli ka ya noŋilim ti sa'an nobug bedego. Ti pu tum so' be'ede, ka pu sa'am so' yadda niŋire, ka pu noki ti tuuma zug n di'e si'el so' sa'ane.
47007003	M pu bood ye m yeli ya ye ya tum be'ede; ka m deŋin yel ye tiname noŋi ya si'em la ane bedego. Ka li ya'a a ye ti kpine bee ti voe ti ku bas ti noor yinni laa.
47007004	M mi' ya poog su'uŋa ka mor nyeesim ya yela. Ti yeltood wusa poogin m mor sukpi'euŋ ne sumalisim bedego.
47007005	Hale ne tinam daa paae Masedonia teŋin la, ti daa pu nye vu'usum. Yeltood daa be zin'is wusa ka zaba me be. Ka ti meŋ mor dabiem ti sunfin.
47007006	Ka Wina'am one ket ka bane mor susa'aŋ la nye kpe'eŋir la daa ke ka Titus kena, ka ti sunf kpe'eŋ,
47007007	ka li ka'ane o ken la na ma'anee, amaa on daa yeli ti yaname daa kpe'eŋ o sunf si'em la. O yeli ti ye ya bood hale ye ya nyee m ka mor susa'aŋ ne line daa niŋ la ye ka so' ya'a pian'a be'ed man yela, yanam yiti kpe'eŋi ya meŋ n lebis su'um man yela. Ka dinzug ka m sumalisim maligim paas bedego.
47007008	Hale la'am ne gbauŋ kan ka m daa sob la daa sa'am ya sunya la, m sunf pu sa'am man sobi li laa. M nye ka m gbauŋ la daa sa'am ya sunya, amaa li ane saŋa bi'ela.
47007009	Ka m mor sumalisim nannanna, ka li ka'ane man daa ke ka ya sunf sa'am la yelaa, ka ane ye ya susa'aŋ la daa ke ka ya tiake ya sueya la zug. Susa'aŋ kaŋa ane susa'aŋ lin ka Wina'am tisi ya, ka dinzug ka gbauŋ kane ka ti daa sob la pu ke ka ya nye be'ede.
47007010	Susa'aŋ lin ka Wina'am tisid la ket ka nidib tiakedi ba sunya ka lin na ke ka ba nye faangir. Ka susa'aŋ ku be ne'eŋa nii. Ka dunia susa'aŋ dolne ku'um.
47007011	Ya nye Wina'am n ke ka ya susa'aŋ dol suer si'a. Li daa ke ka ya ten'es line daa niŋi ya sa'an la yela ne nimmua, ka ke ka ya bood bedego ye ya pa'al ye ya ka' taal yelkaŋa nii, ka ke ka ya sunf due, ka ya zot dabiem, ka bood ne ya sunya wusa ye ya nyee m ka bood ye ya niŋ line a su'um, ka kpe'eŋi ya meŋ ye ya saans one tum tuumbe'ed kaŋa la. Ya pa'aleya ye ya ka' taal yelkaŋa wusa nii.
47007012	Hale ne man daa sobi ya si'em la, man daa pu sobi li one tum tuumbe'ed kaŋa bee on ka o maal be'ed tis o la zugo, ka lee sobi li ye li ke ka ya baŋ su'uŋa Wina'am tuon yaname noŋi ti si'em bedego la.
47007013	Dinzugo ti nye sukpi'euŋ ka me nye sumalisim bedego. Titus mor sumalisim yaname ke ka o susa'aŋ naae la zug. Ka lin ke ka ti sumalisim paas bedego.
47007014	M daa nwe'e nyo'og ya yela Titus sa'an ka ya me pu diis m nyane. Ti yiti pian'ad sida tisidi ya. Ka ala men tiname pian'ad si'el n nwe'ed nyo'og ne Titus la daa sid a sida.
47007015	Ka Titus tenr yaname wusa kpe'eŋi ya meŋ n siak m noor ka di'e o ne zotim si'em la. Ka dinzug ka o noŋilim ya sa'an nobugid bedego.
47007016	M mi' ye ya na niŋ si'el wusa lin ka m yeti ya la. Ka dinzug ka m mor sumalisim.
47008001	Ti ba'abiise, ti bood ye ya baŋ Wina'am popielim tum si'el Wina'am nidib bane be Masedonia teŋin la sa'an.
47008002	Ba daa nye makir bedego ba yeltood poogin ka o popielim la lee ke ka ba mor sumalisim bedego, ka sumalisim la ke ka ba nok ligidi bedego n tis ne ba sunf wusa ye ba suŋ Wina'am nidib la'am ne ban daa a noŋ dim la.
47008003	M nyaŋe yeli ya ye ba daa tis ka li zemis ba paŋ tun'e si'em, hale ka li gaad ala.
47008004	Ka ba daa sosi ti bedego ne ba meŋ boodim ye ti tisi ba suer ne yelsum ye ba la'am suŋ Wina'am nidib sieba la.
47008005	Ka daa niŋ ka li gaad tiname ten'es si'em la. Ka yiiga ba daa zaŋi ba meŋ tis Zugsob la la'am ne tinam men, ka li dolne Wina'am boodim.
47008006	Dinzugo ti kpe'eŋ Titus one pin'il ligidi la'asug tuuma ya sa'an la ye o suŋi ya ka ya naae popiel tuumkaŋa la.
47008007	Ya mor yelsum bedego ya zut, ka niŋ Kiristo yadda bedego ka tun'e pian' Wina'am yela su'uŋa ka mor Wina'am mi'ilim bedego ka tia' ye ya suŋ nidib ka noŋi ti bedego. Kpe'eŋimi ya meŋ n me tum popiel tuumkaŋa bedego men.
47008008	M pu yet nwa ne m paŋa. Amaa m zaŋ ne ninsieba n tum si'el la ye m maki baŋ ya sida noŋilim zem si'em.
47008009	Ya mi' ti Zugsob Yesu Kiristo popielim a si'em. Hale la'am ne on daa a yelsum wusa daan la, o da lieb noŋ daan yanam su'um nyeeb zug. Ka li ane on lieb noŋ daan la ke ka yanam lieb yelsum dim.
47008010	M ye m yeli ya man ten'es yelkaŋa si'em. Ye, li a su'um ka ya yu'un naae tuumkan ka ya daa pin'ili tum yuum sa la. Ya daa bood bedego ye ya pin'ili li.
47008011	Ka li a su'um ka ya me bood nannanna ye ya naae li, ka li zemisi ya pin'ilugin boodim la. Keli ka ya tisib la zemis yaname mor si'em.
47008012	So' ya'a mor boodim ye o tis piini, Wina'am di'ed o piini si'em la dolne one na tis ka li zemis on mor si'em, ka ka'ane one pu mor si'em laa.
47008013	Ti boodim ka'a ye ti yiis sieba ba namisugin ka li lebig pakir tisi yaa. Amaa li su'um ye li zem taaba.
47008014	Ka yaname mor bedego nannanna la, suŋim bane a noŋ dim la. Ban me na ti mor bedego ka suŋi ya, ya boodim saŋa. Ka anwa ka ya wusa na zem taaba.
47008015	Li dolne lin da sob Wina'am gbauŋin si'em la ye, “Niŋkane vaae bedego la pu mor ka li zu'e galise. Ka niŋkane vaae bi'ela la pu mor ka li pood galise.”
47008016	Ti pu'us Wina'am bareka one ke ka Titus mor poten'er ye o suŋi ya wuu tiname mor poten'er si'em la.
47008017	O daa siaki ti kpe'eŋir la ka me daa mor poten'er ye o suŋi ya, ka gban'e ne o meŋ boodim ye o keenn ya sa'an na.
47008018	Ka ti ye ti tum ti ba'abiig so' ye on ne Titus kena. O ane on ka Wina'am nidib wusa na'asid o on tum si'em ka moon labasuŋ la zug.
47008019	Ka la'am ne ne', ba me gaŋ o ye o giligid ne tinam ka suŋidi ti ne popielim tuumkaŋa. Ti tum popielim tuumkaŋa ye ti tis Wina'am na'asi, ka sid pa'al ye ti bood ye ti suŋ.
47008020	Ti gu'usidi ti meŋ ye so' da pian' be'ed tinam niŋ si'el ne piintita'ar kaŋa la yelaa,
47008021	ka bood ye ti niŋ line a su'um Wina'am tuon ne ninsaalib sa'an men.
47008022	Ka ti ye ti tum ti ba'abiig so' ya'as ne ba. Ti daa nye on tum si'em saŋa bedego ka baŋ ye o tia' ye o suŋ. Ka nannanna o mor poten'er bedego ye o suŋi ya, on mi' su'uŋa ye ya na niŋ tiname yeli ya si'em la zug.
47008023	Ka li ya'a aa ti ba'abiig Titus yela, o ane m tumtum tiraan one tum ne man ye ti suŋi ya. Ka li ya'a aa ti ba'abiis bane ye ba dol o la yela, ba ane bane ka Wina'am nidib tum la, ka ke ka Kiristo nyet na'asi.
47008024	Pa'alimini ba ya noŋilim, ka Wina'am nidib nye ka baŋi li, ka me baŋ ye tinam yiti nwe'ed nyo'og ya yela la a sida.
47009001	Li pu len nar ka m sobi yeli ya piini lin ka ba tisid Wina'am nidib yelaa.
47009002	M mi' ye ya mor poten'er ye ya suŋ, ka nwe'ed nyo'og ne Masedonia nidib ya yela, n yeli ba ye Wina'am nidib bane be Akaia teŋin la ti'eb ye ba suŋ yuum sa. Ka yanam mor poten'er ye ya suŋ la kpe'eŋi ba bedego sa.
47009003	Ka m ye m tum ti ba'abiis bama ye lin ka m nwe'ed nyo'og ya yela yelkaŋa nwa ni la ku a pian'ad ma'anee, ka lee a sida, ka ya sid ti'eb ne ya piini la wuu man yel si'em la.
47009004	Ka li ya'a ka' alaa ka Masedonia dim sieba ya'a doli m ka nye ka ya pu ti'ebe, nyan na dii ti bedego, ka m pu len yet yanam yelaa. Nyan na dii ti tiname daa ten'es ye ya na ti'eb ne ya piini la zug.
47009005	Ka dinzug ka m gos ka li nar ka m kpe'eŋ ti ba'abiis bama ye ba gaad tuon ka deŋim ti'eb piini kan ka ya zi'el noor ye ya tis la. Ka ala ka m ya'a ti paa na, ya na pun ti'eb ne ya piini la. Ka li na pa'al ye ya tisidne ne ya boodim ka ka'ane ne mugusugo.
47009006	Ten'esimi ne'. Niŋkane but bielim bi'ela ya'a ti bun, o ku nye bedegoo. Amaa one but bedego me ya'a ti bun, o na nye bedego.
47009007	Keli ka ya so' mekama niŋ wuu on gban'e si'em la, ka ka'ane susa'aŋ bee so' mugusidi yaa. Wina'am noŋ one tisid piini ne sumalisim,
47009008	ka na nyaŋe tisi ya ka li gaad yaname bood si'em. Ka ya na yiti mor yanam meŋi bood si'em la wusa, ka na nyaŋe tis piini ye ya suŋ tuumsuma wusa.
47009009	Li dolne lin da sob Wina'am gbauŋin popielnam yela si'em la ye, “O nok piini bedego tis noŋdim, ka o popielim la na be yuma ka li ka' naare.”
47009010	Wina'am one tisid bane but la bielim ka tisid diib ye ti di la, na tisi ya yelsum ka li zemisi ya boodim ka ke ka li nobug, ka me ke ka yanam mor si'el na tis la nobug.
47009011	Ka ya na yiti mor bedego bedego n na tis nidib. Ka ya piini lin ka ti tolisid la, na ke ka nidib bedego pu'usid Wina'am bareka, ka li na yine tinam sa'an na.
47009012	Suŋir kan ka ya tisid Wina'am nidib la pu suŋidi ban ma'ane, amaa li me ket ka nidib bedego pu'usid Wina'am bareka.
47009013	Ka suŋir kaŋa pa'an yanam a si'em ka ke ka nidib nyet ka ya siaki dol Kiristo labasuŋ la. Dinzug ka ba na zun'e Wina'am ka pu'us o bareka yaname mor noor yinni ne ba n tisidi ba piintita'ar la, ka me mor noor yinni ne Wina'am nidib wusa la.
47009014	Wina'am n tisi ya yelsumtita'ar la zug ka ba na noŋi ya bedego ka sos Wina'am tisi ya.
47009015	Keli ka ti pu'us Wina'am bareka o piintita'ar line gati ti pian'ad ben la.
47010001	Man Paul, one ka ya yel ye m ya'a bee ya sa'an m a dabieug, ka m ya'a ka'a ya sa'ane m mor sukpi'euŋ n pian'adi ya yela la, belimidi ya ne Kiristo sumbugusum,
47010002	ka sosidi ya ye m ya'a ti kena, li ku nar ka m pian'ad ne sukpi'euŋo. M mi' ye m na nyaŋe mor sukpi'euŋ n sa'al bane yel ye ti tum ne ka li dolne ti ninsaalib boodim la.
47010003	Hale ne tinam be dunia ni la ti pu nwe'ed tanp wenne dunia nidibi niŋid si'em laa.
47010004	Lin ka ti more zabid la ka'ane dunia dine, ka lee more Wina'am paŋ ka sa'amid line mor paŋ wusa.
47010005	Ka sa'amid ziri ten'es be'ed dim ne bane du'osid ba meŋ ne Wina'am baŋir yela la. Ka ti nyaŋ poten'er be'ed wusa ka ba siak a Kiristo din.
47010006	Ka ti ya'a keenn ya sa'an na, ka ya pa'ali ti ye ya sid siak Wina'am noor, tiname tia' ye ti saans one pu siak Wina'am noor la.
47010007	Gosimi lin ka ya nyet la ka kpansi ba. So' ya'a be ka ten'es ye o a Kiristo nid, on ten'esim o meŋ yela ye on a Kiristo nid la tinam me ane ala.
47010008	M nwe'ed nyo'og ne paŋ kan ka Wina'am tisi ti la yela, line a ye ti kpe'eŋi ya, ka ka' ye ti sa'ami yaa. Hale ne man nwe'e nyo'og ka li gaad lin nar si'em la, m ku di nyan ne li yelaa.
47010009	M pu bood ye m niŋ ka li a wuu m bood ye m kpen'esi ya dabiem ne m gbana laa.
47010010	Sieba yet ye, “O gbana la kpi'emne ka tebis hale. Amaa o ya'a bee ti sa'an o mor dabiem ka o pian'ad ka'a gbin ne.”
47010011	Niŋkan daana baŋim ye lin ka ti yet gbana ni la, ti ya'a keenn ya sa'an na, ala ka ti me na niŋ.
47010012	Ti ku yel ye ti a su'um wuu bane ten'es ye ba a su'um hale la, ka maki ti meŋ ne baa. Ba meŋ boodim gban'e line a su'um ye ba niŋ, ka ba maki ba meŋ ne ban gban'e si'em la, ka me maki ba meŋ ne ba taaba. Linzug ba ka'a ya'am.
47010013	Ka ti ku nwe'e nyo'og ka li gaad Wina'am tisi ti si'em la benne, ka lee na nwe'e nyo'og n zemis tuumkan ka o tisi ti la ben. Ka ti tuuma ya sa'an la zemis on tisi ti la ben.
47010014	Ka lin sadigim a sida la, tiname daa a yiiga dim n keenn ya sa'an na n mor Kiristo labasuŋ na la, ti daa pu gaadi one tisi ti si'el la ben ne.
47010015	Dinzugo ti pu nwe'ed nyo'og ne tuumbane ka sieba tum laa, line gaad Wina'am tisi ti si'em ben laa, ka lee mor poten'er ye ya yadda niŋir Wina'am ni na nobug ka ti na nyaŋe tum ya sa'an ka li gaad tinam daa yiti tum si'em ya sa'an la, ka li kpelim zemis ne Wina'am tisi ti si'em la ben.
47010016	Ka ti yu'un na mool labasuŋ la teens bane be ya tuon la ni, ka ku nwe'e nyo'og ne tuumkan ka so' deŋim tum o so'olim kan ka Wina'am tis o ye o tum la nii.
47010017	Li dolne lin da sob Wina'am gbauŋin si'em ye, “One bood ye o nwe'e nyo'og on nwe'em nyo'og ne lin ka Zugsob la niŋ la.”
47010018	Li ka'ane niŋkane yel o meŋ su'um yela la a ninsuŋo, amaa li ane niŋkane ka Wina'am yel o su'um yela la a ninsuŋ.
47011001	M mor ti'ir ye ya na di suguru ne m yalimis la bi'ela, amaa ya pun di suguru ne li.
47011002	M nyuune ya yela wuu Wina'ami nyuune ya yela si'em la, li wenne dau one gur po'a'eliŋ one zi' dau la, ka ti ke ka o kul sid. Ka yanam wenne po'a'eliŋ la, ka o sid la me wenne Kiristo ne.
47011003	M zot dabiem ye ya potenda na tiak ka ya bas ka ku tia' ye ya dol Kiristo su'uŋa ne ya sunf yinnii, ka wenne Eve one ka waaf la da ma' o ne o ya'ambe'ed la.
47011004	Ka so' ya'a keenn ya sa'an na ka moon Yesu so' yela, ka li ka' Yesu one ka ti mool la yelaa, bee ya di'e siig kane be li kon' ne line ka ya pun di'e la, bee ya di'e labasuŋ line be li kon' ne line ka ya siak la, ya na yiti modig ka di suguru ne ba.
47011005	M pu ten'es ye m ane nya'aŋ nid ne Tumtumnib bane ka ya ten'es ye ba a su'um galis laa.
47011006	Hale ne man pu zamis nomi'ilim pian'ad la, m lee mor baŋir. Ti yele ya nyain si'el wusa poogin.
47011007	M daa mool Wina'am labasuŋ la ya sa'an, ka daa pu ke ka ya yo si'ela, ka sie m meŋ ye yanam lee du. Ya ten'es ye man daa tum si'el la, a be'ed n tisi ya bee?
47011008	M daa di'e ligidi Wina'am nidib sieba sa'an ye m suŋi m meŋ ka lee tum tisi ya.
47011009	Ka man daa be ya sa'an ka m boodim a si'em wusa, m daa pu daami yaa. Amaa li daa ane ti ba'abiis bane yi Masedonia ni la daa tis man bood si'el wusa. Man daa pu daami ya si'el ni la, m na kpelim a ala ne dabisbane be tuon la.
47011010	Li a sida ye m mi' Kiristo yelsida ka doli li. Ala li me a sida ye so' ku ke ka m sin m noor Akaia teensin nyo'og nwe'eb kaŋa yelaa.
47011011	Bo ka m yel anwaa? Man pu noŋi ya la zug bee? Ayei. Wina'am mi' ye m noŋi ya.
47011012	M na kpelim niŋ man niŋid si'em la nannanna ye m ke ka ziri dim la ku nye suer n nwe'e nyo'og n yel ye ba tum wuu tiname tum si'em laa.
47011013	Nimbama nwa buudi ane nimbane ma'ad ye ba ane Tumtumnib, ka ma'adi ba tuuma yela ka tiake ba meŋ n tu'as wuu Tumtumnib bane ka Kiristo sid tum la.
47011014	Li ka' yelsaaŋa. Hale Sutaana tun'e tiak o meŋ n tu'as wuu malek suŋ ne.
47011015	Dinzugo, Sutaana tumtumnib ya'a tiake ba meŋ n tu'as wuu nimbane tum popielim tuuma la, li ka' bunnyalimaa. Ba daar ya'a ti paae, ba na di'e line nare ba tuuma la a si'em.
47011016	M ye m yel din ka m pun yeli ya ye, so' da ten'es ye m ane zolugo. Amaa ya ya'a ten'es ye m sid ane zolug, yanam dimi m suguru wuu yaname yiti dit zolug suguru si'em la, ka m na nyaŋe nwe'e nyo'og bi'ela.
47011017	Man yel si'el nannanna la pu yit Zugsob sa'an naa. Ka li ya'a aa m nyo'og nwe'eb la ni, m pian'ad wuu zolug ne.
47011018	Ka nidib bedego sadigim nwe'e nyo'og ba dunia bun yela la, mam me na nwe'e nyo'og.
47011019	Yaname sadigim a ya'am dim bedego la, ya yiti dit suguru ne zon!
47011020	So' ya'a tansi ya wuu ya ane ba yamis, bee di'e si'el ya sa'an yanam na'asidi ba la yela, bee more ya ba nu'usin, bee ziemi ya, bee nwe'e ya tampian'as, ya yiti modig ka di suguru ne ba.
47011021	Line kpen'esi m nyan la ane ye ti daa tadigne, ka m me siake li. Ka so' ya'a mor sukpi'euŋ na nwe'e nyo'og ne si'el yela, mam me mor sukpi'euŋ na nwe'e nyo'og li yela. M pian'ad ne wuu zolug ne.
47011022	Ba ya'a nwe'e nyo'og n yel ye ba ane Hibiru dim bee Israel dim bee Abraham yaas, man me tun'e lebis ye man me ane ba yinni.
47011023	Ba ya'a yel ye ba ane Kiristo tumtumnib m tun'e lebis ye man a Kiristo tumtumsuŋ n gaadi ba. M pian'ad ne wuu one ka'a ya'am ne. Mam tum bedego n gaadi ban tum si'em la. Ka ba kpen'esi m sarega noor bedego n gaad bam kpen'esi ban si'em la. Ka ba fi'ebi m noor bedego n gaad bam fi'ebi ban si'em la. Ka saŋa bedego ka m pu lal ne ku'um.
47011024	Noor anu ka Jew dim fi'eb man ne kpa'asa noor piistan' ne awai.
47011025	Noor atan' ka Room dim bu'u m. Ka noor yinni ka nidib lob man ne kuga. Noor atan' ka m be aaruŋin ka li tua tampiins ka sa'am ateukun. Ka noor yinni ka m be ku'omin la dabis mum.
47011026	M daa nye yeltood m goondim ni. Ku'om daa ye li di man, ka faandib giŋi man ye ba faann m la'ad. Ka m Jew dim taaba ne bane ka'a Jew dim mo' ye ba sa'am man. Ka m nye yeltood ateuk poogin. Ka zam ba'abiis mo' ye ba sa'am man.
47011027	M daa tum tuum kpi'ema. Ka noor bedego ka m pu gbisida. Ka ko'om ne ku'onuud daa gban'e m. Ka m pu nye diib bee gbeensir bee fuugi na pil waade.
47011028	Line pa'as la, daa wusa m mor sunf zeeb ne Wina'am nidibi n be zin'ig wusa yela.
47011029	So' ya'a pu kpi'em ne o Wina'am dolim la nii, li wenne mane pu kpi'ema. Ka so' ya'a ke ka o tiraan tum tuumbe'ed, m sunf yiti sa'am ne one ke ka o niŋ ala la.
47011030	Li ya'a nar ye m nwe'e nyo'og, m na nwe'e nyo'og ne line pa'al m tadimis.
47011031	Wina'am one aa ti Zugsob Yesu saam ka o yu'ur nyet zun'or ka li ka' naar la, mi' ye m pu ma'ada.
47011032	Man daa be Damaskus teŋin la, niŋ kane ka na'ab Aretus ke ka o so'e Damaskus la daa gu'ul nidib teŋ la za'anoorin ye ba gban'e m.
47011033	Ka sieba daa nok nwiig n lo peog ka ke ka m kpen' zin'i peogin la, ka ba noki li tud takoro ni sigisi m ka m zo.
47012001	Li nar ka m nwe'e nyo'og, hale la'am ne nyo'og nwe'eb la ka' nyood laa. Ka m ye m pian' si'elnam line ka Zugsob la ke ka m nye ka li wenne zaansuŋ ne, ne yelsua'ada line ka o ke ka ba nie ka m baŋi ba.
47012002	M mi' so' Kiristo ni, ka yuma piinanaasi line da gaad sa la, ka Wina'am da nok o du arazana ni agol. M zi' o sid da du ne, ne o niŋgbinaa, bee o zaansimne nyee lii, Wina'am ma'aa mi'.
47012003	Ka m mi' ye niŋkaŋa da du Wina'am sumalisim teŋin agol, ka lee zi' ye o sid da du ne, ne o niŋgbina bee o zaansimne nyee lii, Wina'am ma'aa mi'.
47012004	Ka dau la wum si'elnam anina, line ka o ku nyaŋe yel, ne line ka ninsaal pu mor suer na yel laa.
47012005	Ka man na nwe'e nyo'og dau kaŋa yela ka lee ku nwe'e nyo'og m meŋ yelaa. Asee bun line pa'al ye m ane tadim la yela ma'aa ka m na nwe'e nyo'og.
47012006	Ka m ya'a boodin ye m nwe'e nyo'og m naan ku aan yalim, man pian'adin sida la zug. Ka m lee ku niŋi lii, ka so' ti ten'es m su'um yela n gaad on nye ka m niŋ si'em ne on wum man yel si'em la.
47012007	Si'el be m niŋgbinin ka m laafe po'og, lin ket ka m pu nyaŋed nwe'ed nyo'og ne yelsua'ada titada line ka Wina'am nie m laa. Ka line zabidi m niŋin la yi ne Sutaana sa'an na n daamid m ye li ke ka m ku nyaŋe nwe' nyo'ogo.
47012008	Noor atan' ka m sos Zugsob ye o yiisimi li m sa'an.
47012009	Ka o lebisi m ye, “Man yelsum la siak uf, ka fun ka'a paŋ saŋsi'a la ka m pa'ane m paŋi zem si'em.” Dinzug m mor sumalisim ka nwe'ed nyo'og ne man pu kpi'em la ye Kiristo paŋ na bee m sa'an.
47012010	M ya'a pu kpi'ema, bee nidib ya'a tu'ud m bee m ya'a nyet yeltood bee namisug bee daamug Kiristo zug, m mor sumalisim. Mam ka'a paŋ la, lin ket ka m mor Kiristo paŋ, ka linzug ka m mor sumalisim.
47012011	M niŋid wuu yalim ne. Ka li ane yaname ke ka m aa ala. Yanam naan pa'alin mam a su'um si'em. Hale baa m ya'a a zaalim, li ka' ye m pu a su'um n paae nimbane ka ya ten'es ye ba a Tumtumnib ka a su'um galis laa.
47012012	M daa modigi niŋ bunnyalima ne tuumtitada ya sa'an line pa'al ye m sid ane Kiristo Tumtum.
47012013	Ka ya di'e yelsum ka li zemis ne Wina'am nidib sieba n di'e si'em la. Yelsum kan ma'aa ka ya pu di'e ane ye, m pu ke ka m meŋ yela daami yaa. M belimi ya ye ya tisi m suguru m taal kaŋa yela.
47012014	Noor atan' daan nwa ka m ti'ebid ye m kena kaae ya. M noŋi ya ka bood ye ya me noŋi m, ka pu bood ye m di'e ya ligidi, ka ku ke ka m yela daami yaa. Yanam wenne m biis ne. Ka li ka' ye biise na diisi ba saamnama, ka ane ye saamnami na diisi ba biis.
47012015	M na mor sumalisim ka nok m so'olim ne m meŋ wusa n tis, ye m suŋi ya. Man noŋi ya bedego la zugo, yanam na noŋi man bi'ela bee?
47012016	Ya sieba yet ye, li a sida ye m yela pu daami yaa. Ka ye m lee more ya'am, ka nyaŋe ya ne dama'am.
47012017	M daa pu ke ka nimbane ka m tumi ya sa'an la so' so' zami ya n di'e si'el ya sa'an n tisi ma.
47012018	M daa belim Titus ye o keenn ya sa'an na, ka ke ka ti ba'abiig so' la'am dol o. Titus daa pu zami ya n di'e si'ela. Bee m ma'anee? Ka mam ne Titus tum ne poten'er yinni, ka dol suer yinni.
47012019	Ya ten'es ye tinam yet ne'eŋa wusa la, ti mood ye ti pian' yiisi ti meŋ ya sa'an bee? Ayei, ti pu niŋid alaa. Ti pian'ad gbauŋin nwa ne Wina'am tuon lin ka Kiristo bood ye ti pian' la. Ka li wusa ane ye ti suŋ yanam bane aa ti ba'abinoŋa la.
47012020	M zot dabiem ye m ya'a keenn ya sa'an na, m pa'ati nye ka ya pu wenne wuu man boodin ye ya aan si'em laa, ka ya me na nye ka mam meŋ ku niŋ wuu yanam boodin ye m niŋin si'em la mene. Ka m pa'ati nye ka ya zabid ne taaba ka nyuun, ka ya sunf dued ne taaba, ka ya weligid ne taaba, ka sa'am ya taaba zut, ka keend taaba, ka niŋid yood yoodi, ka mor nyeesim.
47012021	M lem zot dabiem ye m ya'a lem kena Wina'am na diisi m nyan ya tuon, ka m sunf na sa'am ne ya sieba bane daa tum tuumbe'ed ka nam pu tiake ba sunya ne tuumbe'ed ne dian'ad tuuma ne nya'amis line ka ba daa tum la yelaa.
47013001	Lina paasid noor atan' daan ka m na kena kaae ya. “So' ya'a mor taal ne o tiraan ka li a antu'a, li nar ka on daana mor kasetib ayi bee atan'.”
47013002	M yet bane tum tuumbe'ed la ne bane kpelim la wusa ye, m ya'a kena m ku zo ya so' nimbaanliga. Man daa bee ya sa'an noor ayi daan ni la, m daa pun yeli ya ne'. Ka mam ka'a ya sa'an nannanna la, m na lem yeli ya ne' ya'as.
47013003	Yanam bood ye ya baŋ ye Kiristo tisi m suer ka m pian'ad ne' la, li ka'a ye o ko'oŋ paŋ ye o maali ya si'ela, amaa o mor paŋ hale ya ni.
47013004	Li a sida ye on da be dapuudir zug la o da ka'a paŋa, ka kpi. Ka li lee ane Wina'am paŋ la ke ka o voe. Ka tinam a yinni ne Kiristo la ti me ka'a paŋa, ka Wina'am paŋ la ke ka ti la'am voe ne Kiristo ka tum ne o paŋi ya sa'an.
47013005	Peligimini ya poog gos ye ya sid niŋ Kiristo yadda. Kpansimini ya meŋ ka Kiristo be ya ni. Li ya'a ka'a alaa ya lu ne.
47013006	M mor poten'er ye ya na baŋ ye tinam ka' nimbane bas Wina'am dollim.
47013007	Ti sosid Wina'am ya zug ka ya da tum line a be'ede. Ka'a ye ti du'osidi ti meŋ tiname nyaŋ makir laa, amaa ye ya maal line a su'um, hale baa li ya'a wenne tinam lu ne.
47013008	Ti ku nyaŋe niŋ si'el line pu dol Wina'am sida suer laa, asee yelsida la ma'aa.
47013009	Tinam ya'a tadig ka yanam lee mor paŋ, ti mor sumalisim. Ka sosid Wina'am ye ya beilim wusa na a su'um.
47013010	Ka man ka'a ya sa'an la ka m sobid ne'eŋa tisidi ya ye m ya'a ti kena, li pu nar ye m zaŋ Zugsob la tisi m paŋ si'a la n tum ne sutoogo. O tisi m o paŋ la ye m suŋi ya ka ka' ye m sa'ami yaa.
47013011	Ba'asugo, m ba'abiise, kelisimi man yet si'el la, ka tiake ya tuuma, ka more poten'er yinni, ka be ne sumalisim, ka Wina'am one tisid noŋilim ne sumalisim, na bee ya sa'an.
47013012	Pu'usimi taaba ne noŋilim pu'usug.
47013013	Wina'am nidib wusa pu'usidi ya.
47013014	Ti Zugsob Yesu Kiristo yelsum ne Wina'am noŋilim na bee ya wusa sa'an, ka ya me na a yinni ne Wina'am Siig Suŋ la. Kpelimi su'um.
48001001	Man Paul one a Kiristo Tumtum sobid gbauŋ kaŋa. Li ka' nidibi daa gaŋi m ka m a Kiristo Tumtum laa, ka li me pu yi ninsaal so' ni naa. Ka li ane Yesu Kiristo ne ti Ba' Wina'am one vu'ug o kumin la n gaŋi m.
48001002	Ti ba'abiis bane wusa la'am be ne mam kpela la pu'usid yanam Wina'am nidib bane be Galatia teensin la.
48001003	Ti Ba' Wina'am ne ti Zugsob Yesu Kiristo na tisi ya yelsum ne sumalisim.
48001004	Kiristo da pesigi o meŋ tis ye ba ku o tinam tuumbe'ed zug, wuu ti Ba' Wina'am boodim a si'em la, ye o faaenn ti dunia be'ug nwa ni.
48001005	Wina'am na nye zun'or ka li ka' naare. Ami.
48001006	Li paki m ye yanam ta'am bas Wina'am one buoli ya Kiristo popielim zug la ka ya lee bas o ka di'e labaar si'a la,
48001007	la'am ne lin ka' labasuŋ la. Amaa ninsieba be ka daamidi ya ka mood ye ba tiak Kiristo labasuŋ la.
48001008	Hale la'am ne tinam bee malek one yi arazana ni la ya'a mool labaar si'a line bee li kon' ne tinam mool si'el ya sa'an la, Wina'am nopoor na be on sob zug.
48001009	Ti daa pun yeli li, ka m lem yeti ya'as ye, so' ya'a mool labaar si'a ka li bee li kon' ne yanam di'e si'el la, Wina'am nopoor na be on sob zug.
48001010	Ya ten'es ye m mood ye m ke ka nidib pian' m yela su'um bee? Ayei, m bood ye Wina'am pian' m su'um. Ka ya ten'es ye m mood ye m ma'ae nidib sunya bee? Ayei, m ya'a moodin ye m ma'en nidib sunya, m naan ku aan Kiristo tumtum na.
48001011	M ba'abiise, m bood ye ya baŋ ye labasuŋ line ka m moon la pu yit ninsaalib potenda ni naa.
48001012	Ka m me daa pu di'e li so' nii, ka so' daa pu yeli li pa'ali m mene. Ka li lee daa ane Yesu Kiristo meŋ daa nie li n pa'ali m.
48001013	Ya daa wum man daa dol Jew dim malima la ka daa yiti niŋid si'em la n daa namisid Wina'am nidib bedego, ka mood ye m sa'ami ba suer la.
48001014	Ka m mi'ilim ne m su'um niŋir ti Jew dim malima yela, daa gaad m Jew dim taaba bane zem ne man la. Ka m poten'er daa gban'e hale ye m doli ti yaanam malima.
48001015	Ka Wina'am lee daa gaŋi m ka ba nam pu du'a ma, ka buoli m o sa'an o popielim zug.
48001016	Ka saŋkan ka Wina'am daa gban'e ye o nie o Biig la pa'ali m ye o ke ka m mool o Biig la labaar n tis bane ka' Jew dim la, m daa pu keŋ so' sa'an ye o zamisi ma.
48001017	Ka m me daa pu keŋ Jerusalem bane pun deŋ man a Tumtumnib la sa'anee. Amaa m daa keŋ ne Arabia so'olimin, ka lin nya'aŋ ka m leb Damaskus teŋin.
48001018	Ka li daa gaad yuma atan' nya'aŋ ka m nyaan keŋ Jerusalem ye m kaae Piita, ka daa bee o sa'an n paae dabisa piinanu,
48001019	ka pu nye Tumtum so' ya'asa, asee Jemes one a Zugsob pitu la ma'aa.
48001020	Wina'am mi' ye lin ka m sobid o tuon nwa la ane sida, ka ka' dama'are.
48001021	Ka m nyaan yi Jerusalem n keŋ zin'is sieba bane be Siriya ne Silisia teensin.
48001022	Ka Wina'am nidib bane be Juuda teŋin la wum m yela ka lee nam pu nyee m ne ba ninii,
48001023	ka ba lee daa wum ne ka sieba yeti m yela ye, “One daa namisidi ti la, yu'un moon yadda niŋir pa'alug line ka o daa mood ye o sa'am la.”
48001024	Ka mam zug ka ba zun'e Wina'am.
48002001	Ka yuma piinanaasi daa gaad la, ka man ne Barnabas nyaan leb Jerusalem, ka Titus me la'am doli ti.
48002002	Wina'am n daa pa'ali m ye o bood ye m keŋ la zug ka m daa keŋ. Ka mam ne Wina'am nidib bane a kpeenmnam la la'ase gban'e gban'ar. Ka li ane man ne ban ma'aa ka ka' nidib sooginee. Ka m yeli ba labasuŋ kan ka m moon tisid bane ka' Jew dim la sa'an la a si'em; ka m pu bood ye tuumkan ka m daa tum ka nan tumi li la a zaalim.
48002003	Hale la'am ne m dolim taab Titus a Greek nid la, ba daa pu mugus o ye o kpen' baŋo,
48002004	hale baa ninsieba bane daa ma'a ye ba ane Wina'am nidib ka sua' kpen' ti soogin la, n bood ye ba ke ka o kpen' baŋo la. Nimbama daa la'as ne ti ye ba baŋ tinam a yinni ne Yesu Kiristo la ke ka ti so'e ti meŋ Jew dim malima ni si'em la, ka bood ye ba ke ka ti dol malima la, ka aa li yamis.
48002005	Ti daa pu siak ba boodim la baa fiinn mene, ye labasuŋ la ku tiake ka na kpelim a su'um ya sa'an.
48002006	Ka nimbane ka ya ten'es ye ba a nintitada la pu paas si'el m pa'aluginee. Ban a si'em la pu paki ma. Bozugo Wina'am n nye ninsaal ka o a si'em la, ninsaal pu gosid o tiraan ka o a alaa.
48002007	Ba yu'un nye ka Wina'am gu'uli m labasuŋ la ye m mool li tis bane ka' Jew dim la, ka li a wuu on me gu'ul Piita labasuŋ la ye o mool li tis Jew dim la.
48002008	Ka Wina'am paŋ ke ka Piita a Kiristo Tumtum n tum Jew dim la sa'an, ka me ke ka man me tum bane ka' Jew dim la sa'an.
48002009	Ka Jemes ne Piita ne Joon, bane ka ya gos ka ba a kpeenmnam la baŋ ye Wina'am gu'ul m tuumsuŋ kaŋa, ka gban'e man ne Barnabas nu'us n pa'al ye ti mor noor yinni na tum Wina'am tuuma, ka ti siak taaba ye tinam na tum bane ka' Jew dim la sa'an, ka ban me na tum Jew dim la sa'an.
48002010	Yel yinni ka ba daa sosi ti ye ti tenr ye ti suŋi ba tadimnam la. Ka lina ka m daa pun tia' bedego ye m niŋ.
48002011	Ka man daa be Antiok teŋin la ka Piita kenn anina la m daa yel o nidib soogin ye o pu niŋ su'um, lin daa nie nyain ye o tum taal la zug.
48002012	Saŋkan ka nimbane ka Jemes tum la nam pu kena la, ka Piita yiti dit ne bane ka' Jew dim la. Ka nimbama la daa ti paae na la, o daa weligi o meŋ ka pu lem dit ne baa, bozugo o daa zot dabiem ne nimbane yel ye li nar ka ba'abiis bane ka' Jew dim la kpen' baŋo la zug.
48002013	Ka ba'abiis bane a Jew dim la daa pa'as Piita zam la ni, ka ba zam la daa me ve'eg Barnabas ka o yidigi dol ban niŋ si'el la.
48002014	Ka man daa nye ka ban tum si'em la pu dolne labasuŋ la yela la, ka m yel Piita ba wusa tuon ye, “Fu ane Jew nid, bo ka fu tum wuu one ka' Jew nida? Wala ka fun na nyaŋe mugus bane ka' Jew dim la ye ba dol Jew dim malima?”
48002015	Tinam bane ka ba du'a ka ti a Jew dim, ti ka'a bane ka' Jew dim, ka a tuumbe'ed dim laa.
48002016	Hale ti mi' ye so' yadda niŋir Kiristo ni ma'aa ka Wina'am na ke ka o a popielim daan o tuon, ka ka' on na niŋ wada la yel si'em laa. Ka tinam me niŋ Yesu Kiristo yadda ye Wina'am ke ka ti a popielim dim o tuon, ka li yine ti yadda niŋir Kiristo ni na, ka ka' tiname niŋ wada la yel si'em laa. So' wada siakir kudin ku ke ka o a popielim daan Wina'am tuone.
48002017	Ti bood ye Wina'am ke ka ti a popielim dim o tuon, tiname a yinni ne Kiristo la zug. Ka lin ya'a ke ka ti baŋ ye ti a tuumbe'ed dim wuu bane ka' Jew dim la a si'em la, ya ten'es ye Kiristo du'osidne tuumbe'ed dimaa? Ayei baa bi'elaa.
48002018	M ya'a daa dol Jew dim wada ka basi li, ka ti lem pin'ili doli li, li pa'al ye m sa'amid wada la.
48002019	Wada la paŋ zugoo, m ane ku'um ne wada la, ka m na tun'e voe ne Wina'am zug.
48002020	Ba da la'am kpa'a m dapuudir zug ne Kiristo, ka m kpi. Ka li ku lem aa ye m voe ne m meŋ vum, ka ane Kiristo vum be m sa'an. Ka m yadda niŋir Wina'am Biig la ni one noŋi m ka kpii m yela la, ke ka m be vum kan ka m nam be nwa ni.
48002021	M pu ket ka Wina'am popielim la a zaalim. So' ya'a aan popielim daan Wina'am tuon, ka li yiinne o wada siakir la ni, Kiristo kum la aane zaalim.
48003001	Yanam Galatia dim ane zon! M pa'ali ya Kiristo kum dapuudir la zug yela su'uŋa, ka li nie nyain ya nini ni. Ano'one ma'a ya?
48003002	M bood ye m bu'osi ya yel yinni ma'aa, ya daa di'e Wina'am Siig Suŋ la ka li yi ne yaname dol wada la yel si'el la bee yanam wum labasuŋ la ka niŋ Kiristo yadda la?
48003003	Ya ane zon bee? Ya daa pin'ili a Wina'am nidib, ka li yine Wina'am Siig Suŋ paŋin la. Ka ya yu'un bood ye ya naa li ne ya meŋ paŋ bee?
48003004	Ya namisug la wusa ane zaalim bee? Ayei, li ka' zaalim.
48003005	Wina'am tisidi ya o Siig Suŋ ka maan bunnyalima ya sa'an, yanam wum labasuŋ la ka niŋ Kiristo yadda la, ka ka' yanam niŋ wada la yel si'em laa. Bee m ma'ane?
48003006	Li dolne lin da sob Wina'am gbauŋin Abraham yela si'em la ye, “On da niŋ Wina'am yadda, ka Wina'am gosi li ka siak ka o a popielim daan o tuon.”
48003007	Baŋimi ye nimbane niŋ Wina'am yadda la sid ane Abraham yaas.
48003008	Wina'am gbauŋ da pun nye ye Wina'am na ke ka bane ka' Jew dim la a popielim dim o tuon ba yadda niŋir zug, hale ka li da nam pu niŋe, ka dinzug ka ba da pun yel Abraham labasuŋ la moolug yela hale ka li nan pu paae, on zug ka dunia buudi wusa na nye yelsum.
48003009	Abraham da niŋ Wina'am yadda ka di'e yelsum. Ka ala men bane me niŋ Wina'am yadda la na di'e yelsum wuu on men.
48003010	Nopoor be nimbane tia' wada la ma'aa, bozugo li sobne ye, “Nopoor be ne bane wusa pu dol wada la yela zan'asa wenne lin sob Wada gbauŋin si'em la.”
48003011	Li ane nyain ye so' kae' na di buod wada la dollim ma'ane, bozugo “Popielim daan na voe ne o yadda yela.”
48003012	Ka li lem sob ye, “One niŋ wada la yel si'el wusa la, o niŋir la na ke ka o voe”. Ka dinzugo wada la siakir pu yine Wina'am yadda niŋir nii.
48003013	Ka li me sob ye, “Nopoor be ne on mekama n kpi ka ba ya'al o tiig zug.” Ka dinzugo, Kiristo n da kpi dapuudir zug la, o da kpen' nopoor la ni, ka faaenn ti nopoor line ka wada la mor na la nu'usin.
48003014	O faaenn ti ye yelsum kan ka Wina'am zi'el noor ye o na tis Abraham la me na a bane ka' Jew dim la din, ban a yinni ne Yesu Kiristo la zug, ka ye ti me na di'e Wina'am Siig Suŋ line ka o zi'el noor ye o na tisi ti la, ka ti di'er la yitne ti yadda niŋir ni na.
48003015	M ba'abiise, m ye m zaŋ nidib beilim a si'em la n pa'ali ya si'el. Nidib ayi ya'a siak pian' si'el yela ka sobi li, ka tik nu'ug, so' kae' na tiake lii, bee pa'as si'ela.
48003016	Aa to, Wina'am da zi'el noor tis Abraham ne o yaaŋ. Li da pu sob ye o zi'el noor n tis o yaase, ka li ane nidib bedegoo. Ka li lee sob ye o yaaŋ, ka li ane yinni. Ka one a Kiristo la.
48003017	Lin ka m yeli li la, ane ye, Wina'am da zi'el noor ka yel ye o ku sa'ami lii. Ka yuma kobus anaasi ne piistan' da gaadeya, ka wada la nyaan kena, amaa li pu nyaŋe sa'am noor zi'elug laa.
48003018	Bozugo faar la ya'a ane wada la dollim yela, li ku lem dolne noor zi'elig laa. Amaa Wina'am tisi Abraham yelsum la, li yi ne o noor zi'elig la zug.
48003019	Ka ya na bu'osi m ye, bo zug ka Wina'am me da lem tis wada la? O da tisi li ye li pa'ali ti tuumbe'ed a si'em, ka bood ye li be n ti paae saŋkan ka Abraham yaaŋ la na kena, on ka o da zi'el noor n tis la. Ka maleknam da di'e wada la Wina'am sa'an n tis Moses, ka one tolisi li n tis nidib la, ka a nu'u nwe'ed daan.
48003020	Ka nu'u nwe'ed daan pu zi'e nid yinni ma'aa yelle. Amaa Wina'am ane o kon' ka da tis noor zi'elug la ka nu'u nwe'ed daan la kae'.
48003021	Ya ten'es ye wada la ne Wina'am noorzi'elug la ki'isidi taaba bee? Ayei baa bi'elaa. Wina'am ya'a da tisin wad line nyaŋedin ketin ka nidib voen, nidib naan sid aan popielim dim o tuon ba wada siakir la zug.
48003022	Ka li lee da sob Wina'am gbauŋin ye dunia dim wusa bene tuumbe'ed nu'usin. Ka linzug li ane bane niŋ Yesu Kiristo yadda na di'e Wina'am noorzi'elug line ka o tisid so' on niŋ Yesu Kiristo yadda la zug.
48003023	Ka saŋa kan ka nidib niŋid Yesu Kiristo yadda la da nam pu kena la, ka wada la da loo ti zi'el, wuu ti bene sarega ni ne, n ti paae saŋa kan ka li nie nyain ye nidib na nyaŋe niŋ Yesu Kiristo yadda.
48003024	Dinzugo, wada la da zamisi ti ka aa ti tuon sob n ti paae saŋa kan ka Kiristo kena ka ti a popielim dim Wina'am tuon tiname niŋ o yadda la zug.
48003025	Ka nannanna ka yadda niŋir saŋa la paa na, tuon sob la pu lem so'e ti ya'asa.
48003026	Ka yanam a yinni ne Yesu Kiristo la, ya wusa ane Wina'am biis, ka li yine ya yadda niŋir la ni na.
48003027	Bane wusa di'e ku'om suub la pa'al ye ba ane Kiristo nidib, ka Kiristo bee ba sa'an ka wenne on meŋ ne.
48003028	Ka yanam a yinni ne Kiristo la, ke ka ya wusa a yinni. Ka bakir kae' ne Jew dim ne bane ka' Jew dima, ka me kae' ne yamis ne bane so'e ba meŋa, ka me kae' ne po'ab ne dapaa.
48003029	Fu ya'a a Kiristo nid fu ane Abraham yaaŋ ka na di'e line ka Wina'am da zi'el noor ye o na tis la.
48004001	Man yet si'el la ane ye, ba gosid biig kane na ti di o saam faar la wuu o ane yamug ne, o biilim saŋa, hale la'am ne on sid so'e si'el wusa la.
48004002	Ka on a biig la, nidib be n gosid o yela wusa hale n ti paae saŋkan ka o saam zi'el o la.
48004003	Ala men tinam daa nan a biis Wina'am yela ni la ti daa ane yamis ninsaalib yiiga pa'alug ni.
48004004	Ka saŋa kan ka Wina'am daa zi'el la daa ti paa na la, Wina'am tum o meŋ Biig. Ka po'a so' du'a o, ka o be Jew dim wada la nu'usin.
48004005	O tum o ye o faaenn bane ka wada la so'e ba la, ka ke ka ti lieb Wina'am biis.
48004006	Wina'am da ye o pa'ali ti ye ti aa o biis la, ka tum o Biig Siig Suŋ ye o bee ti sunfin ka ke ka ti buol Wina'am ye, “M Ba'.”
48004007	Ka dinzug fu len ka' yamugo, ka ane Wina'am biig. Ka fun sadigim aa o biig la, o na tis uf on zi'el si'el wusa ye o tis o biis la.
48004008	Saŋsi'en la ka ya da zi' Wina'am la, ka dol si'elnam line ka' Wina'am, ka aa li yamis.
48004009	Amaa nannanna ya yu'un mi' Wina'am, (ka li ka' ye yaname mi' oo, ka ane ye Wina'am lee mi'i ya,) wala ka ya na lem dol line ka'a paŋa ka a zaalim? Bo ka ya bood ye ya lem aa li yamis ya'asa?
48004010	Ya doli dabis sieba ne nwadis sieba ne saŋa sieba ne yuma sieba la malima.
48004011	M zot dabiem ye m tuuma kan ka m daa tumi ya zug la ane zaalim.
48004012	M ba'abiise, m belimi ya ye ya aa wuu mam ne; ka mam me aa wuu yanam ne. Ya pu tum mam be'ede.
48004013	Ya mi' ye man daa mool labasuŋ la ya sa'an yiiga daan la, li daa ane man daa ben'ed la zug.
48004014	Amaa ya pu ne'esi ma ka la'am ne m niŋgbina la daa a si'em la hale li daa daami ya, ya daa lee di'e m wuu m ane Wina'am malek bee Yesu Kiristo ne.
48004015	Ya daa mor sumalisim mam zug. Ka bo len niŋ ka ya tiake? Mam na nyaŋe yel ya yela ye, li ya'a nyaŋedin, ya daa naan fue ya nini n tisin mam.
48004016	Ka m yu'un liebne ya dataa man yeti ya line a sida la bee?
48004017	Nimbama la boodi ya yela. Amaa ba more poten'er be'ed. Ba bood ye ba baki ya ne tinam ka ya lee boodi ba yela.
48004018	So' ya'a ten'es suŋ o taaba yela, li a su'um ye o boodi ba yela. Lina yiti a sida, m ya'a bee ya sa'an bee m ya'a ka'a ya sa'anee.
48004019	M binoŋa, m lem mor toog m sa'an ya zug n ti paae saŋkan ka ya a wuu Kiristo a si'em la, ka toog la wenne wuu po'a yiti sa'a bood du'am la.
48004020	M naan boodin ye m be ne ya sa'an nannanna nwa, ka na nyaŋe tiake man pian'ad si'em ne ya la. Ya yela ke ka m zi' man na niŋ si'em.
48004021	M ye m bu'os yanam bane bood ye wada la so'e ya la ye, ya pu wum wada la yel si'el laa?
48004022	Li ye Abraham da du'a biis ayi. Ayinni a yamug biig, ka yinni a po'a kane ka' yamug biiga.
48004023	Ka ba da du'a o bikane a po'a yamug biig la wuu ban yiti du'ad si'em la. Ka li lee ane Wina'am noorzi'elug la ke ka ba du'a biig kane a po'a kane ka' yamug la biig la.
48004024	Ne'e ane nwaasug ne. Ka po'ab ayi la nwaasne wada la ne noorzi'elug line ka Wina'am tis o nidib la. One du'a biig ka mor yaas ka ba a yamis la nwaasne wada line da yi Sinai zuerin la, zin'ig kan ka Wina'am tisi li la, ka one a po'a kane yu'uri buon Haga la.
48004025	Ka Haga nwaasne Sinai zuer line be Arabia teŋin, ka me nwaasne Jerusalem ne Jew dim wada line be nannanna nwa la. Ka Jerusalem ne nidib bane doli li malima la ane yamis wuu Haga ne o yaas la a si'em la.
48004026	Amaa Jerusalem line be agol la ka'a yamuga ka lee aa ti ma.
48004027	Ka li sob Wina'am gbauŋin ye, “Po'a kundu'are mor sumalisim. Ka on one me pu nyet du'am toog la maalim vuud ne sumalisim. Ka po'a one a kundu'ar ka o sid bas o la na mor biis bedego n gaad po'a kan ka o sid mor o la. Dinzug kundu'ar la na mor sumalisim.”
48004028	M ba'abiise, yanam ane Wina'am biis, ka li yine o nozi'elugin, wuu po'a kane ka' yamug la biig du'am la da yi Wina'am nozi'elugin si'em la.
48004029	Abraham saŋa la, biig kane ka ba da du'a wuu ban yiti du'ad si'em la, namisid biig kane ka ba du'a ka li yi Wina'am Siig Suŋ ni na la. Li me ane ala nannanna.
48004030	Ten'esimi Wina'am gbauŋ la yel si'em la ye, “Kadim po'a kane a yamug la ne o biig; ka o biig ne po'a kane ka' yamug la biig la ku ti la'am pudug ba saam faar laa.”
48004031	Ala, m ba'abiise, tinam wenne po'a kane ka' yamug la biis ne, ka pu wenne yamug la biis laa.
48005001	Kiristo da faaenn ti ye ti so'e ti meŋ wada la sa'an. Dinzugo, zi'enimi kiŋ kiŋ ka da siaki lieb yamis ya'asa.
48005002	Gosimi, mam Paul yeti ya ye, ya ya'a siak ka ba kpen'esi ya baŋo, Kiristo yela n be ya ni la pu mor nyoode.
48005003	Ka len yet on mekama siak ka ba kpen'es o baŋo ye, on kpen' baŋo la zug, li a tilas ye o dol wada la wusa.
48005004	Yanam bane bood ye ya a popielim dim Wina'am tuon ya wada dolim zug la, baŋim ye ya baki ya meŋ ne Kiristo ka yiisi ya meŋ Wina'am popielim ni.
48005005	Ka ti yadda niŋir Kiristo ni la ke ka ti mor ti'ir ye Wina'am na ke ka ti a popielim dim o tuon. Ka Wina'am Siig Suŋ paŋ ke ka ti guri li.
48005006	Ka tinam a yinni ne Yesu Kiristo la, li yela pu pak ye ti kpen' baŋo bee ti pu kpen'ee. Lini pak ane ti ya'a niŋ Yesu yadda ka li dolne ti noŋilim.
48005007	Ya daa dol Wina'am yelsida su'uŋa. Ano'one ke ka ya pu lem doli li?
48005008	Lin ka ba pan'asi ya ka ya bas sida la pu yi Wina'am one buoli ya la sa'an naa.
48005009	Ala ka ba ye, “Li ane dabin bi'ela ket ka bodobodo gbil ukid.”
48005010	Tinam a yinni ne Zugsob la ke ka m mi' su'uŋa ye ya ten'esa ku bee li kon' ne man pa'ali ya si'el laa. Wina'am na saans niŋkane wusa daamidi ya ten'esa la, on kun a so' wusa.
48005011	M ba'abiise, li ya'a a sida ye man meŋi moon ye li nar ka ba kpen' baŋo, bo ka Jew dim namisidi ma? Lina ya'a aan sida, Jew dim naan ku ten'esidin ye m moolug Kiristo kum dapuudir zug la ka' su'um.
48005012	M naan bood ye nimbane daamidi ya ten'esa n yet ye li nar ka ya kpen' baŋo la na maligim sa'ami ba meŋ niŋgbiŋ n paas.
48005013	M ba'abiise, Wina'am gaŋi ya ye ya mor yolisim. Dinzugo da ke ka ya yolisim la ke ka ya tum ya ninsaalib ya'amleog boodim, ka lee suŋ taaba ne noŋilim.
48005014	Wada la wusa la'asne a yinni ye fu noŋim fu tiraan wenne fu meŋ.
48005015	Ya ya'a zabid ne taaba wuu ya ane bunyuos, gu'usimi ka da sa'am taaba.
48005016	Ne' ka m yet ye, keli ka ya beilim dolne Wina'am Siig Suŋ la boodim, ka da niŋ lin ka ya ninsaalib boodim mor ya'amleog laa.
48005017	Ka lin ka ninsaalib boodim mor ya'amleog la bee li kon' ne Wina'am Siig Suŋ la boodim. Bama ayi la ane dataas. Ka dinzug ya ku nyaŋe niŋ yaname bood si'em laa.
48005018	Wina'am Siig Suŋ ya'a so'e ya, wada la pu lem so'e yaa.
48005019	Ti ninsaalib boodim niŋid si'el la nie paalo, ka ket ka nidib mor po'asa'uŋ ne dian'ad tuuma ne tuumyaalis
48005020	ne ba'amaalug ne sontuuma ne datatuuma ne zabtaasim ne nyuur ne supeen ne dindiisim ne nogban nwa'ar.
48005021	Ka fufum dim ne bane nuud daam koon ne di'emyaalis ne tuum bane wenne bamanam, m yeti ya wuu man daa yeli ya si'em la ye, on mekama niŋid bama ku di Wina'am so'olim la faare.
48005022	Ka nyood line ka Wina'am Siig Suŋ la ket ka li nobugid nidib sunfin, ane noŋilim ne sumalisim ne sumodigir ne popielim ne yelsida
48005023	ne sumbugusum ne meŋ gban'ar. Wada la ku yel nid ye o da niŋ bamaa.
48005024	Ka nimbane a Yesu Kiristo nidib la, ba ninsaalib boodim ne li ya'amleog la kpi ne Kiristo ne, ka li pu lem so'e baa.
48005025	Wina'am Siig Suŋ sadigim tisi ti vum paal la, keli ka ti beilim dolne o boodim la.
48005026	Ka ti da mor nyeesim bee ket ka ti taaba sunf dued bee mor nyuur ne taabaa.
48006001	M ba'abiise, tuumbe'ed ya'a ke ka so' lu, yanam bane ka Siig Suŋ la bee ya ni bedego la suŋim o ne sumbugusum, ka o due ka lem a su'um. Ka me gu'usimini ya meŋ; ka ya pa'ati nye makir.
48006002	Suŋimi taaba ya yeltood poogin, ka ala ka ya na dol Kiristo wada la.
48006003	So' ya'a ten'es ye o a su'um, ka sid a one pu kpi'ema, o ma'ad o meŋ.
48006004	So' mekama kpansim o meŋ yela. O ya'a nye ka li a su'um, o tun'e nwe'e nyo'og ne o meŋ yela. Ka li ka' ye o mak o meŋ ne o tiraan yela.
48006005	So' wusa moom o meŋ yela.
48006006	One zamis Kiristo labaar la on pudugim bunsum line ka o mor la ne one zamis o la.
48006007	Da ma'a ya meŋa. So' ku nyaŋe ma' Wina'am wuu o ane zolugo. Nid na bun on but si'el la buudi. Ka li me ane ala nidib beilim ni.
48006008	So' beilim ya'a dolne o ninsaalib boodim, li nyood ane ku'um. Ka so' beilim ya'a dol Wina'am Siig Suŋ la boodim, lin nyood me ane nyovur lin ka' naare.
48006009	Dinzug, keli ka ti da genn ka bas tuumsumaa. Ka ti ya'a pu basi li saŋa na kena ka ti na nyee li nyood.
48006010	Dinzugo ti ya'a nye suer, keli ka ti tum tuumsuma n tis so' mekama, ka tumi tisi ti ba'abiis bane niŋ Kiristo yadda la n gaad so' mekam wusa.
48006011	Gosimi man sob ka li a sob beda si'em, li ane man Paul m meŋi yu'un sob bama.
48006012	Nimbane pa'ane ba meŋ la bood ye ba mugusi ya ka ya kpen' baŋo la. Ka ba kudun niŋidi li ye ba da nye namisug Kiristo ku'um dapuudir zug la yelaa.
48006013	Hale nimbane malima a baŋo kpen'eb la, ba pu niŋid wada la yel si'el laa, ka bood ye yanam kpen' baŋo ka ba na nyaŋe nwe'e nyo'og ne yanam siaki di'e bun line a niŋgbina malima la.
48006014	Ka li ya'a a mam, man kudun ku nwe'e nyo'og ne si'el yelaa, asee ti Zugsob Yesu Kiristo ku'um dapuudir zug la ma'aa. Li ane o ku'um dapuudir zug la ke ka dunia yela pu lem so'e ma, ka m wenne m kpine, ka m ba'a lem kae' ne li yelaa.
48006015	Li pu pak ye so' kpen' baŋo bee o pu kpen'ee, line pak ane ye ti mor vumpaal.
48006016	Wina'am na tis nimbane dol suer kaŋa la sumalisim ka zoo ba nimbaanlig, la'am ne Wina'am nidib sieba la wusa.
48006017	Keli ka so' so' da lem daami ma; ka isa bane be m niŋgbina ni mam dol Yesu la zug la pa'al ye m ane o nid.
48006018	M ba'abiise, ti Zugsob Yesu Kiristo yelsum na be ne ya siis. Ami.
49001001	Mam Paul one ka Wina'am gaŋ ka m a Yesu Kiristo Tumtum la sobid gbauŋ kaŋa tisid Wina'am nidib bane be Efesus teŋin ka a yadda niŋidib Yesu Kiristo ni la.
49001002	Ti Ba' Wina'am ne ti Zugsob Yesu Kiristo yelsum ne sumalisim na be ne ya.
49001003	Wina'am one a ti Zugsob Yesu Kiristo Ba' di'em bareka pu'usum, tiname a Kiristo nidib ka a yinni ne o la zug, ka Wina'am tisi ti yelsum line aa o piini wusa ka yii o sa'an arazana ni la.
49001004	Dunia da nam pu pin'il la, Wina'am da pun deŋim gaŋi ti ye ti aa o nidib n a yinni ne Kiristo ka a nyain o tuon ka gbada kae'.
49001005	On noŋi ti la zug ka o gban'e ye o zaŋi ti ka ti lieb o biis, ka li yine Yesu Kiristo meŋ ni na. O gban'e line ne o meŋ ya'amboodim,
49001006	ye o popielim piintita'ar line ka o tisi ti, tinam a yinni ne o Binoŋir la zug nye zun'or,
49001007	one ka o ziim tisi ti yolisim ka yiisi ti tuumbe'edi bas. Ka li wusa doli o popielim tita'ar
49001008	kan ka o tisidi ti la,
49001009	ka ke ka ti mor ya'amsuŋ ne baŋir wusa, ye ti baŋ o poten'er line da a yelsua'adir ka yi o boodim suŋ kan ka o gban'e ti yela ka li yine Kiristo ni la.
49001010	Wina'ami n gban'e saŋsi'a la ya'a ti paae li ben o na la'as bunam bane wusa be arazana ne dunia ni ka Kiristo a Zugsob.
49001011	-
49001012	Wina'am one ke ka si'el wusa niŋid wuu o boodim a si'em la, gaŋi ti ye ti aa o nidib ka a yinni ne Kiristo. Ka li dol o poten'er kan ka o deŋim gban'e ye tinam bane deŋim mor ti'ir ne Kiristo la, na ke ka nidib du'os o yu'ur tita'ar la.
49001013	Yaname wum sida labasuŋ line ke ka ya nye faangir la, ya siak Kiristo ka a yinni ne o, ka Wina'am tisi ya o Siig Suŋ wuu on zi'el si'em. Ka Siig Suŋ la a zanbin
49001014	ka li pa'al ye ti na nye line wusa ka o zi'eli tisi ti, n ti paae saŋkan ka ti na di'e li wusa.
49001015	Ne'enam zug, ne mam wum ye ya niŋ ti Zugsob Yesu Kiristo yadda ka mor noŋir ne Wina'am nidib wusa la,
49001016	m pu gu'e ka kpelim pu'usid Wina'am bareka ya zug ka tenri sosid Wina'am ya yela.
49001017	Ye ti Ba' Wina'am one mor yu'ur tita'ar ka ti Zugsob Yesu Kiristo be o sa'an la na tisi ya ya'amsuŋ line pa'ani ya Wina'am a si'em ka ya baŋ o.
49001018	Ka nie ya potenda ka ya baŋ yelsida ne ti'ir lin yela ka o gaŋi ya la. Ka lem baŋ zi'elsuŋ kane ka o tis o nidib la malisim a si'em,
49001019	ka me baŋ o paŋ line a buntita'ar ka ka' makire ka be tinam bane siak o ni la.
49001020	Paŋ tita'akaŋa ane yinni ne paŋ tita'akan ka o zaŋi vu'ug Kiristo kumin n zin'il o o datiuŋ arazana ni la.
49001021	Ka Kiristo na'am gat na'anam wusa na'am ne paŋdim wusa, ka o a yu'ur daan n gat so' wusa, ka li ka'ane dunia kaŋa ma'anee, amaa la'am ne dunia kane na ti kena la.
49001022	Wina'am gaŋ Kiristo ka o a Wina'am nidib la Zugsob n so'e si'el wusa, ka ke ka bunam wusa na zin'ini o tuon.
49001023	Wina'am nidib la ane Kiristo niŋgbin, ka o ni ka si'el wusa maali naae.
49002001	Saŋsi'en la ya da ane ku'um ya tuumbe'ed ne ya taal yela line ka ya da niŋid,
49002002	yaname da dol dunia nwa suer, ka me dol Sutaana one so'e bane mor paŋ agol, ka a one be bane zan'as Wina'am noor la ni n tum ne ba.
49002003	Tiname daa la'am be ne ba la, ti da niŋidi ti ninsaal ya'amleog line a ti niŋgbina boodim ne ti ya'amboodim. Ka tiname da a si'em ke ka ti da nar ye Wina'am namisi ti, wuu dunia dim wusa ne.
49002004	Ka Wina'am n noŋi ti bedego la zug ka o zoo ti nimbaanlig bedego.
49002005	Hale baa ti tuumbe'edi da ke ka ti nwaas wuu ti kpi ne la, o la'am vu'ugi ti ne Kiristo. Li ane o popielim zug ka o faann ya.
49002006	Ka Kiristo ma'asim zug ka Wina'am la'am vu'ugi ti ne Kiristo n ke ka ti zin'in ne o arazana ni,
49002007	ye saŋa line na ti kena la, o na nie pa'ali o popielim line ka' ben la a si'em, ne on tisidi ti yelsum, tiname a yinni ne Kiristo la zug.
49002008	Ka o popielim zug ka o tisi ya faangir ka li yine ya yadda niŋir Kiristo ni na, ka li ka'ane ya meŋ tuuma zugo. Li wusa ane Wina'am piini niŋir,
49002009	ka ka'ane ninsaal tuuma yela, ka ya nwe'edi nyo'ogo.
49002010	Li ane Wina'am maali ti ka ti a yinni ne Yesu Kiristo ye ti tum tuumsuma line ka o pun deŋim digil ye ti yu'un niŋid la.
49002011	Ya da a bane ka' Jew dim buudi ne ninsaalib du'am poogin, ka Jew dim bane kpen'ed baŋo la buoni ya ye Apukpen'baŋo dim, ka li ane ninsaalib din ma'aa.
49002012	Dinzugo tenri ye saŋsi'en la ya da ka' yinni ne Kiristo, ka ya ba'a da pu pe'es ne Israel teŋgbauŋ ne nonaar kan ka Wina'am da zi'eli tisi ba la. Ya da be dunia nwa ni ka pu mor ti'ire, ka zi' Wina'am,
49002013	ka da lal ne o. Amaa nannanna yanam a yinni ne Kiristo la zug, ka o ziim la ke ka ya yu'un li'el ne o.
49002014	Ka Kiristo aa ti zabpansid ka noki ti buudi ayi la ka ti lieb yinni, ka nwa'e zaba zaŋguom la
49002015	line a Jew dim maluŋ ne ba wada la. O kum la kpiis maluŋ la ye o kpanb buudi ayi la o sa'an ka ba a buudi yinni ka mor sumalisim ne taaba.
49002016	Ka o ku'um dapuudir zug la naal noor ne tinam buudi ayi nwa ne Wina'am ka ti a buudi yinni ka zabir naae.
49002017	Ka Kiristo kena mool sumalisim labasuŋ la n tis yanam bane lal, ne bane be ya'amin la.
49002018	Ka o zug ka ti buudi ayi la wusa mor suer ne Siig Suŋ yinni la ni, ye ti li'el ti Ba' Wina'am sa'an.
49002019	Linzug ka ya kudum lem ka' saam bee zoomaa, ka ane Wina'am nidib ka be o so'olimin ka aa o yidim.
49002020	Ka ba eenb ne ya, eenbkan ka Wina'am Tumtumnib ne o nodi'esidib da eenb la zug. Ka Yesu Kiristo n a doog la eenbir kugir la,
49002021	one ke ka yir la wusa maal ka li gban'e kiŋkiŋ, ka yaligidi n liebid Wina'am pu'usum yir line a nyain ka a yinni ne Zugsob la.
49002022	Ka yanam a yinni ne o la zug ka Wina'am Siig Suŋ mee ya n maali ya Wina'am yir ye o be anina la.
49003001	Dinzug ka mam Paul n be sarega ni Yesu Kiristo zug yanam buudbane ka' Jew dim la yela.
49003002	M ten'esid ye ya wum ye Wina'am tisi m tuuma line yi o popielimin ya yela,
49003003	ne on nie o yelsua'adir tisi m ye m baŋi li gbin, wuu man deŋim sobi li giŋa si'em la.
49003004	Ka ya ya'a karem lina ya na nye mam baŋ yelsua'adir la gbini a si'em line a Kiristo la.
49003005	Ka Wina'am da pu nie li n tis kudimin dima, ka o Siig la yu'un nie li pa'al o Tumtumnib ne o nodi'esidib.
49003006	Ka yelsua'adir la yela ane ye labasuŋ moolug la ket ka buudi wusa la'amid ne taaba pudugid Wina'am piini ka la'am di'ed line ka o zi'el noor tisi ti, tinam a yinni ne Yesu Kiristo la zug, ka la'am lem be niŋgbiŋ yinni ni.
49003007	Li da ane Wina'am paŋ tuuma niŋir ka o gaŋi piinsuŋ n tisi m line ke ka m lieb labasuŋ la moon moon.
49003008	Ka mam one a Wina'am nidib wusa kpaanr la di'e piinkaŋa, ye m mool labasuŋ la tis buudi bane ka'a Jew dim la, piintita'ar one a Yesu Kiristo la yela line ka'a ben ne,
49003009	ka ke ka nidib wusa nye yelsua'adir suer line ka Wina'am one maal bun wusa la da sua' yuum pokudug ni.
49003010	O nidib na ke ka na'anam ne paŋ dim bane be saazug baŋ Wina'am ya'am line ka'a ben la.
49003011	Wina'am niŋ ne'enam ka li dolne on gban'e si'em, saŋkan ka dunia nam pu pin'ile, ka li yine ti Zugsob Yesu Kiristo sa'an ka li niŋ sida.
49003012	Ka tinam siak o la ke ka ti nyees ka mor suer ye ti keŋ Wina'am sa'an.
49003013	Dinzug ka m sosidi ya ye ya da ke ka ya sunya sa'am mane namisidi ya yela la zugo, ka m namisug ane ya sumalisim.
49003014	Dinzug ka m igin duma zug ti Ba' Wina'am tuon,
49003015	on kane tisid buudi wusa bane be saazug ne dunia ni ba yuda la.
49003016	M sosid Wina'am ye o Siig Suŋ na tisi ya paŋi ya sunya ni line doli o na'am paŋ tita'ar,
49003017	ye Kiristo bee ya sunya ni, ka ya yadda niŋir zug, ka ya noŋilim kpi'em ka pu tiakeda.
49003018	Ye ka yanam la'am ne Wina'am nidib wusa na paam paŋ n na nyaŋe baŋ Yesu noŋilim wa'am ka labis ka du ka zulum si'em,
49003019	ka baŋ o noŋilim line gat nidibi na tun'e baŋi li si'em. Hale bun line wusa yit Wina'am sa'an na la na pe'el ya.
49003020	One tun'e maal si'elnam bedego, hale gat tiname na sos bee ten'es si'em la line zemisi o paŋ kane tumi ti ni la.
49003021	Wina'am na nye na'asi Kiristo nidib sa'an saŋa dine ka' naare. Ami.
49004001	Mam one a sarega nid Zugsob la yela sosidi ya ye ya dol suer line nar ne Wina'am gaŋi ya la.
49004002	Li a su'um ka ya sie ya meŋ ka a baanlim ka mor suguru ne sumbugusum line yi noŋirin,
49004003	ka kpe'eŋi ya meŋ ka mor noor yinni line yi Wina'am Siig Suŋin na la, ka more li ne sumbugusum ka li la'asedi ya gumm.
49004004	Niŋgbiŋ yinni be, ka Wina'am Siig Suŋ yinni ma'aa be. Ka Wina'am buoli ya ye ya mor ti'ir yinni.
49004005	Ka Zugsob yinni be, ne yadda yinni ne ku'om suub yinni
49004006	ne Wina'am yinni one a ti wusa Ba', one gat si'el wusa, ka o paŋ be ti ni n tum, ka o lem be ti wusa ni la.
49004007	Ka ti wusa yinni yinni di'e popielim piini line dol Kiristo boodim la.
49004008	Dinzug ka li sob Wina'am gbauŋin ye, “On daa du agol la, o daa more bane ka o nyaŋe la keŋ, ka tis nidib piini.”
49004009	Line sob ye, “O du agol la” gbin a bo? Li ane ye o daa deŋim sig na hale n ti paae dunia teŋir.
49004010	Ka on kane sig na la a one me du agola sa, gaad dunia ne saazug wusa ye o be bun wusa wusa ni la.
49004011	Ka o meŋ tisi ti piinsieba ye sieba liebi o Tumtumnib, ka sieba a o nodi'esidib, ka sieba a labasuŋ la moon moonib, ka sieba a bane gur Wina'am nidib, ka sieba a pa'anib.
49004012	Ka ba ti'eb Wina'am nidib ka ba na tum n suŋi taaba, ka Kiristo niŋgbiŋ line a o nidib la nobug
49004013	n ti paae saŋkan ka ti wusa mor noor yinni line doli ti noor siakir ne tiname baŋ Wina'am Biig la yela. Ka ti bi' naae, n ti paae wuu Kiristo zemis si'em la.
49004014	Ka ti lem ka' biis bane ka' ya'am, ka dol dama'anam pa'ala line yi bibi'elnam ya'amin, wuu si'el ka sisi'em da'adi li n tuulum si'em laa.
49004015	Amaa lee more noŋir ka pian'ami sida tis taaba ye ti nobug yela wusa ni n ti paae Kiristo
49004016	one wenne zug line ke ka niŋgbiŋ la wusa la'ase to'oŋ taaba ne li duta wusa la. Ka li yinni yinni ya'a niŋid line nar, niŋgbiŋ la wusa nobugidne su'uŋa, ka li yine noŋirin na ka li bi'id.
49004017	Dinzug ka m mudigidi sa'ani ya ye ya da lem niŋid wuu bane ka' Wina'am nidibi niŋid si'em ne ba ya'am line pu dol suer la.
49004018	Ba potenda pu nie, ka ba pu pa'as nyovur kan ka Wina'am tisid laa, ba zi'ilim ne ba kpaana la zug.
49004019	Ka ba sunya digilim ka ba ba'a kae' ne nyan ne, ka bood tuumyood hale ne li buudi wusa.
49004020	Li ka' ala ka ya zamis Kiristo yelaa.
49004021	Yaname sadigim wumi o yela ka zamis yelsida o sa'an line be o ni la,
49004022	basimi yaname da a si'em ya beilim kudirin line ke ka dama'am ya'amleog ke ka ya sa'am la,
49004023	ka tiake ya potenda boodim ka li lieb bunpaala.
49004024	Keli ka ya beilim ae bunpaala line ka Wina'am maal ka li wen o la, ka yaname niŋid si'el a sida ne popielim line dol Wina'am suer.
49004025	Dinzugo, basimi dama'am ka ya wusa pian'ad a sida n tisid ya kpi'es; ka ti la'ase a niŋgbiŋ yinni ne taaba.
49004026	Da ke ka ya supeen ke ka ya tum tuumbe'ede, ka me da ke ka zaam ma'ae ka ya kpen mor supeen ne.
49004027	Da tisi sutaana suer ka o daami yaa.
49004028	One daa zuud on da lem zuud ya'ase, amaa li su'um ye o tum ka nye o meŋ nu'ug tuuma bun, ka na tun'e suŋ noŋ dim.
49004029	Da ke ka ya noya pian'ad be'ede, amaa keli ka li yitne pian'a su'uŋa, ka li suŋ bane kelisid la, ka ba bi' ba beilim puugin.
49004030	Da niŋi line na ke ka Wina'am Siig Suŋ la sunf sa'am ne yaa, bozugo one deŋi zanbili ya n guri daar kan ka o na tisi ya yolisim wusa la.
49004031	Basimi sutoog ne supeen ne endug ne noŋgban nwa'ar, ne yu'usa'uŋ ne poten'ebe'ed wusa,
49004032	ka suŋidi taaba ne nimbaanlzoor ka tis taaba suguru wen wuu Wina'am niŋ si'em ne Kiristo ka yiis ti tuumbe'ed n bas la.
49005001	Wina'am a si'em la, ya me aa ala, wuu biis bane ka ba saam noŋ la.
49005002	Ka more noŋir wuu Kiristo noŋi ti si'em la, ka pesig o meŋ n maal maan suŋ n tis Wina'am ti yela la.
49005003	Da ke ka po'asa'uŋ ne dausa'uŋ ne dian'ad wusa ne ya'amleog kudum pudug li yu'ure, yaname sadigim a Wina'am nidib la.
49005004	Ala mene da more pian'ayood ne galim yood line pu dol suere, amaa lee pu'usum Wina'am bareka.
49005005	Baŋimi ne'eŋa ye po'asa'uŋ sob bee dausa'uŋ sob bee dian'ad sob bee fufum sob ku di faar Kiristo ne Wina'am so'olim la nii. Ka one mor fufum wenne ba'amaan ne.
49005006	Ne'enam zug, ka Wina'am sunf pelig ne bane zan'as o noor la. Dinzugo, da ke ka so' ma'a ya ne pian'a zaalise.
49005007	Da la'as ne baa.
49005008	Saŋsi'en sa ya da bene likin, amaa ya yu'un be ne neesim ni ka a yinni ne Zugsob la. Linzug, niŋimi wuu bane be neesim ni n niŋid si'em la.
49005009	Ka neesim beilim nyood ane popielim ne yelsida ne yelsum wusa.
49005010	Ka kpe'eŋi baŋi line ma'ed Zugsob la suunr.
49005011	Ka da ke ka ya ba'a be ne likin tuuma line ka' nyood laa, amaa viigimini ba gbin,
49005012	ka li mor nyan hale ne so' na pian' line ka ba sua' niŋid la.
49005013	Ka ba ya'a viig si'el gbin likin n yiisi li paalo ni, li pa'al lin a si'em la nyain nyain.
49005014	Ka line nied wusa liebidne nyain. Dinzug ka li sob ye, “Gbeenm soba, duom ka vu'ug kumin, ka Kiristo na ke ka li nie ya sa'an.”
49005015	Gu'usimi ne ya meŋ ne ya beilim a si'em. Maalimi ne wuu bane mor ya'am ka ka'a wuu bane ka'a ya'am,
49005016	ka ya ya'a nye suer yanam niŋim line a su'um, ka saŋa la ane tuumbe'ed saŋa.
49005017	Dinzugo da ae zon ne, ka baŋimi Zugsob la boodim a si'em.
49005018	Da nuud daam kooleyaa, ka li ane tuum yaalis. Amaa keli ka Wina'am Siig Suŋ pe'eli ya.
49005019	Pian'ami tisimi taaba ne yuuma bane sob Wina'am gbauŋin, ne yuuma bane ka Wina'am nidib sob, ne yuuma bane ka Wina'am Siig Suŋ tis, ka yu'um yuuma wusa zun'od Wina'am yu'ur ne ya sunf wusa.
49005020	Ka si'el mekama ni, pu'usimi ti Ba' Wina'am bareka ne ti Zugsob Yesu Kiristo yu'urin saŋa mekama.
49005021	Siakimi taaba noya, yaname na'asid Kiristo la.
49005022	Po'aba, siakimini ya sidib noya wuu yaname siakid Zugsob la noor si'em la.
49005023	Ka sid la so'e po'a la wen wuu Kiristo so'e Wina'am nidib si'em la, bane aa o niŋgbiŋ line ka o faaenn la.
49005024	Ka Wina'am nidib sadigim siak Kiristo noor la, po'ab me niŋimi ala mene n tisimi ba sidib yela mekama wusa ni.
49005025	Sidiba, noŋimini ya po'ab wuu Kiristo noŋ Wina'am nidib ka pesigi o meŋi tisi ba yela la.
49005026	O niŋ ala ye o gaŋi ba ka ba a Wina'am din ka suu ba Wina'am ku'om ka ba a nyain labasuŋ la ni,
49005027	ye o zaŋi ba ka ba a yinni keŋi o meŋ tuon ka a nyain ka gbada kae' wen wuu po'a kun sid ne venlim pilpil ka si'el kae' sa'ami o venlim la.
49005028	Ala mene sidib noŋimi ba po'ab wuu ba meŋ niŋgbiŋ ne. Ka one noŋi o po'a noŋi o meŋ.
49005029	Ka so' kae' kisi o meŋ niŋgbinaa. O lee diisidi li ne ka gosidi li wuu Kiristo niŋid si'em n tisid Wina'am nidib la,
49005030	tiname a o niŋgbiŋ wila la zug.
49005031	Linzug ka li sob ye, “Dau na basi o ba' ne o ma ka to'oŋ ne o po'a ka ba bayi la lieb niŋgbiŋ yinni.”
49005032	Ne'eŋa ane yelsua'adir tita'ar ka m baŋ ka li gbin ane Kiristo ne Wina'am nidib la yela.
49005033	Keli ka ya wusa yinni yinni noŋi o po'a wuu o meŋ ne. Ka po'a la me na'asimi o sid.
49006001	Biise, siakimini ya du'adib noya, Zugsob la ni, ka lina dol suer.
49006002	Wina'am noyelug yiiga line mor nozi'elug la ane ye, “Na'asimi fu ba' ne fu ma,
49006003	ka fu na a su'um, ka fu nyovur wa'am dunia ni.”
49006004	Saamnama, da ke ya biis sunya pelig ne sa'ala galisugo, ka lee ugusini ba ne sa'alug ne zamisug line dol Zugsob la suer.
49006005	Yamise, siakimini ya dunia nwa ni zugsobnam noya ne na'asi zotim ne sunf yinni, wuu ba ane Kiristo ne.
49006006	Li ka'ane ban na be ne ya gullimnee ye ba ten'es ye ya a su'um, amaa niŋimi wuu ya ane Kiristo yamis ka tum Wina'am boodim ne ya sunya wusa.
49006007	Tumi ya tuuma ne sumalisim wuu ya tumne tisid Zugsob la ka ka' nidiba,
49006008	ka more poten'er ye one tum tuumsuŋ mekama na di li nyood Zugsob Kiristo la sa'an, o ya'a a yamug bee o ka' yamuga.
49006009	Yanam zugsobnama, niŋimini ala mene n tisidi ba, ka da mugusidi baa, ka more poten'er ye yanam ne ban wusa mor Zugsob yinni arazana ni, one pu mor baragaŋa.
49006010	Line kpelim ane ye, ya mor sukpi'em Zugsob la ni la'am ne o paŋ tita'ar la.
49006011	Yeemi Wina'am zaba la'ad la wusa ka ya na nyaŋe zi'e kiŋkiŋ, ka Sutaana bibi'elim ya'am da nyaŋe lubi yaa.
49006012	Ka ti pu zabid ne saaliba, amaa ti zabid ne siisbe'ednam kpi'emnam bane a paŋ dim na'anam bane so'e dunia line a lik tuumbe'ed yela la, ne siisbe'ednam wusa bane be saazug.
49006013	Dinzugo, nokimi Wina'am zaba la'ad la wusa bobig wuu Room dim sogianami niŋid si'em la, ka dabis be'ug ya'a kena ya na nyaŋe ya dataas. Ka zaba la ya'a ti naae ya na kpelim zi'e ya zi'a ni kiŋkiŋ.
49006014	Dinzugo, ti'ebim zi'e ka nok sida n lo wuu sialoodiŋ ne, ka bobigi popielim wuu gbauŋ ti'edugu lusi nyo'og.
49006015	Ka pid ta'ada n ti'ebi keŋ mool sumalisim labasuŋ la.
49006016	Ka line lem pa'as ane ye, zanli lusub bun nu'usin line a yadda ka na tun'e kpiis pima line dit wenne bugum pielim, lin ka Sutaana toond la.
49006017	Ka pidi kunt zugpibis line a faangir, ka noki Wina'am Siig Suŋ zaba su'ug line a Wina'am pian'ad la.
49006018	Niŋimi ne'enam ka dol Siig Suŋ la sosid Wina'am suŋir su'uŋa saŋa wusa. Kpelim sosid Wina'am n tis nidib wusa,
49006019	ka me sos Wina'am tis man, ye Wina'am na ke ka m nyaŋe pian' su'uŋa ne paŋ n ke ka labasuŋ line sua'a la nie.
49006020	Labaar la yela ka m liebi li tumtum ka ba loo m ne bana. Sosim Wina'am ye m na tun'e pa'ali li ne paŋ wuu lin su'um ye m pian'an si'em la.
49006021	Tikikus one aa ti ba'abinoŋir ne Zugsob sida suŋid la na yeli ya m yela wusa, ka ya na baŋ line maan ne m, la'am ne m tuuma wusa a si'em.
49006022	Lin yela ka m tum o ya sa'an na ye ya baŋi ti yela la ka ya sunya kpe'eŋ.
49006023	Wina'am one a ti Ba' la ne ti Zugsob Yesu Kiristo na tisi ti ba'abiis la wusa noŋir ne sumalisim ne yadda niŋir.
49006024	Yelsum na be ne bane noŋi ti Zugsob Yesu Kiristo ne noŋir line ka' benne.
50001001	Mam Paul ne Timoti bane a Yesu Kiristo tumtumnib n sob gbauŋ kaŋa nwa. Ti sobid tisid Wina'am nidib bane a yinni ne Yesu Kiristo ka be Filipi teŋin la'am ne Wina'am nidib bane a tuongatib ne suŋidib la.
50001002	Ti Ba' Wina'am ne ti Zugsob Yesu Kiristo na tisi ya yelsum ne sumalisim.
50001003	M ya'a ten'esi ya yela m yiti pu'us Wina'am bareka saŋa wusa.
50001004	Ka m ya'a yiti sosid Wina'am tisidi ya wusa m sosidne ne sumalisim,
50001005	tiname a tumtumnib ne taaba hale pin'ilugin sa ti paae saŋa nwa la.
50001006	M mi' hale ye one pin'il tuumsuŋo ya sunya ni la, na tum li naae Yesu Kiristo ken dabisir la.
50001007	Li a su'um ka m ten'esi ya wusa yela ala, mam more ya poten'er la zug. Dinzug m ya'a be ne sarega ni bee ti la'am pa'an ne nidib ye labasuŋ la a sida ya na la'am di'ed Wina'am popielim piini la ne man.
50001008	Ka Wina'am baŋ ye m ya'am boodi ya wusa ne noŋilim line yi Yesu Kiristo ni na.
50001009	Ka m sosid Wina'am ye ya noŋilim na pe'es hale ne mi'ilim ne baŋir ameŋa,
50001010	ye ya gaŋ line a su'um la ka a nyain ka dian'ad kae' n gur Yesu Kiristo lebig na dabisire,
50001011	ka pe'el ne popielim tuuma line yi Yesu Kiristo sa'an na n tisid Wina'am yu'ur zun'or ne na'asi.
50001012	M ba'abiise, m bood ye ya baŋ ye line niŋi m la, sid suŋ ka labasuŋ la ken tuon.
50001013	Li ke ka gomena yin sogianam wusa ne so' mekama baŋ ye m sarega ni beilim la ane Kiristo yela,
50001014	ka ba'abiis la tita'am sa mor kpi'euŋ ne ti Zugsob la, m sarega beilim la zug, ka ba mor kpi'uŋo pe'es hale ye ba pian'ad Wina'am labaar la ka dabiem kae'.
50001015	Sieba moon Kiristo yela la ne fufum ne nennim ka sieba tum ne poten'esuŋ.
50001016	Ka poten'esuŋ dim la mooni li noŋirin ka baŋ ye Wina'am zi'eli man ye m gu'e bane zan'as labasuŋ la.
50001017	Ka sieba pu moon Kiristo yela ne popielim, amaa ba mooni li ne nennim ka ten'esid ye m namisug la pa'as, mam be sarega ni la.
50001018	Li pu pake. Line gaad li wusa ane Kiristo labaar la moolug hale li ya'a dolne poten'esuŋin bee poten'ebe'edin ne, li kpelim malis man.
50001019	Ka m mi' ye li yit ne ya Wina'am pu'usum ni na ne Yesu Kiristo Siig suŋir ni, ka line naam la na tisi m faangir.
50001020	Lin ka man bood hale ka mor ti'ir li yela ane ye m ku di nyan ne ka lee mor sukpi'euŋ ka Kiristo nye na'asi man ni nannanna, wuu on yiti nye si'em saŋa wusa la, m ya'a kpi bee m ya'a voe.
50001021	Ne mane, m ya'a voe ne, m voe ne Kiristo zug, ka m ya'a lem kpi ne, li ane nyood tis im.
50001022	Ka m ya'a voe ka na tum tuumsuma li a su'um. Amaa man bood ba' ne ma la zug, m ku nyaŋe gban'e line ka m na gaŋi.
50001023	M bood ye m yi beilim kaŋa nwa ka bei ne Kiristo; ka line a su'um hale.
50001024	Amaa yanam yela, li a su'um ka m kpelim voe.
50001025	M mor sukpi'euŋ ne man yel si'el la ka linzug ka m mi' ye m na kpelim be ne ya wusa, ka yaname niŋ Yesu Kiristo yadda la na tugus ne sumalisim.
50001026	Ka m ya'a ti be ne ya ya'as, ya na tun'e nwe' nyo'og ne m hale Yesu Kiristo ni.
50001027	Lin a si'em wusa keli ka ya beilim tual ne Kiristo labasuŋ la, ka m ya'a keenn ya sa'an na bee m ya'a pu kenaa, m na wum ye ya gban'e poten'er yinni kiŋ kiŋ, ka mood ne yadda yinni ne noor yinni ye labasuŋ la siakir na keŋ tuon.
50001028	Da zoti ya dataas dabiem baa bi'elaa, ka ya sukpi'euŋ na pa'ali ba ye ba na ba'as be'ed. Amaa ka lee pa'al ye yanam na nye faangir line yi Wina'am sa'an na la.
50001029	Ka li ane Wina'am tisid ka li ka' ya yadda niŋir la ma'anee, asee ya la'am namis Kiristo zug.
50001030	Ka ya namisug wenne yaname da nye man namisid si'em la, ka wumid ka ya nan kpelim bee li puugin nannanna la.
50002001	Ya beilim Kiristo yela ya'a sadigim kpe'eŋi ya, ka o noŋilim belisi ya, ka ya a bane la'am di'e Wina'am Siig Suŋ la, ka ya mor noŋilim ne nyoog ne taaba,
50002002	keli ka m sumalisim pe'el, ne yaname mor poten'er yinni ne noŋilim yinni ne taaba ne ya'am yinni ne sunf yinni la.
50002003	Da niŋ si'el line yi nennimin ne tita'alimine, amaa lee siemi ya meŋ ka ten'esi ye ya taaba a su'um gati ya.
50002004	Keli ka ya wusa poten'er be ne taaba suŋir ni, ka ka'ane ya meŋ din ma'anee.
50002005	Poten'er kane nar ye ya mor ane Yesu Kiristo poten'er.
50002006	Wina'am a si'em la, ala men ka Kiristo ae, amaa o pu ten'es ye on zemis ne Wina'am la, o na kpelim gban'e kiŋ kiŋ nee,
50002007	ka lee siene o meŋ ka lieb wuu yamugi a si'em la, ka ba du'a o ka o lieb ninsaal.
50002008	Ka on nie wuu ninsaali a si'em la, o sie o meŋ ka siak ku'um wuu tuumbe'ed sobne hale n kpi dapuudir zug.
50002009	Linzug ka Wina'am du'os o hale, ka tis o yu'ur line gat yuda wusa.
50002010	Ka Yesu yu'ur zugo bun line wusa voe ka be zin'ig wusa bee saazug bee teŋ zug bee teŋ teŋir, na igini o tuon ka du'os o yu'ur.
50002011	Ka so' mekama na yel ye, Yesu Kiristo a Zugsob la, ka li zun'e ti Ba' Wina'am la yu'ur.
50002012	Dinzugo m zuanoŋa, mam daa bene ya ka ya siakidi m yelug si'em la, niŋimi ka li gati ala m ya'a ka'a ya sa'ane, ka tumi tuuma line yi ya faangir ni na la su'uŋa ne dabiem zotim.
50002013	Wina'am be ya ni n tum ye ya poten'er doli o boodim suŋ, ka ya sid na tumi li.
50002014	Niŋimi si'el mekama ka nyunyolug ne noŋgban nwa'ar kae',
50002015	ye ya a nyain ka taal ka'asige, ka a Wina'am biis bane ka'a gbadaa ka bei nimbe'ednam ne ninyood soogin, ka nie nyain wuu neesim dunia nwa ni,
50002016	ka gban'e nyovur pian'ad la kiŋ kiŋ. Ya ya'a niŋi ala, m na nwe' nyo'og ne ya Yesu Kiristo ken na daar la, ye m zigib ne m tuuma la wusa pu niŋ zaalim.
50002017	Hale baa m ya'a zaŋi m nyovur tis ka li wenne maan ne, yanam yadda niŋir zug, li na malis man ka m na maal sumalisim ne ya wusa.
50002018	Ala mene li su'um ka ya sunya ma'ae ka ya mor sumalisim ne m.
50002019	M mor ti'ir ti Zugsob Yesu Kiristo ni ye ti ku yuuge ka na tum Timoti ya sa'an na ka o na tisi ya m labaar ka m sunf ma'ae.
50002020	On ma'aa mor poten'er yinni ne mam ka on ba'a sid be ne ya yela hale.
50002021	So' mekama zigid ne o meŋ yela ka ka'ane Yesu Kiristo yelaa.
50002022	Ka ya mi' Timoti su'um a si'em ka mi' ye mam ne one tum labasuŋ tuuma wen wuu dau ne o biigi niŋid si'em la.
50002023	Dinzugo m mor poten'er ye m na tum o ya sa'an to'oto, m ya'a baŋ m yela la na niŋ si'em.
50002024	Ka m meŋ me mor ti'ir Zugsobin la ye li ku yuuge ka m me na kena.
50002025	M gban'e li ka li nar ye m tumi m ba'abiig, Epafroditus one a m tumtum tiraan ka lem a m sogia tiraan ka a one ka ya tum o ye o suŋi m la.
50002026	Ka o bood hale ye o nyee ya wusa; ka o sunf sa'am yaname wumi o ban'as yela la.
50002027	Sida, o daa ben'edne ka nwaas kum. Ka Wina'am zo o nimbaanlig, ka li ka'ane on ma'aa nimbaanliga, amaa la'am ne mam men, ka m susa'aŋ da lem pe'ese.
50002028	Dinzug ka m mood ne nimmua hale ye m tum o ya sa'an na, ka ya ya'a nye o, ya sunya na malis, ka m ya'am na ma'ae men.
50002029	Di'emin o ne sumalisim hale Zugsob la zug.
50002030	O daa nwaasne kum Kiristo tuuma yela, ka keesi o nyovur ye o suŋi man ne line ka ya meŋ pu nyaŋe suŋi m la. Na'asimi niŋkan buudi.
50003001	Ba'asugo, m ba'abiise, more sumalisim ne Zugsob la ni. Li pu daam man ye m lem sob bun kan yela ya'ase, bozugo li ane suŋir tisi ya.
50003002	Gu'usimi ya meŋ ne nimbe'ednam la, bane tum tuumbe'ed la, la'am ne bane kpen'esid nidib baŋo la, ka pa'an ye ba ane Wina'am nidib la.
50003003	Ka tiname baŋo kpen'eb la pa'al ye ti sid pu'usid Wina'am ne o Siig Suŋ paŋ, ka nwe'ed nyo'og Yesu Kiristo ni. Ti pu tie ninsaali niŋid si'el yela.
50003004	Hale baa m meŋi naani moren suekane na keen ka m nwe' nyo'og ne saalib yela laa. So' ya'a ten'es ye o mor suekane na ke ka o nwe' nyo'og ne saalib niŋire, mane lee gat.
50003005	Ban n du'a man daba anii daar ka ba kpen'esi m baŋo. Mane a Israel nid, Benjamin doog buudi ka a Hibiru nid yelmeŋir, ka Jew dim wada la dolisug yela ka m a Farisee nid.
50003006	Ka li ya'a ane nimmua yela m da namisid Wina'am nidib bane niŋ Yesu yadda. Ka popielim line a wada siakir la yela la, m daa ka' gba'aree.
50003007	Ka yelbane wusa ka m naani nokin ka li da aa m nyood la, ka Kiristo yela, ka m noki li ka li a zaalim.
50003008	Asida, m ten'es ye si'el mekama ane zaalim. Ka Yesu Kiristo baŋir yela a su'um gati li wusa. On yela ka m lu si'el mekama ni ka noki li ka li a sa'ad, ye Kiristo lee na a m nyood,
50003009	ne mam be o sa'an la. M pu lem mor popielim line a m meŋ din ne, line a wada suer dolim. M yu'un mor ne popielim line yi Yesu Kiristo yadda niŋirin ka a Wina'am din line ka ti di'ed ne yadda niŋir.
50003010	Ka bood ye m baŋ o ne o ku'um vu'ugir la paŋ, ka la'am namis ne o ka wenne o ne o kumin,
50003011	ye daasi'ere m na tun'e nye ku'um vu'ugir.
50003012	Li ka'ane ye m pun deŋim nye piini la bee lieb su'um naae, amaa m nyidigid ye m gban'e piinkane yela ka Yesu Kiristo gaŋi m la.
50003013	M ba'abiise m pu ten'es ye m nyaŋe li nanne. Lin ka m nyidigid la ane ye m tam nya'aŋ bun ka lee mood ye m paam line be tuon la.
50003014	M zotne hale ye m paae naar la ben, ye m di piini la. Ka piini la ane ye Wina'am buoli man arazana ni ka li yi Yesu Kiristo ni na.
50003015	Keli ka tinam bane yadda bi' la mor poten'er kan men, ka so' ya'a mor poten'er si'a, Wina'am na nie li ka ya baŋ.
50003016	Keli ka ti gban'e line ka ti deŋim siak la kiŋ kiŋ.
50003017	M ba'abiise, la'amini taaba tu'asi mam tuuma, ka kpansimi bane beilim tu'asi ti beilim a si'em la.
50003018	M deŋim yeli ya noor bedego, ka lem yeti ya ne ninto'om ye nidib bedego be ka a dataas ne Yesu Kiristo dapuudir la yela.
50003019	Ba ba'asug ane sa'uŋ, ka ba niŋgbiŋ boodim aa ba Wina'am. Ba nokid line a nyan la, n nwe'edi ba nyo'og, ka ba ya'am kpen'ed ne line a dunia bun ma'aa.
50003020	Ka tiname a arazana nidib la, zin'ikan ka ti guri ti faangid Yesu Kiristo yiib na la.
50003021	One na tiakedi ti taduŋ niŋgbiŋ ka li wen wuu o niŋgbiŋ line venl pilpil la. O na niŋ ala ne o paŋ kane ket ka o nyaŋ ka so'e si'el mekama la.
50004001	Ala zug m ba'abiise, yanam ban ka m noŋ hale ka bood ye m nye ya la, li ket ka m mor sumalisim ka lem a m nyood la. M zuanoŋa, zi'enimi kiŋ kiŋ yanam a yinni ne Zugsob la.
50004002	M belim ne po'abama, Yuodia ne Sintike ye ban a yinni ne Zugsob la, ba niŋim noor yinni ne taaba.
50004003	M zoongo ameŋa, m me sosid uf ye fu suŋ po'ab la. Ba daa la'as ne man n tum Kiristo labasuŋ tuuma la ne Kelement ne tumtum taab bane kpelim ka ba yuda sob nyovur paal dim gbauŋin la.
50004004	More sumalisim saŋa wusa yanam a yinni ne Zugsob la. Ka m na lem yel ya'as ye, more sumalisim.
50004005	Kel ka nidib wusa nye ya suguru. Zugsob la kenna la li'elne.
50004006	Da ke ka si'el yela paki yaa, amaa pu'usum Wina'am si'el wusa ni ne sosug la'am ne bareka pu'usug, ka o baŋi ya sosug yela.
50004007	Wina'am na tisi ya sumalisim line gat din ka ninsaalib na baŋi li gbin ka na guri ya sunya ne ya ten'esa Yesu Kiristo ni.
50004008	M Ba'abiise, li ba'asug ane anwa. Keli ka ya ya'am kpen'e si'el mekama line a sida, ne line mor zun'or, ne line a yelsida, ne line a popielim ne line venl, ne tuumsuma ne si'el mekama ka li a su'um ka nar pian'asuŋ. Ten'esimi bama yela.
50004009	Niŋimi line ka ya zamis, ka di'e, ka wum, ka nye m sa'an la, ka Wina'am one tisidi ti sumalisim na be ne ya.
50004010	Li malisi m hale Zugsob sa'an la ya ba'a lem be ne man ya'as la. Ya ba'a sid daa be ne mam, amaa ya daa ka' suer sia' na pa'ali lii.
50004011	Li ka'ane m yel ye si'eli po'ogi ma. M pun zamis ye m beilim ya'a a si'em wusa li ku paki ma.
50004012	M mi'ilim taduŋo a si'em ka lem mi' morem a si'em. M zamis ye m tun'e bei ne yela mekama wusa ni, li ya'a a tigir bee ko'om bee kpan'am bee noŋ.
50004013	M tun'e tum si'el mekama wusa ne paŋ kan ka Kiristo tisidi m la.
50004014	Ka la'am ne wala sa ya maal su'um yaname la'am suŋi m ne m namisugin la.
50004015	Ka yanam Filipi dim mi' ye labasuŋ moolug pin'ilugin ya teŋin la, mam daa yi Masedonia ka toom la, Wina'am nidibi be teŋ si'a pu tisi m bee di'e si'eli m sa'ane asee yanam ma'aa.
50004016	Bozugo mam daa be Tesalonika teŋin la, ya daa tum n suŋim noor bedego.
50004017	Li ka'a piini ka mam booda, amaa m bood ye ya di'e li nyood.
50004018	M di'e piinbane wusa ka ya tis Epafroditus ye o mor na la ka li siaki m boodim. Li wen wuu bun line ka li nyuug malis ka ba nyu'e tis Wina'am ka o di'ed ne sumalisim.
50004019	Ka m Wina'am on ka m siak na tisi ya line mekama nar ne ya, ka li dolne o kpa'am tita'ar line be Yesu Kiristo ni la.
50004020	Ti Ba' Wina'am na nye zun'or saŋa kane ka' benne. Ami.
50004021	Pu'usum Wina'am nidib mekama wusa bane a yinni ne Yesu Kiristo la. Ti ba'abiis bane la'am be ne m la pu'usidi ya.
50004022	Wina'am nidib wusa pu'usidi ya hale line gat ane na'ab Kaisa yidim la.
50004023	Ti Zugsob Yesu Kiristo yelsum na be ne ya.
51001001	Mam, Paul one ka Wina'am gaŋ ka m a Yesu Kiristo Tumtum, ne ti ba'abiig Timoti
51001002	n sobid gbauŋ kaŋa tisid yanam bane a Wina'am nidib, ka a yinni ne Kiristo ka be Kolose teŋin ka a ti ba'abiis bane a yadda dim la. Ti Ba' Wina'am na tisi ya yelsum ne sumalisim.
51001003	Tinam yiti pu'usid Wina'am one aa ti Zugsob Yesu Kiristo Ba' la tisidi ya saŋa mekama.
51001004	Ti pu'usid o bareka tiname wum ye ya niŋid Yesu Kiristo yadda ka noŋ Wina'am nidib wusa la,
51001005	yaname mor ti'ir ne line ka Wina'am digil arazana ni n guri ya la zug. Ya pun deŋim wum ti'ir la yela sida pian'adin line a Wina'am labasuŋ la,
51001006	ka ba mooli tisi ya la. Ka zin'is bedego ka nidib bedego siak Wina'am labasuŋ la, ka ba kal pe'esid. Ala men ka li me niŋidi ya sa'an saŋa kan ka ya wum Wina'am popielim yela ka sid baŋi li n ti paae nannanna la.
51001007	Ya zamis ne'eŋa Epafras sa'an one aa ti tumtum tiraan Yesu Kiristo ni, ka lem a Kiristo tumtum yelmeŋir ka zi'e ti noba zug ya yela la.
51001008	O yeli ti yanam mor noŋilim Wina'am Siig Suŋ ni si'em la.
51001009	Dinzug ka ti pu basi ka kpelim sosid Wina'am tisidi ya, saŋa kan ka ti wum ya labaar la n ti paae nannanna, ka sosid Wina'am ye ya baŋ o poten'er bood si'em su'uŋa, ne ya'amsuŋ ne baŋir line ka Wina'am Siig la tisid.
51001010	Ti sosid ye ya tuuma n nar Zugsob la, ka li ma'ae o suunr bedego, ka ya tum tuumsuŋ wusa, ka ya Wina'am yela baŋir pe'es.
51001011	Ka Wina'am paŋ tita'ar la zug ka ya na mor paŋ bedego men, ye ya tun'e modig su'uŋa ne sumalisim
51001012	ka na pu'usidi ti Ba' Wina'am bareka. On maali ya ka ya nar ye yanam la'am ne ya Wina'am nidib taaba n di'e line a ya din ka be Wina'am so'olim line a nyain la ni.
51001013	Wina'am faann ti Sutaana so'olimin line a likine n ta'asi ti o Binoŋir so'olimin.
51001014	On zug ka ti nye yolisim ka Wina'am yiisi ti tuumbe'edi bas la.
51001015	Wina'am one ka ba pu nyet la a si'em la Yesu me sid ane ala. O ane bun kane maal wusa la kpeenm.
51001016	Ka li yine o sa'an na ka Wina'am maali li wusa, bun bane be dunia ni bee saazug, bee bun nyeta, bee bane pu nyetaa, bee bane mor na'am bee so'olim, bee paŋ, bee kpi'euŋ la. Ka bun wusa maalug yine o sa'an ka ane o meŋ yela.
51001017	O pun deŋim be ka si'el si'el nam kae', ka o paŋ ket ka li wusa a gumm.
51001018	One a Wina'am nidib kpeenm wuu zugu a yiiga si'em niŋgbiŋin la, ka lem a yiiga sob bane vu'ug kumin la, ye o a si'el wusa kpeenm.
51001019	Ka li malis Wina'am ye on a si'em la wusa Yesu me ane ala.
51001020	Li yine o sa'an ka Wina'am zaŋ o ziim kane yi ku'um dapuudir zug la naal noor ne bun line be saazug ne dunia ni wusa.
51001021	Saŋsi'en la ya daa ane bi'emnam ne Wina'am, ka mor poten'ebe'ed ne tuumbe'ed.
51001022	Amaa Yesu Kiristo ku'um la yela o naal noor ne yanam, ka na zi'el ya nyain Wina'am tuon ka ya ku lem mor gba'ar bee taale.
51001023	Ala zug ya ya'a kpelim mor ya yadda la kiŋ kiŋ wuu eenb suŋ ne, ka pu bas ti'ir line ka ya wum labasuŋin laa, li na niŋi ala. Nwa ane labasuŋ kane ka ba daa mool tis so' wusa one be dunia ni. Labaar kan la ka mam Paul liebi li tumtum la.
51001024	Li malis man Paul ne mane namisidi ya yela la. Namisug kan ka m namisid la ye li niŋne paae li ben wenne Kiristo n daa yel ye m na namis la. Ka li ane o niŋgbiŋ line a o nidib la yela ka m namisid.
51001025	Ka ya yela ka Wina'am gaŋi m ye m liebi o nidib la suŋid ka mooni o labaar la su'uŋa.
51001026	Labaar la da ane yelsua'adir saŋa kane gaad la wusa, amaa nannanna li yu'un nie tis o nidib.
51001027	Ka Wina'am gban'e ye o ke ka o nidib baŋ ye yelsua'adir la ane yelsum tita'ar n me tis buudi wusa. Yelsua'adir la ane ye Kiristo a yinni ne ya ka tisi ya ti'ir ka ya na be ne Wina'am.
51001028	Ti moon Kiristo yela, ka sa'an so' mekama, ka pa'ani ya ne ya'amsuŋ ye ya bi' Kiristo ni ka ti zaŋi ya n pa'al Wina'am.
51001029	Linzug ka m kpe'eŋi m meŋ n mo hale ne paŋ tita'ar line ka Kiristo tisi m la.
51002001	Ka m bood ye ya baŋ mam kpe'eŋi m meŋ si'em wusa, ya yela ne bane be Laodisea ne bane pu nyee m ne nif nan la,
51002002	ye ya la'am taaba ne noŋir n kpe'eŋi ya sunya, ka baŋ Wina'am yelsua'adir line a Kiristo la nyain nyain ka pu bi'esidi li yela baa bi'elaa.
51002003	Ka Kiristo sa'an ka baŋir ne mi'ilim wusa wusa be.
51002004	M yeli ya nwa ne ka so' da ma'a ya ne ya'am gonluŋo,
51002005	ka m ba'a be ne ya, hale baa man ka'a ya sa'an la, ka m sunf malis ne ya suer la dolim ne yaname siak Kiristo kiŋ kiŋ la.
51002006	Dinzugo yaname sadigim siak ye Yesu Kiristo a Zugsob la, bei ne o ne noor yinni,
51002007	ka gban'e o wenne tiig nya'a gban' teŋ kiŋ kiŋ si'em la, ka ya yadda niŋir nobug, ka ke ka ya beilim Yesu ni a wuu tiname pa'ali ya si'em la, ka tisidi Wina'am bareka pu'usum bedego.
51002008	Gu'usimi, ka so' da pan'asi ya ne pa'alug line wen wuu ya'am pa'alugo, ka a dama'a zaal, ka a pa'alkuda ne saalib yiiga pa'ala, ka pu yi Kiristo ni na laa.
51002009	Ka Wina'am a si'em wusa la, Kiristo me da ane ala o niŋgbiŋin.
51002010	Ka yaname a yinni ne o la zug ka ya nye nyovur bedego. Kiristo ane kpeenm ka so'e line wusa mor paŋ ne kpi'euŋ.
51002011	Yanam a Wina'am nidib n a yinni ne Kiristo la, ka zanbin line pa'al ye ya a o nidib la, ka'ane baŋo kpen'esug niŋgbiŋinee, ka ane ye Kiristo yiisi ya poten'ebe'ed ya ni.
51002012	Yaname daa di'e ku'om suub la, li nwaasne wuu ba la'am mumi ya ne Kiristo. Ka yaname niŋ Wina'am yadda on vu'ug Kiristo kumin si'em la, li me nwaasne wuu ya la'am vu'ugi ne o.
51002013	Ya tuumbe'ed ne ya saalib boodim line pu dol suer la da ke ka ya zi' Wina'am ka wenne bane kpine. Ka Wina'am ke ka ya la'am vu'ug ne o. O da yiisi ti tuumbe'ed wusa bas.
51002014	Yesu yiis wada kan daa sob, ka li kati ti saria la, ka li moŋidi ti buod la, n zaŋi li kpa'a tabil o dapuudir la zug.
51002015	Kiristo ku'um dapuudir la yela ke ka o sa'am siisbe'ednam bane mor paŋ ne kpi'euŋ wusa ka diisi ba nyan paalo ni, on nyaŋe ba la zug.
51002016	Dinzug, da ke ka so' yel ye ya niŋimi anwa ne anwaa, diib sieba yela bee nuub yela bee yuum yuum malima bee nwadipaalis malima bee daba ayopoi vu'usum daar yela.
51002017	Bama nwa da nwaasne line na ti kena la, ka li ameŋa a Kiristo.
51002018	Da ke ka one ma'a ye o kpi'em gat uf pan'as uf ka ma'a ye Wina'am nie si'el pa'al on ne, ka nyidigid n ma'adi siedi o meŋ ka pu'usid maleknama. Ninkaŋa du'osidi o meŋ ka li gbin kae', bozugo li ane ninsaalib ten'esug ka o dol,
51002019	ka pu dol Kiristo yela. Kiristo wenne zugne, ka ket ka yadda niŋidib wusa a gumm ka nobugid wuu Wina'am bood si'em, wuu niŋgbiŋ duta ne giinla ke ka niŋgbiŋ a gumm ka mor paŋ si'em la.
51002020	Yaname sadigim wen wuu ya la'am kpine ne Kiristo ka bas saalib yiiga pa'ala la, da niŋidi wuu ya beilim kudug la ka siak wada bama buudi bane ye,
51002021	“Da di ne'enam, bee da lemi li, bee da si'isi li laa.”
51002022	Ban yela ka lin ka ba dit la mor kpienr poogin la. Li ane saalib ma'aa wada tisib ne pa'alug.
51002023	Ka wadkaŋa tu'asne wuu ya'am pa'alug ka ket ka namisug pu'usug ne meŋsier ne niŋgbiŋ namisug nobugid, amaa ka ka' paŋ ye li kad ninsaal boodim ya'amleogo.
51003001	Yaname la'am sadigim vu'ug kumin ne Kiristo la, more boodim ne bun line be arazana ni, zin'ikan ka o zin'i Wina'am datiuŋ la.
51003002	Keli ka ya poten'er gban'e ne bun line be arazana ni, ka ka'ane bun line be dunia nii;
51003003	ka ya kpiya ka mor nyovur paal, ka Kiristo guri li Wina'am sa'an.
51003004	Ka Kiristo one a ti nyovur la ya'a nie ya na la'am nie ne o, n be o na'amin.
51003005	Basimi ya niŋgbiŋ boodim line a po'asa'uŋ bee dian'ad tuuma bee ya'amleog galisug bee poten'ebe'ed bee fufum, ka fufum a be'ed wenne ba'amaanib ne.
51003006	Tuum ban yela ka Wina'am supeen ken bane zan'asidi o noor la ni na.
51003007	Ya da niŋidi ala men yaname da la'am be ne ba la.
51003008	Amaa nannanna, basimi supeen, ne endug, ne poten'ebe'ed, ne yu'usa'uŋ, ne pian'ayaalis wusa.
51003009	Da ma'adi tisidi taaba yaname basi ya beilim kudug tuuma la,
51003010	ka tiak beilim paal line ka Wina'am kpelim maani li saŋa mekama, ka ti wenne o meŋ ka baŋi o yela n paasid su'uŋa.
51003011	Beilim paalin la, li ba'a kae' ye oŋa a Greek nid, bee Jew nid, bee o kpen' baŋo, bee o pu kpen'e, bee o a saan bee o yi moogin na, bee o a yamug bee o ka' yamuga, amaa Kiristo ma'aa gaad si'el wusa ka be o nidib wusa ni.
51003012	Yaname a bane ka Wina'am gaŋ ye ya a o nidib bane ka o noŋ la, more nimbaanlzoor, ka suŋidi nidib, ka siedi ya meŋ, ka a poten'esuŋ dim, ka a suguru dim
51003013	ne bane gban'adi ba meŋ ka ket taaba tuumbe'edi basid wuu Zugsob la yiisi ya tuumbe'edi bas si'em la, niŋimini ala men.
51003014	Ka line gaad li wusa ane ye ya mor noŋilim ka line la'ased si'el wusa ka li a gumm.
51003015	Keli ka Kiristo sumalisim la so'e ya sunya ka li ane sumaliskan yela ka Wina'am buoli ya, ka ya a niŋgbiŋ yinni. More Wina'am bareka pu'usug.
51003016	More Kiristo labaar la su'uŋa ya sunya ni, n zamisid ka sa'an taaba ne ya'amsuŋ ka yuum yuuma line be Wina'am gbauŋin la, ne Wina'am nidib yuuma ne yuumbane ka Wina'am Siig Suŋ tisi ya la, ka kpelim mor Wina'am bareka pu'usug ya sunya ni.
51003017	Line mekama ka ya niŋid, li ane tuuma bee pian'ade, niŋimi li Zugsob Yesu Kiristo yu'urin, ka pu'usidi ti Ba' Wina'am bareka ne Yesu Kiristo yu'ur zug.
51003018	Po'aba, siakimi ya sidib noya, ka li nar ka po'ab bane dol Zugsob la niŋidi ala.
51003019	Sidiba, noŋimi ya po'ab, ka da toe ne baa.
51003020	Biise, siakimi ya saamnam ne ya manam noya wusa ka line malis Zugsob la.
51003021	Du'adiba, da san'asi ya biis galise, ka ba na sin'ig.
51003022	Yamise, siakimi ya zugsobnam noya wusa ka da tummi ban na be ne ya ma'anee, ka ba ten'es ye ya ane tuumsuma dima, amaa ka lee tumi li ne poog yinni, Zugsob la na'asi yela.
51003023	Lin wusa ka ya tumid, tumi li ne poog yinni wen wuu ya tumne tisid Zugsob la, ka ka' nidiba.
51003024	Ya mi' ye Zugsob la na tisi ya nyood lin ka o da yeli zi'el ye o na tis o nidib la. Li ane Kiristo one a Zugsob la ka ya tumi tisid.
51003025	Tuumbe'ed sob la na di'e o tuumbe'ed la yood bozugo Wina'am pu mor baragaŋa.
51004001	Zugsobnama, niŋimini line a su'um ne line zemis tisi ya yamis. Ka baŋi ya potenda ni ye ya me mor Zugsob one be arazana ni.
51004002	Kpen sosimi Wina'am saŋa wusa ka tis o bareka pu'usum.
51004003	La'am sosi tisi ti ye Wina'am na tisi ti suer ka ti mool o labaar la, n nie o yelsua'adir line a Kiristo la. Ka li yela, ka m be sarega ni.
51004004	Sosimi Wina'am ye m nyaŋe pian' n nie li nyain, bozugo li nar ka m niŋi ala.
51004005	More ya'amsuŋ ne yaname niŋid si'em n tisid bane ka' yadda niŋidib la, ka noki ya saŋa la n tum line a su'um.
51004006	Keli ka ya noor pian'ad more mimilim wuu yaarum ne, ka baŋ yaname na lebis line nar n tis so' mekama.
51004007	Tikikus one a ti ba'abinoŋir ne ti sida suŋid ne ti tumtum tiraan n a yinni ne Zugsob la na yeli ya m yela.
51004008	Lin yela ka m tum o ya sa'an na, ye ya baŋ tiname a si'em, ka kpe'eŋi ya sunya.
51004009	Ka m tum on ne Onesimus one a ti sida ba'abinoŋir ka aa ya teŋ nid la. Ba na yeli ya line wusa naamid kpela.
51004010	Aristarkus one ka ti la'am be sarega ni la pu'usidi ya. Maak one a Barnabas ansiŋ me pu'usidi ya. M pun deŋim pa'ali ya o yela, ka o ya'a kena yanam on di'em o ne nu'usa ayi'iŋa.
51004011	Ka Josua one ka ba buon Justus la me pu'usidi ya. Nidib atan' bama ma'aa a Jew dim bane la'am tum ne man ye Wina'am so'olim la yela keŋ tuon. Ban niŋid si'em la bugun ne m suunr.
51004012	Epafras one a ya teŋ nid ka a Yesu Kiristo tumtum la me pu'usidi ya. O ten'esidi ya yela saŋa mekama ka sosid Wina'am ne nimmua, ye ya zi'e kiŋ kiŋ ka bi' ka baŋ su'uŋa line ka Wina'am bood.
51004013	M nye on tum namisi ya yela ne Laodisea dim ne Hierapolis dim la.
51004014	Luuk one a du'ata kan ka ti noŋ la ne Demas pu'usidi ya.
51004015	Pu'usimi ti ba'abiis bane be Laodisea teŋin, ne Nimfa ne Wina'am nidib bane la'ased o yin la.
51004016	Ya ya'a karem gbauŋ kaŋa nidibin n naae, keli ka ba karemi li n tis Wina'am nidib bane be Laodisea men. Ka yanam me karem Laodisea dim gbauŋ la.
51004017	Yelimi Arikipus ye on a yinni ne Zugsob la, o gosimi o tuuma line ka o di'e Zugsobin la ka tum li naae.
51004018	Mam Pauli sob pu'uskaŋa ne m meŋ nu'ug. Ten'esimi man be sarega ni la yela. Wina'am yelsum na be ne ya.
52001001	Man Paul ne Silvanus ne Timoti sobid gbauŋ kaŋa n tisid yanam Wina'am nidib bane be Tesalonika teŋin la n be ti Ba' Wina'am ne Zugsob Yesu Kiristo ni la. Wina'am na tisi ya yelsum ne sumalisim.
52001002	Ti pu'usid Wina'am bareka saŋa wusa ya zug, ka tiendi ya yela ti winsosugin.
52001003	Ka tenr ti Ba' Wina'am la tuon ya yadda niŋir ne ya noŋilim line ke ka ya tum bedego ka ya ti'ir kpemisi ya, ka ya modig be ti Zugsob Yesu Kiristo ni.
52001004	-
52001005	Ti ba'abiis ban ka Wina'am noŋ la. Ti daa mor labasuŋ la na tisi ya ka li ka'ane pian'ad ma'anee, ka lee ane ne Wina'am Siig Suŋ paŋ. Ka ti daa mi' su'uŋa ye Wina'am tumi ya sa'an, ka daa baŋ ye o gaŋi ya. Tinam daa be ne ya la, ya daa mi' ti belim daa a si'em. Ka li ane yanam su'um zug.
52001006	Ya daa ane ti tu'asim taas ne Zugsob la, ka di'e labaar n nye namisug bedego li zug la, ka la'am di'e sumalisim line yi Wina'am Siig Suŋ la ni na.
52001007	Linzug ka yadda niŋidib bane be Masedonia ne Akaia so'olimin me a ya tu'asim taas.
52001008	Ka nidib bedego bane be ani wum Zugsob labaar la ya sa'an. Ka li ka' bama ma'anee, ka ane bane be zin'is wusa me wum ya yadda niŋir Wina'am ni la yela. Ka si'el kae' ka ti na len yeli baa.
52001009	Nimbama la wusa pian'ad yanam daa di'e ti su'uŋa si'em, ka bas baga ka dol Wina'am one voe ka sid a Wina'am la,
52001010	ka gur o Biig Yesu ken la one na ti yi arazana ni la na. Wina'am da vu'ug o kumin la, ka o faann ti Wina'am supeen kane na ti kena la ni.
52002001	Ti ba'abiise, yanam mi' ye tinam daa kena kaae ya la, li daa ka'a zaalim,
52002002	ka mi' ye hale ba daa namisi ti, ka diisi ti nyan Filipi teŋin, ka ti nyaan kenn yanam sa'an Tesalonika teŋin na. Wina'am daa tisi ti sukpi'euŋ ka ti tu'as labasuŋ dine yi o ni na la tisi ya, hale la'am ne sieba daa daami ti bedego la.
52002003	Ti sa'alug pu yi dama'arin bee poten'ebe'edinee. Ka li ka' ye ti bood ye ti zam nidiba.
52002004	Wina'am gosi ti ka ti nar ye o gu'ul ti o labasuŋ la zug, ka ti yiti pian'ad wuu on bood si'em la. Ti pu mood ye ti ma'ae ninsaalib sunfo, ka lee mood ye ti ma'ae Wina'am one kpansi ti poten'er la sunf.
52002005	Ya mi' su'uŋa ye ti daa pu tu'as dama'ar zun'or pian'ad bee pian'ad line sua' maal ne fufum ne. Wina'am mi' ye li a sida.
52002006	Ka ti daa pu bood ye ti di'e zun'or ya sa'an bee sieba sa'anee, hale tinam a Kiristo Tumtumnib la zug ka ti mor suer ye ti daa sosidin si'el wusa ya ni, amaa li lee daa pu niŋid alaa.
52002007	Ti daa a baanlim ya sa'an, wuu bima gosid o biis si'em la.
52002008	Tinam noŋi ya la zug, ka ti daa siak ye ti tisi ya labasuŋ line yi Wina'am ni na la, ka la'am pesigi ti meŋ tisi ya. Ti daa noŋi ya bedego.
52002009	M ba'abiise, ya tenr tiname daa tum si'em la. Ti daa tum tuuma yu'uŋ ne nintaŋ ye ti yela da daami yaa, tinam daa moon labasuŋ dine yi Wina'am ni na tisi ya la.
52002010	Yanam ne Wina'am nye tinam niŋid si'em yanam yadda niŋidib sa'an, ka ti a su'um nyain ka a popielnam ne buod dim.
52002011	Ya mi' ye ti daa sa'ali ya yinni yinni wuu dau sa'an o biis si'em la,
52002012	ka kpe'eŋ ya sunf ka yeli ya ye ya dol suer kane na ma'ae Wina'am sunf, one buoli ya ye ya kpen' o so'olimin ne o na'amin la.
52002013	Tiname daa mor labaar line yi Wina'am ni na tisi ya la, ya daa wum ka di'e li ka baŋ ye li ane labaar line pu yi ninsaalib ni naa, ka baŋ ye li ane labaar line yi Wina'am ni na. Ka li sid aa ala, ka be yanam yadda niŋidib sunya ni n tum. Ka dinzug ka ti me pu'usid Wina'am bareka saŋa wusa.
52002014	Ti ba'abiise, li daa niŋid yanam sa'an, wuu lin daa niŋid Wina'am nidib bane a yinni ne Yesu Kiristo ka be Juuda teŋin la si'em la. Ya nye namisug ya meŋ buudi ni wuu ban nye Jew dim sa'an si'em la.
52002015	Ba da ku Zugsob Yesu ne Wina'am nodi'esidib men, ka kadi ti yiis, ka li due Wina'am sunf,
52002016	ka vi'i ti ye ti da pian'ad ne bane ka' Jew dim ye ba nye faangir. Linzug ka ba a ninsaalib dataas. Tuumbe'ed kaŋa kena paas ba tuumbe'ed wusa ka li yu'un galis. Ka Wina'am supeen yu'un lu ba zug.
52002017	Ti ba'abiise, tinam daa yi ya sa'an saŋa bi'ela la, ti daa bakne ne niŋgbina ka ka'ane suunrin bakire. Dinzug ka ti daa bood ka mood hale ye ti kena kaae ya ya'as.
52002018	Ti daa bood ye ti leb ya sa'an na. Ka man Paul daa mood ye m leb ya ni na noorin si'em, ka Sutaana vi'i ti.
52002019	Saŋkan ka ti Zugsob Yesu na ti leb na, ka ti be o tuon, ya yela ka ti nwe'ed nyo'og ka mor ti'ir ne sumalisim. Ka'a ala bee?
52002020	Yanam zug ka ti na nye na'asi ne sumalisim.
52003001	Dinzugo, tiname n zi' yaname a si'em la, ke ka ti ku lem nyaŋe modig ya'asa, ka siak ye ti be Atens teŋin ti kon'o kon',
52003002	ka tum ti pitu Timoti one a ti Wina'am tumtum tiraan n pa'an Kiristo labasuŋ la, ye o kena suŋi ya, ya yadda niŋir poogin, ka kpe'eŋi ya sunya
52003003	ka namisug bama da ke ka ya so' bas Wina'am suer la dollim. Yanam mi' ye li ane Wina'am boodim ye ti namis.
52003004	Tiname daa nam be ne ya la, ti daa deŋi yeli ya ye ti wusa na nye namisug. Ka yanam mi' ye line la sid niŋ la.
52003005	Dinzugo, mam daa ku nyaŋe modig la, ka m tum Timoti ye m baŋ ya yadda niŋir a si'em, ka zot ye Sutaana pa'ati pan'asi ya, ka ti tuuma ya sa'an la lieb zaalim.
52003006	Ka nannanna ka Timoti yi ya sa'an n leb na, ka mor labasuŋ ya noŋilim ne ya yadda niŋir yela la na, ka yeli ti ye ya ten'esidi ti yela saŋa wusa su'uŋa, ka bood bedego ye ya nyee ti, wuu tiname bood ye ti nyee ya si'em la.
52003007	Dinzugo m ba'abiise, tiname wum ya yadda niŋire a si'em yela la ke ka ti sunya kpi'em ya yela ti daamug ne ti namisug poogin.
52003008	Ya ya'a zi'e kiŋ kiŋ ka dol Zugsob la, ya sid na be beilim suŋ.
52003009	Ka nannanna ti na nyaŋe pu'us Wina'am bareka ya zug, ka me pu'us o bareka tinam mor sumalisim o tuon ya yela la zug,
52003010	ka sosid o ne ti sunya yu'uŋ ne nintaŋ, ye ti nyee ya ne nif, ka suŋi ya ne dine pasig ya yadda niŋirin.
52003011	Ti sosidi ti Ba' Wina'am, ne ti Zugsob Yesu Kiristo ye o maal suer tisi ti, ka ti keenn ya sa'an na.
52003012	Ka sosid Zugsob ye o ke ka ya taaba noŋilim ne nidib wusa noŋilim a si'em na nobug bedego wuu tinam noŋi ya si'em la,
52003013	ye o kpe'eŋi ya sunya ka saŋkan ka ti Zugsob Yesu na kena ne o nidib wusa la, yanam na di buod ka a su'um nyain ti Ba' Wina'am la tuon.
52004001	To, ti ba'abiise, ya daa zamisid ti sa'an yaname na a si'em ka li ma'ae Wina'am sunf. Ya kpelim aa ala. Ka ti sa'ali ya ka belimi ya ne ti Zugsob Yesu yu'ur ye ya niŋ ka li gaad ala.
52004002	Ya mi' noyelug bane ka ti daa tisi ya ne Zugsob Yesu paŋ la,
52004003	ye Wina'am bood ye ya a su'um nyain, ka luak dian'ad tuuma,
52004004	ka ya yinni yinni baŋ yanam na niŋ si'em di po'a ne na'asi, ka ya sunya a nyain.
52004005	Ka li ka'ane ne be'ed ya'amleog wuu ba'amaanib bane pu dol Wina'am niŋid si'em laa.
52004006	Ka ne' poogin, mit ka dau tum tuumbe'ed ka maal be'ed tis o ba'abiig. Ti daa deŋim yeli ya, ka sa'ali ya ne paŋ ye, Zugsob na namis bane tum tuumbe'ed bama.
52004007	Wina'am daa pu gaŋi ti ye ti sunya a dian'ade, amaa ye li a nyain.
52004008	Dinzugo one zan'as pa'alug kaŋa, o pu zan'as ninsaala, o zan'asne Wina'am one tisi ti o Siig Suŋ la.
52004009	Li lem kae' ye ti sob tisi ya ya ba'abiis noŋilim yelaa. Wina'am pun zamisi yanam ye ya noŋ taaba.
52004010	Ka li a sida ye ya noŋ ya ba'abiis wusa bane be Masedonia so'olimin la. Ti ba'abiise, ti belimi ya ye ya ke ka noŋilim la gaad lin a si'em la,
52004011	ka ya kpe'eŋ ya meŋ n a baanlim, ka gosi ya meŋ tuuma, ka tum ne ya meŋ nu'us n diisi ya meŋ, wuu tinam daa yeli ya si'em la,
52004012	ye ya nye na'asi bane ka' yadda niŋidib la ni. Ka da tia' so' ka ye o tisi ya, yanam bood si'el la.
52004013	Ti ba'abiise, ti bood ye ya baŋ yelsida ne bane kpi la yela, ka ya sunya da sa'am wuu bane pu mor ti'ir laa.
52004014	Ti siak ye Yesu kpiya ka lem vu'ug kumin, ka me siak ye bane daa a Yesu nidib ka da kpi la, Wina'am na more ba ne Yesu na.
52004015	Lina ane Zugsob pa'alug ka ti yeli ya ye, saŋkan ka Zugsob la na ti kena la, tinam bane kpelim voe la, ku deŋ bane kpi la n la'as ne Zugsob la yiigaa.
52004016	Zugsob la meŋ na ti yi arazana ni sig na ka tis noor tansug ka ti wum malek kpeenm kukor ne Wina'am na'atan piebug. Ka bane a Yesu nidib ka kpi la, na vu'ug kumin yiiga.
52004017	Ka Wina'am yu'un na nok tinam bane kpelim voe la n la'as ne ba n tu'os Zugsob la saŋgbana ni. Ka ti yu'un na be Zugsob la sa'an saŋa wusa.
52004018	Dinzugo, kpemisimi taaba sunya ne pian'abama.
52005001	Ti ba'abiise, li lem kae' ye ti sob si'el tisi ya Zugsob ken la saŋa ne dabisa la yelaa.
52005002	Ka yanam meŋ mi' su'uŋa, ye Zugsob dabisir la na kena wuu na'ayiigi na kenn yu'uŋ na si'em la.
52005003	Nidib ya'a ti yet ye, “Laafe ne niŋma'asim be” saŋkan la ka toog na kpelim lu ba zugin, wuu po'a yiti sa'ae du'am si'em la. Ka ba ku nyaŋe yi li nii.
52005004	Ti ba'abiise, yanam ka' lik dima, ka Zugsob la dabisir na kpelim di'igi ya wuu na'ayiiga.
52005005	Ya wusa ane neesim nidib, ka be line a nyain la ni, ka ti ka' yu'uŋ ne lik nidiba.
52005006	Dinzugo, ti da gbisid wuu bama laa, ka nei ka da aa wuu one nu daam koole.
52005007	Bane gbisid la, gbisidne yu'uŋ. Ka bane nu daam kool la, kool ne yu'uŋ.
52005008	Ka tiname a neesim nidib la zug, ti da kool ka ya'am kae'. Li nar ka ti a wuu sogia bane ye' zaba la'ad line a kunt la ye li gu'u ba meŋ, zaba ni. Ti yeem yadda niŋir ne noŋilim n gu'u ti nyo'od, ka pid kunt balaŋir line a ti'ir ye ti nye faangir la n gu'u ti zut.
52005009	Wina'am pu gaŋi ti ye ti nye o supeene, ka lee ye ti di'e faangir line yi ti Zugsob Yesu Kiristo ni na la.
52005010	On da kpi ti zug, ye saŋkan ka o ti ken la na, ti ya'a voe bee ti ya'a kpi ne, ti na la'am be ne o.
52005011	Dinzugo kpemisimi ya taaba sunya, ka suŋ taaba ya yadda niŋir ni, wuu yaname niŋid si'em la.
52005012	Ti ba'abiise, ti belimi ya ye ya na'as bane ka Zugsob la gaŋi ba ye ba guri ya ka tum o tuuma ya soogin ka pa'ani ya la,
52005013	ka tisi ba na'asi bedego, ka noŋi ba ba tuuma la zug, ka ya mor sumalisim ne taaba.
52005014	Ti ba'abiise, ti kpemisidi ya sunya ye ya sa'al bane mor gbanya'am la, ka kpemis bane pu mor sukpi'em la sunya, ka suŋ bane ka' paŋ ba yadda niŋir poogin la, ka mor sumbugusum ne ba wusa,
52005015	ka gu'us ka ya so' da lebis o tiraan be'ed one tum be'ed la zugo, ka kpemis ya meŋ ye ya tum tuumsuma n tis taaba ne nidib wusa.
52005016	More sumalisim daar wusa,
52005017	ka pu'us Wina'am saŋa wusa,
52005018	ka pu'us o bareka si'el mekama ni; ka li ane Wina'am boodim line yi Yesu Kiristo ni na, ye ya niŋid ala.
52005019	Da zan'asi Wina'am Siig Suŋ laa,
52005020	ka me da ne'es pian'ad line ka so' di'e Wina'am ni tisi ya.
52005021	Kpansimi si'el wusa, ka more dine a su'um,
52005022	ka luak bunbe'ed buudi wusa.
52005023	Ti sosid Wina'am one tisidi ti sumalisim la ye o ke ka ya aa su'um nyain. Ka lem sos o ye o na more ya su'uŋa, ka Zugsob Yesu Kiristo la ya'a ti kena, ka ya siis ne niŋgbina a su'um ka ya di buod.
52005024	Wina'am one gaŋi ya la a sida sob, ka na niŋ ala.
52005025	Ti ba'abiise, sosimi Wina'am tisi ti,
52005026	ka pu'us ya ba'abiis wusa su'uŋa.
52005027	M yeti ya ne Zugsob paŋ ye ya karem gbauŋ kaŋa tisi ya ba'abiis zan'asa.
52005028	Ti Zugsob Yesu Kiristo yelsum na bee ya sa'an. Ami.
53001001	Man Paul ne Silvanus ne Timoti sobid gbauŋ kaŋa n tisid yanam Wina'am nidib bane be Tesalonika teŋin la n be ti Ba' Wina'am ne Zugsob Yesu Kiristo ni la.
53001002	Ti Ba' Wina'am ne ti Zugsob Yesu Kiristo na tisi ya yelsum ne sumalisim.
53001003	Ti ba'abiise, yanam yadda niŋir ne ya yinni yinni noŋilim ne taaba n nobugid bedego la zug, ka li nar ka a su'um ye ti pu'us Wina'am bareka saŋa wusa ya zug.
53001004	Ka linzug ka tinam meŋ nwe'ed nyo'og ya yela Wina'am nidibi la'ased zin'ig si'a wusa. Ti nwe'ed nyo'og ya modigir ne ya yadda niŋir ne Wina'am, mugusug ne namisug line paadi ya la zug.
53001005	Lina pa'al ye Wina'am kad saria ne yelsida ye o maali ya ka ya nar ne ya nam be o so'olimin la, ka li ane yanam be o so'olimin la zug ka nidib namisidi ya.
53001006	Wina'am ane sida daan ka na namis bane namisidi ya la,
53001007	ka ke ka yanam bane namisid la vu'us ne tinam, saŋkan ka Zugsob Yesu na ti yi arazana ni leb na, ka kena ne o malek bane mor paŋ tita'ar la, ne bugum pielim
53001008	ka namis bane zi' Wina'am ne bane pu siak ti Zugsob Yesu labasuŋ la.
53001009	Ba na di'e namisug line a sa'uŋ ka ka' naare ka na yi Zugsob la sa'an ne o na'am paŋ tita'ar la ni daar kan ka o na kena la.
53001010	Saŋkan la ka ti na nye o, ka o na be o meŋ nidib ne bane wusa niŋ o yadda la ni. Ka ti na tis o na'asi. Bozugo yanam meŋi siak ti labaar la ka ya na ti bee ba sa'an.
53001011	Linzug ka ti sosid Wina'am tisidi ya saŋa wusa ye o na ke ka ya nar ne yanam be o so'olimin la. Ka me sos o ye o paŋ na tisi ya popielim wusa line ka ya mor ya'amleog la, ka ke ka ya yadda niŋir tuuma na tum paae li ben,
53001012	ye ti Zugsob Yesu bee ya ni ka yanam me bee o ni. Ka ya zan'asa na nye zun'or. Li wusa yine Wina'am ne Zugsob Yesu Kiristo ni na.
53002001	M ye m sa'ali ya ti Zugsob Yesu Kiristo la na ti kena la, ne tiname na ti la'as taaba n tu'os o la yela. Ti ba'abiise, ti belimi ya
53002002	ye ya ya'a wum labaar line yel ye Zugsob la dabisir pun kena, ya da ke ka daamug ne kikirug kpelim kpen' ya poten'erine. Li ya'a ane ye so' yel ala ka ba ten'es ye li yi ne Wina'am Siig Suŋ la ni, bee so' pa'al ala, be so' karem gbauŋ ka ten'es ye li yi ne ti sa'an,
53002003	yanam da ke ka ba so' ma'a ya lina wusa nii. Daar kan la ku kenaa, asee ka saŋkan ka nidib bedego la'ase zan'as Wina'am la kena, ka so' nie ya soogin ka a tuumbe'ed daan, on sid na keŋ bugum teŋin.
53002004	O na kisig dine wusa ka ba buon ye Wina'am la, la'am ne si'elnam wusa dine ka nidib zun'odi li la, ka du'os o meŋ n gaadi ba wusa. Hale ka o na kpen' Wina'am pu'usum yin n zin'i ka na yel ye o ane Wina'am.
53002005	Man daa nan be ya sa'an la, m daa yeli ya lin wusa. Ya pu tenra?
53002006	Ka si'el be, ka ya mi' li, ka li nam vi'i tuumbe'ed daan la, ka li saŋa ya'a ti paa na, tuumbe'ed daan la na nie na.
53002007	Tuumbe'ed sua'ada pun tum sa. Ka one nam vi'i tuumbe'ed daan la, na kpelim niŋ ala, n ti paae saŋkan ka o keŋ ka bas paalo.
53002008	Ka tuumbe'ed daan la yu'un na nie na. Ka Zugsob Yesu noor pebisim na ku o. Ka o ken la neesim na sa'am o.
53002009	Sutaana na ke ka tuumbe'ed daan la kena. Ka o na mor paŋtita'ar, ka maan ziri bunnyalima,
53002010	ka ma' dama'am buudi wusa n ma' nidib bane na nye sa'uŋ, ban pu di'e sida ka pu noŋi li n nye faangir la zug.
53002011	Linzug ka Wina'am na tisi ba ziri poten'er, ka ba siak ziri,
53002012	ye nidib bane wusa pu siak sidaa, ka bood tuumbe'ed la, na nye saria kadib line a sa'uŋ.
53002013	Ti ba'abiise, bane ka Zugsob noŋ la, li nar ka ti pu'us Wina'am bareka saŋa wusa ya zug, on daa gaŋi ya pin'ilugin ka o Siig Suŋ one ke ka ya aa o nidib bane a su'um nyain la ne ya sida siakir la ke ka ya nye faangir la zug.
53002014	Wina'am daa buoli ya ye ya nye faangir, ne labasuŋ kane ka ti daa mooli ya sa'an la poogin, ye ya nye ti Zugsob Yesu Kiristo na'asi la'am ne o.
53002015	Dinzugo ti ba'abiise, zi'enimi kiŋ kiŋ, ka doli yelsida line ka ti pian'ad ti gbauŋ ban ka ti sob la ni.
53002016	Ti pu'usid ti Zugsob Yesu Kiristo o meŋ ne ti Ba' Wina'am on noŋi ti, ka tisi ti sukpi'em kane ka' naare ne ti'ir suŋ o popielim zug la,
53002017	ka sos o ye o na kpe'eŋi ya sunya, ka tisi ya paŋ ye ya niŋ si'el wusa line a su'um ka me yel line a su'um.
53003001	Ba'asugo, ti ba'abiise, sosimi Wina'am tisi ti, ye ti Zugsob labaar la na kpelim yadigid to'oto ka nye na'asi wuu lin daa niŋ yanam ni si'em la.
53003002	Ka sos o ye o na faann ti nimbe'ednam sa'an, ka li ka' nidib wusa siak Wina'am labaar laa.
53003003	Ka Zugsob la lee a yelsida daan, ka na tisi ya paŋ ka guri ya, ka Sutaana da nyaŋe yaa.
53003004	Ka Zugsob la ke ka ti mi' ya poog, ka mi' ye ya niŋid tiname yeli ya si'el la, ka na kpelim niŋid ala.
53003005	Ti sosid Zugsob la ye o na ke ka ya sunya noŋ Wina'am, ka ya modig wuu Kiristo modig si'em la.
53003006	Ti ba'abiise, ti yeli ya ne ti Zugsob Yesu Kiristo paŋ ye ya basi ya ba'abiis sieba bane zin'i ka mor gbanya'am, ka pu dol pa'alug kane ka ti tisi ya laa.
53003007	Yanam meŋ mi' su'uŋa ye li nar ka ya tu'as tinam daa tum si'em la. Tinam daa be ne ya la, ti daa ka' gbanya'anama,
53003008	ka pu dit so' diib zaalim ka pu yoo, ka lee tum bedego nintaŋ ne yu'uŋ, ka ti yela da daami yaa.
53003009	Ti daa niŋid ala, ka li ka' ye ti pu mor li suere, ka lee ane ye ya nye tinam tum si'em la ka tu'asi li.
53003010	Tinam daa nam be ne ya la, ti daa yeli ya ye, “One pu tum, on da dii.”
53003011	Ti wum ye sieba be ya sa'an n zin'i ka mor gbanya'am ka kpen'ed nidib yela ni, ka pu tum na.
53003012	Linzug ka ti yel nimbama, ka sa'ali ba ne Zugsob Yesu Kiristo paŋ ye ba tum ba tuuma baanlim, ka diisi ba meŋ.
53003013	Ti ba'abiise, da genn ka bas tuumsuma maalugo.
53003014	So' ya'a zan'as ka pu siak line ka ti yeli ya gbauŋ kaŋa ni laa, yanam baŋim o, ka luak ne o ka ke ka nyan di o.
53003015	Da niŋ o wuu o ane ya dataa, ka lee sa'al o wuu ya ba'abiig.
53003016	Ti Zugsob one a sumalisim daan la na tisi ya sumalisim saŋa wusa ne si'el wusa ni, ka na be ne ya wusa.
53003017	M sobid ne m meŋ nu'ug ye, man Paul pu'usidi ya. Anwa ka m sobid ka zanbin m gbana ni wusa.
53003018	Ti Zugsob Yesu Kiristo yelsum na be ne ya wusa.
54001001	Man Paul, one ka Wina'am ti faangid ne Yesu Kiristo one ka ti mor ti'iri o yela la, tis man noor ye m a Kiristo Tumtum la,
54001002	n sobid gbauŋ kaŋa tisid Timoti one niŋ Yesu Kiristo yadda ka liebi m biig ameŋa la. Ti Ba' Wina'am ne ti Zugsob Yesu Kiristo na tis uf yelsum ne nimbaanlzoor ne sumalisim.
54001003	Man daa wa'ae Masedonia teŋin la, m daa tis uf noor ye fu kpelim be Efesus teŋin ka sa'al ninsieba ye ba da pa'an ziri pa'ala la.
54001004	Ka da dol teŋkudumin solima ne yaanam yuda kal line ta'asid nogban nwa'ar ka pu suŋid ka Wina'am tuuma la ken tuon ne ya yadda niŋir nii.
54001005	Dinzug ke ka m yel anwa la ane ye noŋilim line zu'e yine ya poten'er line a nyain ne popielim ne yadda niŋir ameŋa.
54001006	Ninsieba bas ne'eŋanam ka pian'ad pian'ayaalis,
54001007	ka bood ye ba a Wina'am wada pa'anib, amaa ba pu baŋ ba meŋ pian'ad la gbin ne, bee yelban ka ba pian'ad ne sukpi'em laa.
54001008	Ti mi' ye wada la a su'uŋa ti ya'a noki li tum lin nar si'em.
54001009	Ti mi' ye wada la pu maal ne zi'el popielim dim yelaa, amaa bane pu dol wada la suer, ne bane pu siakid yelugo, ne bane pu dol Wina'am suere, ne tuumbe'ed dim, ne bugusum dim, ne bane dol ninsaalib suer, ne bane kuud ba'anam ne manam, ne bane a ninkuudib,
54001010	ne po'ab ne dapi bane sa'am taaba, ne dap bane dig ne ba dap taaba wen wuu po'ab ne, ne bane zuud nidibi gban'ad, ne dama'anam, ne ziri kasetib, ne bane niŋid line mekama pu dol pa'alsuŋo.
54001011	Pa'alug la dolne labasuŋ line nied pa'an Wina'am na'am ne na'asi, ka o da niŋi m nu'usin ye m mool la.
54001012	M pu'usidi ti Zugsob Yesu Kiristo bareka, one tisi m paŋ ne'eŋa yela la. M pu'usid o, ne on baŋi m poog ka gaŋi m ye m tum tuumkaŋa nwa la,
54001013	hale baa ka saŋsi'en ka m da sa'amidi o yu'ur, ka namisid o, ka tu'ud o, amaa ka o zo man nimbaanlig, bozugo man da nam pu niŋ Yesu yadda la, m da pu baŋ man niŋid si'el la.
54001014	Ka Zugsob la tis man o popielim piini ka li galis, ne Yesu Kiristo yadda niŋir ne noŋilim line be o sa'an la.
54001015	Yelmeŋir nwa ka m yet ye, li nar ye so' mekama di'e li su'uŋa ye, “Yesu Kiristo kenn dunia ni na ye o faaenn tuumbe'ed dim,” ka man tuumbe'ed gati ba wusa din.
54001016	Ka mam one a tuumbe'ed dim kpeenm la, di'e nimbaanlzoor ye Yesu Kiristo pa'al nidib la o meŋ suguru su'uŋa ka bigis bane na yuolim niŋ o yadda, ka di'e nyovur line ka'a naar la.
54001017	Na'ab kane so'e zumaana wusa la, o pu kpiida, nidib me pu nyet o ne ninii, one a Wina'am ayinni la, zun'or ne na'asi ane o din, saŋa line ka'a naare. Ami.
54001018	M biig Timoti, nozi'elug kaŋa ka m tisid uf, ka li doli line ka Wina'am nodi'es da pian' fu yela la. Kel ka ne'eŋa kpe'eŋ uf ka fu zab zabsuŋ line na kad yelbe'ed la.
54001019	Kpelim mor yadda niŋir ne popielim ya'am. Ninsieba pu siakidi ba meŋ popielim ya'am bood si'em laa, ka li sa'amidi ba yadda niŋir.
54001020	Ba sieba ane Himeneus ne Alekizanda, ban ka m kee ba niŋ Sutaana nu'usin ye ba silig ya'am ka da sa'am Wina'am yu'ure.
54002001	Ne'eŋa nwa a yiiga yel, ye fu kpe'eŋi ba ka ba pu'us Wina'am ne sosug ne beluŋ ne bareka pu'usum nidib wusa yela.
54002002	M bood ye ya sos Wina'am n tis na'anam ne kpi'emnam ka ti be ne laafe ka daamug kae', ka ti dol Wina'am suer ne nimmua yela wusa ni.
54002003	Ne'eŋa a su'um ka malisi ti faangid Wina'am suunr
54002004	one bood ye nidib wusa nye faangir ka lem baŋ yelsida suer la.
54002005	Wina'am yinni ma'aa be. Ka nu'unwe'ed yinni ma'aa me be nidib ne Wina'am soogin, ka one a Yesu Kiristo la,
54002006	one pesigi o meŋi tis ye nidib wusa nye yolisim la. Ka li saŋa paae la bane nyee li la, dii li kaset.
54002007	Ne'eŋa nwa zug ka Wina'am da gaŋi m ye o tum m ka m mooni li, ka pa'al bane ka' Jew dim la ye ba niŋ Wina'am yadda ka baŋ line a sida. M yetne yelsida, ka pu ma'ada.
54002008	M bood ye zin'ig wusa, ka dap pu'usum ka uk nu'us line a nyain la, pu'us Wina'am. Ka supeen ne nogban nwa'ar kae'.
54002009	Ka po'ab me yeem fuud line nar ka na sua'a ba nyan su'uŋa, ka ka'ane zuobid loob yela bee salima la'ad bee kugvenla line buon peel ka li ligidi zu'e, ne fuud ban ka ba ligidi zu'e laa.
54002010	Ba lee venl ne tuumsuma line nar po'ab bane yel ye ba ane Wina'am pu'usum dim la.
54002011	Kel ka po'ab a baanlim ka zamis ka siak ba bane so'e ba la noya.
54002012	M pu siak ye po'ab pa'an dapa, bee mor kpi'euŋ ka so'e baa. Ba ae baanlim;
54002013	ka Wina'am da deŋim maalne Adam ka nyaan maal Eve.
54002014	Ka Sutaana da pu ma' Adam, amaa o nyaŋe ma' Eve, ka o sa'am Wina'am noor yelug.
54002015	Ka la'am ne wala, po'a ya'a nyidigid ne Wina'am yadda niŋir ne noŋilim ka a nyain ka mor ya'am su'uŋa la na paasid faangir ne biis du'abin.
54003001	Yelmeŋir nwa ka m yet ye, so' ya'a bood ye o a Wina'am nidib so'od, o boodim ane o tuuma a su'um.
54003002	One a Wina'am nidib so'od asee ka o a one ka'a gba'are, ka a po'ayiŋdaan ka gban'adi o meŋ, ka mor ya'am, ka a one tum line dol suer su'uŋa, ne one di'esid saam ne sumalisim, ka a one na tun'e pa'al nidib su'uŋa,
54003003	ka da a danuuda bee one bood zaba, amaa o be baanlim, ka a one pu mor noŋgban nwa'are, ka da noŋ ligidi,
54003004	ka tun'e gosidi o yidim wusa su'uŋa, ka o biis siakidi o yelug ka mor na'asi o yela wusa ni.
54003005	Ka so' ya'a pu nyaŋe gosi o yidima, o na niŋ wala n guri Wina'am nidiba?
54003006	Ka da a niŋkane niŋ yadda paalim nan ne. Li ya'a ka'a ala o na mor nyeesim ka ba kad o saria be'ed wuu Sutaana ne.
54003007	Asee ka yiiŋdim baŋ ye o a ninsuŋ. Li ya'a ka'a ala o na di nyan ka lu Sutaana bendugin.
54003008	Bane me a Wina'am nidib suŋidib nar ka ba a nimmua dim, ka da mor pian'ade ayi yi, bee da ke ka daam kuli baa, bee dol suer be'ed nye nyoode.
54003009	Li nar ka ba gban'e yelsua'adir line ka Wina'am yu'un pa'ali ti ka ti siak la kiŋ kiŋ, ka ba potenda a nyain.
54003010	Asee ba kpansi ba yiiga, ka ba ya'a sid ane yelsida dim, ban on nyaan tum Wina'am nidib suŋidib tuuma.
54003011	Ka ba po'ab la me ae bane tum ne nimmua, ka da yeesida, ka gban'adi ba meŋ, ka a yelsida dim si'el wusa ni.
54003012	Asee ka suŋidib a po'ayiŋ dim ka na nyaŋe gosi ba biis ne yidim wusa su'uŋa.
54003013	Suŋidib bane sid tum su'uŋa la nyet na'asi, ka na nyaŋe pian' Yesu Kiristo yadda niŋir yela ne sukpi'em.
54003014	La'am ne man mor poten'er ye m na kenn fu sa'an ka li ku yuug la, m sobid sa'al bama ye
54003015	daasi'ere, m ya'a yuuge, fun on baŋ nidi na tun'e tum si'em Wina'am nidibin, bane a Wina'am one voe la nidib la, ka suŋid yelsida la wuu za'antolug ne zaŋguomi suŋid doog si'em la.
54003016	So' kae' na bi'es yelsua'adir tita'ar line be ti Wina'am dolim ni laa. O da nie na ne niŋgbiŋ. Ka Wina'am siig bigis ye o a su'um. Ka maleknam nye o. Ka ba mool o yela teens wusa ni. Ka dunia nidib siak li. Ka Wina'am di'e o lebi o na'am zin'igin.
54004001	Wina'am Siig Suŋ la nie pa'al nyain ye, dunia naar saŋa la, ninsieba na basi ba yadda niŋir ka dol siis bane ma'ad nidib la, ne siis be'ednam pa'alug.
54004002	Pa'alug bama ane line yi dama'amnam sa'an ka ba potenda n kpi la ni na.
54004003	Nimbama pa'an ye po'ab da kul sidib bee dap di po'aba, ka lem kis disieba diib, line ka Wina'am maal ye bane pu'us o bareka ka niŋ o yadda ka baŋ yelsida suer la, na tun'e dii li la.
54004004	Bun line wusa ka Wina'am maal la ane su'uŋa ka ba ya'a di'ed li ne Wina'am bareka pu'usum si'el si'el pu kisa.
54004005	Ka Wina'am yelsum ne ti winsosug la ke ne ka li lieb su'um ye ti di.
54004006	Fu ya'a pa'ali fu ba'abiis taab la ne'eŋa fu na a Yesu Kiristo tumtum suŋ, bozugo fu di'e Wina'am yelkan a yelmeŋir yadda la ne pa'al suŋ line ka fu dol la.
54004007	Zan'asim solima line ka'a gbin ne ka me zan'as line a yalim tuuma, amaa kpe'eŋimi fu meŋi n zamis Wina'am suer ne li tuuma niŋir.
54004008	Fu ya'a tum line na tis niŋgbiŋ paŋ li nyood be bi'ela, amaa Wina'am suer dolim lee mor nyood bedego line a ti'ir beilim kaŋa, ne line na ti kena la ni.
54004009	Yelmeŋir nwa nar ye so' mekama di'e li.
54004010	Ne'eŋa nwa yela ka ti kpe'eŋid hale ne tuum kpi'ema, ka ti mor ti'ir ne Wina'am one voe la yela, one a nidib wusa faangid la, ka li kas kas ane bane niŋ o yadda la.
54004011	Pa'alim ka sa'ali ba ne'enam.
54004012	Da ke ka so' ziem uf fun a dasaŋ la zugo, ka niŋim line a su'um ka ba me tu'as uf, ka me tu'asi fu pian'ad ne fu tuuma ne fu noŋilim ne Wina'am yadda niŋir poten'esuŋ.
54004013	Karem Wina'am gbauŋ la n tis nidib la, ka pa'ani ba, ka lem sa'ali ba hale ka m ti kena.
54004014	Da bas piini line ka Wina'am tis uf saŋkan ka nodi'es so' da di'e o pian'ad ka pian'a piini yela ka kpeenmnam nyaan pa'ali ba nu'usi fu zugin la.
54004015	Tum tuumbama ka noki fu meŋi pesig tuuma la, ka ba nye fun kpe'eŋidi fu meŋ si'em.
54004016	Gu'usimi fu meŋ ne fun pa'an si'el la. Kpelim tumi ala, ka tuumbamanamin ka fun ne bane kelisidi fu pian'ad la na paam faangir.
54005001	Bunkudug ya'a niŋ be'ed da tans oo, amaa sa'alim o baanlim wuu fu meŋ saam ne, ka niŋid dasam wuu fu ba'abiis ne,
54005002	ka niŋid po'anya'as wuu fu ma ne, ne po'abane pu kudug la wuu fu tanp ne, ne popielim ma'aa.
54005003	Na'asim pokonya bane n sid aa pokonya la.
54005004	Ke pokoonr ya'a mor biis bee yaas ban on deŋim zamis line dol Wina'am suer, ka suŋi ba meŋ yidim, ka li yoo ba ugusig la sam, ka line ma'ed Wina'am suunr.
54005005	Ka one sid a pokoonr ameŋa gban'ad Wina'am yela ne nu'us ayi'iŋa ka kpelim be ne Winsosug ne Wina'am pu'usug nintaŋ ne yu'uŋ wusa.
54005006	Ka pokoonr kane goondi tumi o meŋ boodim yori yori la pun deŋi kpin ne, hale la'am ne on kun voe la.
54005007	Sa'alimi ba ne'eŋa ka ba da mor gbadaa.
54005008	Ka so' ya'a pu gosidi o du'adiba, ka li kas kas ane o yidim, on sob zan'as line ka ti siak la ne, hale ka o a tuumbe'ed sobi n gat bane ka' yadda niŋid.
54005009	Pokoonr ya'a pu paae yuma piisyuobu, o ma n du'a o laa, ka me pu a one da kulne sid yinni ma'ane, ban da pa'as o pokonya la kalin ne.
54005010	Asee ka nidib pian' o tuumsuma yela su'uŋa, ka a one ugusi o biis, ka a one di'esid saam, ka piesid Wina'am nidib noba, ka a one suŋid bane namisid, ka a one pesigi o meŋ tis tuumsuma wusa.
54005011	Da paasid pokonya bane nam pu kudug la kaline, ka dapboodim tun'e ke ka ba bas Kiristo tuuma la ka kul sidib,
54005012	ka na sa'ami ba yiiga noor zi'elug ka kpen'esi ba meŋ saria kadibin.
54005013	Lini pa'as la, ba mor gbanya'am ka zoti giligid ya, ka ka'ane line ma'anee, ka yeesid ka nwe'edi ba meŋ n gentid nidib yela ni, ka pian'ad line pu nara.
54005014	Dinzugo m bood ye pokonya bane pu kudug kul sidib, ka du'a biis, ka gosidi ba yidim wusa, ka dataas ku nyaŋe nyee ti gbadaa.
54005015	Ka sieba pun tiake dol Sutaana.
54005016	Ka po'a so' ya'a a yadda niŋid ka mor pokonya o du'adibin on gosimi ba, ka da nok yelbama niŋ Wina'am nidib nu'usinee, ka ba na tun'e suŋ bane sid a pokonya.
54005017	Kel ka ba na'as yadda niŋidib kpeenmnam bane gur nidib su'uŋa line gaad la ane, bane kpe'eŋid hale ka moon ka pa'an Wina'am pian'ad la.
54005018	Ka Wina'am gbauŋ sob ye, “Da lia' na'araug noor one be ki tuuma nii,” Ka len sob ye, “Li nar ka one tum di'e o yood.”
54005019	So' ya'a yel ye kpeenm so' tum tuumbe'ed, da kelise, asee ka kasetib a wuu ayi bee atan'.
54005020	Sa'alim bane zan'as tuumbe'ed basib la, yadda niŋidib wusa tuon, ka bane kpelim la na zo dabiem.
54005021	M tis uf noor kaŋa Wina'am tuon ne Yesu Kiristo tuon ne maleknam tuon ye fu tum yelbama ne sida, ka da mor baragaŋa.
54005022	Da gbirigi pa'ali fu nu'us to'oto so' zuginee, ye o tum Wina'am tuuma, ka da gendigi ne o tuumbe'edinee. Kel ka fu a popielim sob.
54005023	Da kpelim nuud ku'om gullimnee, amaa num daam bi'ela fu poog yiti zabid la zug; ka fu noŋ ben'es hale.
54005024	Ninsieba tuumbe'ed nie paalo ni ka li kpen'esi ba yelin. Ka sieba tuumbe'ed line nan pu nie paalo ni la na ti nie men.
54005025	Ka ala men ka tuumsuma me nied paalo ni. Hale baa line sua' la na ti nie.
54006001	Kel ka bane a yamis la baŋ ye li nar ka ba na'asi ba zugsobnam la su'uŋa, ka so' da sa'am Wina'am yu'ur ne ti pa'alugo.
54006002	Ka yamis ban ka ba zugsobnam a yadda niŋidib la da zan'as ye ba na'asi ba, ban a ba ba'abiis ne taaba la zugo, amaa ba tumi ba boodim su'uŋa bozugo bane tuuma ka ba tum la, ane yadda niŋidib ne ban ka ba noŋ. Pa'alim ka kpe'eŋi ba ne'enam.
54006003	So' ya'a pa'an line be li kon', ka pu siak ti Zugsob Yesu Kiristo yelsida pian'ad line dol Wina'am suer laa,
54006004	o mor tita'alim, ka lee zi' si'e si'ela, ka mor poten'ebe'ed n bood pian'ayaalis ne noŋgban nwa'ar, ka me zabid pian'ad yela, line mor nennim ka pu mor noŋgban yinnii. Ba bood yu'usa'uŋ ne ten'es be'ed ne
54006005	noŋgban nwa'ar line yi nimbane mor ya'am be'ed ka pu mor yelsida la, ka ten'esid ye Wina'am suer dolim ane line na ke ka ba di nyood.
54006006	Li a yelsida ye line malis ya'a be so' sunfin, nyood bedego be ne one dol Wina'am suer.
54006007	Ka ti pu mor si'eli kenn dunia ni naa, ka ti me ku nyaŋe zaŋ si'el dunia nwa ni keŋee.
54006008	Ti ya'a mor diib ne fuud, lin siaki ti.
54006009	Ka bane bood ye ba a kpan'amnam la na kpen' makirin, ka lu sutaana bendigun, line a boodim be'ed, line sa'amid nid ka lem ta'asid o ku'um puugin.
54006010	Bozugo ligidi noŋilim ane tuumbe'ed buudi wusa nya'ar. Ninsieba nini mu'e ne ligidi yela hale ka li ke ka ba yi yadda niŋirin la, ka namisi ba meŋ ne susa'aŋ bedego.
54006011	Amaa fun, one a Wina'am nid la, zan'asim ne'enam wusa, ka dol Wina'am popielim suer la kiŋ kiŋ ne yadda niŋir ne noŋilim ne modigir ne suguru.
54006012	Fu yadda niŋir yela, kpe'eŋimi fu meŋ ka nyaŋe gban'e nyovur line ka'a naare, line ka Wina'am gaŋi tis uf saŋkan ka fu peligi fu poog pian' pian'asuŋ nidib bedego tuon la.
54006013	M tis uf nokaŋa Wina'am, one tisid si'el wusa nyovur la tuon, ne Yesu Kiristo, one daa nie n pian' su'uŋa Pontus Pilate tuon la,
54006014	ye fu di'e sa'alug la. Guri li su'uŋa ne popielim ka ka' gba'aree, n ti paae Yesu Kiristo ti Zugsob lebig saŋa.
54006015	O lebig la na ane Wina'am n zi'el saŋa si'a la. One a na'atita'ar yinni la, ka mor yelsum ka a na'anam na'ab ne Zugsobnam Zugsob.
54006016	One ma'aa so'e nyovur ka be line nie nyain galis la ni ka so' ku nyaŋe li'el la, ka so' kae' nye o bee na nyaŋe nye o. Na'asi ne paŋ line ka' naar na be o ni. Ami.
54006017	Sa'alim bane mor kpan'am dunia kaŋa nwa ye ba da mor nyeesim, ka da mor ti'ir ne ba kpan'am line ka ba zi' lin na niŋ si'em, amaa mor ti'ir ne Wina'am one tisi ti si'el wusa line na malisi ti sunya la.
54006018	Sa'alimi ba ka ba tum tuumsoma, ka ke ka ba tuumsuma aa bedego ka lem bood ye ba tis piini ka a na'asi dim.
54006019	Ne' a suer kan ka ba na sua' ba meŋ kpan'am line a eenb kpi'uŋo gur beug sa, ka gban'e nyovur line sid a sida la.
54006020	Timoti, gur line ka ba gu'ul uf la. Luakim pian'ayood line pu dol Wina'am suer ne nogban nwa'ar, ka sieba gos ka li a ye ba mor baŋir.
54006021	Ka sieba gos ka ban more li, dinzug ka ba yi ba yadda niŋirin. Wina'am na tisi fu yelsum.
55001001	Man Paul one ka Wina'am boodim ke ka m a Yesu Kiristo Tumtum ka li dol nyovur nozi'elug line be Yesu Kiristo sa'an.
55001002	M sobid gbauŋ kaŋa tisid Timoti one liebi m binoŋir la. Ti Ba' Wina'am ne ti Zugsob Yesu Kiristo na tis uf yelsum ne nimbaanlzoor ne sumalisim.
55001003	M pu'usid Wina'am bareka one ka m dol ne popielim wenne m yaaname da dol si'em la. Saŋa wusa m ten'esidi ya yela m Winsosugin.
55001004	M pu tami fu susa'aŋ la yela, ka bood hale yu'uŋ ne nintaŋ wusa ye m nye uf ka mor sumalisim.
55001005	M tenri fu yadda niŋir ameŋa la line deŋi be fu yaapo'a Lois ni ka me be fu ma Yunis ni la. M mi' ye li me be fu ni.
55001006	Lin la ka m tiend uf ye fu ke ka Wina'am piini line be fu sunfin la, ka o da tis uf saŋkan ka m da pa'al m nu'usi fu zugin la maligim nie.
55001007	Ka Wina'am tisi ti o Siig Suŋ ye ti mor paŋ ne noŋilim ne meŋ gban'ar ka ka' ye ti zo dabiem.
55001008	Dinzugo da zot nyan ye fu yel line ka fu mi' ti Zugsob yela, ka me da zot nyan ne mam one a sarega nidi o yela laa, amaa me di'em namisug line aa fu din labasuŋ la yela, ka tia' ne Wina'am paŋ,
55001009	one faann ti ka buoli ti ye ti a o ninsuma la, ka li ka'ane tiname tum si'el la zugo, amaa li ane o meŋ boodim ne o popielim piini line ka o tisi ti Yesu Kiristo ni, yuma bane gaad ka dunia nam pu pin'il la.
55001010	Ka popielim piini la yu'un nie nyain Yesu Kiristo lebigin la, one faann ti ka sa'am ku'um paŋ, ka ke ka ti nye nyovur line ka kum kae', ka li yi Wina'am labasuŋin la na.
55001011	Labasuŋ la yela ka o gaŋi m ye m a Kiristo Tumtum la ne one pa'an ka lem mooni li.
55001012	Ka yelkaŋa zug ka m namisid amaa m pu zoti li nyan ne; ka m mi' one ka m niŋ o yadda, ka mi' ye o na nyaŋe guri line ka o gu'uli m la su'uŋa, n ti paae Wina'am saria kadib daar la.
55001013	Dolisim pa'alsuŋ line ka m pa'al uf la ne noŋilim ne yadda niŋir line be Yesu Kiristo ni la.
55001014	Guri yelsida line ka Wina'am Siig Suŋ gu'ul uf la, one be ti ni la.
55001015	Ya pun mi' ye, bane be Asia la wusa basi m ne, ka Pigelus ne Hermogenes a nimbane bee ba soogin.
55001016	Ti Zugsob na zo Onesiferus yidim nimbaanlig ka o yiti kaadi m ka m sunf ma'ed, ka pu zot nyan ne ban loo m ne baans laa.
55001017	Ka on paae Room na la, o ia man ne nimmua ka nye m.
55001018	Saria kadib daar la ka Zugsob na zo o nimbaanlig. Ka fu pun mi' suŋir kan ka o suŋim Efesus teŋin la.
55002001	M biiga, kpe'eŋim fu meŋ ne popielim piini line be Yesu Kiristo ni la.
55002002	Ka fun wum si'el mam sa'an nidib bedego tuon la, tolisimi li tis yelsida dim bane na tun'e pa'al sieba men.
55002003	Di'em namisug line a fu din, fun a Yesu Kiristo sogia la zug.
55002004	One tum sogia tuuma ba'a kae' ne bane ka'a sogianam yela nii, amaa o bood ye o ma'ae o kpeenm la sunf.
55002005	Ka so' ya'a bood ye o di ya'an di'ema zin'igin, o ku nyaŋe di'e piini asee ka o dolis di'ema la wada suer.
55002006	Li nar ka kpaad suŋ one tum tuuma hale deŋim di'e o zuud la nyood.
55002007	Ten'esimi mam yel si'em la, ka Zugsob na ke ka fu baŋ si'el wusa gbin.
55002008	Ten'esim Yesu Kiristo yela, one da vu'ug kumin la, one da a na'ab David yaaŋ wen wuu labasuŋ kan ka m moon la yet si'em la.
55002009	Labasuŋ kaŋa zug ka m namisid ka ba gba' m ne bana wen wuu tuumbe'ed sob ne. Amaa Wina'am pian'ad la pu gba' ne bana.
55002010	Ne'eŋa zug ka m modigid si'el wusa ni ye bane ka Wina'am gaŋ la me nye faangir line be Yesu Kiristo ni la, la'am ne na'asi line ka' naare.
55002011	Yelmeŋir nwa ye, “Ti ya'a la'am kpi ne o, ti me na voe ne o.
55002012	Ka ti ya'a modig, ti me na mor na'am ne o. Ti ya'a zan'as o, o me na zan'asi ti.
55002013	Ti ya'a ka' yelsida dima, o na kpelim a yelsida sob, bozugo o ku tiake o meŋ a si'em laa.”
55002014	Tienmi fu nidib la ne'eŋa, ka sa'ali ba Zugsob la tuon, ka ba da mor noŋgban nwa'ar pian'ad yelaa, line pu tum su'um ka kulim sa'amidne bane wum la.
55002015	Kpe'eŋim ka fun noki fu meŋ n tis Wina'am ka fu tuuma paa Wina'am ya'am, ka me a one pu zot nyan ne o tuuma, ka sid pa'an pian'ad line a yelsida la.
55002016	Zan'asim pian'ayood line pu dol Wina'am suere; ka li na kpen'es nidib suebe'edin ka ba suebe'ed dolim la na ke ka ba zan'as Wina'am yela.
55002017	Ka ba pian'ad la, na wen wuu fen'ekudugu onbid niŋgbiŋ yaligid si'em la. Ka pa'aniba ayi bee ba soogin, ka ba ane Himeneus ne Piletus,
55002018	bane bas yelsida la suer ka yet ye ku'um vu'ugir la gaadeya sa, ka me sa'amid ninsieba yadda niŋir.
55002019	Amaa Wina'am eenbkpi'uŋ la zi'e kiŋ kiŋ, ka o zanbin la sobne anina ye, “Zugsob la mi' bane a o nidib,” Ka lem sob ye, “Bane wusa sid ye ba ane Wina'am nidib la, basimi ba tuumbe'ed.”
55002020	Yir tita'ar pu mor salima bee anzurifa la'ad ma'aa ne, amaa daad ne ya'ad bunam me be, ka ba yiisid sieba dabis suma daar, ka sieba me a daar wusa tuuma la'ad.
55002021	Ka so' ya'a pie o meŋ wuu ban pied la'ad la si'em la, o na lieb tuumsuma lauk, line ka ba gaŋ ka li nar ye yidaan noki li tumi o tuumsuŋ si'a.
55002022	Zan'asim dasam boodim line a be'ed ka kpe'eŋ ne nimmua ye fu a yelsida sob ka mor yadda niŋir ne noŋilim ne sumalisim, la'am ne bane pu'usidi ti Zugsob ne popielim la.
55002023	Zan'asim yalim bu'osyaalis ka fu mi' ye li more zaba.
55002024	Mit ka Zugsob tumtum a one noŋ zaba. Amaa o na'asim nidib wusa ka a pa'ansuŋ ka me mor suguru,
55002025	ka nok ya'am sa'al ne o dataas, ka daasi'ere Wina'am na ke ka ba tiak ka baŋ yelsida la,
55002026	ka luak Sutaana bendugun la line ka o deŋi bend ye ba tumi o boodim la.
55003001	Baŋim ne'eŋa. Li na toe hale n tis Wina'am nidib, dunia naar saŋa la,
55003002	nidib na a bane noŋi ba meŋ, ne bane noŋ ligidi hale, ne bane nwe'edi ba nyo'og, ne bane mor nyeesim, ne bane tu'ud nidib, ne bane pu siakid ba saamnam ne manam noya, ne bane pu mor bareka pu'usum, ne bane pu dol Wina'am suere
55003003	ne bane pu noŋ ban la'am kpin sieba, ne bane pu mor so' nyoogo, ne bane sa'ami ba taaba yuda ne bane pu gban'adi ba meŋa, ne bane ka ba taaba zoti ba dabiem, ne bane kis line a su'um,
55003004	ne filim filim dim, ne haya dim, ne tita'alnam ne bane bood line na ma'edi ba meŋ sunya n gaad Wina'am la.
55003005	Ba niŋidne wuu ba dolne Wina'am suer, amaa ka pu pa'ani li paŋa. Zan'asim nimban nam buudi.
55003006	Ka ba sieba sua'adi kpen'ed yaani ma'ad po'ab bane ka' ya'am, ka tuumbe'ed pe'eli ba, ka ba ya'amleog nyaŋedi ba,
55003007	ka ba kelisid so' mekama ka ku nyaŋe baŋ line a sida laa,
55003008	ka li wen wuu Jannes ne Jambres da zan'as Moses si'em la. Ala men ka nimbama me zan'asid sida la, bane ka ba tuumbe'ed sa'ami ba ya'am, ka ba pu niŋ Yesu Kiristo yadda ne sidaa.
55003009	Amaa nidib wusa na nye ka ba ane zon wuu Jannes ne Jambres ka ba tuuma ku keŋ tuone.
55003010	Fu mi' m pa'alug la wusa ne m tuuma niŋir ne m beilim poten'er, ne m yadda niŋir, ne suguru ne m noŋilim ne m modigir,
55003011	ne m namisug Yesu dollim yela, ne m fara. Fu mi' line niŋi m Antiok teŋin, ne Ikonium teŋin, ne Listra teŋin, ne ban namisi m si'em Yesu yela la. Ka Zugsob la faann m ne'eŋa wusa ni.
55003012	Asida ka m ye bane wusa n bood ye ba dol Wina'am n a yinni ne Yesu Kiristo, ba na namisi ba.
55003013	Ka nimbe'ednam ne zam dim tuumbe'ed na kpelim pe'esid hale, n ma'ad nidib ka ba kpen'esidi ba meŋ dama'amin.
55003014	Amaa fu nee, kpelim tenr lin ka fu zamis ka siak la kiŋ kiŋ;
55003015	ka fu mi' bane sa'an ka fu zamisi li. Ka fu biilimin sa fu baŋ Wina'am gbauŋ su'uŋa line na nyaŋe tis uf ya'am ye fu niŋ Yesu Kiristo yadda ka nye faangir.
55003016	Ka Wina'am gbauŋ wusa yine o sa'an na ka suŋidi ti n tisidi ti popielim pa'alug ne sa'alug line bigisid be'ed ne su'um ne zamisug wusa.
55003017	Dau kane dol Wina'am na naae o zamisug, ka ti'eb ne tuumsuŋ wusa.
55004001	M tis uf noor Wina'am ne Yesu Kiristo tuon, one na ti kad bane voe ne bane kpi saria la ne, o lebig na ne o na'am so'olim yela,
55004002	ye fu ti'eb su'uŋa mool Wina'am pian'ad saŋa suŋ ne saŋa kane ka' su'um wusa, ka sa'ani ba ne noŋgban malisiŋ n pa'ani ba ka kpe'eŋidi ba ka mor suguru saŋa wusa.
55004003	Bozugo saŋa na kena ka nidib ku nyaŋe modig ne sida pa'alug laa, amaa ba doli ba meŋ ya'amleog boodim n dol pa'anib bedego bane na pa'al line malisi ba toba ni ma'aa.
55004004	Ka ba na fendig ka ku kelis sida laa ka lee kelisid line a solima.
55004005	Amaa fu nee, gban'ami fu meŋ ka modig di fara, ka a one moon Wina'am labasuŋ, ka tumi fu tuuma wusa.
55004006	Ka saŋa paaeya ye m vum na naae, m ku'um la wenne maan ka ba maal tis Wina'am.
55004007	M zab zabsuŋ la nyaŋe li, ka zo paae zua la ben, ka gur yelsida kan ka ti siak la yela la ka li pu sa'am.
55004008	Ka nyaŋer nyood digi guri m line a popielim ka Zugsob one a li yelsida saria kat la na tisi m dabis kan daar. Ka li ka'ane mam ma'anee, amaa ban wusa more o lebig na ti'ir la.
55004009	Kpe'eŋi fu meŋi keenn m sa'an na nannanna.
55004010	Bozugo Kresens keŋ Galatia, ka Titus keŋ Dalmatia, ka Demas noŋ dunia kaŋa ka basi m ka keŋ Tesalonika.
55004011	Ka Luuk gullim kpelim be m sa'an. Dol Maak na ka o mor suŋir ne m tuuma la zin'igin.
55004012	M tum Tikikus Efesus teŋin.
55004013	Fu ya'a kenna, fun on more m waad fukan ka m daa bas Kaapus sa'an Troas teŋin la, ne gbana ka li kas kas ane gbauŋ bane ka ba sob ne konbid gbauŋ la.
55004014	Alekizanda one kunt si'elnam la niŋi m be'ed hale, ka Wina'am na yo o li sam.
55004015	Gu'usimi fu meŋ ne o ka o zan'asi ti pian'ad la ne kpi'euŋ.
55004016	M deŋir saria kadib la, so' pu zi'eni m nya'aŋ ka suŋi ma. Ba wusa bas man ne. Amaa ka m sosid Wina'am ye o tisi ba suguru.
55004017	Ka Zugsob la daa zi'e m nya'aŋ ka tisi m paŋ ye m mool pian'ad la su'uŋa ye bane ka' Jew dim la bedego wum. Ka m daa nye faangir gbigim noorin.
55004018	Zugsob la na faann m line wusa a be'ed zin'igin ka more man kpen'esi o na'amin. O na nye na'asi dine ka' benne. Ami.
55004019	Pu'usum Prisila ne Akuila, ne Onesiferus yidim.
55004020	Erastus kpelim Korint teŋin. Ka Trofimus ben'edne ka m ke ka o kpelim Miletus teŋin.
55004021	Kpe'eŋimi fu meŋi kena, ka sapal nyaan paae. Yubulus ne Pudens ne Linus ne Klaudia ne ti ba'abiis wusa pu'usid uf.
55004022	Ti Zugsob na be ne fu siig. Wina'am yelsum na be ne fu.
56001001	Man Paul one a Wina'am yamug ne Yesu Kiristo Tumtum ye m ke ka bane ka Wina'am gaŋ la yadda niŋir keŋ tuon ka nobug, ka ba baŋ Wina'am yelsida, line ket ka ba dol Wina'am suer la.
56001002	Ka ti mor ti'ir ye ti na nye nyovur line ka' naare, lin ka Wina'am one ka'a ziri sob la, da zi'el noor saŋkan ka dunia da nam pu maal la.
56001003	Ka li saŋa paae la, o nie nyovur line ka'a naar la yela o pian'ad puugin, line ka on one aa ti faangid la, tisi m ye m mool.
56001004	M sobid gbauŋ kaŋa tisid Titus one ka tinam ne on la'am niŋ Yesu Kiristo yadda ka o liebi m biigi ameŋa la. Ti Ba' Wina'am ne ti faangid Yesu Kiristo na tis uf yelsum ne sumalisim.
56001005	Ne'eŋa yela ka m ke ka fu be Krete, ye fu naae line pu naae la, n gaŋ kpeenmnam yadda niŋidibin la teŋ teŋ wuu mam yel uf si'em la,
56001006	ka ba a popielim dim, ka a po'ayiŋ dim, ka ba biis niŋ Yesu Kiristo yadda, ka ka' ninyoodnam bee nimbe'ednama.
56001007	Ka kpeenm one so'e Wina'am nidib nar ka o a popielim sob, ka da mor nyeesim bee supeen bee a danuud, bee zaba soba bee one maan zam ye o nye nyoode.
56001008	Asee ka o di'esid saam ne sumalisim, ka a one tum line a su'um, ka mor poten'er suŋ, ka dol Wina'am wada suer su'uŋa ka a su'um nyain, ka gban'adi o meŋ su'uŋa.
56001009	Ka o siake dol yelmeŋir pa'alug line ka ba zamis o la, ka o na nyaŋe zaŋ yelsida pa'alug la, kpemis sieba ka nyaŋ bane zan'as pa'alug la.
56001010	Ka nidib bedego be bane ki'isidi ti pa'alug la ka ba pian'ad ka'a gbin ne, ka a ziri dim. Li kas kas ane bane dol Jew dim malima line a baŋo kpen'eb la.
56001011	Li nar ka fu ke ka ba sin ka ba nwa'ad ninsieba ya ne ban pa'an line pu nar ye ba pa'al la, ye ba di'e yood line pu nar ba la.
56001012	Li da ane Krete nid, ba meŋ nodi'es yinni, yel ye, “Krete dim ane ziri dim saŋa wusa, ka wen wuu moogin bunyuanam, ne gbanya'anam bane a dindiis.”
56001013	Yel kaŋa a sida, dinzugo sa'alimi ba ne kpi'euŋ bedego, ye ba dol yelsida suer ne sukpi'em,
56001014	ka bas Jew dim solima yela ne nidib noyelug line yit nimbane zan'as yelsida la ni.
56001015	Bun wusa a nyain tisid one a nyain, amaa bane a dian'ad dim, ka pu siakid Wina'am la, si'el si'el ka'a a nyain tisidi baa, bozugo ba ya'am ne ba potenda wusa ane dian'ad.
56001016	Ba yet nidib ye ba mi' Wina'am, amaa ba tuuma pa'an ye li ka' sidaa. Ba ane nimbe'ednam, ka pu siakid Wina'am noore, ka ku nyaŋe tum tuumsuŋ si'a.
56002001	Amaa yelimi ba line dol yelmeŋir pa'alug.
56002002	Kel ka dap kuda da nu daam bedego, ka mor nimmua, ka a poten'er dim, ka a bane siakid pian'ad su'uŋa, ka me mor noŋilim ne modigir su'uŋa.
56002003	Ka po'anya'as me tum line dol na'asi suer, ka da bood yeesugo, ka da ke ka daam kuli baa. Ba pa'alim line a su'um,
56002004	ka sa'al po'ab bane pu kudige, ka ba noŋi ba sidib ne ba biis,
56002005	ka mor ya'am, ka ka' dian'ad dima, ka zot nidib nimbaanlig, ka a yipo'a suma ka siakidi ba sidib noya, ye nidib da ne'es Wina'am labasuŋ laa.
56002006	Ala men, sa'alim dasam, ye ba a poten'esuŋ dim.
56002007	Ka pa'ali ba ne fu tuuma wusa line a tuumsuma ka ba me tu'as fu tuuma, ka pa'ali ba ne poten'esuŋ ne nimmua,
56002008	ne pian'asuŋ line ka ba ku nyaŋe zerige fu, ka bane ki'isidi ti di nyan, ka ku nye taale ti sa'anee.
56002009	Kel ka bane a tumtumnib siakidi ba zugsobnam noya ka da zan'asi baa, ka tumi si'el wusa line na ma'ae ba sunya,
56002010	ka da zuudi ba la'ade ka lee pa'al ye ba sid ane sida dim, ka ba si'el wusa ni, nidib na baŋ ye Wina'am ti faangid pa'alug la a su'uŋa.
56002011	Ka Wina'am popielim nie ye nidib wusa nye faangir
56002012	ka o pa'ani ti ye ti zan'as lin pu dol Wina'am suere, ne dunia boodim, ka ti dol Wina'am suer ne poten'er ne yelsida n be dunia nwa ni.
56002013	Ka ti mor ti'ir suŋ ne Yesu Kiristo, one a ti kpi'euŋ sob Wina'am ti faangid la, na'am ken saŋa la.
56002014	O noki o meŋ tisi ti ye ti nye yolisim ti tuumbe'ed poogin, ka ke ka ti a nyain ka liebi o meŋ nidib bane bood hale ye ba tum tuumsuma.
56002015	Pa'alimi ne'enam ka sa'ali ba, ka kpe'eŋi ba sunya ne fu paŋ wusa. Da ke ka so'o so' po'ogi fu.
56003001	Tienmi ba ye ba siak na'anam ne gomena kpi'emnam noya, ka niŋ ban yel si'el, ka siake niŋ line a tuumsuma wusa.
56003002	Ka ba da pian' be'ed so' yelaa, ka da bood zaba, ka a suguru dim bane na'asid nidib wusa.
56003003	Ka saŋsi'en la tinam meŋ da ane zon, ka pu siakid yelugo, ka dol suebe'ednam, ka ti ya'amleog ne niŋgbina boodim nyaŋe ti, ka ti beilim wusa ka ti mor poten'ebe'ednam ka nen nidib, ka nidib kisi ti ka ti me kisi taaba.
56003004	Ka Wina'am one a ti faangid la suŋir ne noŋilim nie la,
56003005	o faann ti ka li ka' ti tuumsuma zugo, amaa li ane o meŋ nimbaanlzoor la yela, ka o faandi ti ne o Siig Suŋ, line piedi ti ka li aa du'ampaal ne nyovurpaal la.
56003006	O tisidi ti o Siig Suŋ la bedego Yesu Kiristo ti faangid la zug,
56003007	ye ti a popielim dimi o tuon ka li yi o meŋ popielimin ka ti mor ti'ir ye ti di'e nyovur line ka' naare.
56003008	Ne'eŋa a yelsida. M bood ye fu pa'ali ba yelbama ne kpi'euŋ, ka bane siak Wina'am la na gu'usid ka tum tuumsuma saŋa wusa. Yelbama a su'um ka tisid nidib nyood.
56003009	Amaa basimi bu'osyeed ne yaanam yuda yela ne noŋgban nwa'ar ne zaba line a Jew dim wada yela, bozugo lin wusa ane zaalim ka ka' nyoode.
56003010	Ka so' ya'a bood ye o weligi ya yanam boom saŋa n sa'al o noor ayinni bee ayi, ka o ya'a zan'as yanam kee o bas.
56003011	Fu mi' ye ninkaŋa buudi tiakne a nimbe'ed ka pu dol suer suŋo. O kadi o meŋ saria be'ed.
56003012	M ya'a tum Artemas bee Tikikus fu sa'an na, fun on kpe'eŋi fu meŋi kenn m sa'an Nikopolis teŋin na, ka m gban'e ye m be anina sapal waad saŋa.
56003013	Kpe'eŋimi fu meŋi n suŋ Zenas one tum wada tuuma la, ne Apollos, ba kena ni, ka si'el da po'ogi baa.
56003014	Kel ka ti nidib la zamis ka tum tuuma line nar ye ba tum ka li suŋi ba, ka ba be zaalim zaalim.
56003015	Bane be ne mam wusa pu'usid uf. Pu'usimi ti yadda niŋidib taaba bane noŋi ti la. Wina'am yelsum na be ne ya wusa.
57001001	Man Paul one a sarega nid Yesu Kiristo yela, ne ti ba'abiig Timoti sobid gbauŋ tisidi ti zua suŋ Filimon one a ti tumtum tiraan,
57001002	ne ti taunn Afia ne Arkipus one a ti sogia tiraan Yesu Kiristo tuuma ni, ne Wina'am nidib bane la'ased fu yin la.
57001003	Ti Ba' Wina'am ne ti Zugsob Yesu Kiristo na tis uf yelsum ne sumalisim.
57001004	M pu'usid Wina'am bareka saŋa mekama ka tiendi fu yela m Winsosugin,
57001005	bozugo m wum fun niŋ ti Zugsob Yesu yadda si'em la'am ne noŋilim line ka fu mor ne yadda niŋidib la.
57001006	M sosid Wina'am ye tiname a yadda niŋidib ne taaba la, na ke ka ti baŋ su'uŋa ne line wusa a su'um ka aa ti din tinam a yinni ne Kiristo la.
57001007	M ba'abiiga fu noŋilim la tis man sumalisim ka li kpe'eŋi m sunf hale, bozugo fu ma'ae yadda niŋidib la wusa sunya.
57001008	Dinzugo m bood ye m sos uf noŋir zug, la'am ne man mor kpi'euŋ na tun'e tis uf noor la.
57001009	Li ane man Paul one a Yesu Kiristo niŋkudug ka nan be sarega ni o yela la,
57001010	sosid uf m biig Onesimus yela, on ka m liebi o saam m sarega beilim ni la, (Onesimus gbin ane ye tumir.)
57001011	O daa ka' tumir saŋsi'enee, amaa o yu'un sid mor tumir man ne fu sa'an.
57001012	Ka m lem tum o fu sa'an na, one a m nyoorin kobug.
57001013	Li naani malisini m bedego o ya'a kpelimini m sa'an ka zi'ene fu noba zug suŋini m, man nam be sarega ni Wina'am pian'ad yela la.
57001014	Ka m pu bood ye m tum si'el ka fu zi' li ti'ire, ka fu yelsum na a fu meŋ boodim ka ka' mugusugo.
57001015	Daasi'eree, line ke ka o daa bas fu sa'an saŋa bi'ela la, ane ye fu lem di'e o ya'as ka o be ne uf saŋa mekama yu'us,
57001016	ka lem ka' fu yamug ma'anee, hale o gat yamug ka yu'un a ba'abinoŋir. M noŋ o bedego, amaa fun na noŋ o gaad ala, bozugo o ane fu yamug ka me a fu ba'abiig, Zugsob la ni.
57001017	Ka fu ya'a sid ane m dolin taa, di'em o wuu fun naani di'eni m si'em la.
57001018	Ka o ya'a daa tum uf ne be'ed bee more fu si'el, fun nokimi li, ka li a m sam.
57001019	Man Paul, sob ne'eŋa ne m meŋ nu'ug, ye m na yoo li wusa. Li pu narin ye m tienn uf ye fu meŋ ane sam doli man.
57001020	Eenn, m ba'abiiga, m bood nyood fu sa'an tinam a yinni ne Zugsob la zug. Bugilimi m suunr ne line dol Kiristo la yela.
57001021	Man baŋ ye fu na tumi m boodim la zug, ka m sobi tis uf ka mi' ye fu pun na tum ka li gaad mam yel uf si'em la.
57001022	M bood ye fu ti'eb saam doogi digili m, ka fu Winsosugin la, m mor ti'ir ye, Wina'am na yiis m kpela tis uf.
57001023	Epafras one ka ti la'am be sarega ni Yesu Kiristo yela la, pu'usid uf.
57001024	M tumtum tiraan Luuk ne Maak ne Aristarkus ne Demas me pu'usid uf.
57001025	Ka Zugsob Yesu Kiristo la yelsum na be ne ya wusa.
58001001	Wina'am da ke ka o nodi'esidib pian'ade o yela kudumin tisidi ti yaanam saŋa bedego ne sueya kon'ob kon'ob bedego.
58001002	Amaa tinam saŋa nwa, Wina'am pian'ad tisidi ti yiti o Biig la sa'an, one ka o gaŋ o ye o so'e si'el wusa la, ka li yine o sa'an na ka Wina'am maal dunia ne line be saŋgbauŋin la wusa.
58001003	O Biig la nyeene ne Wina'am na'am la paŋ, ka Wina'am a si'em la, o me ane ala. Ka li yine o pian'ad line mor paŋ la ni ka o gosid bun wusa. Ka on pie ninsaal tuumbe'ed la, ka yu'un zin'i Wina'am one a kpi'euŋ sob n gat si'el wusa la datiuŋ.
58001004	Wina'am du'os o ka o gat maleknam. Ka yu'ur kan ka o di'e la gat maleknam yuda.
58001005	Ka Wina'am nan zi' yel malek ye, “Fune a m Biig, ka zina ka m liebi fu Ba'.” Ka me pu yel malek ye, “Mane na a fu Ba' ka fun na a m Biiga.”
58001006	Ka on tumi o bikpeŋ dunia ni na la, o lem yel ye, “Kel ka Wina'am maleknam wusa na'as o.”
58001007	Ka yel maleknam bane aa o tumtumnib la yela ye, “O ke ka o maleknam la a wuu pebisim ne, ka o tumtumnib la me a wuu bugum zilima ne.”
58001008	Amaa o Biig la yela, o yel ye, “Wina'am, fu na'am gbauŋ la na be saŋa line ka' benne. Ka zanli fu na'am duor ne popielim.
58001009	Fu noŋ yelsida, ka kis line a ziri. Dinzug ka Wina'am, one aa fu Wina'am la, zaŋ kpaam line a sumalisim suenn uf ka fu gaadi fu taaba.”
58001010	Ka lem ye, “Zugsoba, fune maal dunia pin'ilugin, ka saazug wusa ane fu nu'ug tuuma.
58001011	Li wusa na sa'am, ka kudig wuu fuugi kudigid si'em la, amaa fun na kpelim be.
58001012	Fu na kpilimi li wuu kparib ne, ka tiake a bunpaal. Amaa fu pu tiakeda, ka fu yuma ku mor benne.”
58001013	Ka malek kane ka Wina'am da yel o ye, “Zin'inim m datiuŋ, ka m ti ke ka fu no fu dataas ne noba?”
58001014	Ka maleknam a bo? Ba ane siis ne, ka tumne tisid Wina'am. Ka o tumi ba ye ba suŋ bane na ti paam faangir la.
58002001	Dinzugo li nar ka ti gban'e tiname wum yelsida la su'uŋa, ka da basi lii.
58002002	Ka pian' kan ka maleknam da yel la ya'a pu lu teŋa, ka one zan'as ka pu doli lii na di'e namisug line nar o.
58002003	Ka ti ya'a ne'es Wina'am faangir tita'ar nwa, ti na niŋ wala pons namisug la? Zugsob la da deŋim pian' faangir la yela yiiga, ka bane wumi li la pa'ali ti ye li a sida.
58002004	Ka Wina'am me pa'al ye li a sida, ne tuumnyalima ne tuumkpi'ema buudi buudi ne o Siig Suŋ piini line ka o pudugidi li ne o meŋ boodim la.
58002005	Ka Wina'am pu ke ka maleknam so'e dunia line ka o da nan ye o maal ka ti pian'ad li yela laa.
58002006	Li sob Wina'am gbauŋin zin'isi'a ka so' yel ye, “Ninsaal a bo, ka fu ten'esidi o yela? Ka ninsaal biig a bo, ka fu gosidi o yelle?
58002007	Fu maal o ka maleknam gaad o ne bi'ela, ka fu yu'un pid o na'am zugpibig ne na'asi,
58002008	ka ke ka o so'e si'el wusa.” Ka on ke ka ninsaal so'e si'el mekama la, o pu bas si'el ka li ka'a o so'olim. Ka lin a si'em la, ti nam pu nye ka o so'e si'el mekamaa.
58002009	Amaa ti nye Yesu, on ka Wina'am sie n gaad maleknam saŋa bi'ela la, ka o yu'un pid na'am zugpibig ne na'asi, ku'um namisug la yela. Ka li ane Wina'am popielim ke ka o kpi n tis so' mekama yela ka nye na'asi la.
58002010	Li su'um ye Wina'am one maan ka gosid si'el wusa la, ke ka Yesu one aa ti faangir la a su'uŋa one namis la yela ye, Wina'am zaŋ o biis bedego ka ba kpen'e o na'amin la.
58002011	Ka on ne nimbane ka o maal ka ba a popielim dim la, babayi wusa mor Ba' yinni. Dinzug ka o pu zot nyan ye on na buoli ba ye o ba'abiise.
58002012	Ka yel Wina'am ye, “M na pian' fu yu'ur la tisi m ba'abiis, ka na yuum yuma pian' fu yu'ur fu nidib bedego tuon.”
58002013	Ka lem ye, “M na tie ne Wina'am.” Ka lem yel ya'as ye, “Mane nwa be ne Wina'am biis bane ka o tisi m la.”
58002014	Ka biis la wusa sadigim mor niŋgbiŋ ne ziim kaŋa nwa, on meŋ da mor niŋgbiŋ kan la men, ye o kum la yela ka o na nyaŋe sa'am Sutaana one mor paŋ na so'e kum
58002015	ka tis bane ka kum zotim yela ke ka ba a yamis ba beilim wusa ni la yolisim.
58002016	Ka li a sida ye o ba'a kae' ne maleknama, amaa Abraham yaas ka o ba'a be ne ba.
58002017	Dinzug ke ka o maal o meŋ wenne o ba'abiis ne, yel mekama wusa ni, ye o lieb maalmaan kpeenm n mor yelsida ka zot nimbaanlig Wina'am tuuma ni, n maan ye Wina'am bas o supeen o nidib tuumbe'ed yela.
58002018	Ka Sutaana daa ye Yesu maal si'el ka o gos ka pu nye la zug, ka Yesu na tun'e suŋ bane be pan'asugin la.
58003001	M Ba' Wina'am biis bane ka Wina'am la'am buoli ya la, ten'esimi Yesu yela, one a Wina'am tumtum ne maalmaan kpeenm ka ti peligidi ti poog n yet o yela o nidibin la.
58003002	O a yelsida sobi tis one gaŋ o la wuu Moses da a yelsida sob si'em Wina'am yidimin la.
58003003	Dau kane meed yir di'ed na'asi gat yir la meŋ. Ala men ka Yesu nar na'asi bedego n gat Moses.
58003004	Yir mekama, ti mi' ye so' mee li, ka Wina'am a one meed si'el mekama wusa.
58003005	Ka Moses da ane tumtum ka a sida sob Wina'am yidimin wusa, ka da yel yelkane ka ba na ti pian' li yela la.
58003006	Ka Kiristo me da a biig ka a yelsida sob ka gur Wina'am yidim, dinzug ti ya'a mor sukpi'em ne ti'ir ye ti ane o yidim, ti na nwe'ed nyo'og li yela.
58003007	Ala zugo, wenne Siig Suŋ la yet si'em la ye, “Zina, ya ya'a wum Wina'am kukor,
58003008	da endi ya toba wuu saŋkan ka ya yaanam da zan'as Wina'am ka mak o moogin la.
58003009	Zin'ikan ka ya yaanam da mak man, ye ba kpans la, ka nye m tuuma yuma piisnaasi.
58003010	Dinzug ka m sunf da pelig ne zumaaŋ kan dim la. Ka ye, ‘Saŋa wusa ba po'ogid man, ka pu baŋ man sueya la a si'em.’
58003011	Man sunf pelig ne ba ka m po noor ye, ‘Ba kudum ku kpen' m vu'usum zin'iginee.’ ”
58003012	M ba'abiise, gu'usimi ka ya so' da mor sunf be'ed line pu niŋid Wina'am yadda, ka o fendig ka bas Wina'am one voe la suere.
58003013	Amaa kpemisimi taaba daar wusa line buon ye Zina la, ka ba'a yinni ya sa'an da kpe'eŋi o suunr ne tuumbe'ed dama'am.
58003014	Ti di'edne ti poor ne Kiristo, ti ya'a mor ti pin'ilug yadda la kiŋ kiŋ ti paae ti dunia nwa beilim.
58003015	Ka Wina'am gbauŋ pun yel ye, “Zina, ya ya'a wum Wina'am kukor, da endi ya tobaa wuu saŋkan ka ya yaanam da zan'as Wina'am la.”
58003016	Ano'onami da wum ka zan'as la? Li ka' bane n da dol Moses ka bas Egipiti laa?
58003017	Ka ano'onam ka Wina'am sunf da pelig ne ba yuma piisnaasi la? Li da ka'ane bane da tum be'ed ka kpi moogin laa?
58003018	Ka ano'onam ka o da po noor ye ba kudum ku kpen'e o vu'usum zin'igin la? Li da ka'ane bane da zan'asi o noor laa?
58003019	Ka ti baŋ ye ba da pu nyaŋe kpen'e, ban pu niŋ Wina'am yadda la zug.
58004001	Dinzugo keli ka ti zo dabiem ka ya so' da wenne o gu'uŋ Wina'am vu'usum zin'igin kpen'ebo saŋkan ka o nozi'el la nan be la.
58004002	Ka labasuŋ la paae ti sa'an na wenne labasuŋ paae ba sa'an si'em la, ka labakan ka ba wum la pu mor nyoodi ba nii, bozugo ban wumi li la pu di'e li ne yadda.
58004003	Ka tinam bane niŋ o yadda la kpen'ed o vu'usum zin'igin wuu on yel si'em la ye, “M sunf da peligeya ka m po noor ye ba kudum ku kpen'e m vu'usum zin'iginee.” O yel ne'eŋa hale baa ne o dunia maalug tuuma la naae la.
58004004	Ka o gbauŋ la yel zin'isi'a dabis kane a Yopoi Daar la yela, ye, “Ka Wina'am da vu'us o tuuma wusa zin'igin, dabis kane a Yopoi Daar la.”
58004005	Ka o lem yet kpela ya'as ye, “Ba kudum ku kpen'e m vu'usum zin'iginee.”
58004006	Li kpelimne ye sieba kpen'e li ni, ka bane da deŋim wum labasuŋ la gu'uŋ kpen'eb ba zan'asug la zug,
58004007	ka Wina'am lem gaŋ dabis si'a ya'as ka li buon ye Zina. Ka na'ab David da pian' li yela yuma bedego line gaad la wenne lin daa deŋim yel la ye, “Zina, ya ya'a wum Wina'am kukor, da endi ya tobaa.”
58004008	Bozugo Josua ya'a da tisini ba vu'usum zin'ig, Wina'am da ku lem pian' dabis si'a yela ya'ase.
58004009	Ka lin a si'em la, vu'usum dabis si'a kpelim be Wina'am nidib la yela.
58004010	Dinzugo one kpen'ed Wina'am vu'usum zin'igin la me na vu'us ne o meŋ tuuma wenne Wina'am n da vu'usi o tuuma ni si'em la.
58004011	Dinzugo ti kpe'eŋimi ti meŋ ka kpen' vu'usum zin'igin la, ka so' da tuas bane da zan'as ka gu'uŋ kpen'eb laa.
58004012	Ka Wina'am pian'ad la voene ka tum. Li pulim ka diti gat zaba su'ug mekama kane dit noya ayi la, ka kunsidne n ti paae siig ne vu'usum ben, wuu su'ug la kensid niŋgbina sun'ula ne konba poogin biim si'em la. Ka pian'ad la pa'an nidib potenda a si'em.
58004013	Ka Wina'am maal si'el wusa la ku nyaŋe sua'a o sa'anee. Li wusa digne paalo ni, one tuon ka li a tilas ye ti zi'en n tu'as ti yela la.
58004014	Ka tiname pun mor maalmaan kpeenm tita'ar one a Wina'am Biig, Yesu, ka deŋim gaad arazana ni la, ti gban'ami ti yadda la kiŋ kiŋ.
58004015	Ka ti mor maalmaan kpeenm one zoti ti nyoog ne, tiname pu kpi'em la yela, ka o da nye makir buudi wusa wenne tiname nye si'em la. Ka la'am ne wala o pu tum tuumbe'ede.
58004016	Dinzug keli ka ti li'el o yelsum na'am gbauŋ la ne sukpi'euŋ ka di'e o nimbaanlzoor bareka la, ka li suŋi ti, ti yelpakir saŋa.
58005001	Ba gaŋ maalmaan kpeenm ninsaalib buudi wusa soogin ye o zi'eni ba noba zug, ban ne Wina'am soogin n tis piini ka maal maan n tis Wina'am ba tuumbe'ed yela.
58005002	Ka o na tun'e zo ba nimbaanlig ne bane pu baŋi ne bane yidig la, on meŋ pu kpi'em ka lut tuumbe'edin la zug.
58005003	Ka li nar ye o maal maana tis Wina'am o meŋ tuumbe'ed zug la'am ne nidib la tuumbe'ed.
58005004	Ka so' pu du'osidi n gaŋidi o meŋ ye o a maalmaan kpeenm, amaa Wina'am gaŋid o wuu on da gaŋ Aaron si'em la.
58005005	Ala mene Kiristo da pu du'osi o meŋ ye o lieb maalmaan kpeenm, amaa ka Wina'am da gaŋ o, ka yel o gbauŋin ye, “Fu aa m Biig, ka zina ka m lieb fu Ba'”
58005006	Ka lem yel o zin'isi'a ye, “Fu ane maalmaan saŋa wusa, fune ledig Melkizedek zin'ig la.”
58005007	Ka Yesu n da be dunia nwa ni saŋsi'a la, o sos ka belim Wina'am one mor paŋi na tun'e faaenn o kum zin'igin, ne tansug bedego ne ninto'om. Ka on na'as Wina'am la zug ka o wumi o sosug la.
58005008	Hale baa on a o Biig la, o zamis noyelug siakiri o namisugin.
58005009	Ka on lieb su'um naae la zug ka faangir line ka' naar la yiti o sa'an na, n tisid bane wusa siakidi o noyelug la,
58005010	ka Wina'am nok o pa'al ye o a maalmaan kpeenm one ledig Melkizedek zin'ig.
58005011	Ti mor pian'ad bedego yelkan yela, amaa li toe ne man na pa'ali ya si'em ka ya baŋ nyain, bozugo ya ma'as ne zamisug.
58005012	Ka saŋa paaeya ka li nar ka ya a pa'anib, ka ya nan kpelim bood ye ba lem pa'ani ya Wina'am yela yiiga pa'ala la, wen wuu biise bood bin'isim ka ka' digan'alug la.
58005013	Ka one mekama mu'ad bin'isim ane biig ka nan ka' ya'am na baŋ yelsida yela.
58005014	Ka bane bi' la dit digan'alug, bozugo ba zamisne n mi' line a su'um ne be'ed.
58006001	Dinzugo Kiristo pa'alug kan ka ti daa zamis pin'ilugin la, ti basimi tiname da a si'em pin'ilugin la, ka niŋ Wina'am yadda, ka keŋ tuon n nobug ka da kpelim wenne ti pin'ilne n bood ye ti paam tiaker ti tuumbe'ed yela laa. Ka da kpelim be tuum kane ta'asid ku'um laa.
58006002	Ne ku'om suub pa'alug ne nok nu'us paal nidib zutin yela, ne ku'um vu'ugir yela, ne sariakadib yela line ka li saŋa ka' ben la yela.
58006003	Wina'am ya'a siak, ti na niŋ ala.
58006004	Ka bane da wum Wina'am labasuŋ ka baŋi li, ka nye o piini, ka di'e o Siig Suŋ,
58006005	ba mi' Wina'am labaar yelsum ne tuumkpi'ema paŋ line na ti kena la,
58006006	ba yadda ya'a lu, ba ku nyaŋe len leb na n tiake bas ba tuumbe'ed la ya'ase, bozugo ba na lem kpa' Wina'am Biig la ku'um dapuudir zug ka diis o nyan nidib soogin.
58006007	Teŋ kane di'ed saku'om line niid bedego la, teŋ kan du'adi biis tisid kpaadib ka ba nyet Wina'am yelsum.
58006008	Ka teŋ kane yit gon'os ne mobe'ed, li ka' nyoode, li pu lal ne nopoore. Ka li ba'asug ane bugum na dii li.
58006009	M zuanoŋa, hale baa ti pian'ade anwa, ti mor sukpi'em ne ya, ka mi' ye ya mor yelsum line dolne faangir.
58006010	Ka Wina'am ka' ziri soba na tami ya tuuma ne noŋir line ka ya niŋ o yela n tisi o nidib ka nam kpelim niŋid la.
58006011	Ka ti bood hale ye ya yinni yinni maal ala men ne nimmua ka ya mor ti'ir ka pu bi'esida n ti paae li ben.
58006012	Ti pu bood ye ya mor gbanya'am, amaa wenne ne ya taaba bane niŋ Wina'am yadda, ka modig ka di'e Wina'am nozi'el kan ka o digil la.
58006013	Wina'am n da zi'el noore n tis Abraham la, ka so' kae' n gat on Wina'am la zug, ka o noki o meŋ n po noor,
58006014	ka ye, “Asida, m na niŋi fu zug bareka ka fu yaas na ti a bedego.”
58006015	Ka Abraham da modig ka di'e Wina'am nozi'el la.
58006016	Ka ninsaal ya'a ye o po noor, o pood ne one gat o la, ka li gu'e noŋgban nwa'ar wusa.
58006017	Wina'am da bood ye o nie li nyain n pa'ali bane na di'e o nozi'el la, ye o kudum ku tiake o yelug la, linzug ka o po n pe'es o nozi'elugin la.
58006018	Ka yelbama ayi nwa bane pu tun'e tiakeda, ka ban yela ka Wina'am ku ma' baa bi'ela. Dinzug ka tinam bane zo keŋ o sa'an ye o faaenn ti la na mor sukpi'euŋ ye ti mor ti'ir ne line digi ti tuon la.
58006019	Ti ti'ir kaŋa nwa wenne aaruŋ kpa'are ba' ku'omin kaŋ kaŋ si'em la. Ka one yela ka ti mor ti'ir la ane Yesu. One paae Wina'am zin'igin la.
58006020	Ka Yesu lieb maalmaan kpeenm saŋa kane ka' ben la n ledig Melkizedek zin'igin la. Ka ti ti'ir be o ni, ka o zi'e ti noba zug n gaadi ti tuon n kpen'ed Wina'am zin'igin la.
58007001	Melkizedek nwa, one daa a Salem na'ab ne Wina'am one gat si'el wusa la maalmaan. Abraham n daa keŋ tanpin n nyaŋe na'anam anaasi ka kun na la, Melkizedek tu'os o ka niŋ o zug bareka.
58007002	Ka Abraham n zabi nyaŋ ka nok la'asieba la wusa, o yiisne yinni piiga puugin n tis Melkizedek. Melkizedek yu'ur la gbin ane ye, “Popielim na'ab,” ka lem a Salem na'ab, ka li gbin ane “Sumalisim na'ab.”
58007003	Si'el kae' pa'al ye o mor ba' ne ma ne yaanama. Si'el kae' me pa'al o du'am ne o ku'um saŋa, ka o kpelim a maalmaan saŋa wusa wenne Wina'am Biig la ne.
58007004	Baŋimi Melkizedek n mor kpi'euŋ si'em. Abraham, ti yaa yalin yak tis o yinni piiga wusa puugin line a la'ad line ka ba nok zaba ni la.
58007005	Ka Wina'am tis noor si'a ye bane a Levi yaas ka me a Abraham yaas ka a Wina'am maalmaanib la, di'es nidibin la ayinni piiga wusa puugin. Ba di'esi ba buudi ni hale baa ban a Abraham yaas la.
58007006	Ka Melkizedek ka'a ba yaanam yaaŋa, amaa o di'e Abraham sa'an ayinni piiga wusa puugin, ka niŋ Abraham zug bareka, on Abraham one di'e Wina'am nozi'ela la.
58007007	Li a sida ye one tisid yelsum gat one di'edi li.
58007008	Ka maalmaanib la yela la, ka bane na kpiid la di'ed yinni pudugir piiga la ni, ka nya'al ka Melkizedek one ka Wina'am gbauŋ sob ye o voe la, me niŋidi ala.
58007009	So' tun'e yel ye hale Levi meŋ one di'esid ayinni piiga wusa puugin la da yo yinni piiga wusa puugin ka li naan o yaab Abraham nu'usin, n keŋ Melkizedek sa'an,
58007010	bozugo Melkizedek n da tu'os Abraham la, saŋkan ka Levi nan kpelim be o yaab Abraham poogin.
58007011	Li da ane Levi yaas bane a maalmaanib saŋa la, ka Wina'am tis nidib la wada. Ka Levi maalmaanib tuuma ya'a da nyaŋe keen ka nidib aan su'um naae, li pu narin ye maalmaan buud si'a kena ya'ase, one ledig Melkizedek zin'igin la ka ka' Aaron zin'iginee.
58007012	Ka maalmaan yela ya'a tiak, asee ka wada me mor tiaker.
58007013	Ka ti Zugsob one yela ka ba yel ne'eŋa la, ane Israel dim buud si'a nid, buudi kan nid nan zi' tum maalmaan tuuma.
58007014	Li a sida ye Zugsob la ane Juda buudi, amaa Moses da pu pudug buudkaŋa yela on da pian'ad maalmaanib yela laa.
58007015	Ka maalmaan so' one a Yesu kena one wen wuu Melkizedek la, ka maalmaan yela maligim nie nyain.
58007016	Li ka'ane wada line dol ninsaal du'am yela, amaa li ane nyovur line ka' sa'uŋ la paŋ yela ka o lieb maalmaan.
58007017	Ka Wina'am gbauŋ yel ye, “Fu na ledig Melkizedek zin'ig n a maalmaan saŋa wusa.”
58007018	Yel yinni ane ye, noyelug kudug la pu kpi'emaa, ka ka' tumire ka pu ket ka si'el si'el a su'um la zug, ka Wina'am basi li.
58007019	Moses nozi'elug la da pu nyaŋe ke ka si'el si'el a su'uŋa. Amaa ti'ir suŋ line ke ka ti li'el Wina'am kena.
58007020	Wina'am da po ne gaŋ o.
58007021	Ka bane deŋim lieb maalmaanib la da pin'ili ba tuuma ka poor kae'. Ka Wina'am maal Yesu ka o a maalmaan ka yel ye, “Zugsob la poya ka ku tiake o poten'ere. Fu ane maalmaan saŋa wusa.”
58007022	Ne'eŋa ke ka Yesu zi'e ti nya'aŋ n a nonaar suŋ.
58007023	Ka maalmaan kuda la da ane babig, ka ku'um yela ka ba pu kpelimi ba tuuma la nii.
58007024	Ka Yesu n pu kpiid la o a maalmaan saŋa wusa.
58007025	Dinzugo ban wusa ken Wina'am sa'an na, ka li yi ne Yesu ma'asim zug o nyaŋe faandi ba wusa. Bozugo on voe la, o be Wina'am tuon n nwe'ed Wina'am nu'ug ba zug.
58007026	Li nar ka ti mor maalmaan kpeenm wuu oŋa nwa, one a nyain ka gba'ar ne dian'ad kae', ka fuue o meŋ yiis tuumbe'ed dim zin'igin, ka Wina'am du'os o gaad saŋgbauŋ.
58007027	O pu wenne maalmaan kpeenm bamma, bane ka li nar ye ba maal maana daar wusa ba meŋ tuumbe'ed yela yiiga, ka nyaan yuolim maal nidib yela la. On lee nokne o meŋi maal maan ba tuumbe'ed la zug vuguri.
58007028	Wada la gaŋ dap bane tuumsoma po'og ka ba a maalmaan kpeenmnam. Amaa Wina'am poor yela line yuolim kena la gaŋ Biig la one a su'um saŋa wusa la.
58008001	Nwa a ti pian'ad la wusa zug. Ti mor maalmaan kpeenm wuu tiname deŋim pian' so' yela si'em la, ka o zin'i arazana ni, kpi'em sob na'am gbauŋ datiuŋ.
58008002	O tum Wina'am tuuma Wina'am zin'ig ameŋa ni line ka o meŋ maal, ka ka' fuug doog kane ka saalib maali n pu'usid Wina'am laa.
58008003	Ba gaŋ maalmaan kpeenm wusa ye ba tis piini ka maal maana tis Wina'am. Ala ka li nar ye maalmaan kaŋa nwa me mor si'el n na tis Wina'am.
58008004	Ka o ya'a bein dunia nwa ni, o ku aan maalmaan baa bi'elaa, bozugo maalmaan bane tisid piini line dol wada suer la be.
58008005	Ba tuuma zin'ig nwaasne Wina'am zin'ig line be arazana ni. Ka Moses n da ye o ti' fuug doog line na aa Wina'am zin'ig la, Wina'am da pa'al o ye, “Baŋim ka maali li ka li wen wuu bun kan ka m pa'al fu zuer zug la.”
58008006	Ka lin a si'em la nonaar kan ka Kiristo a nu'unwe'ed la, a su'um n gat nonaar kudug la, bozugo li mor nozi'el suma. Ala ya'as ka o tuuma me a su'um n gati ba tuumkudug la.
58008007	Ka nonaar yiiga la ya'a da pu moren gbadaa, li pu narin ye ti mor nonaar yinni ya'ase.
58008008	Ka Wina'am da nye ka gbada be la, ka yeli o gbauŋin ye, “ ‘Dabisa la na kena ka m na maal nonaar paal, man ne Israel dim ne Juda dim zug.
58008009	Li ku wenne nonaar kan ka m da maal ne ya yanam, saŋkan ka m da gban'e ba nu'ug ka doli ba yi Egipiti teŋin la. Ka ba pu dol nonaar la suer su'uŋa dinzug ka m basi ba.’ Man Zugsob n yet ala.
58008010	‘Ne'eŋa a nonaar kan ka m na maal ne Israel dim dabisbama nwa nya'aŋ la.’ Man Zugsob yeti ya ye, ‘M na noki m wada la niŋ ya poten'erin, ka sobi li ya sunya ni. Ka m na aa ba Wina'am, ka ban me na aa m nidib.
58008011	So' kae' na ti lem pa'ani o tiraan bee o ba'abiig ye, “Baŋim Zugsob laa,” bozugo ba wusa na baŋ man, line pin'il ne kpeenm n ti paae biig.
58008012	M na zoo ba nimbaanlig ka tisi ba suguru ba tuumbe'ed yela, ka ku lem tienn li yela ya'as baa bi'ela.’ ”
58008013	Ka Wina'am n buon nonaar kaŋa ye, “bunpaal” la zug, ke ka yiiga bun la a bunkudir. Ka line lieb bunkudir ka lem ka'a tuum la na bodig.
58009001	Nonaar kan da maal yiiga la da mor maana sueya ne Wina'am pu'usum zin'ig line be dunia ni.
58009002	Ba maal fuug doog ka beŋi li, ka fitla zi'eg be li ni, ne teebul ne bodobodo line a piini n tisid Wina'am. Zin'ikan la ka ba buon ye Zin'ig Suŋ.
58009003	Ka fugobug line beŋ fuug doog la nya'aŋ la a doog poogin line buon ye Wina'am Zin'isuŋ Ameŋa.
58009004	Ka li mor maan maalug zin'ig line ka ba nok salima maal. Li zug ka ba nyu'e tudaare, ka nonaar daka line bulig ne salima me be. Ka daka la poogin ka salima yubig be li ni, ka mor “Manna” line da a diib kan ka Wina'am tisi ba moogin la, ne Aaron dansaar line da bus vaand la, ne kuglama bane ka Wina'am nonaar sobir be ani la.
58009005	Ka salima bunkonbid line pa'an Wina'am paŋ la be daka la zug, ka ba kpukpama ligil zin'ikan ka Wina'am zot nidib nimbaanlig la. Saŋkaŋa nwa ti ku nyaŋe pian' bama yela naae nyain ne.
58009006	Ka ban ti'eb bama nwa naae la, maalmaanib la kpen'ed zin'ikane beŋ la ni saŋa mekama maani ba maana.
58009007	Ka doog poogin la ka maalmaan kpeenm la ma'aa kpen'ed yuum wusa noor arakon'. O pu kpen'ed neem amaa maan ziim ka o more kpen'ed n tisid Wina'am, o meŋ yela ne nidib zi'ilim tuumbe'ed yela.
58009008	Ne'eŋa ka Wina'am Siig Suŋ pa'al ye suer nam kae' Wina'am Zin'isuŋ Ameŋa la nii, beŋir la nan be la.
58009009	Ne'eŋa nwa mamsug pa'an saŋa nwa yela. Nonaar kudug saŋa la ba da tisid piini ka kuud konbid maan maana ka li ku nyaŋe ke ka bane pu'usid la poten'er nie nyain ne.
58009010	Li yela ane diib ne nuub ne ku'om soob kon'ob kon'ob ne niŋgbiŋ wada ma'aa line zi'en n ti paae saŋkan ka Wina'am yu'un na maali li su'uŋa la.
58009011	Ka Kiristo n nie a maalmaan kpeenm la, yelsum line kena la ni, o gaadi kpen' doog kane beŋ line a buntita'ar ne line a bunsuŋ gaad li wusa, ka ka'a fuug doog line ka saal maali li la. Li ane ye, li ka'a dunia nwa din ne.
58009012	O daa pu kpen' Wina'am Zin'ig Suŋ la vuguri ma'aa, ne buus ziim ne niigi ziim n maal maana tis Wina'am. Amaa o lee zaŋne o meŋ ziim n bo faangir suer line ka'a naare n tisi ti.
58009013	Ka niigi ziim ne buus ziim ne na'asa'abil ka ba nyu'e la tampeligim yugusug ya'a nyaŋe pie ba ka ke ka ba niŋgbina a nyain ne,
58009014	Kiristo ziim yu'un na niŋi gaad ala bedego, ka na pie ti tuumbe'ed line ta'asid ku'um ka ke ka ti poten'er a nyain, ka ti tum Wina'am one voe la tuuma. Li ane Kiristo one noki o meŋ n tis Wina'am ka gba'ar kae', ka li yi ne Wina'am Siig Suŋ kane be saŋa line ka'a naar la ni na.
58009015	Dinzugo, o a nu'unwe'ed nonaar paalin la, ka bane ka Wina'am buoli ba la na di'e yelsum kane ka'a naare. Lin tun'e naam, bozugo Kiristo kum tisi ba yolisim ba tuumbe'ed ban ka ba da niŋ nonaar kudugin la.
58009016	Faar nozi'elug pu kpi'emaa, asee ka ba ti baŋ ye one zi'el noor la kpiya.
58009017	Ka one zi'el noor la ya'a kpelim voe, pian'uk la pu kpi'ema, asee ka o ti kpi ka li yela due.
58009018	Ala men ka Wina'am nonaar yiiga la da pu kpi'ema, n ti paae saŋkan ka ziim yi ka li tum.
58009019	Ka Moses n mool Wina'am noyelug wusa nidib la wusa ni la, o nok na'abibis ziim ne buus ziim ne ku'om ka nok pe'og konbid ne vaand line buon hissop la zu'asid nonaar gbauŋ la ne nidib la wusa n yel ye,
58009020	“Ziim kaŋa a nonaar ziim line ka Wina'am tis noor ye ba siaki li la.”
58009021	Ala men ka Moses da zu'as ziim la fuug doog la zug ne Wina'am maluŋ la'ad wusa zug.
58009022	Ka wada suer la ni, bi'ela ka bunam wusa lieb nyain ne ziim. Ka ziim ya'a pu yii, tuumbe'ed yiisib ku be.
58009023	Ala ka li da nar ye bun bama line tu'as arazana bunam la lieb nyain ne maluŋ bama, ka arazana bunam me nar maana line a su'um n gaad bama.
58009024	Ka Kiristo pu kpen' Wina'am zin'ig line ka saal nu'us maali li la, ka tu'asid bun line a ameŋa laa, ka lee kpen' arazana meŋirin ka nie Wina'am tuon ti noba zug.
58009025	Ka o pu noki o meŋ maal maan tis Wina'am daar wusa wuu maalmaan kpeenm n kpen'ed Wina'am zin'igin yuum yuum ne ziim line ka'a o meŋ ziim laa.
58009026	Li ya'a ane ala, o naani namisidin daar wusa dunia pin'ilugin na. Ka lin a si'em la o nie vuguri yuma naar ben, ye o kad tuumbe'ed ne on noki o meŋ maal maan la.
58009027	Ka wen wuu lin zi'el ye saalib kpi vuguri ka lin nya'aŋ ka saria kadib be,
58009028	ala men ka Kiristo one noki o meŋ maal maan vuguri ye o di'e nidib bedego tuumbe'ed n yiis la, na len nie ti faaenn bane gur o ne nimmua la, ka ka' tuumbe'ed yela ya'ase.
58010001	Wada kan ka Wina'am da tis Jew dim la nwaasne bunsuma line a ameŋa ka na kena la, ka lee ka' yinni ne line a ameŋa laa. Bozugo ba da maan maana yuum yuum ka li pu ke ka bane li'el Wina'am la lieb su'um nyain ne.
58010002	Li ya'a ka'a ala, ba naani basin maana tisib, ka maluŋ ya'a da keen ka bane pu'usid la liebin nyain, ba ku lem mi'in tuumbe'ed si'a ba potenda nii.
58010003	Amaa ka maan bama tiensidi ba tuumbe'ed yela yuum yuum;
58010004	ka na'araad ne buus ziim ku nyaŋe kad tuumbe'ede.
58010005	Dinzug Kiristo n da kenn dunia ni na la, o da yel Wina'am ye, “Fu pu bood maana ne piini, amaa ninsaal niŋgbiŋ kane a man la.
58010006	Fu pu mor sumalisim ne konbid piini line nyu'ed ne bugum bee maana line a tuumbe'ed yela.
58010007	Ala ka m yel ye m Zugsoba, man kena ye m tum fu boodim a si'em la wuu lin sob si'em fu gbauŋ puugin mam yela la.”
58010008	Ka o yel yiiga ye, “M pu bood konbid piini line nyu'ed ne maan ne piini wusa, ka li pu malis man suunre.” O yel ne'eŋa hale baa ban dol wada suer maani li laa.
58010009	Ka yu'un yel ye, “Gosima, m kena ye m niŋ fu boodim.” Wina'am kpiis yiiga malima la, ka zi'el line tia'al la.
58010010	Ka Yesu n niŋ Wina'am boodim ka noki o meŋ niŋgbiŋ maal maan tis o vuguri zug la, ka ti lieb Wina'am nidib ka a nyain.
58010011	Ka maalmaanib wusa zi'e ba tuuma ni daar wusa n maan maan kane a yinni noor si'em pendigid ka lin ku nyaŋe yiis tuumbe'ede.
58010012	Ka Kiristo da tis o meŋi n maal maan vuguri, nidib tuumbe'ed yela line na siak saŋa wusa, ka yu'un zin'i Wina'am datiuŋ,
58010013	n ti paae saŋkan ka o dataas lieb o noba gbauŋ.
58010014	Ka maan vuguri la ke ka bane ka o ke ka ba lieb Wina'am nidib la a su'um nyain saŋa wusa.
58010015	Ka Wina'am Siig Suŋ me dii o kaset n tisi ti ka ye man Zugsob yel ye,
58010016	“Ne'eŋa a nonaar kan ka m na maal ne ba, dabis ban nya'aŋ. M na niŋi m wada la ba sunya ni ka sobi li ba ya'amin.”
58010017	Ka lem pa'as ye, “Man kudum ku lem ten'esi ba tuumbe'ed ne ba taal yela ya'ase.”
58010018	Ka Wina'am n yiisi ba tuumbe'ed n bas la, li pu len nar ye ba maal maan tuumbe'ed yela.
58010019	M ba'abiise, tinam baŋ ye ti yu'un mor sukpi'em n na kpen' Wina'am zin'igin Yesu ziim la yela,
58010020	line ka o noki maal suepaal ameŋa line gat lin daa giŋ Wina'am doog la line aa o niŋgbiŋ.
58010021	Ka tiname mor maalmaan tita'ar one gur Wina'am yidim.
58010022	Dinzugo keli ka ti li'el Wina'am ne ti sunf ne yadda niŋir line kpi'em ne ti sunya line ka ziim zu'asug ke ka si'el line a be'ed ten'esug da be ti potenda ni, ne ti niŋgbina pier ne ku'osuŋ.
58010023	Ka ti gban'e kiŋ kiŋ ti'ir kan ka ti yel paalo la, bozugo Wina'am one zi'el noor la a sida sob.
58010024	Ti ten'esimi ti taab yela ka kpe'eŋidi taaba n mor noŋilim ne tuumsuma.
58010025	Ka da bas taaba la'asug wuu sieba niŋid si'em laa, amaa ka kpe'eŋ taaba, bedego yaname nye ka Yesu ken daar la li'el la.
58010026	Ka maana pu lem be n na kad tuumbe'ede, ti ya'a di'e Wina'am sida la ka kpelim niŋid tuumbe'ed ne pon'osim.
58010027	Asee ka ti mor dabiem poten'er ne saria kadib ne bugum line ye li di Wina'am dataas ne nimmua la.
58010028	So' ya'a da sa'am Moses wada la, ka kasetib ayi bee atan' be, ba ku zo o nimbaanliga, asee o daana kpi.
58010029	One ne'es Wina'am Biig la, ka nok nonaar ziim line ket ka o a Wina'am nid la niŋid yoo yoog ka tu'ud Siig Suŋ line pa'an Wina'am yelsum la, namisug na a wala. Asida, on din na gaad ala.
58010030	Ka ti mi' one yel ye, “Sam yier ane m din ka man na yo li.” Ka len yel ya'as ye, “Zugsob la na kadi o nidib saria.”
58010031	Li ane yeltoog tis one lu Wina'am one voe la nu'usin.
58010032	Ka ten'esimi saŋsi'en yanam n da nye Wina'am yelsida la. Ya modig ne sukpi'em ka nye namisug bedego ka nyaŋe zi'en kiŋ kiŋ.
58010033	Ka saŋsi'a ka ba tu'udi ya ka namisidi ya nidibin. Ka ya lem zi'en ne ya taaba bane ka ba namisi ba ala la.
58010034	Ka ya zo bane be sarega ni la nimbaanlig, ka maal sumalisim ne bane faann ya la'ad, ka ya mi' ye ya meŋ mor la'asuma line gat ne'eŋa line ku sa'am.
58010035	Dinzugo da basi ya sukpi'em line mor nyood bedego la.
58010036	Ka li nar ye ya mor sumodigir ye ya niŋ Wina'am boodim ka di'e o nozi'elug la.
58010037	Ka li sob ye, Wina'am yel ye, “Li kpelim bi'ela, ka one ken na la, kena, ka li ku yuuge.
58010038	Ka man popielim dim na voe ne ba yadda niŋir zug. Ka so' ya'a nyobugidi lebid nya'aŋ, man sunf ku malis ne on daana.”
58010039	Tinam ka'a bane nyobugid lebid nya'aŋ ka sa'am la, amaa ti ane bane niŋ yadda ka paam faangir.
58011001	Yadda niŋir zug ka ti mor ti'ir ne line ka ti gur la ne line ket ka ti mi' bun lin ka ti pu nyet ne nini la yela.
58011002	Ka li da ane kudumin dim yadda niŋir yela ka Wina'am da tisi ba pian'asuŋ.
58011003	Yadda niŋir zug ka ti baŋ ye Wina'am maal dunia ne o pian'ad, ka bun kane ka ti nyet la, ka'ane bun line da be ka nidib nyeta.
58011004	Yadda niŋir zug ka Abel da maal maan n tis Wina'am, ka li a su'um n gaad Kain maan la. O yadda niŋir zug ka Wina'am di'e o piini la ka tisi o pian'asuŋ ye o a popiel sob la. Ka o yadda niŋir zugo, hale baa on kpi la, ba kpelim tiendi o tuuma yela.
58011005	Yadda niŋir zug ka Wina'am da nok Enok du agol ka o pu kpii, ka ba da pu nye oo, on da nok o la zug. Ka on da nam pu nok o la, ka Wina'am yel ye o tuuma ma'ed o suunr.
58011006	Ka yadda niŋir ya'a kae', so' ku nyaŋe ma'ae Wina'am suunre. Ka one bood ye o li'el Wina'am, asee o siak ye o be, ka me siak ye o na tis bane ied o ne yelmeŋir la ba yood.
58011007	Yadda niŋir zug ka Wina'am da deŋim sa'al Noa ne nimmua ne yelbane ka so' nan zi' nye la, ka o siaki maal aaruŋ tita'ar n faaenn o yidim la. Noa yadda niŋir tuuma pa'al ye dunia dim ka'a su'um. Ka o di'e nozi'elug line a popielim ka yi o yadda niŋirin la.
58011008	Abraham yadda niŋir zug ka Wina'am da buol o la, ka o siak Wina'am noor ka yi keŋ teŋ kan ka o na ti di'e digil o yaas ka li a ba faar, hale baa on da zi' one ken teŋsi'a ni la.
58011009	Ka yadda niŋir zug, ka Abraham daa kpen' teŋ kan ka Wina'am da pu'ulum tis o la wuu o ane saan n be teŋzuŋin ka ti' fuug doog n be la. Isaak ne Jakob me daa di'e faar kan la.
58011010	Ka o mor poten'er ne teŋ kan ka li eenbir kpi'em. One maan teŋ la ka ba meed, ne one meedi li la, a Wina'am.
58011011	Yadda niŋir zug ka baa Abraham n daa kudug, ka o po'a Sara a kundu'ar la, o daa nyaŋe du'a, on daa mi' ye Wina'am one zi'el noor la a sida sob la zug.
58011012	Dinzug ka dau nwa, one kudug ka pu lal ne ku'um, ka yaas bedego yi o ni na n a bedego wuu nwadibibis la, ka len a wuu mo'ar noorin titanbiise la.
58011013	Ka nimbama wusa kpine ne yadda niŋir ka nam pu di'e nozi'ela laa, amaa ka nyee li lalli, ka ba sunya malis, ka siak ye ba da a saam ne zooma dunia ni.
58011014	Ka bane siakid anwa la, pa'al ye ba iedne ba meŋ teŋ.
58011015	Ba ya'a da ten'esid teŋ kan ka ba yi la na, ba naani moren suer ye ba leb ani.
58011016	Ka lin a si'em la, ba boodne arazana line a teŋsuŋ hale la. Dinzugo, Wina'am pu zot nyan ye ba buol o ye ba Wina'am, on ti'eb teŋi tisi ba la zug.
58011017	-
58011018	Ka yadda niŋir zug ka Abraham da nok o biyimir, Isaak, ye o maal maani tis Wina'am on da tis o noor ye o mak o la. Li ane Isaak on yela ka o di'e nozi'el la ye, o yaas na yi ne Isaak sa'an na la. Ka o sin ka nok o ye o maal maan.
58011019	Abraham da mi' ye Wina'am na tun'e vu'ug Isaak kumin. Wuu pian'ad wen ne, Abraham da di'e Isaak kumin.
58011020	Ka yadda niŋir zug ka Isaak tis Jakob ne Esau wusa yelsum.
58011021	Ka yadda niŋir zug ka Jakob tis Josef biis ayi yelsum, on da bood ku'um la, ka zaŋi duore tik n sunri n sosid Wina'am la.
58011022	Yadda niŋir zug ka Josef, on da bood ku'um la, ka yel Israel dim ye ba na ti yi Egipiti teŋin la, ka zi'el noor ye ba ya'a ti yit n lebidi ba meŋ teŋin la, ban nokim o niŋgbiŋ n mum anina.
58011023	Ka yadda niŋir zug ka ban da du'a Moses la ka o ba' ne o ma sua'a o nwadis atan'aŋa, ban nye ka o a bivenliŋ la, ka pu zot dabiem na'ab wada yela la.
58011024	Yadda niŋir zug ka Moses, on da nobug la, ka zan'as ye ba da buol o na'ab Faaro po'ayua biiga.
58011025	O gaŋ ye o la'am namis ne Wina'am nidib n gat ye o nye tuumbe'ed malisim line pu ya'asid naare.
58011026	Ka siak ye ba ya'a tu' on Kiristo zug, li a su'um n gat kpan'am line be Egipiti teŋgbauŋin wusa, bozugo o mor poten'er ye o yood be tuon.
58011027	Ka yadda niŋir zug ka o bas Egipiti ka pu zot dabiem ne na'ab la supeene, ka da modig, bozugo o nye one ka ninsaalib pu nyet ne ba nini la.
58011028	Yadda niŋir zug ka o maal ku'um malek gaadug maan, ka zu'as ziim la ye malek one kuud bikpeenmnam la da ku Israel dim bikpeenmnama.
58011029	Ka yadda niŋir zug ka Israel dim da lo'oŋ Ateuk Zen'ug la wen wuu ku'omi kpin'ei ka ke teŋ la kpi'emis si'em la, ka Egipiti dim me tu'as ye ba lo'oŋ ka ku'om la dii ba.
58011030	Yadda niŋir zug ka Jeriko teŋ zaŋguom beda la lu, saŋkan ka Israel dimi da keŋ giligi teŋ la daar wusa noor yinni keŋ paae daba ayopoi.
58011031	Ka yadda niŋir zug ka Rahab one da a po'agoondir la tilig, on da di'e nimbane kena ye ba labisi gos Jeriko teŋ la, ka pu kpi wenne bane da zan'as laa.
58011032	Ka m na yel bo ya'ase? M ka'a saŋa na pian' Gideon ne Barak ne Samson ne Yefta ne David ne Samuel ne Wina'am nodi'esidib la yelaa.
58011033	Yadda niŋir zug ka ba nyaŋ na'anam so'olim, ka so'e nidib ne yelsida, ka di'e nozi'ela, ka kpar gbigima noya,
58011034	ka buk bugum la paŋ, ka pons ne zaba su'uraug, ka nye paŋi ba tadimisin ka lieb paŋ dim zaba ni, ka nyaŋ saam zabzabidib.
58011035	Ka po'ab len di'e ba nidib bane kpi ka vu'ug la. Ka sieba namisid bedego ka zan'as ye ba paam yolisug, bozugo ba bood ye ba ti vu'ug kumin ka nye nyovur suŋ.
58011036	Ka ba la'ad ka fi'ebid sieba, ka lo sieba more kpen'es sarega ni,
58011037	ka lob sieba ne kuga n ku, ka nok kampenta su'ugo son' sieba n ku, ka ku sieba ne su'uraad. Ka sieba yirid ka ye' pe'es ne buus gbana, ka pu mor si'el si'ela, ka di fara ne namisug.
58011038	Ba ane bane ka dunia la pu nar ne ba laa, ka yiridne moogin ne zueya ni ka gbeend bunbo'adin ne tampiilema ni.
58011039	Hale baa ba yadda niŋir yela ke ka ba nye yu'usuŋ la, ba so' pu di'e Wina'am nozi'el laa.
58011040	Ka Wina'am pun deŋim maal bunsuma tisi ti la, ye li ya'a ka'ane ti yelaa, ba ku lieb bunsuma ameŋa ka gba'ar kae'.
58012001	Dinzugo nidib bedego bane modig namisugin sadigim giligi ti la, keli ka ti me basi zetebisa ne tuumbe'ed line gban'e ti kiŋ kiŋ la, ka modigi zo zoos line be ti tuon la.
58012002	Ka gosid Yesu one a ti yiiga sob ti yadda niŋir yela ne one naadi li la. Sumalisim line digi gur o la zug ka o modig dapuudir la zug, ka pu zoo li nyane, ka yu'un zin'i Wina'am na'am gbauŋ datiuŋ.
58012003	Ten'esim o yela a si'em, tuumbe'ed dim bedego daa ki'is o, ka on modigi n nyaŋ la, da geenn ka ya sunya buke.
58012004	Ya zabid tuumbe'ed yela hale ka pu zot ne ban na kuu yaa.
58012005	Da tam sa'alug line be Wina'am gbauŋin line kpemisidi ya wuu saamnami sa'al ne ba biis si'em la ye, “M biiga, more Zugsob la sa'alug ne nimmua ka da ke ka fu suunr sa'am, o ya'a tansi fu.
58012006	Bozugo Zugsob la sa'ane bane ka o noŋ la ka namisid on mekama ka o di'e la wuu o biig ne.”
58012007	Siakimi namisug wuu ba' mugusidi o biis si'em la, bozugo ya namisug la pa'al ye Wina'am sa'al ne ya wuu o biis ne. Biig be yaa ni, ka o saam pu sa'an oo?
58012008	Ba ya'a basi ya ka pu sa'ani ya wuu ban sa'an biis wusa si'em laa, ya ka'a o meŋ biise, ya ane tampiinb.
58012009	Ti ninsaalib ba'anam sa'ali ti, ka ti tisi ba na'asi. Ka li nar ye ti siaki ti Ba' Wina'am noor hale bedego gaad ti ba'anam noya la. Bee m ma'anee?
58012010	Ba meŋ boodim ka ba sa'ali ti saŋa bi'ela. Amaa on sa'ani ti ne ti meŋ suŋid yela ye ti a popielim dim wuu on ne.
58012011	Ka sa'alug saŋa la ka li zabidi ti ka pu malis tii. Li nya'aŋ ka li nyood a sumalisim line yit popielim ni na n tisid bane ka o sa'ali ba la.
58012012	Dinzugo ugusimi ya nu'us bane a zela la, ka kpe'eŋi ya duma bane buk la,
58012013	ka maal popielim suere n dol, ka bane yadda niŋir pu zu'e la, ka nwaas wuu wabis la da pon'olim naae, ka lee nyene laafe.
58012014	Kpe'eŋimi ya meŋ n nye sumalisim ne nidib wusa, ne popielim. Ka popielim ya'a ka'asige, so' ku nye Zugsob laa.
58012015	Baŋimi ka so' da gu'uŋ Wina'am popielim piini la di'ere, ka so' da mor putoog line daamid nidib bedego.
58012016	Ka so' da tum dian'ad tuuma bee pu dol Wina'am suere wuu Esau one da zaŋi o kpeenm faar n kuos diib yinni yela laa.
58012017	Ka ya baŋ ye lin nya'aŋ ka o bood ye o di'e o kpeuŋ faar ka o saam zan'as o la, o pu nyaŋe tiak line ka o gban'e laa, hale baa on zigi li ne nimmua la.
58012018	Ka ya pu kenne line ka ninsaal na tun'e si'is, wuu Israel dim da keŋ Sinai zuer baba la. Ba nye bugum tita'ar ne lik ne zibisug ne sisi'em
58012019	ka wum na'atana vuud ne kukor kan ka nidibi wumi li ka belim ye li da lem pian' labaar ya'asi n tisi baa.
58012020	Ka ba ku nyaŋe modig noyelug lin ka ba di'e laa ye, “Hale baa bunkonbug ya'a si'is zuer la, ban lom o ne kuga n ku o.”
58012021	Ban nye si'el la da toe hale, ka Moses yel ye, “M zot dabiem ka kirid.”
58012022	Amaa ya kenn Zion zuerin line a Wina'am one voe la teŋ, ka a Jerusalem ameŋa line be arazana ni na. Ka anina ka maleknam bane ka' ben la, be, ka la'as n di'em di'ema.
58012023	Ka bikpeenmnam bane mor kal arazana ni me la'ased anina. Ka Wina'am one a si'el wusa sariakat ka so'e si'el mekama la, ne popielim dim siis bane ka ba maali ba su'um naae la me be anina.
58012024	Ka Yesu one a nonaar paal nu'unwe'ed la one ziim zu'as, ka li pa'al line a su'um n gat Abel ziim a si'em la.
58012025	Baŋimi ka da zan'as one pian'ad laa. Ka bane zan'as one sa'ali ba dunia ni la sadigim pu nyaŋe luak namisug la, ti na niŋ wala yu'un luak namisug ti ya'a zan'as one be arazana ni n sa'ani ti la?
58012026	O kukor la da ke ka teŋ mi'im, ka nannanna o nozi'el la kpelim be ye, “M na lem mi'im dunia noor yinni ya'as, ka ka'ane dunia ma'anee, amaa la'am ne saazug.”
58012027	Pian'agiŋ kaŋa nwaa line ye, “Yinni ya'as la,” pa'al ne ye line ka o maal la na naae. O ya'a mi'im, ka line ku tun'e mi'im la na kpelim.
58012028	Dinzugo keli ka ti sunya ma'ae ne o; ka tiname na di'e na'am so'olim line ku tun'e mi'im la, keli ka ti pu'us Wina'am bareka ne na'asi ne dabiem,
58012029	bozugo ti Wina'am ane bugum kane kanbid.
58013001	Kpelim noŋi taaba wenne ba'abiis ne.
58013002	Da bas saam di'esugo, ka ala ka sieba maal maleknam sauŋ ka pu baŋ ye ba ane maleknama.
58013003	Tenri bane be sarega ni la yela, wenne wuu fu la'am be ne ba ne, ne bane ka ba namisidi ba, wenne fu la'am namisid ne ba ne.
58013004	Ten'esimi ka po'adiir dolisi li suer su'uŋa, ka da ke ka dian'ad tuuma bee; ka Wina'am na kad po'asa'uŋ dim ne niŋgoonda la saria.
58013005	Ka da ke ka ligidi noŋir kpen'e yaa. Ke ka ya sunya malis ne yaname more si'el la; ka Wina'am yel ye, “On kudum ku basi fuu.”
58013006	Dinzugo, ti yinni yinni na tun'e pian' ne sukpi'em ye, “Zugsob la aa m suŋid, ano'on ka m na zo dabiem? Ka saal na niŋi m bo?”
58013007	Tenri ya tuongatib bane pian'ade Wina'am pian'ad tisidi ya la. Ya nye ba nyovur beilim n daa a si'em, ka me tu'asi ne ba yadda niŋir la.
58013008	Yesu Kiristo pu tiakeda. On sa a si'em su'os la, o ane ala zina, ka na kpelim aa ala saŋa mekama.
58013009	Da dol ziri pa'ala line a kon'ob kon'oba; ka li a su'um ka ya sunya kpe'eŋ ne Wina'am popielim piini ka ka'ane diib wada line pu tisid bane dit la nyoode.
58013010	Yesu nok o meŋ maal maani tisi ti ka bane tum Jew dim maan zin'igin la pu mor suere n na di'e.
58013011	Ka bunkonbid niŋgbina bane ziim ka maalmaan kpeenm more kpen'ed Wina'am maan zin'isuŋin tuumbe'ed yela la, ka ba nyu'e li teŋ la kpeŋ.
58013012	Ala men ka Yesu namis teŋ la kpeŋ ye o meŋ ziim la ke ka nidib lieb Wina'am nidib bane a nyain.
58013013	Dinzugo keli ka ti yii paae teŋ kpeŋ la n la'am namis ne o tu'ud la;
58013014	ka dunia nwa ni ti pu mor teŋ kane na yuuge ka boodne teŋ kane na kena la.
58013015	Ne Yesu suŋire keli ka ti maal maan n tis Wina'am. Ka li a ti zun'or n tis o, ka yi tinam bane siak ye Wina'am aa ti Zugsob la.
58013016	Da bas tuumsuma niŋire, ka da tam taaba yelaa, ka tuum bamanami ma'ed Wina'am suunr.
58013017	Siakimi ya tuongatib noya ka tum ban yeli ya si'el; ka dap bama guri ya ka a bane na yel Zugsobi ba tuuma a si'em la. Siakimini ba, ka ba na tumi ne sumalisim ka da nyonaa. Ka ba ya'a nyonin, lin ku moren nyood tisi yaa.
58013018	Pu'usum Wina'am tisi ti; ka ti mi' ye ti mor popielim ya'am, ka bood ye ti tum si'el wusa su'uŋa.
58013019	M kpe'eŋidi ya bedego sa ye ya pu'usum, ka m na nyaŋe lebi ya sa'an na to'oto.
58013020	Wina'am one so'e sumalisim ka vu'ugi ti Zugsob Yesu kumin la, one aa ti pe'egur kpeenm la, one ziim ke ka ti mor nonaar ne Wina'am, saŋa kane ka' ben la.
58013021	Wina'am na maali ya su'uŋa ne si'el mekama ni ye ya tumi o boodim, ka tumi ya poogin line ma'edi o sunf ka yi Yesu Kiristo one na di'e na'asi saŋkane ka' ben la. Ami.
58013022	M ba'abiise, sa'alkan ka m sob la, m bood ye ya noki li; ka m sobi line giŋa.
58013023	Baŋimi ye ba yiisi ti ba'abiig Timoti sarega ni bas, ka o ya'a leb to'oto na, on ne mam na la'am kena kaae ya.
58013024	Pu'usimi ya tuongatib la wusa ne Wina'am nidib la men wusa. Bane yi Itali teŋin la pu'usidi ya.
58013025	Wina'am yelsum na be ne ya wusa. Ami.
59001001	Man Jemes one a Wina'am ne ti Zugsob Yesu Kiristo tumtum la sobid gbauŋ kaŋa nwa n pu'usid Wina'am nidib bane widig teŋ teŋ la.
59001002	M ba'abiise ne Yesu Kiristo yelaa, makir kon'ob kon'ob ya'a paae ya, yanam ten'esim li yela ka mor sumalisim;
59001003	ka ya mi' ye ya yadda niŋir makir puugin ket ka ya nyaŋe modigid.
59001004	Keli ka ya sumodigir nobugi kpe'eŋ n ti paae li ben, ka gbada kae'.
59001005	Ya'am ya'a pasig so' ya soogin, on sosim Wina'am one tisid nidib wusa ne ya'amseug, ka pu ied gba'ar la, ka o na di'e.
59001006	Ka ya ya'a sos o, asee ka ya niŋ o yadda ka da bi'es baa bi'elaa. On wusa bi'esid la wen wuu mo'ar ku'opila ka pebisim da'ad ka li tuulim si'em la.
59001007	-
59001008	Niŋkan buudi da mor poten'er ye o na di'e si'el Zugsob la sa'anee. O ane potenda ayi sob ne one pu gban'ad yel yinnii.
59001009	Li nar ka ti ba'abiig one a noŋdaan mor sumalisim bozugo ba na du'os o.
59001010	Ka kpan'amdaan me mor sumalisim ba ya'a sigis o, bozugo o kpan'am la na gaad wen wuu mood puum n gat si'em la.
59001011	Winig yiti du ka li tuulug ziank mood ka puum la soog, ka li venlim sa'am. Ala men ka kpan'amdaan na kpi, hale ka nan kpen be o tuuma ni.
59001012	Yelsum be ne one nyaŋe modig makir puugin. O ya'a nyaŋ makir la, Wina'am na tis o nyovur zugpibig line a piinkan ka o da zi'el noor n tis bane noŋ o la.
59001013	Makir ya'a paae so', on da yel ye, “Wina'am makidi ma.” Bunbe'ed ku nyaŋe mak Wina'am. Ala zug Wina'am pu makid so'oo.
59001014	So' mekama ya'amleog pan'asid o ka o kpen'ed makirin.
59001015	Ka ya'amleog ya'a tuk poog li du'adne tuumbe'ed, ka li me nobugidi n liebid ku'um.
59001016	M ba'abinoŋa, da ke ka so' ma'a ya.
59001017	Piinsuŋ wusa yitne agol, Wina'am sa'an na, one maal winig ne bunam wusa line ket ka li nied nyain. O pu tiakeda ka kpen aa o naŋ naŋ.
59001018	O meŋ boodim ka o maali ti ne o yelsida pian'ad ye ti a yiiga dim bun lin ka o maal wusa ni.
59001019	M ba'abinoŋa, baŋimi ne'eŋa, so' kam zan'a kelisimi su'uŋa ka pian'ad baanlim, ka o sunf da pelig to'otoo.
59001020	Ninsaal supeen pu tum Wina'am yelsida tuumaa.
59001021	Dinzug basimi line a dian'ad wusa, ne tuumbe'ed line nobugid bedego, ka sie ya meŋ n di'e Wina'am pian'ad kane ka o zaŋi niŋi ya sunya ni la, ka lin na nyaŋe faaenn ya.
59001022	Da ma'a ya meŋ n kelisid Wina'am pian'ad la, ka basi lii, amaa siakim tumi li.
59001023	On wusa kelis pian'ad la, ka pu tumi lii, wenne ninsaal one gos gotiŋin n nye o meŋi a si'em.
59001024	O gosi o meŋ ka keŋ ka tam on pa'a a si'em la.
59001025	Amaa one gos Wina'am wada suŋ kane tisidi yolisim la, ka kpelim mood su'uŋa, ka pu tam on wum si'el laa, ka siaki tumi li, Wina'am na tis o yelsum on tum si'el la yela.
59001026	On wusa ten'esid ye o a one dol Wina'am, ka pu gban'e o noore, o ma'ade o meŋ, ka o Wina'am dolim ane zaalim.
59001027	Wina'am dolim kane a nyain ti Ba' Wina'am sa'an ane a nwa: fun na suŋ kpiibis ne pokonya ba fara poogin, ka da ke ka dunia tuumbe'ed kpen' fu.
59002001	M ba'abiise, da dol ti Zugsob Yesu Kiristo, ka lem mor baragaŋaa.
59002002	Li ya'a wenne arazak daan one pid salima baans ka ye fusuma n kpen' ya la'asugin na, ka noŋdaan me ye kparikeend n kpen'e na,
59002003	ka ya tis one ye fusuma la na'asi ka yel o ye, “Naa, zin'inim kpela,” amaa ka yel noŋdaan la ye, “Zi'enim anina” bee “Zin'inim teŋin.”
59002004	Ya pu mor baragaŋi ya soogine? Ka ya pu mor poten'ebe'ed n lieb saria katibaa?
59002005	M ba'abinoŋa, kelisimi. Wina'am gaŋ bane a noŋdim dunia kaŋa nwa ni, ye ba niŋ o yadda su'uŋa ka na di'e na'am kan ka o da zi'el bane noŋ o la.
59002006	Amaa ya ne'esid noŋdim. Ka'a araza'as dimi namisidi ya ka gban'adi ya n ken saria katib tuone?
59002007	Li ka' bane sa'amid Wina'am yu'usuŋ kane ka o tisi ya laa?
59002008	Ya ya'a siaki tum Wina'am so'olim wada line sob Wina'am gbauŋin ye, “Noŋim fu tiraan wuu fu noŋi fu meŋ si'em la” fu tum line a su'um.
59002009	Amaa ya ya'a mor baragaŋ, ya tum tuumbe'ed. Ka wada la na pa'ali ya ye ya tum taal.
59002010	On wusa siak n tum wada la yel si'el wusa, ka sa'am wada la yinni, o sa'ami li wusa.
59002011	Wina'am one yel ye, “Da sa'am po'a la,” on me lem ye, “Da ku nida.” Hale fu ya'a pu sa'am po'a ka ku nid, fu ane one sa'am wada la.
59002012	Pian'ami ka tum wen wuu nimban ka ba na kadi ba saria n dol wada la suer line tisid yolisim la.
59002013	Wina'am ya'a ti kad saria, o ku zo nimbaanlig ne niŋkane pu zot o taaba nimbaanliga. Bozugo nimbaanlzoor nyaŋed saria kadib.
59002014	M ba'abiise, li su'um a bo n tis dau kane yel ye o niŋid Wina'am yadda ka o tuuma pu pa'ali lii? Yadda niŋir kan na tilig o bee?
59002015	Li ya'a wenne ya ba'abiig be ka ka' fuugo, ka pu mor diib na dii,
59002016	li su'um a bo ka ya yinni yel o ye, “Kem ne sumalisim, n di su'uŋa ka pil fuug ka waad da kpen' fu” ka lee pu tis o, o niŋgbiŋi bood si'el la. Li suŋir a bo?
59002017	Ala men ka yadda niŋir gullim ka tuuma kae' me a zaalim.
59002018	Ka so' na yel ye, “Fun mor yadda ka mam mor tuuma.” Pa'alim man fu yadda niŋir ka li tuuma kae', ka man na pa'al uf man yadda niŋir ne m tuuma.
59002019	Ya siak ye Wina'am yinni ma'aa be. Li a su'um. Hale kikiris me siak li ka kirid ne dabiem.
59002020	Yalim nwa. Fu bood ye fu baŋ ye yadda niŋir ma'aa ka tuuma kae' pu mor nyoode?
59002021	Ti yaab Abraham da niŋ wala n lieb popielim sob Wina'am tuone? Li ane o tuuma poogin, on da zaŋ o biig Isaak ye o ku maal maan n tis Wina'am la.
59002022	Fu nye o yadda niŋir ne o tuuma la'am tum ne taaba. O tuuma la ke ka o yadda niŋir la paae li ben.
59002023	Ka line sob Wina'am gbauŋin niŋ ameŋa ye, “Abraham da niŋ Wina'am yadda ka Wina'am gosi o yadda niŋir ka ye o ane popielim sob o tuon.” Ala zug ka Wina'am buol o ye o zua.
59002024	Nid tuuma na ke ka o lieb popielim sob Wina'am tuon ka li ka' o yadda niŋir ma'ane.
59002025	Ala mene, li da ane wala ne po'agoondir one ka ba buon Rahab la. O tuuma zug ka o da lieb popielim sob Wina'am tuon, on daa di'e Jew dimi daa tum nidib ye ba keŋ labis baŋ teŋ la, ka o su'a ba o yin. Ka yiisi ba ka ba toom suer n kul la.
59002026	Niŋgbiŋ naan be ka siig kae' ka li a zaalim la, ala men ka yadda niŋir ya'a be ka tuuma kae', li ane zaalim men.
59003001	M ba'abiise, da bood ye ya tita'am a pa'aniba. Bozugo ya mi' ye tinam bane a pa'anib la ba na ti kadi ti saria ka li kpi'em.
59003002	Ti wusa tum line pu tu'ale bedego. So' ya'a pu pian' line pu tu'ale, o sid ane ninsuŋ ameŋa. O na nyaŋ ke ka o niŋgbiŋ wusa tum line a su'um.
59003003	Ti ya'a lia widi ne saliba ye ba niŋi ti boodim, ti nyaŋedi ba niŋgbina wusa ka ba niŋ tiname bood si'el.
59003004	Gosim aaruma titada a si'em, hale la'am ne ban bedim la ka pebisim da'adi ba ka ba ken la, ba tun'e nweligi li ne dabil ka li keŋ one ga'ad la n bood zin'isi'a.
59003005	Ninsaal zilim me wenne ala, li a fiinn nwa niŋgbiŋin, amaa ka nyaŋed pian'ad nyeesim pian'ad. Gosim bugum bi'ela na nyaŋe la'aŋ sian'atita'ar.
59003006	Zilim wenne bugum ne. Li mor tuumbe'ed buudi wusa ti niŋgbina ni, ka ket ka tuumbe'ed sa'ame ti niŋgbiŋ wusa. Sutaana ket ka zilim pian'ad be'ed ne tuumbe'ed wusa.
59003007	Ninsaal na nyaŋe milis niis ne bunkonbid bane ken ne noba, ne bane vuud ne bane be ku'omin wusa. Saalib pun nyaŋ milis bama sa.
59003008	Amaa ninsaal kae' na nyaŋe milis o zilim ne. Li pe'el ne pian'abe'ed wenne yabig ne.
59003009	Ti more zilim pu'usidi ti Zugsob one a ti Ba' la bareka, ka lem more li po noor tisid taaba, bane ka Wina'am maal wenne o meŋ la
59003010	Nid yinni na'asid Wina'am ka lem po noor tisidi o tiraan. M ba'abiise, li pu su'um ka li a ala.
59003011	Ku'osuŋ ne ku'otoog na nyaŋe yi bulnoor yinni ni naa? M ba'abiise, ka kekaŋ na nyaŋe wel ta'ama?
59003012	Bee ganya tiig na nyaŋe wel kekama? Ala zug bulig kane bul ku'otoog me ku nyaŋe bul ku'osuŋo.
59003013	Ano'one ten'es ye o mor ya'am ne baŋire ya sooginee? On pa'alimi li ne o tuumsuŋ line ka o tum ne sumbugusum ne ya'am la.
59003014	Amaa ya ya'a mor fufum ne nennim ya da nwe'e ya nyo'og ka ma'a ziri n zan'as yelsida laa.
59003015	Ne'eŋa ka' ya'am kane yi arazana ni na. Li ane dunia ne Sutaana bun. Ka li ka' Wina'am bunne.
59003016	Fufum ne nennim ya'a be zin'isi'a, daamug ne tuumbe'ed ne li buudi wusa na be anina.
59003017	Amaa niŋkane ka o ya'am yi Wina'am sa'an la, na a nyain, ka lem mor sumbugusum ka a baanlim, ka zot nidib nimbaanlig, ka suŋid nidib bedego, ka tum tuumsoma bedego, ka pu gaansida ka a sida sob.
59003018	Zabpansid bane but ne sumalisim la, bun ne popielim biis.
59004001	Bo ka ya zabid ka nwa'asidi ne taaba? Li ane ya niŋgbina ya'amleog boodim.
59004002	Ya bood si'elnam ka pu paam. Ya kuud nidib ka mor fufum ne ya taaba bunam, ka pu paam. Dinzug ka ya zabid ka nwa'asid ne taaba. Ya pu mora, yaname pu sos Wina'am la zug.
59004003	Ya sos ka pu paam, yaname pu sos ka li dol suer la zug. Ya sosidne si'elnam ye ya dii li ne ya ya'amleog.
59004004	Yanam bane pu tum line ka Wina'am bood la! One wusa gaŋ ye o maal zuod ne dunia, o na lieb dataa ne Wina'am. Dinzugo on mekama bood ye o maal zuod ne dunia, on maali o meŋ ne Wina'am dataa.
59004005	Bee ya ten'es ye line sob Wina'am gbauŋin la ane zaalim ye, Wina'am Siig kan ka o niŋi ti ni la, guri ti ne dasuŋ kpi'ema?
59004006	O tisidi ti popielim piini bedego. Li sob ye, “Wina'am zan'asid nyeesim dim, ka tisid bane siedi ba meŋ la popielim piini.”
59004007	Dinzugo, zaŋimi ya meŋ n pesigi Wina'am. Zan'asimi Sutaana, ka o na zo ka basi ya.
59004008	Li'elimi Wina'am sa'an na ka o me na li'eli ya sa'an. Tuumbe'ed dim ne potenda ayi yi dima! Piemi ya nu'us ne ya sunya.
59004009	Kaasimi ka fabil ne susa'aŋ. Tiakimi ya la'ab ka li lieb kaasig, ka ya sumalisim lieb susa'aŋ.
59004010	Sigisimi ya meŋ Wina'am tuon ka o na du'osi ya.
59004011	M ba'abiise, da pian'ade be'ed n tisidi taaba. One pian' be'ed n tisid o tiraan bee kat o saria, o pian'ad be'ed n tisid wada la ka kat li saria. Fu ya'a kat wada la saria, fu pu dol wada laa, amaa fu ane wada la saria kat.
59004012	Wina'am ma'aa a one tisid wada ka a sariakat. On ma'aa na nyaŋe tis nyovur ka sa'am li. Ka fu ten'es ka fu aa ano'one n na kati fu tiraan saria?
59004013	Kelisimi! Yanam bane yet ye, “Zina bee beog ti na keŋ teŋ kaŋa n di yuum anina ka tolum n nye nyood la.”
59004014	Hale ya zi' ya nyovur n saa na a si'em beogo. Ya wenne kpaandug n nyeti yina ka li niŋ bi'ela ka li leb la.
59004015	Li su'um ka ya yiti yel ye, “Wina'am ya'a bood, ti na voe ka tum ne'eŋa ne ne'eŋa.”
59004016	Amaa ya pa'ane ya meŋ ka mor nyeesim. Tita'alim bama wusa ane bunbe'ed.
59004017	On mekama mi' line a tuumsuma, ka pu niŋi lii, o tum tuumbe'ed.
59005001	Arazak dima, kelisimi! Kaasimi ka fabil bozugo susa'aŋ kenne ya sa'an na.
59005002	Ya araza'as pun'eya. Yoya mu'a ya fuud.
59005003	Teŋze'em kpen'e ya salima ne ya anzurifa. Teŋze'em la na lieb ya kaset, ka na di ya niŋgbina wuu bugum ne. Ya la'as araza'as n guri saria kadib daar la.
59005004	Ya ma'adi tumtumnib bane tumi ya poodin, ka moŋi ba yood ka ba kaasid n zi'ini ya. Ka ya bunib la kaasig paae Zugsob one so'e nidib wusa la toba ni.
59005005	Ya be ne beilim suŋ dunia nwa ni. Ya maani ya ya'amin n nobi guri kuub daar.
59005006	Ya koos sida daan ye o tum tuumbe'ed ka o sini o noor, hale ka ya ku o.
59005007	Dinzugo m ba'abiise, modigimi ka Zugsob la nyaan ti kena. Gosimi kpaad n modigid si'em guri o poog ka sigsaa ne nya'aŋ saa ti ni, ka li nyaan ti du'a biil suma la.
59005008	Yanam me modigimi ka gban'e ya sunya ka Zugsob la kenna li'eliya.
59005009	M ba'abiise, da nyon ne ya taaba, ka li ya'a a ala, Wina'am na kadi ya saria. Gosimi saria kat la zi'e za'anoorin.
59005010	Zaŋimi Zugsob nodi'esidib bane da pian' o yela la, namisug ne modigir ka li a bigisigo n tisi ya.
59005011	Ti buoni ba sumalisim dim bane modig ne Wina'am la. Ya wum Job n da modig si'em ka nye Wina'am da maal o si'em narin la. Ne'eŋa pa'alne Wina'am nyoog ne nimbaanlzoor.
59005012	M ba'abiise, line gaas li wusa wusa ane, da po baa bi'elaa. Da po mak ne teŋ, bee saazug, bee si'el si'ela. Kel ka ya eenn a eenn ka ya ayei a ayei, ka Wina'am da kadi ya saria.
59005013	So' ya'a be ya sa'an n be yela ni, on sosim Wina'am. On me suunr ma'ee on yuum yuum soma n na'as Wina'am.
59005014	So' ya'a be ya sa'an ben'ed on buolim Wina'am nidib kpeenmnam, ka ba sos Wina'am tis o ka kpa'e kpaam niŋ o zugin ne Zugsob la yu'ur.
59005015	Ka pu'usug kan ka ba pu'us ne yadda niŋir la na tilig ban'ad la. Zugsob la na due o. Ka o ya'a tumne tuumbe'ed o na yiisi li bas.
59005016	Peligimi ya poos n tu'asi ya tuumbe'ed n tis taaba, ka sos Wina'am tis taaba, ka ya na nye laafe. Sidasob sosug mor paŋ li tuuma ni.
59005017	Elija da ane nid wuu tinam ne, ka sos Wina'am hale ye saa da nii, ka yuma atan' ne nwadis ayuobu, ka saa pu nii.
59005018	Ka o lem sos ya'as ka saa ni ka zuud la maal.
59005019	M ba'abiise, ya yinni ya'a kpadigi yi sida la ni, ka so' mor o lebis na,
59005020	o daana baŋim ye on mekama fendig tuumbe'ed daan o tuumbe'ed sueya ni, na tilig tuumbe'ed sob siig kumin, ka ke ka Wina'am yiis o tuumbe'ed bedego n bas.
60001001	Man Piita one a Yesu Kiristo Tumtum la sobid gbauŋ kaŋa tisid Wina'am nidib bane widigi be teens bane buon Pontus ne Galatia ne Kapadosia ne Asia ne Bitinia ni ka a saam la.
60001002	Ti Ba' Wina'am deŋim baŋi ya ka gaŋi ya ye o Siig Suŋ maali ya su'um nyain ka ya siak Yesu Kiristo noor ka pa'as nonaar kan ka o maal ne o ku'um ziim la. Wina'am na pa'asi ya yelsum ne sumalisim ka li galis.
60001003	Keli ka ti pu'us Wina'am one a ti Zugsob Yesu Kiristo Ba' la bareka. O nimbaanlzoor line zu'e la yela ka ti lem du'a du'am paal line mor ti'ir meŋir ka yi Yesu Kiristo ku'um vu'ugirin la,
60001004	ka nye line ka Wina'am zi'el tisi ti ka ka' sa'uŋo ka pu dian'ada, ka li venlim pu pied la. Ka li be arazana ni n guri yanam
60001005	bane ka li yi ya yadda niŋirin ka Wina'am paŋ guri ya ye ya nye faangir line ti'eb ye li nie, naar saŋa la.
60001006	Ne'eŋa ni ka ya na mor sumalisim, hale baa nannanna ya ya'a namis maksi'a ni saŋa bi'ela.
60001007	Ya yadda niŋir a su'um n gat salima ka Wina'am maki li wen wuu nidib n nok salima niŋ bugumin ye ba maki li, la'am ne lin a bun line mor sa'uŋ la. Ya ya'a nye makir ka modig, li pa'al ye ya yadda niŋir sid a yadda niŋir, ka ya na nye na'asi ne yu'ur zun'or ne pian'asuŋ Yesu Kiristo nier saŋa la.
60001008	Ya pu nye o ka la'am noŋ o, ka pu nyet oo ka niŋid o yadda, ka ya sunf malisi toog ne sumalisim line ka' benne.
60001009	Ka ya yadda niŋir nyood ane ye ya nye faangir.
60001010	Wina'am nodi'esidib bane da pian'a o yelsum line a piini line da na ti aa ya din la, da ten'esid hale ka bu'osid faankaŋa nwa yela.
60001011	Yesu Kiristo Siig Suŋ da be ba sa'an ka pa'ali ba ye o da na ti nye namisug, ka naan nye na'asi. Ka ba da ten'esid ka bu'osid ye ba baŋ ye li da na ti a bo saŋa ne li zumaana na ti a si'em, ka li na naam.
60001012	Li da nie pa'ali ba ye ba da pu suŋidi ba meŋa, amaa yanam, ne yelban ka moonmoonib yu'un mooli tisi ya la. Wina'am Siig Suŋ one ka o tum o arazana ni la na, ke ka ba pian' Wina'am labasuŋ n tisi ya. Ka maleknam bood hale ye ba gban'e li gbin.
60001013	Dinzugo ti'ebimi ka mor ya'am, ka gban'e ya meŋ, ka more ti'ir su'uŋa ne popielim piini line na keenn ya ni Yesu Kiristo nier saŋa la.
60001014	Ka yaname a bane siakid noyelug la, da ke ka ya ya'am kpen'e ne yelbe'ed lin ka ya da bood ne ya'am ka'alug laa.
60001015	Amaa ae nyain wuu Wina'am one buoli ya la a nyain si'em la ne ya tuuma wusa ni.
60001016	Wuu lin pun deŋim sob si'em Wina'am gbauŋin la ye, “Mam Wina'am a nyain la, ya me ae nyain”.
60001017	Ka one ka ya buon ye ya Ba' la sadigim a one kat saalib saria ne yelmeŋir ba tuuma yela ka baragaŋ kae' la, dinzugo more zotim saŋkan wusa ka ya a saam dunia nwa ni.
60001018	Ya mi' ye ya da be ne sueryood line ka ya zamis ya yaanam ni la. Ka li da ka'ane bun line sa'amid wuu salima bee anzurifa la tisi ya yolisim sueryoodin la,
60001019	amaa li ane Kiristo ku'um ziim suŋ, line nwaasne ziim line yi pe'edibig one ka gba'ar kae' ka Jew dim noki li maal maan tis Wina'am la tisi ya yolisim.
60001020	Wina'am da gaŋ o ka dunia nam pu pin'ile amaa o yu'un nie naar saŋa nwa ya yela.
60001021	Ka li yine o sa'an na ka ya mor kpi'euŋ ne Wina'am one vu'ug Yesu kumin ka tis o zun'or la ye ya niŋ Wina'am yadda ka mor ti'ir ne o.
60001022	Yaname sadigim siak la, ka li pie ya poos ye ya noŋi ya ba'abiis ne popielim la, noŋimi taaba ne nimmua ya sunya ni.
60001023	Ba du'a ya du'ampaal ka li ka' du'am line tisid vum kane mor sa'uŋo, amaa line be ka voe saŋa wusa, ka li yi ne Wina'am pian'adin line be ka tisid vum saŋa wusa la.
60001024	Ka li sob ye, “Ninsaal wusa wen wuu mood ne, ka ninsaal venlim wen wuu mood puum ne. Mood la ziankid ka li puum la soogid,
60001025	amaa Zugsob pian'ad la kpelim bene saŋa line ka' benne.” Ka Zugsob pian'ad la a labasuŋ kane ka ba da mooli li n tisi ya la.
60002001	Dinzugo basimi poten'ebe'ed wusa, ne dama'am ne zam ne fufum, ne taaba kikeug.
60002002	Kel ka ya ya'am kpen' ne Wina'am yela wuu bibibisi bood bin'isim si'em la. Li na ke ka ya bi' ya Yesu Kiristo yadda niŋir yela.
60002003	Niŋimini ala yaname sadigim nye Zugsob la noŋi ya si'em la.
60002004	Kemini o sa'an na, on kane nwaas wuu kugkane ka nidib zan'as o la, ka Wina'am gaŋ o ka o a su'um hale la.
60002005	Keli ka Wina'am noki ya, ka ya nwaas wuu kuga ne ka o me' yir n tis o meŋ, ka me nwaas wuu maalmaan suma ka niŋ line ma'ed Wina'am suunr ka li yi Yesu Kiristo ni.
60002006	Ka li sobne Wina'am gbauŋin ye, “Gosima, m deŋim gaŋi lodigin kugir line a su'um hale ka zaŋidi li eenbid Wina'am pu'usum zin'ig, Zion ni. Ka one niŋ man one nwaasne kugir la yadda, o ku di nyan ne.”
60002007	Yanam bane niŋ o yadda la baŋ ka o a bunsuŋ hale n tisi ya. Amaa bane pu niŋ o yadda la, li sobi ba yela ye, “Kugkan ka tanmeedib ne'es la yu'un lieb lodigin kugsuŋ.”
60002008	Ka lem sob ye, “Li ane kugkane na ke ka nidib tu'ug, ka a tampiing kane na ke ka ba lu.” Ba tu'usid, ban zan'as Wina'am pian'ad la zug, wuu on yel zi'el si'em la.
60002009	Amaa yanam ane tuŋ yinni dim ka Wina'am gaŋ, ka ya a maalmaanib bane a na'anam, ka a Wina'am nidib bane a nyain ye ya mool o nyalima tuuma la, one buoli ya tuumbe'ed zin'igin line a likin ka more ya na kpen'esi o neesim zin'ig line a nyalima la ni.
60002010	Saŋsi'en la ya da ka' Wina'am nidiba, ka nannanna ya aa o nidib. Ba da pu zoti ya nimbaanliga, amaa ba yu'un zoti ya nimbaanlig.
60002011	M zuanoŋa, m sa'ane yanam bane a saam dunia ni la ye ya bas saalib boodim line zabid ne ya Wina'am dolim la,
60002012	ka kpelim more tuumsuma niŋir nidib buudi soogin, ka ba ya'a nwa'asidi ya wuu ya ane tuumbe'ed dim, ban nye ya tuumsuma ka na'as Wina'am, one na ti kenn daasi'er na.
60002013	Wina'am zugo, siemi ya meŋ Room na'ab one so'e paŋ la sa'an ka one so'e na'anam wusa,
60002014	ka lem sie ya meŋ gomenanam sa'an, bozugo Room na'ab la tumi ba ye ba namis bane tum tuumbe'ed la ka zun'e bane tum tuumsuma la, ka lem sie ya meŋ saalib bane mor kpi'euŋ wusa sa'an.
60002015	Ka li ane Wina'am boodim ye ya gu'e zon bane zi' si'el la pian'ad ne ya tuumsuma niŋir.
60002016	Bei wuu nimbane mor yolisim, ka da more ya yolisim la ka li a ziri bun ka tum line a be'ede, amaa bei wuu Wina'am yamis ne.
60002017	Na'asim nidib wusa, ka more ba'abiidug noŋilim. Zomi Wina'am ka na'as Room na'ab.
60002018	Yanam tumtumniba, siakimi ya zugsobnam noya ne na'asi bedego. Ka li ka'ane ninsuma ma'anee, hale baa ba ya'a la'am a nimbe'ednama.
60002019	Ka so' ya'a modig namisugin ne filim filim on mor poten'er ne Wina'am la zug, ne'eŋanami ma'ed Wina'am suunr.
60002020	Fun naani tum be'ed ka ba sigis uf ne kpisiŋkpil ka fu sin ka mor suguru, li su'um a bo? Ka li ya'a wen wuu fu tumne line dol suer ka namisi li yela, ka niŋi li ne suguru, li ma'ed Wina'am sunf.
60002021	Ka tuumbama yela ka Wina'am buoli ya ka Kiristo da namis ya yela la, ka ye, ya me tuunn li tituunli n tu'as o.
60002022	O da pu tum tuumbe'ede, ka dama'asi'a me da pu yii o noorin naa,
60002023	ka ban tu'ud o la, o kulim pu lebis ye anwa ne anwaa, ka ban namis o la, o da pu volis ba mene, ka pesigi o meŋ one kad saria ne sida la nu'usin.
60002024	Ka zee ti tuumbe'ed ne o meŋ niŋgbiŋ dapuudir la zug, ye ti bas tuumbe'ed beilimin ka lee be ne popielim. Ka o pa'alug la zug ka ya nye laafe.
60002025	Ya da wen wuu pe'esi yiridi yirid sa, ka yu'un lebi ya konbkem la sa'an na, on kane guri ya siis la.
60003001	Ala mene po'aba, siakimini ya sidib noya ka ya na nyaŋe ya sidib la sieba la'am ne ban da nam pu siak Wina'am pian'ad laa, ka li ku yi ne ya pian'adinee, amaa ya tuuma niŋirin,
60003002	ban kpansi nye ya na'asi zotim tuuma line a nyain si'em la.
60003003	Da ke ka ya ba'a be ne yiiŋ venlim nak galisug ka li yela wen wuu zuobid loob ne salima la'ad ne fusuma yeebo.
60003004	Amaa keli ka ya venlim ae baanlim ne na'asi beilim line sua' ya sunya ni n wen wuu salima line ka' sa'uŋo, ka li a su'um galis Wina'am sa'an.
60003005	Ala men ka po'abane da a su'um nyain ka mor ti'ir ne Wina'am me da yiti nakid, amaa ka siakidi ba sidib noya,
60003006	wen wuu Sara da siaki o sid Abraham noor ka buon o ye o zugsob la. Ya ya'a niŋ dine nar, ka pu zot dabiem, ya ane o po'ayuos.
60003007	Ala mene yanam bane a po'ab sidiba, bei ne ba ne poten'esuŋ, ka na'asi po'a la on a tadim la zug, ne yanam la'am taaba di'ed nyovur line a Wina'am popielim piini la zug. Ka ya Wina'am pu'usum da vi'.
60003008	Ka nannanna, ya wusa wusa more poten'er yinni, ka more nyoog ne taaba, ne ba'abiidug noŋir, ne nimbaanlzoor ne sumbugusum,
60003009	ka so' ya'a tumi ya be'ed da yi'ene li sammee. Ka so' ya'a tu'u ya da lebisi yaa, amaa lee tim o yelsum. Wina'am da buoli ya ye ya beilim a ala, ka ya na nye yelsum. Ka li sob ye,
60003010	“One bood ye o nyovur beilim malis ka nye dabis suma kel ka o luaki o zilim pian'abe'edin ka gu'e dama'am.
60003011	Asee ka o luak tuumbe'ed ka tum line dol suer, ka ia sumalisim ne nimmua su'uŋa.
60003012	Zugsob la kpa'a o nindaa n gosid bane a sida dim la, ka o toba kelisidi ba sosug, ka nya'ali bid kudug ne bane a tuumbe'ed dimin.”
60003013	Ka ya ya'a mood ye ya tum line dol suere, ano'one na tumi ya be'ede?
60003014	Hale baa ya ya'a namis ne yelsida yela ya na nye yelsum. Ala zug da more dabiem ka ke ka li paki yaa.
60003015	Amaa ya sunya ni, nokimi ya zug lo Kiristo; ka o a Zugsob. Ti'ebimi saŋa wusa ye ya lebis one mekama bu'osi ya ti'ir kane ka ya mor la, li yela a si'em, baanlim ne na'asi,
60003016	ka ke ka ya poos a nyain, ka ba ya'a tu'u ya ne, yanam tum si'em Kiristo zugo, ban on di nyan.
60003017	Ka li su'um ye ya namis yaname naan niŋid line dol suer, li ya'a a Wina'am boodim ye li aa ala, n gat yanam na tum line pu dol suere ka namis.
60003018	Kiristo da kpii ya tuumbe'ed yela vuguri, on one a popiel la, kpii tis bane ka' popielnama, ye o more ya keŋ Wina'am sa'an. Ba kuu o niŋgbiŋ kuub amaa ka Siig Suŋ ke ka o voe.
60003019	Ka Siig Suŋ la ni ka o keŋ mool labaar n tis siis bane be sarega ni,
60003020	bane da pu siak Wina'am noyelug saŋkan ka o da di nidib suguru saŋkan ka Noa da kpa'ad aaruŋ tita'ar ka nidib bi'ela bane da aa anii ma'aa nye faangir ku'omin aaruŋ la poogin.
60003021	Ku'om suub la nwaasne dine yu'un faann ya. Ka li ka'ane niŋgbiŋ dian'ad pier yelaa, amaa li sosid Wina'am ye o ke ka ya poos a nyain, ka li yit Yesu Kiristo ku'um vu'ugirin,
60003022	on kane keŋ arazana ni zin'i Wina'am datiuŋ ka so'e maleknam ne bane mor kpi'euŋ ne paŋ.
60004001	Kiristo sadigim namis niŋgbiŋin la, ya kpe'eŋimi ya meŋ ne poten'er kan men; ka one mekama namis niŋgbiŋin, on ba'a lem kae' ne tuumbe'ede.
60004002	Ka nannanna kudum wa'ae sa, ya niŋgbina beilim da dol ninsaal boodim amaa Wina'am boodim.
60004003	Bozugo saŋa line gaad la ya ya'a daa tumne line ka buudi bane pu dol Wina'am bood ye ba tum la, ka ba beilim a tuumyaalis ne niŋgbina boodim ne danuur, ne danuur tuuma ne geenn tuuma ne bada maalug line pu dol Wina'am suere.
60004004	Ka yaname pu lem la'as ne ba n tum ba geenn tuuma la, ka ba pu baŋi li gbin ne ka tu'udi ya.
60004005	Amaa Wina'am one gur ye o kad bane voe ne bane kpi saria, ka ba lebis Wina'am ban tum si'el.
60004006	Ne'eŋa zug ka ba da mool labasuŋ n tis bane kpi la ye, hale baa Wina'am kadi ba saria niŋgbiŋin wuu saalib ne la, ba tun'e voe ne siis wuu Wina'am ne.
60004007	Bun wusa naar pu lala. Dinzugo gban'amini ya meŋ ka mor nimmua ne ya Wina'am pu'usug la.
60004008	Line gati li wusa ane ye ya mor noŋilim ne taaba ne nimmua, ka one mor noŋilim la ku gos so' na tum o be'ed ka li a si'ela.
60004009	Maalimi saauŋ ne taaba ka da more nyunyolise.
60004010	Yanam bane di'e Wina'am popielim piini kon'ob kon'ob la gosimini li su'uŋa ka zaŋ line ka o tisi ya la niŋi su'um tisi taaba.
60004011	One mekama pian'ad on baŋim ye o pian'adne Wina'am pian'ad. Ka one me suŋid, me baŋim ye Wina'am tis o paŋ. Tuumbannam wusa na zun'e Wina'am yu'ur line yit Yesu Kiristo sa'an. Wina'am mor na'am ne na'asi line ka' benne. Ami.
60004012	M zuanoŋa, da ke ka namistita'ar line na kpansi ya la paki yaa wuu li ane bunsaaŋi tisi yaa.
60004013	Ka lee more sumalisim yaname la'am namis ne Yesu la zug, ye ya more sumalisim bedego o pipilim na'am nier saŋa.
60004014	Ba ya'a tu'udi ya Yesu Kiristo yela, ya mor yelsum, bozugo Wina'am Siig Suŋ one mor na'asi bedego be ne ya.
60004015	Amaa da ke ka ya so' namisid tuum bamanaminee, on naani a ninkuud, bee na'ayiig, bee tuumbe'ed sob bee one nwe'edi o meŋi gentid nidib tuuma ni.
60004016	Ka so' ya'a namis on niŋ Kiristo yadda la zug, o da zoti li nyanne. O lee zun'om Wina'am yu'ur Kiristo yu'urin.
60004017	Ka saŋa paaya ye Wina'am saria kadib pin'il ne o yidim, ka li ya'a pin'il ne ti, bane pu siak Wina'am labasuŋ la ba'asug na a wala?
60004018	Li sob Wina'am gbauŋin ye, “Ka li ya'a toe ka sida sob nye faangir, ka tuumbe'ed dim bane pu dol Wina'am suer na di'e yaane?”
60004019	Dinzugo keli ka bane namisid ka li dol Wina'am boodim la, niŋi line a su'um ka nokidi ba meŋ pesig Wina'am one maali ba ka a yelsida sob la.
60005001	Mam, one a yadda niŋidib kpeenm ne bane da nye Kiristo ka o namis la yinni, bane na di'e na'asi line na ti nie la yinni, sa'an yanam bane a m kpeenm taaba la,
60005002	ye ya guri Wina'am nidib bane ka o gu'uli ya wuu pe'es la, ne ya'amseug ka ka'ane mugusugo. Niŋimi ne nimmua ka ka' nyood line a ligidi yelaa.
60005003	Da webidi bane bee ya nu'usinee, amaa niŋimi su'um ka ba tu'asi li.
60005004	Ka konbkem kpeenm ya'a ti nie, ya na di'e na'am zugpibig line pipilim ku sa'am.
60005005	Ala men yanam bane pu kudig la, siemi ya meŋ kpeenmnam la tuon. Ya wusa siemini ya meŋ n tisi taaba; ka li sob ye, “Wina'am zan'asid nyeesim dim la ka tisid bane sie ba meŋ la yelsum.”
60005006	Dinzugo siemini ya meŋi niŋi Wina'am one a paŋ sob la nu'usin, ye li saŋa o na du'osi ya.
60005007	Zaŋimi ya yelpakir wusa ziil o; ka o guri ya.
60005008	Ae bane gban'adi ba meŋ, ka lem a bane gu'usid su'uŋa; ka ya dataa Sutaana goondi nwa'am wuu gbigim ne ied nid ye o gban'e onb.
60005009	Niŋimi Yesu Kiristo yadda su'uŋa ka zan'as Sutaana, ka ya mi' ye li nar ye ya ba'abiis bane be zin'ig wusa namis namiskan meŋim ka ya nye la.
60005010	Wina'am so'e yelsum wusa, ka buoli ya o na'asi line ka' ben la ni yanam a yinni ne Kiristo la. Ka yaname namis saŋa bi'ela nya'aŋ la ka Wina'am maali ya su'um ka zi'eli ya kiŋ kiŋ, ka kpe'eŋi ya.
60005011	Ka na'am paŋ be ne o, saŋa line ka' benne.
60005012	Silvanus one a ba'abisida mam ni la, suŋi m ka m sob gbauŋ kaŋa giŋa nwa n kpe'eŋidi ya yet ye, lina a Wina'am popielim ameŋa la, gban'amini li kiŋ kiŋ.
60005013	Ka Wina'am nidib bane be Babilon, ka Wina'am me gaansi ba la, pu'usidi ya la'am ne Maak one liebi m biig la.
60005014	Pu'usimi taaba ne noŋilim pu'usug. Sumalisim na be ne yanam bane a yinni ne Kiristo la.
61001001	Man Simon Piita one a Yesu Kiristo yamug ne o Tumtum la sobid gbauŋ kaŋa tisid bane ka ti Faangid Yesu Kiristo ne ti Ba' Wina'am popielim ke ka ya niŋ o yadda, ka li a su'um ka wenne tiname niŋ o yadda si'em la.
61001002	Wina'am na pe'esi ya yelsum ne sumalisim bedego, yaname baŋi one a ti Zugsob Yesu la.
61001003	Wina'am paŋ la tisi ti si'el mekama line na ke ka ti be nyovur beilim line doli o suer, ka li yi ne tiname baŋ one buoli ti ye ti di'e o nyalima beilim ne o popielim la.
61001004	Ka li yine ne'enamin ka o tisi ti o nozi'elug line a su'um hale ye ya luak sa'uŋ line be dunia ni ka yi saalib ya'ambe'ed boodimin, ka lee lieb bane a wuu Wina'am a si'em la.
61001005	Dinzugo kpe'eŋimini ya meŋ ka popielim pa'asi ya yadda niŋir ni, ka baŋir pa'asi ya popielimin,
61001006	ka meŋ gban'ar pa'asi ya baŋirin, ka modigir pa'asi ya meŋ gban'arin, ka Wina'am dollim ameŋa pa'asi ya modigirin,
61001007	ka ya Wina'am dollim ameŋa pa'asi ya yelsum maalug ne ya ba'abitaaba, ka ya yelsum maalug ne ya ba'abitaaba pa'as noŋilim.
61001008	Bozugo ya ya'a mor ne'enam wusa, li na ke ka ya kpi'em ne ya Wina'am tuuma ka li nobug ka ti baŋ Zugsob Yesu Kiristo yela.
61001009	Ka one ka'a ne'enama wenne zunzoŋ one zi' yela ka tam ye Wina'am pun pie o tuumbe'ed la yiis nyain.
61001010	Dinzugo m ba'abiise, kpe'eŋimi ne nimmua ka ke ka Wina'am buol ka gaŋi ya la niŋ ameŋa, ka ya ya'a niŋ ne'eŋa ya ku gu'uŋ baa bi'elaa.
61001011	Ka ya na nye suer suŋ hale n na kpen' Yesu Kiristo one a ti Zugsob ne ti Faangid la so'olimin, lin ka li saŋa ka' ben la.
61001012	Linzug ka m bood ye m tienn ya saŋa mekama ne yelbama, hale baa yaname pun deŋim baŋi li ka gban'e kiŋ kiŋ ne yelsida kan ka ya di'e la.
61001013	Ka mam nam voe la, m ten'es ye li nar ka m tienn ya n laki ya ya'am,
61001014	mam sadigim baŋ ye li kpelim bi'ela ka m niŋgbiŋ la bodig wuu ti Zugsob Yesu Kiristo pa'ali m si'em la.
61001015	M na ke ka m ya'a ti kae' ka ya na nyaŋe tienn yelbama saŋa mekama.
61001016	Ti pu dol solima line yi ninsaalib ya'aminee, saŋa kan ka ti yeli ya ti Zugsob Yesu Kiristo paŋ ne o ken la naa, amaa ti sid nye o na'am zu'e si'em la.
61001017	Ka o di'e na'asi ne zun'or line yi ti Ba' Wina'am ni la, ka kukor yi Wina'am paŋ nyaluŋun na yel ye, “Oŋa a m binoŋir, one ka m sunf ma'ed ne o yela hale.”
61001018	Ka ti la'am da be ne o zuer zug, ka wum kukor kaŋa line yi arazana ni la.
61001019	Ka li maligim ke ka ti baŋ ye Wina'am nodi'esidib pian'ad la a sida. Li a su'um ka ya gu'usi ne yelbama; ka li wenne fitla line nie lik zin'igin n ti paae beog yiligir ka Kiristo one a nwaddar la yu'un nie ya sunya ni.
61001020	Yelkane a yiiga ane ye ya baŋ ne'eŋa ye Wina'am nodi'esidib pian'ad line sob Wina'am gbauŋin la baa yinni pu yi ninsaal poten'erin naa.
61001021	Li me da pu yi ninsaalib sa'an naa, amaa Wina'am Siig Suŋ ke ka ba pian' pian'ad line yi Wina'am sa'an na.
61002001	Ka ziri nodi'esidib me da be nidibin la wenne ziri pa'anibi na be ya sa'an la. Ba na sua' mor ziri pa'ala line ken ne sa'uŋ, hale n ti ki'isid Zugsob one da'a ba la ka li ke ka ba nye sa'uŋ to'oto.
61002002	Ka yadda niŋidib bedego na doli ba tuumyaalis la ka line na ke ka nidib pian'ad be'edne yelsida la.
61002003	Ba kpian'asug na ke ka ba tisi ya ziri pa'ala ye ba nye nyood. Kudumin la sa ka ba koosug pun da deŋim guri ba ka ba sa'uŋ me nie guri ba.
61002004	Ka Wina'am da pu tis maleknam bane tum tuumbe'ed la suguru, ka lobi ba bas bugum teŋin niŋi ba bumbok zuluŋ line a zibisug guri saria kadib daar.
61002005	Ka me pu niŋ suguru ne kudumin dima ka lee tilig Noa one da moon yelsida la ne o yidim babayopoi, saŋkan ka Wina'am da ke ka ku'om uak dunia wusa ne nidib bane pu dol Wina'am.
61002006	Ka me koos Sodom ne Gomorra teens be'ed ka ke ka bugum dii ba, ka ba lieb tampeligim ka li a sa'alug n tis bane pu dol Wina'am suer la.
61002007	O tilig Lot one a yelsida sob, amaa o sunf da sa'am hale ne tuumbe'ed dim ne ba tuumyaalis la.
61002008	Lot one a yelsida sob la n da be ne ba daar wusa ka nyet ka wum ba tuumbe'ed la, ke ne ka li sa'am o popielim sunf la.
61002009	Li ya'a a wala Zugsob la mi' on na niŋ si'em faaenn bane dol o ameŋa, ba makir puugin, ka niŋ tuumbe'ed dim la namisugin n gur saria kadib daar.
61002010	Ka li kas kas ane bane dol dian'ad ya'amleog boodim ka ne'es Wina'am kpi'euŋ laa. Ba mor nyeesim ne tita'alim ka pu zot dabiem ne ban na tu'u bane mor paŋ n bei agol la,
61002011	hale ka maleknam bane mor paŋ n kpi'emi gati ba la pu tu'udi bane be agol la Zugsob la tuon.
61002012	Ka nimbama nwa lee wenne bunkonbid ne. Ba mi'ilim bee ba niŋgbiŋin ka ba pu ten'esida, ka be ne ye saalib gban'e ba ku. Ba pian'ad be'ed ne lin ka ba zi', ka na sa'am wuu bunkonbid la ne.
61002013	Ba na nye yelbe'ed ba tuumbe'ed la yela. Ba sunya malis ne lin ka ba niŋid ka li a ba niŋgbina boodim, paalo ni. Ba ane gbada ne dian'ad dim ban di'emid ka me la'am dit ne ya la.
61002014	Ba ya'am gban'ene po'asa'uŋ ka pu tigid ne tuumbe'ede. Ba pan'asid bane sunya pu kpi'ema, ka mi' hale ban na niŋ si'em n di'e ba fufum be'ed boodim. Wina'am po noor ne ba.
61002015	Ba bas suesuŋ la ne ka bodig, ka dol Balaam one a Beor biig la suer, one bood tuumbe'ed yood la.
61002016	Amaa Balaam da nye sa'alug o tuumbe'ed la yela. O buŋ pian' o ne ninsaal kukor ka ke ka o bas zolim tuuma la.
61002017	Nimbama wenne bulnoya bane pu bun ku'om, ka wenne kpaandug line ka sisi'em da'ad. Ka Wina'am ti'eb zin'ig kane a lik tita'ari n guri ba.
61002018	Ba mor ne pian'a yood nwe'edi nyo'od ka mor tuumyood ya'amleogo pan'asid nimbane pin'il ye ba yi nimbane ka ba beilim a tuumyood zin'igin la.
61002019	Ba yeli ba ye ba na nye yolisim amaa ban bane yel la tum line ke ka sa'uŋ kuli ba ka ke ka ba a yamis, bozugo line mekama kul so' ket ka o liebidi li yamug.
61002020	Ba ya'a baŋ Yesu Kiristo one a ti Zugsob ne ti Faangid la ka baŋir la yiisi ba line ket ka saalib a dian'ad dim la ka ba lem kpen'e li ni, ba beilim na maligim sa'am hale n gaad yiigin la.
61002021	Li naani aan su'um n tisi ba ka ba pu baŋin popielim suere, n gat ban baŋi li ka lem bas Wina'am noyelug kan ka o tisi ba la.
61002022	Li niŋi ba wuu siilis la yel si'em la ye, “Baa ya'a tinn, o lebidne dit,” ka lem ye, “Kukur kane ka ba suu o nyain la leb bian'ar nwe'ebin.”
61003001	M zuanoŋa, ne'eŋa a m gbauŋ kane pe'esi ayi ka m sobi tisi ya. Gbana ayi la ni ka m bood ye m tienn ya line ka ya deŋim baŋ la ka nie ya poten'er soma.
61003002	M bood ye ya tenr pian'aban ka Wina'am nodi'es soma da deŋim pian'a yumpokuda la, ne ti Zugsob one aa ti Faangid la noyelug kan ka o Tumtum bane ka o tum ya sa'an la da pian'a la.
61003003	Ka yiiga line nar ka ya baŋ ane ye dunia naar saŋa la, zamdim na ti kena ka pa'an dine dol ba meŋ ya'amleog boodim.
61003004	Ba na yel ye, “Yesu n daa yel noore zi'el ye o na leb na la be yaani? Hale ka ti yaanam ti kpi n ti paae saŋa nwa, si'el mekama kpelim nan ane ala wuu dunia pin'ilugin da a si'em la.”
61003005	Ba maali pon'osim n tam ye li yi ne Wina'am pian'adin la ka o da maal saazug kudumin sa ka ke ka teŋ yi ku'omin ka lem ke ka ku'om maale li.
61003006	Ne ku'okan la ka dunia line da pun be sa la, ka li uak n sa'ami li.
61003007	Ka Wina'am kan zi'el noor ye dunia ne saazug line kpelim be la, gur ye bugum ti sa'ami li la'am ne tuumbe'ed dim la.
61003008	M zuanoŋa, da tami yel sida kaŋaa, ye Wina'am poten'erin daar yinni wenne yuma tusir ne, ka yuma tusir me wen wuu daar yinni ne.
61003009	Wina'am pu bugis ne line ka o yeli zi'el wuu sieba ten'esid si'em laa, amaa o niŋidi ya ne suguru, ka pu bood ye so' sa'am, ka lee bood ye so' mekama tiake o tuumbe'edin.
61003010	Ka Zugsob la ken daar la na wen wuu na'ayiigi ken si'em la ne. Ka saazug na gaad naae ne vuud hale, ka bugum na kanb si'el wusa. Dunia ne bun line be li ni wusa me na dig zaalim.
61003011	Ka ne'enam wusa sadigim na sa'am la, li nar ka ya beilim na a wala? Asee ka ya pesigi ya meŋ n tis Wina'am ka doli o suer,
61003012	ka guri Wina'am ken daar la ka kpe'eŋi ya meŋ n tum ye li niŋ to'oto. Daakan la ka bugum na kanbi sa'am saazug ne dine be dunia ni wusa.
61003013	Ka ti guri Wina'am n zi'el noor si'a la ye, “Saazug paal ne dunia paal na be, ka ani a popielim teŋ.”
61003014	M zuanoŋa, yaname sadigim guri ne'enam yela la, kpe'eŋimi ya meŋ ka ya a nyain ka gba'a si'a da be ya ni, ka bei ne Wina'am ne sumalisim,
61003015	ka geligid ye Zugsob la suguru diib ket ka ya nyet faangir. Ala men ka ti ba'abinoŋir Paul daa sobi tisi ya line yi ya'am line ka Wina'am tis o la.
61003016	O sobidne ala o gbana la wusa ni. O sobir la ni ka o yel yelsieba, ka li toe ye ti baŋi li gbin, ka bane zi' si'el la ne bane pu kpi'em ne ba yadda niŋirin la nweligi li ka li a ba sa'uŋ, wenne ban niŋid si'em ne Wina'am gbana wusa la.
61003017	M zuanoŋa, yaname pun deŋim mi'i li la, gu'usimi ka tuumbe'ed dim da ke ka ya yidig bee basi ya yadda niŋir laa.
61003018	Amaa ke ka Wina'am yelsum ne baŋir nobug ti Zugsob Yesu Kiristo one aa ti faangid la ni. O yu'ur na nye na'asi nannanna ne saŋa kane ka' naare. Ami.
62001001	Ti sobid ne' yeti ya so' yela, one a Pian'ad line a nyovur la, one da pun be dunia pin'ilugin sa. Ti wum o pian'ad, ka nye o ne ti nini. Sida ti nye o, ka ti nu'us si'is o.
62001002	Nyovur la da nie paalo ni ka ti daa nyee o ne ti nini. One a nyovur kane ka'a naar ka ti mooni o yela tisidi ya la. One da be ti Ba' Wina'am sa'an, ka o ke ka ti baŋi o la.
62001003	Tiname nye ka wum si'el la ka ti yeti ya men, ka ya na la'as ne ti noor yinni, ka mor noor yinni kan ka ti mor ne ti Ba' Wina'am ne o Biig Yesu Kiristo la.
62001004	Ti sobid ne'eŋa ye ti sumalisim be bedego.
62001005	Ti wum labakaŋa o Biig la sa'an ka mool n tisi ya. Ye Wina'am a su'um nyain, ka lik kae' o sa'an baa bi'elaa.
62001006	Ti ya'a ye ti mor noor yinni ne on, ka lee be likin n tum be'ed, lin ka ti yet la, ne lin ka ti tum la ane dama'am.
62001007	Ka ti ya'a dol line a su'um, wenne Wina'am a su'um si'em la, ti mor noor yinni ne taaba, ka o Biig Yesu ziim la yiisidi ti tuumbe'ed wusa, ka ke ka ti lieb nyain.
62001008	Ti ya'a ye ti ka' tuumbe'ede, ti ma'ane ti meŋ, ka sida kae' ti sa'ane.
62001009	Wina'am a yelsida sob, ka maan dine a su'uŋa. Ka linzug, ti ya'a peligi ti poog ka tu'as Wina'am ti tuumbe'ed, o na yiisi ti tuumbe'ed wusa n bas, ka ke ka ti lieb nyain.
62001010	Ti ya'a yel ye ti pu tum tuumbe'ede, ti buol o ne dama'am sob, ka o pian'ad ka' ti sa'ane.
62002001	M biise, m sobidi ya ne'eŋa ye ya da tum tuumbe'ede. Amaa so' ya'a tum be'ed, Yesu Kiristo one a popiel la na nwe' ti Ba' Wina'am nu'ug n tisi ti.
62002002	Ka Kiristo ku'um la ane line ket ka Wina'am supeen naae ne ti tuumbe'ed. Li ka' tinam tuumbe'ed gullimne, ka ane nidib wusa tuumbe'ed.
62002003	Ti ya'a siak Wina'am noyelug la li pa'al ye ti sid mi' o su'uŋa.
62002004	So' ya'a yel ye o mi' o, ka pu siak o noyelugo, ninkan ane dama'am sob, ka yelsida ka' o sa'ane.
62002005	Amaa so' ya'a siak o pian'ad, ninkan sid noŋ o bedego. Ne'eŋa na ke ka ti mi' su'uŋa ye ti be Wina'am sa'an.
62002006	One yet ye o ane Wina'am nid on be su'um wenne Yesu Kiristo n daa be si'em la.
62002007	M binoŋa, noyelug kan ka m sobid n tisidi ya la ka' yel paale. Li ane yelkudug kan ka ya da more yanam da dol Yesu Kiristo pin'ilugin sa la. Yelkudug la ane labaar kan ka ya pun wum.
62002008	Ka noyelug kan ka m sobid n tisidi ya la ane yel paal. Ti nyee li yelsida la ne Kiristo sa'an ne yanam sa'an, bozugo lik la gaadeya ka yelmeŋir neesim la pun nie na.
62002009	One yel ye o be neesim la ni, ka kis o ba'abiig, o nam kpelim bene likin.
62002010	One noŋi o ba'abiig kpelim bene neesim la ni. Dinzugo, si'el kae' na ke ka o tum tuumbe'ede.
62002011	Amaa one kisi o ba'abiig la bene likin, ka kene li ni, ka zi' on ken si'el la, lik la zu'om o la zug.
62002012	M biise, Wina'am tisi ya suguru ka yiisi ya tuumbe'ed n bas Kiristo yu'ur zug la, dinzug ka m sobid ne'eŋa tisidi ya.
62002013	M saamnama, m sobid ne'eŋa n tisidi ya, yaname mi' one da be dunia pin'ilugin sa la zug. Dasamaa, m sobid ne'eŋa tisidi ya, yaname nyaŋ Sutaana la zug.
62002014	M biise, m sobid ne'eŋa tisidi ya, yaname mi' ti Ba' Wina'am la zug. M saamnama, m sobid ne'eŋa n tisidi ya, yaname mi' one da be dunia pin'ilugin sa la zug. Dasamaa, m sobid ne'eŋa n tisidi ya, yaname mor paŋ la zug, ka Wina'am pian'ad bene ya ni, ka ya nyaŋ Sutaana.
62002015	Da noŋi dunia, ne bun lin wusa bee li ni. Ya ya'a noŋ dunia, ya pu noŋ ya Ba' Wina'am.
62002016	Bun line be dunia ni, ka ka'a su'um nwa, niŋgbina boodim be'ed ne nini gosig be'ed ne tita'alim, bama wusa pu yi ti Ba' Wina'am sa'ane. Amaa li yi ne bane zi' Kiristo la sa'an.
62002017	Dunia ne bun lin wusa bee li ni, ka nidib mor ya'amleog li ni la na gaad. Amaa one tum Wina'am boodim la na be yuma dine ka' naare.
62002018	M biise, dunia naar la li'eleya. Ba daa yeli ya ye Kiristo dataa na kena. Ka nannanna, Kiristo dataas bedego pun kena, dinzug ka ti baŋ ye dunia naar la li'eliya.
62002019	Nimbama nwa ka' Wina'am nidib ameŋa, dinzug ka ba yi ti sa'an. Ba ya'a daa aan o nidib, ba naan kpelim beene ti sa'an. Amaa ba basiya ye li pa'al nyain ye ba yinni ka' Wina'am nida.
62002020	Kiristo tisi ya Wina'am Siig Suŋ la, dinzugo ya wusa mi' yelsida la.
62002021	Li ka' ye yaname zi' yelsida la zug ka m sobid tisidi yaa, ka lee ane yaname mi' li, ka me mi' ye dama'am pu yit yelsida ni naa.
62002022	Ano'one a dama'am soba? Li ane one ki'isid ka yet ye Yesu ka'a Kiristo la. One zan'asi ti Ba' Wina'am ne o Biig la, one a Kiristo dataa.
62002023	One zan'as Biig la, me zan'as o Ba' Wina'am. Ka one siak Biig la me siak o Ba'.
62002024	Keli ka pian'ad kan ka ya da wum yanam da dol Yesu Kiristo pin'ilugin sa la, kpelim bee ya sunya ni. Li ya'a kpelim bee ya sunya ni, ya na kpelim bee ti Ba' la ne o Biig la sa'an.
62002025	Ne'eŋa nwa ka Kiristo da yel n zi'el ye o na tisi ti. Lini a nyovur kane ka'a naar la.
62002026	M sobid ne'eŋa n tisidi ya ye m yeli ya nimbane zigid ye ba ma'a ya la yela.
62002027	Kiristo daa tis yanam Wina'am Siig Suŋ la, ka o kpelim bee ya sa'an. Ka Wina'am Siig Suŋi pa'ane ya si'el wusa la zug, ya pu bood so' ya'as ye o pa'ali yaa. Ka on pa'an si'el la a yelsida, ka ka' ziri. Siakimi Siig Suŋ la pa'alug ka kpelimi Kiristo ni.
62002028	M biise, kpelimini o sa'an, ka o ken daar na la ka ti mor sukpi'em, ka nyan da kpen'e ti ka ti sua'aa.
62002029	Ya mi' ye Kiristo ane popiel, dinzugo baŋimi ye one wusa tum dine a su'um la ane Wina'am biig.
62003001	Gosimi Wina'am noŋi ti si'em. O noŋilim zu'ene galis, ka o buoni ti ye o biis. Sida ti ane o biis. Dunia dim la zi' Wina'am la zug ke ka ba zi' tii.
62003002	M binoŋa, nannanna ti ane o biis. Ka tiname na ti a si'em la nan pu nie paalo. Ka ti mi' ye Kiristo ya'a ti kena ti na lieb wenne on ne, tiname na ti nye on a si'em la zug.
62003003	On wusa mor ti'ir kaŋa Kiristo ni ket ka o meŋ a su'um nyain, wenne Kiristo a nyain si'em la.
62003004	On wusa tum tuumbe'ed, o sa'am Wina'am wada la. Bozugo tuumbe'ed sa'am ne wada.
62003005	Ya mi' ye Kiristo da pu mor tuumbe'edi o nii, ka da kena yiis ti tuumbe'ed bas.
62003006	Dinzugo on wusa be Kiristo ni pu tum tuumbe'ede. Ka one kpen tum tuumbe'ed la nan pu nye oo bee baŋ oo.
62003007	M biise, da ke ka so' ma'a yaa. On wusa tum dine a su'um ane popielim sob wuu Kiristo a popielim sob si'em la.
62003008	Sutaana tum be'ed hale dunia pin'ilugin sa. Ka one kpelim tum tuumbe'ed ane o nid. Ka Wina'am Biig la da kena ye o sa'am Sutaana tuuma.
62003009	On wusa a Wina'am biig pu tum tuumbe'ede, Wina'am vum bee o ni la zug. Ka Wina'am aa o Ba' la zug, ka o ku lem nyaŋe kpelim tum tuumbe'ede.
62003010	Ne'eŋa ke ka ti baŋ bane a Wina'am biis ne bane a Sutaana biis la. Li ane ye on wusa pu tum dine a su'um, bee pu noŋ o tiraan, ka' Wina'am biiga.
62003011	Labaar kan ka ya da wum yanam da dol Yesu Kiristo pin'ilugin sa ane ne'eŋa, ye li a su'um ye ti noŋ taaba,
62003012	ka da wenne Kain ne. O da ane Sutaana nid ka kuu o meŋ pitu. Bo ka o da niŋ ala? Li da ane o meŋ tuuma a be'ed, ka o pitu tuuma a su'um la zug.
62003013	Dinzugo, m ba'abiise, dunia nidib ya'a kisi ya, yanam da ke ka li lidigi yaa.
62003014	Tiname noŋi ti ba'abiis la zug, ti mi' ye ti yi kumin n keŋ nyovurin. On wusa pu noŋi o ba'abiis nam bene kumin.
62003015	On wusa kisi o ba'abiis ane ninkuud. Ka ya mi' ye ninkuud pu mor nyovur kane ka' naar o sa'ane.
62003016	Kiristo n da kpi ti yela la ke ka ti baŋ noŋilim a si'em. Ka li me su'um ye tinam me kpi ti ba'abiis zug.
62003017	So' ya'a a arazak daan, ka nye ka si'el pasig o ba'abiig, ka o pu tis oo, o na niŋ wala yel ye Wina'am noŋilim bee o sunfine?
62003018	M biise, ti noŋilim da a pian'ad ma'anee, amaa li su'um ka li a tuuma ne yelsida noŋilim.
62003019	Ne'eŋa ke ka ti baŋ ye ti dol yelsida la, ka ti potenda kpi'em Wina'am tuon.
62003020	Hale ti potenda ya'a moŋi ti buod, Wina'am gati ti potenda ka mi' si'el wusa.
62003021	M binoŋa, ti potenda ya'a pu yel ye ti tum tuumbe'ede, ti mor sukpi'em Wina'am tuon,
62003022	ka din wusa ka ti sos o sa'an, o na tisi ti, tiname siak o noyelug ka tum dine malis o la zug.
62003023	Ne'eŋa aa o noyelug. Li ane ye ti niŋ o Biig Yesu Kiristo yadda, ka noŋ taaba wuu on daa yeli ti si'em la.
62003024	On wusa siak Wina'am noyelug bene Wina'am ni, ka Wina'am me bee o ni. O tisi ti o Siig Suŋ, ka o ke ka ti baŋ ye Wina'am bee ti ni.
62004001	M binoŋa, da siaki on wusa yel ye o mor Wina'am Siig Suŋ laa, amaa kpansimi o gos ye siig kan ka o mor la yi ne Wina'am sa'an na bee. Bozugo ziri nodi'esidib bedego gilig zin'ig wusa.
62004002	Ne'eŋa na ke ka ti baŋ dine yi Wina'am Siig Suŋ ni. Li ane ye on wusa nie paalo yel ye Yesu Kiristo da lieb ninsaal, on mor Siig Suŋ kane yi Wina'am ni na.
62004003	Ka on wusa ki'is ne'eŋa Yesu yela, pu mor Siig kane yi Wina'am sa'an na laa. O more sibe'ed line yi Kiristo dataa la sa'an na. Ya daa wum ye sibe'ed la na kena. Ka nannanna li pun be dunia ni kpela.
62004004	M biise, ya dolne Wina'am, ka nyaŋ ziri nodi'esidib la. Siig Suŋ kane bee ya sa'an la mor paŋ hale n gat sibe'ed kane be dunia dim ni la.
62004005	Ziri nodi'esidib la dolne dunia yela, ka linzug ba pian'adne dunia yela, ka dunia dim me kelisidi ba.
62004006	Amaa tinam dolne Wina'am, ka on wusa mi' Wina'am na kelisi ti. Ka on wusa pu dolne Wina'am ku kelisi tii. Ne'eŋa ka ti na nyaŋe baŋ one mor Siig Suŋ la bee sibe'ed la.
62004007	M binoŋa, noŋilim yi ne Wina'am sa'an na. Dinzugo ti noŋim taaba. On wusa noŋ o tiraan ane Wina'am biig, ka mi' o.
62004008	Ka on wusa pu noŋ o tiraan zi' Wina'am, Wina'am n a noŋilim daan la zug.
62004009	Ne'eŋa ka Wina'am pa'ali ti on noŋi ti si'em. Li ane on tume o Biyimir dunia ni na, ka ti mor nyovur la zug.
62004010	Noŋilim ane anwa. Li ka'ane tiname noŋ Wina'am yiiga. Wina'am noŋi ti, ka tum o Biig, ka o Biig la zug ka o yiisi ti tuumbe'ed n bas la.
62004011	M binoŋa, Wina'am ya'a noŋi ti anwana, li su'um ka tinam me noŋ taaba.
62004012	So' nan zi' nye Wina'am. Amaa ti ya'a noŋ taaba, Wina'am bee ti ni, ka o noŋilim bee ti ni galis.
62004013	Wina'am tisi ti o Siig Suŋ, ka o ke ka ti baŋ sida ye ti be Wina'am ni, ka o bee ti ni men.
62004014	Ti nyeya ka ti Ba' Wina'am tum o Biig ka o lieb dunia dim wusa faangid, ka ti pian'ade o yela.
62004015	On wusa nie paalo n yel ye Yesu ane Wina'am Biig, Wina'am bee o sa'an, ka on me bee o ni.
62004016	Tinam meŋ baŋ noŋilim kan ka o mor ne ti, ka siaki li. Wina'am a noŋilim daana. Ka on wusa mor noŋilim be Wina'am ni ka on me bee o ni.
62004017	Ti be dunia nwa ni ka ti a su'um nyain wenne Kiristo a si'em la. Dinzug ka ti na mor sukpi'em sariakadib daar. Wina'am bood ye ti mor sukpi'em sariakadib daar la zug ka o ke ka o noŋilim bee ti sa'an.
62004018	Noŋilim puugin pu mor dabiem. Noŋilim ameŋa yiisid dabiem, bozugo dabiem ane namisug yela ka one zot dabiem la pu mor noŋilim ameŋaa.
62004019	Noŋilim bee ti sa'an, bozugo Wina'am deŋi noŋi ti.
62004020	So' ya'a yel ye, “M noŋ Wina'am,” ka kis o ba'abiig, o ane dama'am sob. O ya'a pu noŋ o ba'abiig on ka o nini nyet o la, o na niŋ wala noŋ Wina'am on ka o nini pu nyet o la.
62004021	Nooryelug kan ka Kiristo yeli ti ane ye on wusa noŋ Wina'am, li su'um ka o noŋi o ba'abiis men.
62005001	On wusa siak ye Yesu ane Kiristo la, o ane Wina'am biig. On wusa noŋ dau so', me noŋ dau la biig.
62005002	Anwana ke ka ti baŋ ye ti noŋ Wina'am biis. Li ane tiname noŋ Wina'am ka siakidi o noyelug wusa la zug.
62005003	Ti ya'a noŋ Wina'am asee ti siak o noyelug la. Ka o noyelug la pu toe galise.
62005004	On wusa a Wina'am biig na tun'e nyaŋ dunia bedego. Li ane ti yadda niŋir Yesu Kiristo ni ke ka ti nyaŋ dunia.
62005005	Ano'one nyaŋed dunia la? Li ane one siak ye Yesu ane Wina'am Biig la ma'aa.
62005006	Yesu Kiristo ane one da kena. O da kena di'e ku'om suub ka kpi ka o ziim yi, o da pu kena di'e ku'om suub ma'anee, ka lee di'e ku'um men.
62005007	Ka Wina'am Siig Suŋ la meŋ nie pa'al ye ne'eŋa a sida, on a yelsida daan la zug.
62005008	Bunama atan' pa'ani ti Yesu Kiristo yela. Li ane Wina'am Siig Suŋ la ne o ku'om suub ne o ku'um. Ka bunbama atan' dol taaba.
62005009	Ti siakid line ka nidib yeli ti Wina'am Biig la yela, ka lin ka Wina'am pa'ali ti o yela gaad ala. Ka o tisi ti bunbama atan' la ye ti siak o Biig la yela.
62005010	Dinzugo on mekama siak o Biig la, mi' o yela o sunfin. Ka on mekama pu siak Wina'am, o buol o ne ziridaan, on pu siak Wina'am yeli ti si'el o Biig yela la zug.
62005011	Ne'eŋa nwa ka Wina'am yeli ti. Li ane ye o tisi ti nyovur kane ka' naare, ka nyovur kaŋa aa ti bun n a yinni ne o Biig la.
62005012	On mekama di'e o Biig la mor nyovur kaŋa. Ka on wusa pu di'e o Biig la, o ka' nyovure.
62005013	M sobid ne'eŋa tisidi yanam bane niŋ Wina'am Biig la yadda la ye, ya baŋ ye ya mor nyovur kane ka' naare.
62005014	Ne'eŋa zug ka ti mor sukpi'em Wina'am tuon. Li ane tiname mi' su'uŋa ye ti ya'a sos si'el wusa dine aa o boodim, o na wum tisi ti.
62005015	Ka ti ya'a mi' ne'eŋa, ti na mi' ye o na tisi ti tiname sos si'el la.
62005016	So' ya'a nye o ba'abiig ka o tum tuumbe'ed line ku ta'asi kumine, on sosim Wina'am tis o. Ka Wina'am na tis o nyovur. M sobid ne'eŋa n tis bane tuumbe'ed pu ta'asidi ba kumin la. Amaa tuumbe'ed be line ta'asid nid kumin. M pu yel ye ya sosim Wina'am din yelaa.
62005017	Ninsaalib n niŋid si'el wusa ka li ka'a su'um, ane tuumbe'ed Wina'am tuon. Ka tuumbe'ed sieba pu ta'asid nidib kumine.
62005018	Ti mi' ye Wina'am biis pu kpelim tum tuumbe'ede. Wina'am Biig la meŋ guri ba su'uŋa, ka Sutaana ku nyaŋ n daami baa.
62005019	Ti me mi' ye Wina'am so'e ti. Ka dunia dim wusa be ne Sutaana so'olim ni.
62005020	Ka lem mi' ye Wina'am Biig la kena ka tisi ti ya'am ye ti mi' Wina'am one sid a Wina'am la. Ka ti a yinni ne on, tiname a yinni ne o Biig la zug. O sid ane Wina'am ka a one tisid nyovur kane ka' naare.
62005021	M biise, da dolne line ka' Wina'am.
63001001	Mam one a kpeenm n sobid ne'eŋa n tisid fun po'a on ka Wina'am gaŋ la ne fu biis. M sid noŋi ya ameŋa.
63001002	Li ane yelsida line bee ti sa'an la, ka na kpelim bee ti sa'an yuma dine ka' naar la zug, ka man ne bane wusa mi' sida la noŋi ya.
63001003	Ti Ba' Wina'am ne o Biig Yesu Kiristo na tisi ti yelsum ne sumalisim ka zoo ti nimbaanlig, ka tisi ti o yelsida ne noŋilim.
63001004	Li malisi m bedego man nye ka biis la sieba dol sida la wen wuu ti Ba' Wina'am da yeli ti si'em la.
63001005	Ala m sos uf, m maa, kel ka ti noŋ taaba. Ne'eŋa ka' noor yelug paal ka m sobid tisidi yaa. Li ane noyelug kan ka ti da wum tinam da dol Yesu Kiristo pin'ilugin sa la.
63001006	Noŋilim kan ka m pian'ad li yela la, gbin ane ye ti siakim Wina'am noyelug la wusa. Yelugkan ka ya da wum pin'ilugin sa la ane ne'eŋa ye, ya wusa noŋim taaba.
63001007	Ziri dim bedego giligi dunia wusa, nidib bane pu siak nie paalo ye Yesu da lieb ninsaal la. Ninkan buudi ane ziri daan ka a Kiristo dataa.
63001008	Baŋimi ya meŋ ka da sa'am lin ka ti daa tum tisi ya la, ka ya na di'e nyood wusa.
63001009	On mekama pu dol Kiristo pa'alugo, ka paas o meŋ pa'alug, o pu dol Wina'am. On mekama dol pa'alug la, o dol ne ti Ba' Wina'am ne o Biig.
63001010	So' ya'a keenn ya sa'an na ka pu mor pa'al kaŋa naa, yanam da di'e o ya yin ne, hale kudum da pu'us oo.
63001011	One pu'us o na lieb ne o tuumbe'ed tiraan.
63001012	M mor pian'ad bedego ye m yeli ya, ka pu bood ye m sobi li gbauŋin n tisi yaa. M ten'es ye m na kaae ya, ka pian'a tisi ya m meŋ. Ka ti na mor sumalisim bedego.
63001013	Fu bier on ka Wina'am gaŋ la biis pu'usid uf su'uŋa.
64001001	Man one a kpeenm n sobid ne'eŋa n tisid fun Gaius, on ka m sid noŋ ameŋa la.
64001002	M zua noŋire, m sos Wina'am ye fu si'el wusa na a su'um, ka fu na be laafe, ka mi' ye fu siig mor laafe Wina'am tuon.
64001003	Li daa malisi m bedego ti zuanam sieba daa paae na ka yel fun dol yelsida la su'uŋa si'em la. Ti mi' ye fu beilim wusa fu a yelsida daan.
64001004	Si'el pu niŋi m malisim gaad man wum ye m biis dol yelsida laa.
64001005	M zua noŋire, fun a yelsida sob la, ne fun niŋ si'el n suŋ yadda niŋidib la hale la'am ne ban a saam la.
64001006	Ba tu'asi fu noŋilim yela n tis Wina'am nidib bane be kpela. Suŋim ba ka ba keŋ tuon. Kel ka fun suŋi ba si'em la malis Wina'am.
64001007	Bozugo Kiristo tuuma yela, ka ba yi ken, ka zan'as suŋir din ka nidib bane pu dol Kiristo la bood ye ba tisi ba la.
64001008	Dinzugo li su'um ka ti suŋ ti tumtum taaba bama nwa ka ba mool sida pian'ad la n tis nidib.
64001009	M daa sob si'el n tis Wina'am nidib bane bee fu teŋin la. Ka Diotrefes one bood ye o niŋi ba tuongat la pu siak man sob si'el la.
64001010	M ya'a kena m na tu'asi ya on tum si'el ka ma'ad tisidi ti la. Ka lin pu sia'al oo. O me zan'as ti taaba di'er ka vi'id bane bood ye ba di'e ba, ka kadi ba yiis Wina'am nidib sa'an.
64001011	M zuasuŋ, da tu'as line a bun be'ede. Tu'asim line a su'um. On mekama tum dine a su'um ane Wina'am nid. On mekama tum dine a bunbe'ed pu mi' Wina'am.
64001012	So' wusa pian'ad Demetrius yela su'um, hale yelmeŋir dim la me pian'ade o yela su'um. Ka tinam me di o yelsida kaset. Ka fun meŋ mi' ye ti kaset la a sida.
64001013	M mor pian'ad bedego na yel uf, ka pu bood ye m sobi niŋ gbauŋine,
64001014	ka ten'es ka m na kena kaae uf dabisa ayi nwa ni, ka ti pian'a tis taaba.
64001015	Sumalisim be ne uf. Fu zuanam wusa pu'usid uf. Pu'usimi ti zuanam yinni yinni tisi ti.
65001001	Man Juud one a Yesu Kiristo tumtum ne Jemes ba'abiig la, sobid gbauŋ kaŋa tisid bane ka ti Ba' Wina'am buol ka noŋi ba, ka Yesu Kiristo guri ba la.
65001002	Wina'am na zoo ya nimbaanlig bedego, ka pe'esi ya sumalisim ne noŋir ka li galis.
65001003	M zuanoŋa, m mor nimmua hale ye m sobi tisi ya faangir line aa ti wusa din la yela. Li nar ye m sa'ali ya ye ya mo ne bane bood ye ba sa'am pa'alug line ka ti siak ka Wina'am niŋi o nidib nu'usin vuguri la.
65001004	Ba sua' gendig ne ya, ban bane ka kudumin dim da sob ban niŋ si'em la, ye ba ane bane zi' Wina'am ka tiake o popielim piini la ka li ke ka ba tum tuumyaalis, ka ki'isidi Yesu Kiristo one a ti kpi'euŋ sob ne ti Zugsob gullim la.
65001005	Ya da deŋim baŋi li su'uŋa amaa m bood ye m tienn ya ye Wina'am a one da faaenn o nidib Egipiti teŋin la, ka li nya'aŋ ka o da ku ba sieba bane pu niŋ o yadda la.
65001006	Ka Wina'am lo maleknam bane me da basi ba so'olim ka bas line sid aa ba beilim zin'ig la, ne bana bane ka' sa'uŋo, ka guri ba likin n ti paae dabistita'ar saria kadib la.
65001007	Ala men ka Sodom ne Gomorra dim ne teens bane kpi'e ba la da niŋ dian'ad tuuma ne tuumyaalis, ka da nye namisug ba tuumbe'ed yela, line a bugum line pu kpiigida, ka li a sa'alug n tisi ti.
65001008	Ka la'am ne wala nimbama nwa bane zi' Wina'am la kpelim dol zaansuma line ke ka ba dian'adi ba meŋ, ka zan'as kpi'euŋ dim ka tu'ud bane mor paŋ n be agol la.
65001009	Hale malek kpeenm, Maikel on da mood ne Sutaana, ka da nwa'asid Moses niŋgbiŋ yela, on da kpi la, da pu kpi'em ye o koos o ne tu'ude, amaa ka lee yel ye, Zugsob la na tans o.
65001010	Amaa nimbama nwa tu'ud line mekama zu'e gaadi ba ya'am baŋir. Ka yelbane ka saal mi' ba niŋgbiŋin wuu bunkonbane pu ten'esid la, na ke ka ba sa'am.
65001011	Ba tuund Kain tituunli ka pesigi ba meŋi ne suebe'ed wuu Balaam ye ba nye nyood, ka kpi men wuu Kora ne sieba da zan'as Wina'am noor ka kpi si'em la. Dinzug li na toe n tisi ba.
65001012	Ba ane bane mor gbada ya noŋilim diib diibin ka la'am di ne taaba ne nyeesim n suŋidi ba meŋ ma'aa. Ba wenne saŋgbana bane kae' saku'om ka sisi'em da'ad, ne tiis bane pu mor welaa, ba welib saŋaa. Ba kpine tol ka ba voonn ba bas.
65001013	Ba lem wenne mo'ar ku'opilbeda n da'ad pumpuum line a ba nyan tuuma, ka lem wenne nwadibibis bane goond ka Wina'am ti'eb lik tita'ar n guri ba saŋa kane ka' benne.
65001014	Li ane nimbama yela ka Enok one a tuŋ ayopoi line pin'il Adam ni na la, da di'e Wina'am pian'ad n tis nidib ye gosimi, Wina'am na kena ne o maleknam tusa piiga
65001015	ye saalib wusa nyee ba tuumbe'ed namisug. O na koos tuumbe'ed dim bane pu dol Wina'am suere, ban tum tuumbe'ed ka pu mor ya'a ne Wina'am la, ne ban pian'ad pian'abe'ednam n ki'isid o la.
65001016	Ba ane nyuyolug dim, ka niŋidi ba saalib boodim, ka a bane nwe'ed nyo'og hale, ka mor noŋgban malisiŋ ye ba nye nyood.
65001017	M zuanoŋa, tenri yelkan ka ti Zugsob Yesu Kiristo Tumtumnib da deŋim pian' ye li niŋ la.
65001018	Ba da yeli ya ye naar saŋa la, ka ninla'adib na be, bane la'ad Wina'am ka dol saalib ya'amleog boodim ka pu dol Wina'am suere.
65001019	Nimbama nwa ta'asid weligir na. Ba ane saalib ma'aa ka Wina'am Siig Suŋ ka'a ba nii.
65001020	M zuanoŋa, yanam lee suŋimi taaba n kpe'eŋ ya Wina'am yadda niŋir line a nyain la, ka ke ka Wina'am Siig Suŋ suŋi ya ne ya Wina'am pu'usugin.
65001021	Kpelim niŋimi ya meŋ Wina'am noŋilimin ka guri ti Zugsob Yesu Kiristo nimbaanlzoor line ta'asid nyovur dine ka' naare.
65001022	Suŋimi bane yamisid la.
65001023	Faanmi sieba n teegi ba yiis bugumin na. Ka lem zo nimbaanlig ne sieba amaa ka mor dabiem zotim ne ba, amaa kisigimini ba fuud line ka saalib ya'am boodim dian'a ba la.
65001024	Wina'am a one na nyaŋe guri ya ka ya ku lu tuumbe'edin ne, ka na more ya keŋe o tuon line a o na'am paŋ zin'igin ka gbada kae', ka sumalisim be bedego.
65001025	On one a Wina'am gullim, ka a one faandi ti ka li yi ti Zugsob Yesu Kiristo sa'an na la, nyet na'asi ne so'olim ne kpi'euŋ saŋsi'en sa, ne nannanna, ne saŋa line ka' naare. Ami.
66001001	Yela ban ka Yesu Kiristo daa nie pa'al o tumtumnib la sobne gbauŋ kaŋa ni. Wina'am daa tis o yelbama ye o bigis Wina'am tumtumnib lin ku yuuge ka yelbane na kena. Kiristo daa tumne o malek o tumtum Joon sa'an ka o yel o yelbama.
66001002	Joon daa yel bun lin ka o nye la wusa. Ka ne'eŋa wusa ane labaar kane yi Wina'am sa'an na la, ne yelsida lin ka Yesu Kiristo daa yiis la.
66001003	Yelsum be ne one karem Wina'am noor pian'auk kane ka o nodi'es daa pian' la ne bane wumi li ka siak bun line sob gbauŋ kaŋa nwa ni la. Bozugo saŋa la li'eliya ka ne'eŋanam na niŋ.
66001004	Man Joon sobid gbauŋ kaŋa n tisid Wina'am nidib bane la'as teensa ayopoi bane be Asia so'olimin la. Wina'am one da be, ka kpelim be, ka na ti be sa ne siisa ayopoi bane be o na'am tuon la,
66001005	ne Yesu Kiristo one yet Wina'am yela ne sida ka a one da vu'ug kumin yiiga la ka a dunia na'anam na'ab la na tisi ya yelsum ne sumalisim. Yesu Kiristo noŋi ti ka kpi ka o ziim yi ye o yiisi ti ti tuumbe'edin
66001006	ka ke ka ti a na'anam ne maalmaanib ye ti tum n tis o Ba' Wina'am. O na nye zun'or ne na'am saŋa dine ka' benne. Ami.
66001007	Gosimi, one kenna ne saŋgbana la. So' mekama na nye o, la'am ne bane kuns o la men. O ya'a ti kena, dunia buudi wusa na kum ban zot o la yela. Sida, li na niŋ.
66001008	Zugsob Wina'am la a one mor paŋ wusa ka da be, ka be, ka na ti be la yel ye, “Mane a Alfa ne Omega, ka a si'el wusa pin'ilug ne li naar.”
66001009	Man Joon ane ya ba'abiig one la'as ne ya Yesu so'olimin, ka dit fara ka modigid ne ya, tinam a yinni ne Yesu la zug. Man daa moon Wina'am pian'ad ka yet man mi' si'el Yesu Kiristo yela la zug, ka ba daa more man keŋ Patmos teŋ kane ka ku'om giligi li la.
66001010	Alasidaar line a Zugsob la dabisir la, Wina'am Siig Suŋ la daa kpen' m, ka m wum kukor tita'ar line kum wuu na'atani piebidi m nya'aŋ.
66001011	Ka li daa yel ye, “Som lin ka fu nyet la digil, ka zaŋ gbauŋ la n tolimi tis Wina'am nidib bane la'as teensa ayopoi la, ka a Efesus ne Smirna ne Pergamum ne Tiatira ne Sardis ne Filadelfia ne Laodisea dim la.”
66001012	Man fendigi ye m gos ye ano'one pian'ade tisidi ma, ka nye salima fitla ayopoi.
66001013	Ka so' zi'e ba soogin wenne Ninsaal Biig ye fuug line wa'ami paae o noba. Ka salima senbidiŋ loo o nyo'og.
66001014	Ka o zuobid daa pelig wenne guŋgum bee sakuga ne. Ka o nini wenne bugum pielim ne.
66001015	Ka o noba nyeen wenne anzurifa ka ba nyeligi li bugumin n ke ka li ma'ae ka ba sasi li ka li lieb nyain. Ka o kukor vuud wenne ku'omi zot ka su'ugid ne paŋ si'em la.
66001016	Ka o mor nwadibibisa ayopoi o datiuŋ nu'ugin. Ka su'uraug line dit tuon ne nya'aŋ yi o noorin na. Ka o nindaa nyeen wenne nintaŋ soos winig ne.
66001017	Man daa nye o la m daa igini o tuon ka wenne niŋkane kpi ne. Ka o daa zaŋi o datiuŋ nu'ug n pa'ali m zug ka ye, “Da zot dabiem. Ka mane a yiiga ne nya'aŋ daan la.
66001018	Mane a one voe la. M daa kpine, amaa m yu'un voe saŋa dine ka' benne, ka so'e ku'um ne ku'um teŋ wusa.
66001019	“Dinzug, som bun lin ka fu nyet, line be nannanna, ne line na ti niŋ nya'aŋ.
66001020	Nwadibibisa ayopoi line ka fu nye m datiuŋ nu'ugin ne salima fitla ayopoi la yelsua'ada la gbin ane anwa. Nwadibibisa ayopoi la ane Wina'am nidib bane la'as zin'isa ayopoi la maleknam, ka fitla ayopoi la a Wina'am nidib bane la'as zin'isa ayopoi la.”
66002001	Ka man nye so' la one yel man ye, “Som ne'eŋa n tis malek one be Wina'am nidib sa'an n be Efesus teŋin la. Ne'eŋa ane toluŋ dine yi one mor nwadibibisa ayopoi o datiuŋ nu'ugin la na, one ken salima fitla ayopoi soogin la.
66002002	Toluŋ la nwa. ‘Man mi' yanam niŋid si'el, ka mi' yanam tum ne kpi'euŋ si'em, ka mor sumodigir si'em, ka mi' ye ya zan'asid nimbe'ednam, ka daa mak bane ye ba ane Kiristo Tumtumnib la gos, ka lee baŋ ye ba ka'a alaa, ka baŋ ye ba ane ziri dim.
66002003	M mi' ye ya modigid ka namisid man zug ka pu basida.
66002004	Amaa mane nye ya taal si'em ane anwa. Ya pu noŋi m wuu yaname daa noŋi m yanam daa pin'ili doli m yiiga si'em laa.
66002005	Ten'esimi yaname daa niŋid si'em ka yu'un basi li la. Tiakimi ya tuuma ka tum yaname daa tum si'em yiiga la. Ya ya'a pu tiake ya sueyaa, m na keenn ya sa'an na n noki ya fitla la li zin'igin.
66002006	Amaa ne'eŋa ka ya niŋid ka li a su'um. Ya kis line ka Nikolaitan nidib la niŋid, wenne mane kis li si'em la.
66002007	One bood ye o wum, ala on kelisimi line ka Wina'am Siig Suŋ la yet Wina'am nidib la. One nyaŋ yelbe'ed wusa la ka m na tis o suer ka o di tiig line tisid nyovur ka be Wina'am lombo'ogin la wela.’ ”
66002008	Ka man nye so' la lem yeli m ye, “Som ne'eŋa tis malek one be Wina'am nidib sa'an n be Smirna teŋin la. Ne'eŋa ane toluŋ line yi one a yiiga ne nya'aŋ daan la na, one da kpi ka lem vu'ug la.
66002009	Toluŋ la nwa. ‘M mi' ya namisug yela, ka mi' ye ya ane noŋ dim, amaa sida ya ane kpa'am dim, ka mi' pian'abe'ed din ka bane yel ye ba ane Jew dim ka ka' ala la pian'ade ya yela. Ba ane Sutaana nidib.
66002010	Da zo yaname ye ya di fara si'a la dabiem. Kelisimi. Sutaana na ke ka ba kpen'esi ya sarega ni maki ya, ka ya na nye namisug dapiiga. Niŋimini m yadda hale ne ya kum, ka m na tisi ya piini line a nyovur.
66002011	One bood ye o wum, ala on kelisimi line ka Wina'am Siig Suŋ la yet Wina'am nidib la. One nyaŋ yelbe'ed wusa la, kum kane paasida ayi la ku niŋ o si'ela.’ ”
66002012	Ka man nye so' la lem yeli m ye, “Som ne'eŋa n tis malek one be Wina'am nidib sa'an n be Pergamum teŋin la. Ne'eŋa ane toluŋ kane yi one mor su'uraug dine ka li tuon ne nya'aŋ wusa dit la na.
66002013	Toluŋ la nwa. ‘M mi' ye yaname be si'el la ane zin'ikan ka Sutaana na'am gbauŋ be. Amaa ya sid doli m, hale saŋa kan ka ba daa ku Antipas one sid diti m kaset tisid nidib la, zin'ikan ka Sutaana be la ya ni, ya daa kpelim niŋidi m yadda.
66002014	Amaa ya taal ane anwa bi'ela. Sieba bee ya ni ka dol Balaam pa'alug one da pa'al Balak on na niŋ si'em ke ka Israel dim tum tuumbe'ed. O da ke ka ba di ba'ar diib, ka me ke ka dap ne po'ab sa'am taaba.
66002015	Ala men, yanam me mor nidib ya ni ka ba dol Nikolaitan dim pa'alug.
66002016	Tiakimini ya sueya. Ya'a ka' alaa, m na kena zab ne nimban dim ne su'uraug dine line na yi m noorin na la.
66002017	One bood ye o wum, ala on kelisimi line ka Wina'am Siig Suŋ la yet Wina'am nidib la. One nyaŋ yelbe'ed wusa la ka m na tis o diib line yit saazug na la sieba ka o di, ka tisi ba wusa yinni yinni kugpiel line zug ka yu'ur paal sob, ka so' zi'i lii, asee one di'e li la.’ ”
66002018	Ka man nye so' la lem yeli m ye, “Som ne'eŋa tis malek one be Wina'am nidib sa'an n be Tiatira teŋin la. Ne'eŋa ane toluŋ kane yi Wina'am Biig one nini wenne bugum pielim ne, ka o noba nyeen wenne anzurifa line ka ba sas ne.
66002019	Toluŋ la nwa. ‘M mi' ya tuuma ne ya noŋilim ne ya yadda niŋir ne yaname niŋid si'el la'am ne ya sumodigir, ka lem mi' ye ya tum nannanna gat yaname daa deŋi tum yanam daa pin'ili doli m si'em la.
66002020	Amaa mane nye ya taal si'em nwa. Ya siak Jezebel one a po'a ka yel ye o ane Wina'am nodi'es la, ka o bee ya ni, ka pa'an ka ma'adi m tumtumnib, ka po'ab ne dap sa'amid taaba, ka dit bada diib.
66002021	M tis o saŋa ye o tiak o tuumbe'ed, amaa o pu bood ye o bas o tuumbe'ed laa.
66002022	Dinzug m na ke ka o digin ne namisug. Ka bane la'as ne o n tum tuumbe'ed la, ya'a pu bas ba tuumbe'ed la, ban me na namis bedego.
66002023	M na ke ka o biis kpi. Ka Wina'am nidib wusa na baŋ ye mane a one mi' nidib potenda ne ba boodim la, ka yo so' mekama wusa o tuuma yood.
66002024	Amaa ya sieba bane be Tiatira ka pu dol pa'alkaŋaa, ka me pu zamis line ka sieba buon Sutaana yelsua'ada laa, m ku mor yeel sieba zi'ili ya.
66002025	Amaa ya gban'am line ka ya mor la kiŋ kiŋ hale ne man na ti kena.
66002026	-
66002027	One nyaŋ yelbe'ed wusa la, ka kpelim niŋid man boodim, ka kudin ku basi, m na tis o paŋ kan ka m di'e m Ba' Wina'am sa'an la buudi, ka na tis o teens wusa paŋ ka o na so'e ba ne paŋ ka sa'ami ba, wenne one mor kunt dansaar nwa'ad duguda ka li liebid sawies ne,
66002028	ka me tis o bekeeung nwaddar la.
66002029	One bood ye o wum, ala on kelisim dine ka Wina'am Siig Suŋ la yet Wina'am nidib la.’ ”
66003001	Ka man nye so' la lem yeli m ye, “Som ne'eŋa tis malek one be Wina'am nidib sa'an n be Sardis teŋin la. Ne'eŋa ane toluŋ dine yi one mor Wina'am siisa ayopoi ne nwadibibisa ayopoi la na. Toluŋ la nwa. ‘M mi' yaname niŋid si'el, ka nidib ten'esid ye ya voe amaa ya ane ku'um.
66003002	Dinzug duomi, ka kpemis line kpelim ka bood ku'um la, ka ya tuuma la pu tig Wina'am nini.
66003003	Dinzug tenri pa'alug kan ka ya daa wum ka di'e la. Siakimini li ka tiake ya sunya. Ya ya'a pu due m na keenn ya sa'an na wenne na'ayiig ne, hale ka ya ku baŋ saŋkan ka m kenaa.
66003004	Amaa ya nidib bi'ela be Sardis ka pu dian' ba fuude. Ba na ye fupiela doli m, ban nar la zug.
66003005	One nyaŋ yelbe'ed wusa la na ti ye fupiela wuu ban ne, ka m ku kpiis o yu'ur nyovurpaal dim gbauŋin laa, ka na yeli m Ba' ne o maleknam la sa'an nyain ye o ane man nid.
66003006	One bood ye o wum, ala on kelisim line ka Wina'am Siig Suŋ la yet Wina'am nidib la.’ ”
66003007	Ka man nye so' la lem yeli m ye, “Som ne'eŋa tis malek one be Wina'am nidib sa'an n be Filadelfia teŋin la. Ne'eŋa ane toluŋ dine yi one a nyain ka a sida sob la ni na, one mor David saafi la, ka yo'ogid ka so' ku nyaŋe yoo, ka yood ka so' ku nyaŋe yo'og laa.
66003008	Toluŋ la nwa. ‘M mi' yaname niŋid si'el, ka tisi ya suer ye ya tum m tuuma, ka li wenne kuluŋ ka m yo'og ka so' ku nyaŋe yoo, ka mi' ye ya mor paŋ bi'ela, ka la'am ne ala, ya me siaki m yelug ka pu ki'is ye ya zi' ma.
66003009	Kelisimi. Bane a Sutaana nidib, ziri dim bane ma' ye ban ane Jew dim, ka ka' Jew dima, m na ke ka ba kena igini ya tuon ka baŋ ye m noŋi ya.
66003010	Yaname siak m yelug ka modig la zug, m me na more ya su'uŋa ka ya da kpen' yelkan na ti kenn dunia ni na mak dunia nidib wusa la nii.
66003011	M na kenn nannanna na. More line ka ya mor la su'uŋa, ka so' da nyaŋe faaenn ya yoode.
66003012	One nyaŋ yelbe'ed tuuma wusa la m na maal o, ka o a za'antolug Wina'am pu'usum yir ka o kudin ku lem yi aninaa. Ka m na sob Wina'am yu'ur tabil o zugin, ne Wina'am teŋ Jerusalem Paal dine na yi Wina'am sa'an arazana ni n sig na la yu'ur, ka me na sob m meŋ yu'upaal tabil o zugin.
66003013	One bood ye o wum, ala on kelisim dine ka Wina'am Siig Suŋ la yet Wina'am nidib la.’ ”
66003014	Ka man nye so' la lem yeli m ye, “Som ne'eŋa tis malek one be Wina'am nidib sa'an n be Laodisea teŋin la. Ne'eŋa ane toluŋ dine yi one yu'uri buon Ami la ni na la, one sid yet line ka o nyet la, one a bun din ka Wina'am maal wusa la kpeenm.
66003015	Toluŋ la nwa. ‘M mi' yaname niŋid si'el ka mi' ye ya tum m tuuma ka pu tumi li ma'asiga ka me pu niŋidi li tuuliga. Man boodin ne yaname naan aan ma'asiga bee yaname naan aan tuuliga.
66003016	Amaa yaname sadigim pu ma'as bee tul m tuuma ni la, m na tobisi ya yiisi m noorin.
66003017	Yanam yet ye ya ane kpa'am dim ka mor dine ka ya bood wusa ka si'el pu pasigi ya. Ka zi' yaname mor susa'aŋ ne nimbaanlig si'em. Ya ane noŋ dim ka a sawenya ne zunzoos.
66003018	Dinzug m sa'ali ya ne ye ya da' salima line a salima meŋa man ni n paam kpa'am, ka me lem da' fupiela ye ligili ya nyan sawenya la, ka da' tiim niŋi ya nini la ka tun'e nyet.
66003019	M namisid ka sa'an bane ka m noŋ la wusa ye ba zamis. Dinzug tiakemini ya sueya ka da di'emideyaa.
66003020	Kelisimi. M buoni ya wenne one zi'e za'anoorin kabirid ne. Ka so' ya'a wum m kabirug la ka siak, m na kpen' o yin na ka man ne on la'ase di.
66003021	One nyaŋ yelbe'ed wusa la, m na tis o suer ka o la'ase zin'i ne man m na'am gbauŋ la zug, wenne man nyaŋ yelbe'ed wusa ka la'ase zin'in ne m Ba' Wina'am o na'am gbauŋ zug si'em la.
66003022	One bood ye o wum, ala on kelisim line ka Wina'am Siig Suŋ la yet Wina'am nidib la.’ ”
66004001	Ne'eŋa ka m nye ka arazana kuluŋ yo'og. Ka kukor kane ka m deŋi wum la pian'adi tisid man, ka li vuud wenne na'atan. Ka li yeli m ye, “Dum kpela na, ka m na pa'al uf dine na niŋ ne'eŋa nya'aŋ la.”
66004002	Ka yimmo ka Wina'am Siig Suŋ la more m, ka m nye ka na'am gbauŋ digi arazana ni ka so' zin'i li zug.
66004003	Ka o nindaa nyeen wenne kugvenla line yu'uri buon yaspa ne kanelian. Ka saa dindeog buenn gilig na'am gbauŋ la, ka dindeog la boonsim a den'em.
66004004	Ka na'am gbana piisi ne anaasi gilig na'am gbauŋ la, ka kpeenmnam piisi ne anaasi ye fupiela ka pid salima zugpibis zin'i ba zutin.
66004005	Ka sayan'asug yit gbauŋ la ni na ne vuud ne satansug. Ka fitlanam ayopoi lamisid dit na'am gbauŋ la tuon. Bama a Wina'am siisa ayopoi la.
66004006	Ka si'el wenne mo'ar dig na'am gbauŋ la tuon wenne gotiŋ nie nyain ne. Ka bunvoeya anaasi zi'e gilig na'am gbauŋ la, ka nini pe'eli ba tuon ne nya'aŋ.
66004007	Ka yiiga bunvor la wenne gbigim ne, ka one tia' la wenne na'araug ne, ka one tia' atan' la mor ninsaal nindaa. Ka bunvor one tia' anaasi la wenne silug tita'ar n ian'ad ne.
66004008	Ka bunvoeya la yinni wusa mor kpukpama ayuobu, ka nini pe'eli ba poogin ne yiiŋ. Ka yu'uŋ ne nintaŋ ba pu basid yuumaa ka ye, “Zugsob Wina'am one mor paŋ la a su'um nyain. O a su'um. O sid a su'um. One a one da be, ka nan be, ka na ti be la.”
66004009	Ka bunvoeya anaasi la ya'a yiti zun'od ka na'asid one be saŋa dine ka' benne ka zin'i na'am gbauŋ zug la ka pu'us o bareka,
66004010	kpeenmnam piisi ne anaasi la iginidne one zin'i na'am gbauŋ zug la tuon ka zun'e one be saŋa dine ka' ben la, ka pidigi ba zugpibis n digil one zin'i na'am gbauŋ zug la tuon n yet ye,
66004011	“Ti Zugsob Wina'am fune nar ye fu di'e pipilim na'asi ne zun'or ne paŋ bozugo fune maal si'el wusa, ka fu boodim yela ka fu maali ba ka ba be la.”
66005001	Ka m nye gbauŋ ka li sob li tuon ne nya'aŋ, ka mor tabilis ayopoi. Ka one zin'i na'am gbauŋ la zug n more li o datiuŋ.
66005002	Ka m nye malek kane mor paŋ hale ka o moon n tansid ye, “Ano'one a su'um na nyaŋe lak tabilig la ka yo'og gbauŋ la?”
66005003	Ka so' daa kae' arazana ni bee dunia ni bee teŋgbauŋ poogin na nyaŋe lak gbauŋ la gos poogine.
66005004	Ka m daa kaas hale, bozugo so' daa kae' a su'um ye o lak gbauŋ la gos li poogin la zug.
66005005	Ka kpeenmnam la ni yinni yeli m ye, “Da kaasida. Gosima, one yi Juda buudi ni ka mor paŋ wenne gbigim la, one a na'ab David yaaŋ la, o nyaŋ yelbe'ed wusa ka na nyaŋe yo'og gbauŋ la ne tabilis ayopoi la.”
66005006	Ka m nye Pe'ebil ka o zi'e na'am gbauŋ dine ka bunvoeya anaasi ne kpeenmnam gilig la teŋsuk. Ka Pe'ebil la wenne one ka ba daa ku o, ka o vu'ug kumin, ka mor iila ayopoi ne nini ayopoi dine a Wina'am siisa ayopoi bane ka o tum dunia wusa ni na la.
66005007	Ka Pe'ebil la keŋ di'e gbauŋ la one zin'i na'am gbauŋ la datiuŋ.
66005008	Ka on di'e gbauŋ la ka bunvoeya anaasi la ne kpeenmnam piisi ne anaasi la vabin Pe'ebil la tuon. Ka kpeenmnam la yinni wusa mor kon ne salima laas, line pe'el ne tudaare dine a Wina'am nidib pu'usug la.
66005009	Ka ba yu'um yuumpaali yet ye, “Fune su'um ye fu di'e gbauŋ la, ka laki li tabilis la, bozugo ba daa kuu uf ne. Ka fu ziim la faaenn ninsaal buudi wusa ne pian'ad gun gun ne buudi gun gun la'am ne so'olim gun gun, ka ba lieb Wina'am din.
66005010	Ka maali ba ka ba a so'olim na'anam ne maalmaanib ye ba tum Wina'am tuuma, ka na di na'am dunia ni.”
66005011	Ka m gos ka nye maleknam tusanam tusa sa, ka ba zi'eni gilig na'am gbauŋ la ne bunvoeya anaasi ne kpeenmnam la.
66005012	Ka m wum ka ba du'osid ba kukoya yumi yet ye, Pe'ebil one ka ba da ku ka o vu'ug la su'um ye o di'e paŋ ne kpa'am ne ya'am ne kpi'euŋ ne na'asi ne zun'or ne sen'uŋ.
66005013	Ka m wum ka bunvor mekama line be arazana ni ne dunia ni ne teŋgbauŋ poogin ne ateukun wusa yet ye, “Bareka ne na'asi ne zun'or ne paŋ be ne Pe'ebil la ne one zin'i na'am gbauŋ zug saŋa dine ka' benne.”
66005014	Ka bunvoeya anaasi la siak ye Ami. Ka kpeenmnam la vabini zun'e Pe'ebil ne one zin'i na'am gbauŋ zug la.
66006001	Ka m nye ka Pe'ebil la yo'og tabilis ayopoi la yinni. Ka m wum ka bunvoeya anaasi la yinni yel ne kukor dine wenne satansug ne ye, “Kem na.”
66006002	Ka m gosi nye wedpiel. Ka one ban'ad o la mor tiraug. Ka ba tis o na'am zugpibig. Ka o yii a paŋ daan ye o zabi nyaŋ si'elnam wusa.
66006003	Ka Pe'ebil la yo'og tabilig kane pe'es ayi la. Ka m wum ka bunvor one pe'es ayi la yel ye, “Kem na.”
66006004	Ka wedzin'ia me yi na. Ka ba tis one ban'ad o la paŋ ye o sa'as zaba dunia ni ka nidib ku taaba. Ka o di'e su'ug tita'ar.
66006005	Ka Pe'ebil la yo'og tabilig kane pe'es atan' la. Ka m wum ka bunvor one pe'es atan' la yel ye, “Kem na”. Ka m gos ka wedsabilig be anina. Ka one ban'ad la mor line makid la o nu'ugin.
66006006	Ka m wum line vuud wenne kukor line yi bunvoeya anaasi la soogin ye, ki ligidi zem nid daar yinni tuuma yood. Ka kizen'ug butis bibis atan' me a nid daar yinni tuuma yood. Amaa da sa'ami kpaam ne daam laa, ka ba ligidi zu'e ya.
66006007	Ka Pe'ebil la yo'og tabilig line pe'es anaasi la, ka m wum ka bunvor one pe'es anaasi la yel ye, “Kem na.”
66006008	Ka m nye ka wedpipelug be anina, ka one ban'ad o la yu'uri buon Akum, ka Hades, line a kpi'imnam teŋ la doli o nya'aŋ. Ka ba tis Akum ne Kpi'im Teŋ dunia pudugir yinni pudugir anaasi la ni ye ba so'e, ka ba na ku ne su'uraug ne ko'om ne wiim ne dunia bunyuos.
66006009	Ka on yo'og tabilig line pe'es anu la, ka m nye bane ka ba kuu ba, ban moon Wina'am pian'ad la ka yet Wina'am yelsida la zug, ka ba be maan maalug bimbim la teŋir,
66006010	ka tansid ye, “Zugsob tita'ar, one a su'um ne sida, ye li na yuuge paae wala ka fu na kad nidib nwa saria ka namisi ba ka teki ba toba, ban kuud nidib la yela?”
66006011	Ka ba tisi ba wusa fupielis, ka yeli ba ye, “Vu'usumi bi'ela ka guri ya tumtumnib taaba bane a yadda niŋidib ka kpelim dunia ni la, ka ba ti kuu ba wenne ban ku yanam si'em la, ka ba kal ben ti paae.”
66006012	Ka m nye ka o yo'og tabilig dine pe'es ayuobu la. Ka teŋ dam bedego, ka nintaŋ kilim lik bedego, ka nwadig la wusa lieb zen'ugo wenne ziim ne.
66006013	Ka nwadibibis la yi saŋgbauŋ la ni li teŋin na wenne kekama ka sisi'em yiti nwe' ka kekaŋ la dam ka welkasa lut si'em la.
66006014	Ka saŋgbauŋ la melim wenne gbauŋ ka ba kpilim naae ne. Ka zueya ne teens bane ka ku'om gilig wusa enris.
66006015	Ka dunia na'anam ne nintitada ne sogia na'anam ne kpa'am dim ne paŋ dim ne so' wusa, yamis ne bane ka'a yamise, ba wusa sua' tampiins lema ni ne tampiins sian'asima zueya zut,
66006016	ka tans zueya la ne tampiins la yel ye, ba limi ba zutin sua'a ba, ye ka one zin'i na'am gbauŋ zug la ku nyee ba, ka Pe'ebil la me ku nyee ba ne o supeen la.
66006017	Ka Pe'ebil la ne one zin'i na'am gbauŋ zug la supeen dabistita'ar paa na, ka so' so' kae' na nyaŋe zi'e ne sukpi'euŋ ba supeen la tuone.
66007001	Ne'eŋa nya'aŋ ka m nye maleknam anaasi ka ba zi'e dunia lodisa anaasi la kad dunia sisi'em line yi zin'is wusa la lebisid ye sisi'em da da'ad teens bee ateuk bee tiig so'oo.
66007002	Ka m nye malek si'a ka o yi winig ne tansid si'el la na ka mor si'el line maal Wina'am one voe la zanbina, ka yel maleknam bane ka Wina'am tisi ba teens ne ateuk poa'aluŋ paŋ la ne kukotita'ar ye,
66007003	ba da poa'alim teens la bee ateuk la bee tiis la, asee ka ba ti zanbil Wina'am tumtumnib la zanbina ba gbe'ed ni.
66007004	Ka m wum bane ka ba daa zanbili ba ne Wina'am zanbin ba gbe'edin la kal. Li daa ane tusa kobuga ne tusa piisnaasi ne tusa anaasi nidib ka yi Israel dim dood wusa la ni.
66007005	-
66007008	Ka tusa pii ne ayi daa yi nimbama yinni yinni doodin na. Ka dood la a Juda ne Reuben ne Gad ne Aser ne Naftali ne Manase ne Simeon ne Levi ne Issaka ne Zebulun ne Josef ne Benjamin.
66007009	Ne'eŋa nya'aŋ la ka m gos, ka nidib la'as bedego, ka so' ku nyaŋe kaal nidib la wusaa. Ba daa yine teŋgbana wusa ne buudi wusa ne dood wusa ne pian'ad wusa ni na n ye fupielis zi'e na'am gbauŋ la ne Pe'ebil la tuon n mor kpukpara wila ba nu'usin,
66007010	ka pian'ad ne kukotitada ye, “Ti faangir yitne Wina'am one zin'i na'am gbauŋ la zug ne Pe'ebil la sa'an na.”
66007011	Ka maleknam la wusa zi'eni gilig na'am gbauŋ la ne kpeenmnam la ne bunvoeya anaasi la vabin na'am gbauŋ la tuon n zun'od Wina'am
66007012	n yel ye, “Ami, bareka ne zun'or ne ya'am ne bareka pu'usug ne na'asi ne paŋ ne kpi'euŋ ane Wina'am din saŋa dine ka' benne. Ami.”
66007013	Ka kpeenmnam la yinni bu'osi m ye, “Ano'onami a nimbama n ye fupielis? Ka ba yi yaani na?”
66007014	Ka m lebis o ye, “Naa, fune mi', ka man zi'.” Ka o yeli m ye, “Nimbama yine fara tita'arin la na, ka piesi ba fut Pe'ebil la ziimin ka ke ka ba pelig.
66007015	Linzug ka ba zi'e Wina'am na'am gbauŋ la tuon ka tumi tisidi o nintaŋ ne yu'uŋ o pu'usug yin la. Ka Wina'am n be ne ba la zug, ka o na guri ba.
66007016	Ka ko'om bee ku'onuud kudin ku lem gban'e baa, ka nintaŋ bee tuultita'ar ku lem tuligi baa.
66007017	Pe'ebil one be na'am gbauŋ la teŋsuk la na guri ba, ka doli ba keŋ ku'obulum line tisid nyovur la. Ka Wina'am na eens ninto'om wusa ba nini ni.”
66008001	Ka Pe'ebil la yo'og tabilig line pe'es ayopoi la, vuud daa kae' arazana la nii saŋa bi'ela.
66008002	Ka m nye maleknam ayopoi bane zi'e Wina'am tuon la ka ba di'e na'atana ayopoi.
66008003	Ka malek so' mor salima laa dine ka ba niŋid tudaare la, keŋ zi'e maan maalug zin'ig la baba. Ka ba tis o tudaare bedego ye o pe'esi li Wina'am nidib pu'usugin n niŋ bimbim line zi'e na'am gbauŋ la tuon la tis Wina'am.
66008004	Ka tudaare dine ka ba nyu'e la nyo'os ne Wina'am nidib la pu'usug yi malek one zi'e Wina'am tuon la nu'usin dut agol.
66008005	Ka malek la nok tudaare laa la mu'e bugum bimbim la zug n pe'el laa la n lobigi li dunia ni. Ka satansug ne vuud ne sayan'asug ne teŋdamug daa naam.
66008006	Ka maleknam ayopoi bane mor na'atana ayopoi la ti'eb ye ba piebi ba.
66008007	Ka yiiga malek la piebi o na'atan. Ka sakuga ne bugum gendig ne ziim n kpa'adi lut dunia ni na. Ka bugum di dunia pudugir la yinni pudugir atan' la ni, ka me di tiis pudugir la yinni, pudugir atan' la ni, ka di moma'asa wusa.
66008008	Ka malek one pe'es ayi la piebi o na'atan. Ka ba lob si'el ka lu wenne zuer tita'ar lin ka bugum dit la, ka lu dunia ku'om wusa la ni. Ka ku'om la pudugir la yinni pudugir atan' la ni kilim ziim.
66008009	Ka bunvoeya bane me be ku'omin la pudugir la yinni pudugir atan' la ni kpi wusa. Ka aaruma la me pudugir la yinni pudugir atan' la ni sa'am wusa.
66008010	Ka malek one pe'es atan' la piebi o na'atan. Ka nwadibil tita'ar diti wenne bugum ne yi saŋgbauŋin li mo'a ne ku'obula pudugir yinni pudugir atan' la ni.
66008011	Ka nwadibil la yu'uri buon Toog. Ka ku'om la pudugir yinni kilim toog. Ka nidib bedego nu ku'om la kpi, ku'om la daa a toog la zug.
66008012	Ka malek one pe'es anaasi la piebi o na'atan. Ka winig la pudug zin'isa atan', ka nwadig la me pudug zin'isa atan', ka nwadibibis la me pudug zin'isa atan'. Ka si'el nwe' ba pudugir yinni yinni, ka ba wusa pudugir yinni yinni la kilim lik. Ka nintaŋ line nie nyain la pudugir la yinni pudugir atan' la ni kilim lik. Ka yu'uŋ pielim pudugir la yinni pudugir atan' la ni me kilim lik.
66008013	Ka m gosi nye silug tita'ar one ian'ad agol lalle, ka wum ka o yet ne kukotita'ar ye, “Susa'aŋ be, susa'aŋ be. Maleknama atan' bane kpelim la ye ba piebi ba na'atana la, ka ba kukuma ya'a ti kum, susa'aŋ na be tis bane wusa be dunia ni.”
66009001	Ka malek one pe'es anu la piebi o na'atan. Ka m nye nwadibil ka o yi saŋgbana ni lu dunia ni na. Ka ba tis o bumbok dine zulum ka ka' ben la saafi.
66009002	Ka nwadibil la yo'og bumbok la, ka nyo'os yi na wenne bugum tita'ar nyo'os ne, ka ke ka nintaŋ la kilim lik.
66009003	Ka na'azomnam yi nyo'os la ni n sig dunia ni na. Ka ba tisi ba paŋ wenne namis mor paŋ dunia ni si'em la,
66009004	ka yeli ba ye, ba da sa'am si'elnam wusa line nobugid teŋinee, amaa ba poa'alim nidib bane pu mor Wina'am zanbina ba gbe'edin la gullim.
66009005	Ka na'azomnam la daa pu mor suere na ku nida, ka lee daa namisidi ba ne nwadisa anu. Ka toog kan ka ba daa nyeti ba niŋgbina ni la daa wenne naŋ toonbi zabid si'em la.
66009006	Ka nwadisa anu nwa saŋa, nimbama na ied kum ka ku nyee lii, ka me na bood kum, ka kum na zo ka basi ba.
66009007	Ka na'azomnam la wenne widi bane ti'eb gur zaba ne, ka mor line wenne salima zugpibis ba zutin. Ka ba nindaas wenne nidib nindaas ne.
66009008	Ka ba zuobid wa'am wenne po'ab zuobid ne. Ka ba nyina wenne gbigim nyina ne.
66009009	Ka ba nyo'od daa ligil ne si'el ka li wenne kunt zaba fuud ne. Ka ba kpukpama vuud wenne tanp widi teed tanp terokonami zo ti keŋ zaba ni ne.
66009010	Ka ba mor zuya ne toonsa wenne namis ne. Ka ba zuya la mor paŋ n na poa'alim nidib nwadis anu.
66009011	Ka malek one gur bumbok la daa aa ba na'ab. Ka o yu'ur ne Hibiru pian'ad ane Abbadon, ka Greek pian'ad a Apoliyon. Li gbin ane Asa'uŋ.
66009012	Yiiga susa'aŋ la gaadeya. Amaa susa'aŋa ayi kpelim na kena.
66009013	Ka malek one pe'es ayuobu la piebi o na'atan. Ka m wum ka kukor yi salima maan maalug zin'ig dine zi'e Wina'am tuon la lodisin anaasi na,
66009014	yel malek one pe'es ayuobu mor na'atan la ye, “Yidigim maleknam anaasi bane ka ba lo Yifiretis mo'ar sa'an la.”
66009015	Ba daa ti'eb ne gur yuum kaŋa ne nwadig kaŋa ne dabis kaŋa ne saŋa kaŋa ye ba ku ninsaalib pudugir la yinni pudugir atan' la ni.
66009016	Ka m wum sogianam bane a wedban'adib la kal. Li daa ane tusa piisi zin'is tusa piiga.
66009017	Ka m zaansuŋin la ka m daa nye widi ne bane ban'adi ba la. Ka ban daa a si'em nwa. Bane ban'ad widi la daa yene zaba fut line mu'e wenne bugum ka a sabilig ne donboolim ba nyo'odin. Ka widi la zut wenne gbigima zut ne. Ka bugum ne nyo'os ne tan line nyelig n dit wuu bugum ne yitne ba noya ni na.
66009018	Ka yeltood atan' bama, bugum ne nyo'os ne tan line nyelig n dit wuu bugum la dine daa yit widi la noya ni la daa ku ninsaalib pudugir la yinni pudugir atan' la ni.
66009019	Widi la paŋ daa bene ba noya ne ba zuya ni. Ka ba zuya la daa wenne wiigi ne n mor zut ka ba more li poa'alim nidib.
66009020	Ka nimbane daa kpelim ka yelbama daa pu kuu ba la, daa pu bas ban daa maal si'el ba meŋ la dolim, ka me daa pu bas kikiris ne salima ba'a la ne anzurifa ba'a ne kuga ba'a ne daad ba'a bane ku tun'e nye bee wum bee keŋ la pu'usugo.
66009021	Ba me daa pu bas ba ninkuusim ne ba ba'akon bugub ne ba po'aboodim bee ba na'ayiigim la ka tiake.
66010001	Ka m nye malek tita'ar si'a ka o yi arazana ni sigid na. Ka saŋgbauŋ daa ligil o wenne fuug ne, ka saa dindeog buenn gilig o zug. Ka o nindaa wenne nintaŋ ne ka o noba wenne bugum za'antolis ne.
66010002	Ka o daa mor gbauŋbil dine laki o nu'ugin. Ka o datiuŋ nobir no ateuk, ka o dagobug nobir no teŋ.
66010003	Ka o tans ne kukotita'ar line wenne gbigim kaasug ne. Ka on daa tansi naae, ka satansida ayopoi daa tansi siak.
66010004	Ka ban pian' naae la m daa bood ye m sob. Amaa m daa wum ka kukor pian' yi arazana ni na ye, m sua'am dine ka satansida ayopoi la yel la. Ka ye m da sobi lii.
66010005	Ka malek one ka m nye ka o zi'e ateukun ne teŋin la zianki o datiuŋ nu'ug kpa' saazug,
66010006	ka po ne Wina'am one be saŋa dine ka' benne ka maal saazug ne dunia ne ateuk ne bun lin wusa bee ba ni la, ye, li ku lem yuuge.
66010007	Ka malek one pe'esa ayopoi la ya'a ti piebi o na'atan, Wina'am na zaŋi o poten'esua'adir la tumi li tuuma, wenne one da yeli o nodi'esidib bane aa o tumtumnib la si'em la.
66010008	Ka kukor kan ka m wum ka li pian' arazana ni n tisi m, lem pian' tisi m ya'as n ye, m kem di'e gbauŋ dine laki be malek one zi'e ateukun ne teŋin la nu'ugin.
66010009	Ka m daa keŋ malek la sa'an n yel o ye o tisim m gbauŋbil la. Ka o yeli m ye m nokimi li n di. Ye ka li na kilim toog m poogin. Ka ye amaa li na malis wenne siind m noorin.
66010010	Ka m di'e gbauŋbil la o nu'ugin n dii li. Ka li malis wenne siind m noorin. Amaa man vol la, li kilim ne toog m poogin.
66010011	Ka so' yeli m ye, asee ka m lem di'e Wina'am pian'ad n tis nidib ya'as. Ye ka Wina'am pian'ad la ane buudi ne teŋgbana ne pian'ad ne na'anam bedego yela.
66011001	Ka so' daa tisi m makir dibir, ka yeli m ye, “Duom mak Wina'am pu'usum yir la ne maan maalug zin'ig la, ka kaal bane pu'usid Wina'am pu'usum yin la.
66011002	Amaa da mak pu'usug yir saman laa, bozugo ba zaŋi li tis bane ka' Wina'am nidib ka ba na noodi giligid Jerusalem Teŋsuŋ la n sa'amidi li, nwadis piisnaasi ne ayi.
66011003	Ka m na tumi m nidiba ayi bane na sid pian'ad m yela la, ka ye boto fuud, ka tisi ba paŋ ka ba di'es Wina'am pian'ad n tis nidib dabisa kobus piiga ne ayi ne piisyuobu.”
66011004	Nidib ayi bama ane Olive tiis ayi ne fitla ayi bane zi'e dunia Zugsob la tuon la.
66011005	Ka so' ya'a zig ye o poa'alimi ba, bugum yitne ba noya ni na sa'ami ba dataas la. Ka ala ka ba kuud one zig ye o poa'alimi ba.
66011006	Ka ba mor paŋ na gban'e saa, ka saa ku ni saŋa kam ka ba tumi ba nodi'esug tuuma, ka lem mor paŋ na ke ka ku'om kilim ziim, ka me mor paŋ na zaŋ yeltood buudi wusa poa'alim dunia dim saŋa kan ka ba bood.
66011007	Ba ya'a ti naae labaar la moolug, bunyua one yi bumbok dine ka' ben ni na la na zab ne ba ka nyaŋe kuu ba.
66011008	Ka ba niŋgbina na dig teŋtita'ar kan ka ba da kpa'a ba Zugsob dapuudir zug la sueren. Yuda line pa'al teŋ la a si'em ane Sodom ne Egipiti.
66011009	Ka nidib bane yi buudi ne pian'ad ne teŋgbana wusa ni na, na gosi ba niŋgbina daba atan' ne pusuk, ka ku ke ka ba mumi baa.
66011010	Ka dunia nidib sunya na ma'ae nidib ayi nwa ku'um la yela. Ka ba na maal sumalisim ka tis taaba piini, bozugo nodi'esidib ayi nwa la ke ka nidib namisid dunia ni.
66011011	Ka daba atan' ne pusuk la nya'aŋ, vu'usum line tisid nyovur la daa yi Wina'am sa'an kena kpen'e ba ni ka ba vu'ug. Ka dabiem bedego kpen' bane nyee li la.
66011012	Ka nidib ayi la wum ka kukotita'ar yi arazana ni na yeli ba ye, “Dumi kpen' na.” Ka ba dataas la gosidi ba ka ba kpen'ed saŋgbauŋin dut arazana ni.
66011013	Ka saŋa kan yim, ka teŋ daa dam hale. Ka Jerusalem teŋ la pudug zin'is piiga la, yinni daa lu n sa'am. Ka nidib tusa ayopoi daa kpi teŋ la daa dam la yela. Ka dabiem kpen' nimbane kpelim la, ka ba na'as Wina'am one be arazana ni.
66011014	Susa'aŋ dine pe'es ayi la gaadeya. Amaa gosimi, susa'aŋ dine pe'esid atan' na kenn nannanna na.
66011015	Malek one pe'es ayopoi la pieb o na'atan la, ka kukotita'ar vuud arazana ni n yet ye, “Dunia so'olim kilim ti Zugsob ne o Kiristo la din, ka o a na'ab saŋa dine ka' ben la.”
66011016	Ka kpeenmnam piisi ne anaasi bane zin'i ba na'am gbana zut Wina'am tuon la, vabin teŋin n zun'od Wina'am yet ye,
66011017	“Ti pu'usid Zugsob Wina'am tita'ar, one be ka da be la bareka, on zaŋi o paŋ tita'ar la ka pin'il o na'am la zug.
66011018	Ka bane ka' Wina'am nidib la sunya da due bedego, amaa o supeen saŋa paa na ka o na kad bane kpi la saria, ka yoo o tumtumnib bane aa o nodi'esidib, ne o nidib bane na'as o, kpi'emnam ne tadimnam la, ka sa'am bane sa'am dunia la.”
66011019	Ka Wina'am pu'usug yir dine be arazana ni la yo'og ka ba nye daka dine pa'al nonaar dine ka Wina'am zi'el o nidib la. Ka sayan'asug ne vuud ne satansug ne teŋdamug ne sakuga bedego daa naam.
66012001	Ka si'el nie arazana ni, ka mor gbin sua'adir. Po'a daa be, ka o fuug daa ane nintaŋ la. Ka nwadig la bee o noba teŋirin. Ka na'am zugpibig bee o zugin, ka nwadibibis pii ne ayi bee li ni.
66012002	Ka o mor poog ka o sa'ar la toe la ke ka o kaas n bood ye o du'a.
66012003	Ka si'el lem nie arazana ni ya'as, ka wenne bunyua zin'a tita'ar line ka ba buon dragon, ka mor zuta ayopoi ne iila piiga. Ka na'am zugpibis pibili o zut la wusa.
66012004	Ka nwadibibis pudug zin'is atan' ka dragon la uk o zuur n da'e pudugir yinni yiis saŋgbauŋin n bas dunia ni na. Ka o zi'e po'a one bood du'am la tuon n gur ye po'a la du'a ka o ob o biig la.
66012005	Ka po'a la du'a biribiŋ one na so'e buudi wusa ne paŋ. Ka ba daa ze biig la mor o keŋ Wina'am ne o na'am gbauŋ la sa'an.
66012006	Ka po'a la zo keŋ moogin. Ka anina ka Wina'am maal zin'igi digil po'a la, zin'ikan ka ba na gos o dabisa tusir ne kobus yi ne piisyuobu.
66012007	Ka zaba ko' arazana ni. Ka malek kpeenm Maikel ne o maleknam la zab ne dragon one la'as ne o maleknam ka ba zab ne Maikel.
66012008	Ka ba daa nyaŋ dragon ne o maleknam la, ka ba len ka' suer na be arazana ni ya'asa.
66012009	Ka ba daa nok dragon tita'ar la lobi yiis. Dragon ane waaf kan da be kudumin sa, ka o yu'ur buon kikiris na'ab, bee Sutaana, ka ma'ad dunia wusa la. Ka ba yiis o ne o maleknam lobi sigis dunia ni na.
66012010	Ka m wum kukotita'ar arazana ni ka li yel ye, “Nannanna Wina'am faangir la ne o paŋ ne o na'am saŋa la sid paa na ka o Kiristo paŋ saŋa me paa na, bozugo ba nok one gbi'idi ba ba'abiis niŋi Wina'am tuon nintaŋ ne yu'uŋ la lobi yiis arazana ni.
66012011	Ka ba ba'abiis la nok Pe'ebil la ziim ne sida dine ka ba mool la n zab, ka pu zo ba nyovur naare ka siak ye ba kpi.
66012012	Ka dinzugo arazana ne ban bane wusa be anina la maalimi sumalisim. Amaa susa'aŋ be n tis teŋgbauŋ ne ateuk bozugo Sutaana sigi ba ni na, ka o sunf pelig hale on mi' ye o saŋa kpelim bi'ela la zug.”
66012013	Ka dragon la baŋ ye ba nok o lob sigis dunia ni na la, o daa kad po'a one du'a biig la ye o gban'e o.
66012014	Ka ba daa tis po'a la niiŋ tita'ar kpukpama ayi ye o ianki keŋ o zin'ig line be moogin la, zin'ikan ka ba na gur o yuma atan' ne pusuk n yiis o waaf la zaba ni.
66012015	Ka waaf la puus ku'om ka li yi o noorin na, wenne mo'ar ne n dol po'a la ye ku'om la di o.
66012016	Amaa teŋ daa suŋ po'a la tans tans mugulim n fuenn ku'om dine yi dragon la noorin na la.
66012017	Ka dragon la suunr pelig ne po'a la hale, ka o keŋ ye o zab ne po'a la yaas bane kpelim n siak Wina'am noyelug ka yet nidib Yesu yela la.
66012018	Ka dragon la zi'e mo'ar gbeug.
66013001	Ka m nye bunyua ka o yi ateukun la na n mor iila piiga ne zuta ayopoi. Ka na'am zugpibis be iila la zut yinni yinni ni. Ka yu'ur line sa'amid Wina'am yu'ur la sob o zutin la.
66013002	Ka bunyua one ka m nye la daa wenne weog baa ne. Ka o nobeens a buntitada. Ka o noor wenne gbigim noor ne. Ka dragon la daa tis bunyua la o meŋ paŋ ne o na'am gbauŋ ne o kpi'euŋ tita'ar.
66013003	Ka bunyua la zug yinni daa wenne ba poa'alim o ne, amaa sapo'at la daa bin'ei. Ka li pak dunia dim wusa ka ba dol bunyua la.
66013004	Nidib wusa daa zun'od dragon la, on tis bunyua la o paŋ la zug, ka zun'od bunyua la men ye, “Ano'one mor paŋ wenne bunyua la? Ka ano'one na tun'e zab ne li?”
66013005	Ka ba tis bunyua la suer ka o pian'ad nyeesim pian'ad ka sa'amid Wina'am yu'ur, ka len ke ka o mor paŋ nwadis piisnaasi ne ayi.
66013006	Ka li tu'ud Wina'am ka sa'amid Wina'am yu'ur ne zin'ikan ka o be la ne bane be arazana ni la wusa.
66013007	Ka ba tis o suer ka o zab ne Wina'am nidib ka nyaŋe ba, ka tis o paŋ kan na nyaŋ buudi ne dood ne pian'ad ne teŋgbana wusa.
66013008	Nidib wusa bane be dunia ni, ka ba yuda pu sob nyovurpaal dim gbauŋin saŋkan ka dunia nam pu pin'il la, na zun'e bunyua la. Gbauŋ la ane Pe'ebil kan ka ba da ku la din.
66013009	Dinzug one bood ye o wum, on kelisim.
66013010	One bood ye o a yamug, o sid na a yamug. Ka one ku nidib ne su'uraug, ba me sid na kuu o wala. Linzug li a su'um ka Wina'am nidib mor modigir ka niŋ Wina'am yadda.
66013011	Ka m nye bunyua si'a ka o yi teŋin na n mor iila ayi wenne pe'ebil iila ne, ka pian'ad wenne dragon pian'ad si'em la.
66013012	Ka zi'e yiiga bunyua la sa'an n mugus dunia ne dunia dim wusa ka ba zun'od yiiga bunyua one mor sapo'at line bin'ei la.
66013013	Ka maal bunnyalima titada hale ka ke ka bugum yi agol n sig dunia ni na ka nidib nye li.
66013014	Ka zaŋ bunnyalima bane ka li daa maal yiiga bunyua la zug la n ma' dunia nidib, ka yeli ba ye ba meem win, ka zun'e bunyua one daa di'e sapo'at ne su'uraug ka nan voe la.
66013015	Ka ba tis bunyua one pe'es ayi la suer ka o tis win line wenne yiiga bunyua la vu'usum. Ka win la na tun'e pian' ka me ke ka ba ku bane pu pu'usidi li la wusa.
66013016	Ka bunyua la daa lem mugus nidib wusa, tadimnam ne kpi'emnam ne kpan'am dim ne noŋ dim la'am ne yamis ne bane ka'a yamise, ye ba niŋ zanbina ba datiuŋ nu'usin bee ba gbe'edin.
66013017	Ka so' daa ku tun'e da' bee kuos si'ela, asee o mor bunyua la zanbin, line a o yu'ur bee o kal.
66013018	Ne'eŋa a ya'am. On mekama mor ya'am on na tun'e baŋ bunyua la kal la gbin, bozugo kal la gbin ane dau so' yu'ur. Li kal daa ane kobus yuobu ne piis yuobu ne ayuobu.
66014001	Ka m gos ka Pe'ebil la zi'e Zion zuerin Jerusalem ni. Ka nidib tusa kobuga ne tusa piisnaasi ne tusa anaasi bane mor o yu'ur ne o Ba' yu'ur la ka li sob ba gbe'edin ka zi'e o sa'an.
66014002	Ka m wum kukor ka li yi arazana ni na vuudi wenne ku'osusuud tita'ar ne satansug tita'ar ne, ka me wenne kon nwe'edibi n nwe'edi ba kona si'em la.
66014003	Ka ba zi'e na'am gbauŋ ne bunvoeya anaasi ne kpeenmnam la tuon ka yu'um yuum paal dine ka so' ku tun'e zamise, asee nidib tusa kobug ne tusa piisnaasi ne tusa anaasi bane ka Wina'am faaenn ba dunia ni la ma'aa.
66014004	Ba ane dap bane luaki ba meŋ ne po'ab ka a nyain, ka dol Pe'ebil la ken zin'ikan ka o ken wusa, ka nye faangir ninsaalib soogin, ka a yiiga bun wela bane ka ba zaŋi tis Wina'am ne Pe'ebil la.
66014005	Ziri pian'ad pu yi ba noorin ne, ka ba me pu mor taale.
66014006	Ka m nye malek so' ka o ian'ad saa agol ka mor labasuŋ kane ka' naare, ye o mooli li tis nidib wusa bane be dunia ni, la'am ne teŋgbana ne buudi pian'ad wusa,
66014007	ka tans n yel ye, “Zom Wina'am ka zun'e o yu'ur la, bozugo saŋa kan ka o na kad nidib saria la paae na. Zun'om Wina'am one maal arazana ne dunia ne mo'a ne ku'obulis wusa la.”
66014008	Ka malek one pe'es ayi n dol yiiga daan la ye, “Babilon teŋtita'ar la sa'ameya. Li sid sa'ameya. Teŋ la daa wenne po'agoondir ne ka ke ka nidib buudi wusa tum tuumbe'ed ne o wenne daam line kpi'em ka o tisi ba ka ba nu ne.”
66014009	Ka atan' daan dol yiiga maleknama ayi la n tans yel ye, “So' ya'a zun'e bunyua la ne o win ka di'e zanbin la o gbe'ugun bee o nu'ugin,
66014010	Wina'am sunf na pelig ne o wenne daam line kpi'em line ka o kpa'e ne supeen n niŋ o butiŋin la n ke ka o nuu li. O na namis maleksuma ne Pe'ebil la tuon n kpen' bugumin ne tan line nyelig ka tul bedego la ni.
66014011	Ka so' ya'a di'e bunyua la zanbin la bee zun'e li ne li win, o na namis bugum dine ka li nyo'os dut agol saŋa dine ka' ben la ni, ka ku nye vu'usum nintaŋ bee yu'uŋo.”
66014012	Linzug li a su'um ye Wina'am nidib bane siak o noyelug ka dol Yesu ne yadda niŋir la, modigim.
66014013	Ka m wum kukor ka li yi arazana ni na ye, “Som ne'eŋa. Line yi zina ken sa, yelsum be ne bane dol ne Zugsob la ka kpi la.” Ka Wina'am Siig Suŋ la siak ye, “Sida, ba na vu'us ne tuumkpi'ema ka ba tuumsoma na doli ba.”
66014014	Ka m gosi nye saŋgbauŋ piela ka so' wenne Ninsaal Biig zin'i li zug n pid salima zugpibig o zugin, ka mor gon'og line noore dit o nu'ugin.
66014015	Ka malek so' yi Wina'am pu'usum yin la n yel one zin'i saŋgbauŋ zug la ne kukotita'ar ye, “Nokim gon'og la bun, bozugo saŋa la paaeya, ka dunia la bi'igi siak bunib.”
66014016	Ka one zin'i saŋgbauŋ la zug zaŋ o gon'og la kia dunia ka buni li.
66014017	Ka malek si'a yi arazana pu'usum yin la na, n me mor gon'og line noor dit.
66014018	Ka malek one so'e bugum la yi maan maalug zin'ig na yel malek one mor gon'og line noore dit la ne kukotita'ar ye, “Nokim gon'og la n pon' veen tiis wela dunia ni. Ka dunia la wenne veen tiis lombon'og ka li wela la bi'igi ya.”
66014019	Ka malek la nok o gon'og la n pon' veen wela dunia ni, ka nok wela la niŋ zin'ig kan ka ba nwiakid wela ku'om la. Wela la nwiakir wenne Wina'am supeen tita'ar ne.
66014020	Ka ba yi teŋ la kpeŋ n nwiak wela la, ka ziim yi zin'ikan ka ba nwiak li la wenne mo'ar tita'ar ne. Ka li wa'alim a wuu maila kobus yi. Ka wief ya'a sigin li ni, li zuluŋ na paae o salibir.
66015001	Ka m lem nye bunnyaluŋ tita'ar si'a line a zanbin n be arazana ni. Ka li a maleknama ayopoi ne yeltood ayopoi. Bama a yeltood bane kpelim nya'aŋ la, bozugo ba ya'a ti naae, Wina'am supeen la me na ti naae.
66015002	Ka m nye si'el line wen wuu mo'ar line a nyain wuu gotiŋ ne, ka gendig ne bugum. Ka m lem nye bane zabi nyaŋ bunyua la ne o win ne o yu'ur kal la, ka ba zi'eni kpi'e mo'ar la mor kona dine ka Wina'am tisi ba la ba nu'usin,
66015003	ka yu'um Wina'am tumtum Moses ne Pe'ebil la yuuma ye, “Zugsob Wina'am tita'ar, fune tum tuumtitada ne tuumnyalima. Fune a buudi wusa na'ab, ka fu tuuma sueya a su'um ne sida.
66015004	Zugsoba, fun gullim a su'um, ano'one ku zo fu dabiem ka zun'e fu yu'ure? Buudi wusa na kena n zun'e fu, bozugo fu popielim tuuma la nie paalo ni.”
66015005	Ne'eŋa nya'aŋ ka m gosi nye ka arazana pu'usum yir la yo'og, ka fuug doog line pa'an Wina'am beilim la be anina.
66015006	Ka maleknama ayopoi bane mor yeltood ayopoi line kpelim nya'aŋ la, yi pu'usum yin la na ye fupiela bane a nyain, ka salima senbidis loo ba nyo'od.
66015007	Ka bunvoeya anaasi la yinni nok salima laas ayopoi line ka Wina'am one be saŋa line ka' ben la supeen pe'eli ba ni la tis maleknama ayopoi la.
66015008	Ka Wina'am na'asi ne o paŋ pe'el pu'usum yir la wenne nyo'os ne. Ka so' daa ku tun'e kpen' li nii, asee saŋkan ka yeltood ayopoi bane ka maleknama ayopoi mor la ti naae.
66016001	Ka m wum tansug n yit pu'usum yin la n yet maleknam ayopoi la ye, “Kem kpa'e Wina'am supeen line pe'el laas ayopoi la dunia zug.”
66016002	Ka yiiga malek la keŋ kpa'e o din dunia zug. Ka fen'ed pon'osa bane zabid naam bane mor bunyua la zanbin ne bane na'asidi o win la niŋgbina ni.
66016003	Ka malek one pe'es ayi la kpa'e o dine niŋ ateukun. Ka ateuk la ku'om tiake wenne one kpi ziim ne, ka bunvoeya bane be ateukun la wusa kpi.
66016004	Ka malek one pe'esa atan' la kpa'e o dine niŋ kolis ne ku'obulis ni, ka ku'om la kilim ziim.
66016005	Ka m wum malek one kpa'e o din ku'omin la ka o yel Wina'am ye, “Fune a su'um nyain, ka da be, ka kpelim be la. Ka fu saria ban ka fu kat la ane sida.
66016006	Ka nidib daa ku fu nidib ne fu nodi'esidib ka ba ziim yi, ka dinzug ka fu tis bane kuu ba la ziim ye ba nu. Ban narin ye ba di'en si'eli la.”
66016007	Ka m wum kukor ka li yi maan maalug zin'igin la ni na ye, “Zugsob Wina'am tita'ar, fu saria kadib la ane sida ne su'um.”
66016008	Ka malek one pe'es anaasi la kpa'e o din winig la zug. Ka ba tis winig la paŋ ye o di nidib la wuu bugum ne la.
66016009	Ka nintaŋ tuulug la daa di nidib, ka ba tu'ud Wina'am one so'e yeltood bama la yu'ur. Amaa ba pu tiake ba sueya n na'as Wina'am.
66016010	Ka malek one pe'es anu la kpa'e o din niŋ bunyua la na'am gbauŋ la zug. Ka bunyua la so'olim wusa lieb lik. Ka nidib dumi ba zilima ba niŋgbina toog la zug,
66016011	ka tu'ud Wina'am one be arazana ni la ba niŋgbina zabir ne ba fen'ed la zug. Amaa ba pu tiake ba sunya n basi ba tuumbe'ed laa.
66016012	Ka malek one pe'es ayuobu la kpa'e o dine niŋ mo'atita'ar Yifiretis ni, ka mo'ar la kudig ka ke suer n tis na'anam bane yi ya nya'aŋ na la.
66016013	Ka m nye kikiris atan' ka ba wenne lomis yi dragon la noorin ne bunyua la noorin ne ziri nodi'es la noorin na.
66016014	Ba ane Sutaana kikiris bane maal bunnyalima ka yi keŋ dunia na'anam wusa ni n la'ase ba kenn tanpin na, Wina'am one galis la dabis tita'ar la ni.
66016015	Wina'am yel ye, “Kelisimi, m kenna wenne na'ayiigi ken si'em la. Sumalisim be ne one nei ka pu gbise, ka ye o fuud ye o da keŋ bieli ka nidib nye o nyane.”
66016016	Ka kikiris la la'as na'anam la keŋ zin'ikan buon Armageddon ne, Hibiru dim pian'ad la ni.
66016017	Ka malek one pe'esa ayopoi la kpa'e o din pebisim ni. Ka kukotita'ar yi na'am gbauŋ dine be pu'usum yin la na ye, “Li naaeya.”
66016018	Ka sayan'asug ne vuud ne satansug daa naam ka teŋ daa dam bedego. Teŋ nan zi' dam hale baa ninsaal pin'ilugin saa. Ne'eŋa daa a teŋdambe'edi gaad wusa.
66016019	Ka teŋdamug la pudug teŋtita'ar la zin'isa atan'. Ka dunia teens la wusa sa'am. Ka Wina'am tienn Babilon teŋtita'ar la yela, ka ke ka o nu o supeen tita'ar butiŋ daam la wusa.
66016020	Teens bane ka ku'om giligi ba la daa melim, ka zueya wusa biris.
66016021	Sakuga titada bane ka ba yinni tebisim zem wuu yoor ne ku'om, yit agol n lut nidib zutin. Ka ba tu'ud Wina'am, sakuga namisidi ba la zug. Li daa ane namis tita'ar.
66017001	Ka maleknam ayopoi bane moren laasa ayopoi la yinni kenn m sa'an na ye, “Kem na, ka m pa'al uf ban ye ba namis po'agoondir tita'ar one a teŋtita'ar line kpi'e kolis bedego la si'em.
66017002	Dunia na'anam la tum dian'ad tuuma ne po'agoondir la, ka nidib bane be dunia ni la me niŋ ala.”
66017003	Ka Wina'am Siig Suŋ la daa more m ka malek la zee m keŋ moogin. Ka m nye po'a ka o ban'ad bunyua zin'a, ka yuda line tu'ud Wina'am sobi gilig bunyua la niŋgbiŋ wusa. Ka bunyua la daa more zuta ayopoi ne iila piiga.
66017004	Ka po'a la daa yene fuzen'ug ne salima la'ad ne kugvenla bedego, ka mor salima butiŋ line pe'el ne bunbe'ed line yi o tuumbe'ed ni la.
66017005	Ka yu'ur daa sob o gbe'ugun ka li gbin pu nie. Ka yu'ur la daa ane, Babilon Tita'ar la, Po'agoonda Ma ne Dunia Bunbe'ed Wusa Ma.
66017006	Ka m nye ka po'a la nu Wina'am nidib ne nimbane daa niŋ Yesu yadda ka ba kuu ba la ziim n kool. Man daa nye o la, li daa lidigi m.
66017007	Ka malek la bu'osi m ye, “Bo ka fu lidig ala? M na pa'al uf po'a la ne bunyua one ka o ban'ad ka o mor zuta ayopoi ne iila piiga la yelsua'adir la gbin.
66017008	Bunyua one ka fu nye la da voe saŋsi'en, ka pu lem voeya, ka na naam bumbok zuluŋ la ni du na. Ka o ya'a du na o na keŋ zin'ig kan ka o na sa'am la ni. Ka nidib bane be dunia ni ka ba yuda pu sob nyovurpaal dim gbauŋin la ka dunia nam pu pin'il la, na gos bunyua la ka li lidigi ba. Bozugo bunyua la da voe, ka pu lem voeyaa, amaa o na lem vu'ug ya'as.
66017009	“Ne'eŋa boodne ya'am ne mi'ilim. Zuta ayopoi la ane zueya ayopoi bane ka po'a la zin'i ba zut la.
66017010	Ba me ane na'anama ayopoi. Ka anu kpi, ka one pe'es ayuobu la a na'ab nannanna, ka yinni nam pu di na'am. O ya'a ti di na'am o na be dabisa bi'ela.
66017011	Ka bunyua one da voe ka pu lem voe la, pe'es anii na'anama ayopoi la ni, ka na keŋ zin'ikan ka o na sa'am la ni.
66017012	“Ka iila piiga ban ka fu nye la ane na'anam piiga, amaa ba nam pu di'e na'am laa. Amaa ban ne bunyua la na ti la'ase di'e na'am la saŋa bi'ela.
66017013	Ka ba piiga la na mor noor yinni ka tis bunyua la ba paŋ ne ba kpi'euŋ.
66017014	Ba na zab ne Pe'ebil la, ka Pe'ebil la ne o nya'andolib bane ka o da buoli ba o sa'an ka gaŋi ba la ka ba a sida dim la, na zabi nyaŋ bunyua la ne na'anam la, bozugo Pe'ebil la n a zugsobnam Zugsob ne na'anam Na'ab la zug.”
66017015	Ka malek la yeli m ye, “Mo'abane ka fu nye ka po'a la be ani la, ane nidib ne tigir ne buudi kon'ob kon'ob ne pian'ad kon'ob kon'ob.
66017016	Ka iila piiga bane ka fu nye la ne bunyua la na kisig po'agoondir la, ka zaŋ on mor si'el wusa ka bas o biel, ka onbi o niŋgbiŋ ka ke ka bugum di o.
66017017	Ka Wina'am ke ka ba niŋ o boodim ka ba siak tis bunyua la ba na'am paŋ n ti paae saŋkan ka Wina'am pian'ad la na ti niŋ ameŋa.
66017018	Po'a kane ka fu nye la ane teŋtita'ar line so'e dunia na'anam wusa.”
66018001	Ne'eŋa nya'aŋ ka m lem nye malek so' ka o yi arazana ni n sigid na. O daa mor paŋ tita'ar, ka o paŋ ke ka dunia wusa nie nyain pe'es.
66018002	Ka o tans n yel ne kukotita'ar ye, “Babilon teŋtita'ar la sa'ameya. Li sid sa'ameya, ka yu'un kilim zin'i kan ka sibe'ednam ne kikiris ne niis bane a bunbe'ednam ka ba ne'esid ba la pe'el anina.
66018003	O daa ke ka buudi wusa mor ya'amleog ne po'agoondir la. Ka po'agoondir la ne dunia na'anam digin sa'am taaba. Ka o po'agoondir kpan'am la ka o more dit yoog yoog la, ke ka dunia kpikpinnib nye kpan'am o ni. Linzug ka o sa'am la.”
66018004	Ka m wum Wina'am kukor ka li yi arazana ni na ye, “M nidiba, yimi ne o sa'an na, ka ya da la'as ne o tum tuumbe'ed, ka me namis ne oo.
66018005	Bozugo o tuumbe'ed la la'asne du n zem wuu zuer n bood saazug paar. Ka Wina'am tenri o tuumbe'ed la wusa.
66018006	Niŋim o wuu on yiti niŋid si'em la, ka yo o, o tuuma yood abuyi. Pe'elim o butiŋ ne daam kane kpi'emi noor ayi n gaad on yiti kuan'ad si'em la.
66018007	Tisimi o namisug ne susa'aŋ n zem wuu on daa yiti tisid o meŋ na'asi ne bunsuma si'em la. Ka o yeti o meŋ ye, ‘Man po'ana'ab nwa, m ka' pokoonre, m ku baŋ namisug ne susa'aŋa.’
66018008	Ka on yet si'el la zug namisug na sigi o zugin daar yinni na, ka wiim ne susa'aŋ ne ko'om na gban' o, ka bugum na di o. On Zugsob Wina'am one kat o saria la mor paŋ tita'ar.”
66018009	Dunia na'anam bane digin ne o ka dit malisim ne o bunsuma la, ya'a ti nye o bugum diib nyo'os, ba na kaas o yela,
66018010	ka zoo o namisug la dabiem n zi'e lalli n yel ye, “Oi, oi, Babilon, Babilon teŋ tita'ar kaŋa ta'am nyet namisug nannanna yimoo!”
66018011	Ka dunia kpikpinnib me kaas ka fabul o zug, so' kae' na len da'a ba la'ad la zug.
66018012	So' pu len da'adi ba salima ne anzurifa ne kugvenla, ne fusuma ne fuzen'es ne fubane nyeen kil kil, ne daad bane buudi wusa nyuugo malis la, ne la'abane ka ba zaŋ wabug nyina bee daad bane ligidi zu'e bee anzurifa bee kunt bee salima kuga n maal la,
66018013	ne kakaduru ne si'el ka li me wenne kakaduru ne tudaare ne mir ne frankinsense, ne daam ne kpaam ne zom ne ki ne niigi ne pe'is ne widi ne widi terokonam ne yamis ne ninsaalib nyovuya men.
66018014	Ka kpikpinnib la yet o ye, “La'abane ka fu bood ye fu moren la, ne fu kpan'am ne fu la'avenla gaadeya, ka fu ku len nyee ba ya'asa.”
66018015	Ka kpikpinnib bane kuosid la'abama ka nyet kpan'am o sa'an la na zo o namisug la dabiem n zi'eni lalli ka kaas ka fabul ka ye,
66018016	“Oi, oi, teŋtita'ar, line wenne po'a one ye fusuma ne fuzen'es ne salima ne kugvenla la'ad bedego.
66018017	Kpan'am kaŋa nwa ta'am sa'amne nannanna yimmo.” Ka aaruma dim ne nimbane kpen'ed aaruma n ken, ne nimbane tum aaruma tuuma ne bane ken ne aaruma n kpimisid la
66018018	zi'e teŋin ka nye o bugum diib nyo'os ka zi'e lalli n kaas ye, ba nam zi' nye teŋtita'ar ka li a wuu ne'e.
66018019	Ka gbin'e titan bugi ba zut ne uusug ka kaas ka fabul ka ye, “Oi, oi, teŋtita'ar kane ka bane mor aaruma ateukun kpimisidi nyeti ba kpan'am yiti o arazak ni la, ta'am sa'amne nannanna yimmo.”
66018020	Ka kukor yi arazana ni n yel ye, “Arazana dim ne Wina'am nidib ne o Tumtumnib ne o nodi'esidib la, maalim sumalisim. Bozugo Wina'am kad teŋ la saria ka saans o, on daa niŋi ba si'em la zug.”
66018021	Ka malektita'ar teŋe kugir dine zem wuu neertita'ar ne n lob ateukun la ka yel ye, “Ba na ti uk Babilon teŋtita'ar la n lob anwa n sa'am. Ka so' kudin ku len nyee li ya'asa,
66018022	ka me kudin ku wum ka so' nwe' kon ne bee yu'um yuuma bee piebid wiig bee na'atan teŋ la nii. Ka nidib me ku len tum tuumsi'a aninaa, ka me ku len wum neer la vuude.
66018023	Ka fitla bugum ku len nie aninaa, ka dau me ku len di po'a ya'asa. Teŋ la kpikpinnib bane daa a kpi'emnam dunia ni, ka teŋ la zaŋi li ba'ad bugub la n ma' buudi wusa.”
66018024	Ka Wina'am nodi'esidib ne o nidib ne bane ka ba daa kuu ba dunia ni wusa la da kpi Babilon teŋ nu'usin. Dinzug ka Wina'am sa'ami li la.
66019001	Ne'eŋa nya'aŋ ka m wum nidib bedego kukoya vuud arazana ni ka li ye, “Zun'omi Wina'am. Ka yolisim ne na'asi ne paŋ ane o din.
66019002	O kad saria ne sida ne yelmeŋir. Ka kad po'agoondtita'ar one sa'am dunia ne o tuumbe'ed la saria, ka namis o, on ke ka o tumtumnib la kpi la zug.”
66019003	Ka nidib la lem tans ya'as ye, “Zun'omi Wina'am. Ka bugum n dit teŋtita'ar si'a la nyo'os dut ne agol saŋa dine ka' benne.”
66019004	Ka kpeenmnam pisi ne anaasi la ne bunvoeya anaasi la vabin n zun'e Wina'am one zin'i na'am gbauŋ zug la n siak ye, “Ami. Zun'omi Wina'am.”
66019005	Ka kukor yi na'am gbauŋ la ni na ye, “Yanam bane a Wina'am tumtumnib, tadimnam ne kpi'emnam bane zot Wina'am la, zun'om Wina'am.”
66019006	Ka m lem wum kukor dine vuud wenne nidib bedego vuud ne ka wenne ku'om surugid ne paŋ si'em ne satansug tita'ar ne, ka li yel ye, “Zun'omi Wina'am, Zugsob Wina'am tita'ar la a na'ab la zug.
66019007	Keli ka ti maal sumalisim ka ti sunya malis, ka ti na'as Wina'am. Ka Pe'ebil la po'adiir la saŋa paaeya, ka po'a la me ti'ebi ya.
66019008	Ka po'a la mor suer na ye fupielis line nyeen ka a nyain.” (Fupielis la ane Wina'am nidib popielim tuuma.)
66019009	Ka malek la yeli m ye, “Som ne'eŋa ye, ‘Yelsum be ne bane ka ba buoli ba ye ba kenn Pe'ebil la po'adiir di'ema ni la na.’ ” Ka lem ye, “Bama a Wina'am pian'ad ameŋa.”
66019010	Ka m vabin o tuon ye m na'as o. Amaa ka o yeli m ye, “Da niŋ alaa. Ka man ane fu tumtum tiraan ne fu ba'abiis bane mor Yesu Kiristo kaset suŋ la. Zun'om Wina'am.” Yesu kaset la ane line ka Wina'am Siig la nie pa'al.
66019011	Ka m nye ka arazana yo'og, ka wedpiel be anina, ka one ban'ad o la yu'uri buon Yelsida Sob. Ka o kat saria ka zabid zaba ne sida.
66019012	O nini daa wenne bugum pielim ne, ka o pit na'am zugpibis bedego o zugin. Ka o mor yu'ur ka li sobi o ni ka so' zi'i lii, asee on gullim.
66019013	Ka o daa ye fuug line ka ba los ziimin. Ka yu'ur kane ka ba buon o la ane Wina'am Pian'ad.
66019014	Ka arazana zabzabidib ye fupielis line a nyain n ban'ad wedpielis dol o.
66019015	Ka su'uditiŋ daa yi o noorin na. Ka o na zaŋi li zabi nyaŋ buudi wusa ka o so'e ba ne paŋ, wenne kunt dansaar ne. Wina'am tita'ar la supeen la lu ba zut wenne ban yiti noodi nwiakid veen si'em la.
66019016	Ka yu'ur kane daa sob o fuugin ne o gberin la ane, Na'anam Na'ab ne zugsobnam Zugsob.
66019017	Ka m nye malek ka o zi'e winigin, ka yel niis bane ian'ad agol ne kukotita'ar ye, “Kemi na la'as Wina'am di'ema tita'arin la n di,
66019018	ka onb na'anam niŋgbina ne zabzabidib kpeenmnam la ne zabzabidib ne widi ne wedban'adib ne nidib wusa, bane a yamis ne bane ka'a yamise ne tadimnam ne kpi'emnam la wusa niŋgbina.”
66019019	Ka m nye bunyua la ne dunia na'anam ne ba zabzabidib ka ba la'as ye ba zab ne one ban'ad wief la ne o zabzabidib.
66019020	Ka ba gban'e bunyua la ne o ziri nodi'es one daa maan nyalima n ma' bane mor bunyua la zanbina ne bane na'as o win la, ka nok bunyua la ne ziri nodi'es la ka ba nan voe n lobi ba bas mo'ar line pe'el ne bugum ne tan line nyelig n dit wuu bugum la ni.
66019021	Ka su'ug kane daa yi wedban'ad la noorin na la kuu o dataas bane kpelim la. Ka niis wusa dii ba niŋgbina n tig.
66020001	Ka m lem nye malek so' ka o yi arazana ni sigid na n mor bumbok zuluŋ la saafi ne baans line to'oŋ taaba ka kpi'em la o nu'ugin,
66020002	ka gban'e dragon one a waaf line da be kudumin sa, ka a kikiris Na'ab ne Sutaana la, n loo o digil yuma tusa,
66020003	ka nok o lob bumbok zuluŋin la ka kpar ka nok si'el taasi li, ye o da nyaŋe ma' dunia dim buudi wusa n ti paae yuma tusa laa. Ka yuma tusa la nya'aŋ ba na idig o n ke ka o yi paalo saŋa bi'ela.
66020004	Ka m nye na'am gbana ka ba tis bane zin'i li zugin la paŋ ka ba na kat saria, ka lem nye nimbama siis, bane ka ba daa kuu ba, bam moon yelsida line ka Yesu pa'al ne Wina'am pian'ad la yela. Nimbama daa pu zun'od bunyua la ne o win laa, bee di'ed o zanbina ba gbe'edin bee nu'usinee, ka yu'un vu'ug na ka la'as ne Kiristo a na'anam yuma tusa la poogin.
66020005	Ka bane daa kpelim la pu vu'ug naa, asee yuma tusa la ti gaad. Yiiga kumvu'ugir nwa.
66020006	Bane paam yiiga kumvu'ugir la na nye yelsum ka me a su'um nyain. Ka ku'um line paas ayi la ku nyaŋe baa, ka ba na a Wina'am ne Kiristo maalmaanib ka ba la'as ne Kiristo di na'am yuma tusa.
66020007	Ka yuma tusa la ya'a ti gaad, ba na bas Sutaana
66020008	ka o yi sarega ni n ma' dunia buudi wusa, bane be zin'is wusa dunia ni la, bane ka ba buoni ba ye Gog ne Magog la. Ka na la'ase ba wusa keŋ zabirin ka ba zan'a la'as a bedego wuu titanbi'isug line dig mo'ar noorin ne.
66020009	Ka ba yi pe'el teŋgbauŋin n keŋ gilig Wina'am nidibi la'ase be zin'isi'a ne teŋ kane ka Wina'am noŋ la. Ka bugum yi arazana ni kena dii ba.
66020010	Ka maleknam nok Sutaana one ma'ad dunia nidib la n lob o bas bugum mo'ar line pe'el ne bugum ne tan line nyelig n dit wuu bugum la ni, zin'ikan ka ba deŋim lob bunyua ne ziri nodi'es la bas la. Ka anina ka ba na namis nintaŋ ne yu'uŋ, saŋa line ka' benne.
66020011	Ka m lem nye na'am gbauŋ piel tita'ar ka so' zin'i li zug. Ka teŋgbauŋ ne saŋgbauŋ zo melim o tuon, ka so' ku lem nyee ba ya'asa.
66020012	Ka m nye bane kpi la, bane daa a tadimnam ne kpi'emnam, ka ba zi'e na'am gbauŋ la tuon. Ka so' lakidi gbana, ka me lem lak gbauŋ si'a line a gbauŋ kane ka ba sob bane mor nyovurpaal yuda n niŋ la. Ka Wina'am kad bane kpi la saria ka li dolne ban daa niŋid si'em ka li sob gbana la ni la.
66020013	Ka ateuk bas bane daa kpi li puugin la. Ka Ku'um ne Kpi'im Teŋ la me bas nimbane daa kpi n bee ba ni la. Ka Wina'am kadi ba zan'a saria ka li dolne ban da niŋid si'em la.
66020014	Ka maleknam nok Ku'um ne Kpi'im Teŋ la n lobi bas mo'ar line pe'el ne bugum la ni. Ka bugum mo'ar kaŋa ane ku'um ayi daan la.
66020015	Ka so' yu'ur ya'a daa pu sob nyovurpaal dim gbauŋin laa, ba na lobi ba bas bugum mo'ar la ni.
66021001	Ka m nye saŋgbauŋ ne teŋgbauŋ paal. Ka yiiga saŋgbauŋ ne teŋgbauŋ ne ateuk gaad ka lem kae'.
66021002	Ka m nye Jerusalem Teŋ Paal line a su'um nyain, ka li yi arazana, Wina'am sa'an n sigid na wenne po'a paale ye fuvenla n ti'eb ye o kul o sid ne.
66021003	Ka m wum ka kukor tans yi na'am gbauŋ la zug na n yel ye, “Wina'am yir yu'un be dunia nidib sa'an. Ka o be ne ba, ka ba na aa o nidib. Ka Wina'am meŋ na bee ba ni ka aa ba Wina'am,
66021004	ka na eenns ba ninto'om wusa. Yelkuda la wusa gaadeya, ka kum ne susa'aŋ ne kaasug ne toog ku lem be ya'asa.”
66021005	Ka one zin'i na'am gbauŋ zug la yel ye, “M maan si'el wusa ne bunpaala.” Ka yeli m ye, “Som ne'eŋa n digil bozugo pian'ad la ane sida ka a yelmeŋir.”
66021006	Ka yel man ye, “Li naaeya. Mane a Alfa ne Omega, ka a si'el wusa pin'ilug ne li naar la. Ka ku'onuud ya'a kuud so', man na tis o nyovur ku'obulum zaalim ka o nu.
66021007	Ka one nyaŋ yelbe'ed wusa la na di'e lina wusa. Ka man na aa o Wina'am ka on me na aa m biig.
66021008	Amaa dabiem dim la ne bane ka' yadda, ne nimbe'ednam la ne ninkuudib la ne bane tum dian'ad tuuma la ne bane dit tima la ne ba'amaanib la ne ziri dim la wusa zin'ig ane bugum mo'ar line pe'el ne bugum ne tan line nyelig n dit wuu bugum la ni. Lina a ku'um line pa'as ayi la.”
66021009	Ka maleknam ayopoi la ni yinni bane daa mor laas ayopoi, ka li pe'el ne yeltood ayopoi line kpelim nya'aŋ la yeli man ye, “Kem na, ka m pa'ali fu Po'a Paal la, one a Pe'ebil la po'a.”
66021010	Ka Wina'am Siig Suŋ more m. Ka malek la noki m du zuetita'ar zugin, ka pa'ali m Jerusalem teŋ line a su'um nyain la, ka li yi Wina'am sa'an arazana ni n sigid na.
66021011	Ka Wina'am na'am la paŋ nyeene li ni. Ka teŋ la me nyeen wuu kugvenliŋ line ka ba buon yaspa ka li nyeen wuu gotiŋ ne.
66021012	Teŋ la daa mor zaŋguom titada ka ba zug wa'am ne za'anoya ne kolis piinayi. Ka maleknam piinayi gur za'anoya la. Ka Israel dim buudi piinayi la yuda daa sob kolis la zugin.
66021013	Ka za'anoya atan' daa be zaŋguom anaasi la yinni, yinni, ni. Ka atan' be ya nya'aŋ baba. Ka atan' be ya datiuŋ baba. Ka atan' be ya dagobug baba. Ka atan' me be ya tuon baba.
66021014	Ka ba daa eenb teŋ la zaŋguoma la ne kuga piinayi. Ka Tumtumnib piinayi la yuda daa sob kuga la zugin.
66021015	Ka malek kane daa pian' tisi m la daa mor salima daug line ka ba more makid la ye o mak teŋ la ne li kolis ne li zaŋguoma la.
66021016	Ka teŋ la daa ane teŋ mauk. Ka li wa'alim ne li yaluŋ la zem ne taaba. Ka malek la mak teŋ la ne daug line ka ba more makid la. Ka li yaluŋ ane maila tusir yinni ne kobus anu. Ka li wa'alim ne li yaluŋ ne li wa'alim line zi'e la wusa zem taaba.
66021017	Ka malek la me mak zaŋguoma la. Ka li wa'alim la daa ane ninsaal kantiig kobuga ne piisnaasi ne anaasi. Malek kantiig me ane ala.
66021018	Ka zaŋguoma la daa me' ne kugvenliŋ line yu'uri buon yaspa. Ka teŋ la meŋ daa a salima ameŋa line nyeen wuu gotiŋ ne.
66021019	Ka kugvenla buudi wusa n daa be teŋ la eenbir kuga la ni n ke ka ba venl bedego. Ka yiiga eenbir kuga la daa ane yaspa. Ka ayi daan la a safir. Ka atan' daan la a agat. Ka anaasi daan la a emeral.
66021020	Ka anu daan la a onik. Ka ayuobu daan la a kanelian. Ka ayopoi daan la a kirisolat. Ka anii daan la a beril. Ka awai daan la a topas. Ka piiga daan la a kirisopas. Ka piinayinni daan la a yasin. Ka piinayi daan la a ametis.
66021021	Ka kulis piinayi la daa ane kugvenla line yu'uri buon peel la piinayi. Ka ba maal kulis la yinni yinni ne peel yinni. Ka teŋ la sueya la daa ane salima ameŋa n nyeen wuu gotiŋ ne.
66021022	Ka m daa pu nye Wina'am pu'usum yir teŋ la nii, bozugo Zugsob Wina'am paŋ tita'ar daan la ne Pe'ebil la aa anina pu'usum yir.
66021023	Ka Wina'am na'am paŋ ne Pe'ebil la daa nyeen li ni, ka ket ka li a nyain. Ka linzug ka teŋ la daa pu bood winig ne nwadig ye ba nyeen li nii.
66021024	Ka dunia so'olim buudi wusa me na goond neesim la ni. Ka dunia na'anam na more ba kpan'am keŋ teŋ la ni.
66021025	Ka teŋ la za'anoya maligim pu yood nintaŋa, bozugo yu'uŋ ku be aninaa.
66021026	Ka ba na mor dunia na'am ne kpan'am n kenn teŋ la ni na.
66021027	Ka line ka'a titu'aa wusa ne one tum nyan tuuma ne ziri dim la ku kpen' teŋin laa. Nimbane yuda sob Pe'ebil la nyovurpaal dim la gbauŋ la ni ma'aa na kpen' teŋ la poogin.
66022001	Ka malek la lem pa'ali m mo'ar line ku'om tisid nyovur la, ka li ian'ad wuu gotiŋ ne ka yitne Wina'am ne Pe'ebil la na'am gbauŋ la ni,
66022002	ka be teŋ la suer tita'ar la soogin. Ka tiig line tisid nyovur la zi'e mo'ar la gbeed ayi la ni, ka ba wen wela noor piinayi yuum poogin, ka wen noor yinni nwadig poogin. Ka tiig la vaand tisid dunia so'olim wusa laafe.
66022003	Ka Wina'am nopoor la ku lem be ya'asa. Bozugo Wina'am ne Pe'ebil la na'am gbauŋ na be li ni. Ka o tumtumnib na zun'e o,
66022004	ka nye o nindaa. Ka o yu'ur na sob ba gbe'edin.
66022005	Ka yu'uŋ ku lem bee. Ka Zugsob Wina'am na ke ka li a nyain, ka ba ku lem bood fitla ne nintaŋ ani. Ka ba na di na'am saŋa line ka' benne.
66022006	Ka malek la yeli m ye, “Yelbama ane asida. Ka Zugsob Wina'am one tisid o nodi'esidib o Siig Suŋ la, tum o malek ye o kena pa'al o tumtumnib yel ban ku yuuge, ka niŋ la.”
66022007	Yesu yel ye, “Li ku yuuge, ka m na kena. Yelsum be ne one siak gbauŋ kaŋa nodi'esug la yet si'el la.”
66022008	Man Joon n wum ka nye yelbama wusa. Ka man daa wum ka nye li naae la ka vabin malek one pa'ali m yelbama la tuon ye m zun'e o.
66022009	Ka o yeli m ye, “Da niŋ alaa. Ka man me ane fu tumtum tiraan la'am ne fu ba'abiis bane a nodi'esidib ne nimbane siak bun line be gbauŋ kaŋa ni la. Zun'om Wina'am.”
66022010	Ka o yel man ye, “Da su'a gbauŋ kaŋa nodi'esug la yet si'el laa, bozugo saŋa la li'eliya, ka yelbama wusa na niŋ.
66022011	Kel ka one a tuumbe'ed daan kpelim aa ala. Ka one tum dian'ad tuuma kpelim niŋim ala. Ka one a popiel on kpelim tum line a su'um. Ka one suunre a nyain on kpelim aa ala.”
66022012	Ka Yesu yel ye, “Kelisimi. Li ku yuuge, ka m na kena. Yood la be m sa'an. M na tis so' wusa o tuuma yoode a si'em.
66022013	Mane a Alfa ne Omega, ka a yiiga daan ne nya'aŋ daan ka a bun wusa pin'ilug ne li naar.”
66022014	Yelsum be ne bane pie ba fuud nyain la. Dinzugo ba na mor suer na di nyovur tiig la wela, ka na kpen' za'anoorin n keŋ teŋ la ni.
66022015	Ka nimbe'ednam ne bane dit tima la ne bane tum dian'ad tuuma la ne ninkuudib la ne ba'amaanib la ne nimbane wusa n noŋ ye ba ma'a ziri la ku kpen' teŋ la poogin ne, ka na bene teŋ la yiiŋ.
66022016	“Man Yesu tumi m malek ye o yel uf yelbama ka fu tu'as tis Wina'am nidib la. Mane a na'ab David yaaŋ ne beogin nwaddar line nyeen.”
66022017	Wina'am Siig Suŋ ne Pe'ebil Po'apaal la yel ye, “Kem na.” Ka one wumi li la me yelim ye, “Kem na.” Ka one wusa ka ku'onuud more o la, kel ka o kena, ka one me bood la, kel ka o di'e piini line a nyovur ku'om la zaalim.
66022018	Man Joon sa'al so' mekama wum gbauŋ kaŋa nodi'esug yet si'el la ne nimmua. So' ya'a yel si'el n paas gbauŋ kaŋa yet si'el la, Wina'am na maligim paas on sob yeltood line sob gbauŋ kaŋa ni la.
66022019	Ka so' ya'a yiis si'el gbauŋ kaŋa nodi'esug yet si'em la ni, Wina'am na moŋ on sob o pudugir line be nyovur tiig la ni, la'am ne Teŋ Suŋ la kpen'eb. Tiig ne teŋ kane yela n sob gbauŋ kaŋa ni la.
66022020	One yet ye yelbama ane sida la yel ye, “Sida li ku yuuge, ka m na kena.” Li a su'um. Ti Zugsob Yesu kem na.
66022021	Ti Zugsob Yesu yelsum na be ne ya wusa. Ami.
