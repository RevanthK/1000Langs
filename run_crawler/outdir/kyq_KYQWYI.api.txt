40001001	Kɛse ɓo mɛtjil Isa al‑Masige. Naan̰ goon Daud ɔɔ goon Abraam.
40001002	Abraam ooj Isak, Isak ooj Yakub ɔɔ Yakub ooj Juda ute gɛnaan̰gen gaabge.
40001003	Juda ɓo ooj Pɛrɛz ute Zɛra ɔɔ gaangen se Tamar ɓo kon̰ɗe. Pɛrɛz ooj Esrom. Esrom ooj Aram.
40001004	Aram ooj Aminadab. Aminadab ooj Naason. Naason ooj Salmon.
40001005	Salmon ooj Booz ɔɔ ko Booz se ron̰ Raab. Booz se ɓo ooj Obed ɔɔ ko Obed se ron̰ Rut.
40001006	Obed ooj Jɛsɛ. Jɛsɛ se ɓo ooj Gaar Daud. Daud se ɓo ooj Salomon do mɛnd Uri ki.
40001007	Salomon ooj Roboam. Roboam ooj Abiya. Abiya ooj Asa.
40001008	Asa ooj Yozapat. Yozapat ooj Yɔram. Yɔram ooj Ozias.
40001009	Ozias ooj Yɔtam. Yɔtam ooj Akaz. Akaz ooj Ɛzɛkias.
40001010	Ɛzɛkias ooj Manase. Manase ooj Amon. Amon ooj Jɔsias.
40001011	Jɔsias ooj Yekonia ute gɛnaan̰gen gaabge ɔɔ kaaɗ kɛn se ɓo gaan Israɛlge k'tɔs k'ɓaanɗe ɓulu taa naaŋ Babilon ki.
40001012	Kɛn naaɗe ɓaa aan Babilon ki se jaay ɓo, Yekonia ooj Salatiɛl ɔɔ Salatiɛl ooj Zorobabɛl.
40001013	Zorobabɛl ooj Abiud. Abiud ooj Ɛliakim. Ɛliakim ooj Azor.
40001014	Azor ooj Sadok. Sadok ooj Akim. Akim ooj Ɛliud.
40001015	Ɛliud ooj Ɛliɛzɛr. Ɛliɛzɛr ooj Matan. Matan ooj Yakub.
40001016	Yakub ooj Yusup. Yusup se ɓo gaabm Mari ɔɔ Mari se ɓo ooj Isan kɛn k'daŋin̰ al‑Masi se.
40001017	Mɛtjilɗegen iin̰ do Abraam ki bini aan do Daud ki se, aas mɛtjili sik‑kaar‑sɔɔ. Kɛn iin̰ do Daud ki bini k'tɔs k'ɓaanɗen ɓulu taa naaŋ Babilon ki se, aas mɛtjili sik‑kaar‑sɔɔ. Kɛn naaɗe ɓaan Babilon ki jaay bini aan do al‑Masi ki se, kic ɓo aas mɛtjili sik‑kaar‑sɔɔ.
40001018	Te ɗoobm gay jaay j'oojn̰ Isa al‑Masi: kon̰ Mari se mɛnd kɛɛsn Yusup, num kɛn naan̰ ɓaa te ron̰ ki ey sum ɓo, Mari tɛɗ mɛndkaama ute tɔɔgŋ Nirl Salal.
40001019	Gaabm kɛɛsin̰ Yusup se, debm kɛn lee tɛɗ nakge te ɗoobin̰a ɔɔ je an̰ kɔɔɗn mɛtin̰ naan jeege tu eyo. Taa naan̰ se ɓo naan̰ je an̰ rɛsɛ taa nam 'booy taarɗe eyo.
40001020	Kaaɗ kɛn naan̰ utu iŋg saap saap do taar kɛn se, gaŋ kɔɗn Mɛljege Raa maakŋ nin̰ ki se teec naanin̰ ki taaɗin̰ ɔɔ: «Yusup, naai se mɛtjil Daud, ɔn̰te ɓeere Mari se ɔkin̰ 'tɛɗn mɛndi, taa Mari se aam te Nirl Salal.
40001021	Naan̰ se utu 'koojn̰ goon gaaba ɔɔ goon se naai an̰ daŋ Isa, taa naan̰ ɓo debm utu kɔɔɗn do jeen̰ge maakŋ kusin̰ ki.»
40001022	Nakgen paacn̰ tɛɗ se, taa taar Mɛljege Raa taaɗo do dɔkin̰ ute taar debm taaɗ taar teeco taar Raa ki ron̰ Ezayi se aanga ɗoobin̰ ki kɛn ɔɔ:
40001023	'Booyki! Goon mɛnd kɛn gaaba ɓaa te ron̰ ki eyo, utu 'tɛɗn mɛndkaama ɔɔ koojn̰ goono ɔɔ goon se jeege an̰ daŋ Emanuel. Ro Emanuel se je ɗeekŋ ɔɔ: Raa ute naajege.
40001024	Kɛn Yusup jaay iin̰ maakŋ bin̰ ki se, naan̰ took taar kɔɗn Mɛljege Raa taaɗin̰o se. Gɔtn se, Mari se naan̰ ɔkin̰ tɛɗn mɛndin̰a.
40001025	Num gaŋ naan̰ baate ɓaa ron̰ ki bini Mari oojn̰ maak ki. Ɔɔ goon j'oojin̰ se, Yusup ɔndin̰ ron̰ Isa.
40002001	Isa se j'oojin̰ maakŋ gɛgɛr kɛn Betleem kɛn taa naaŋ Jude ki, do Gaar Ɛrɔd ki. Kɛn Isa jaay j'oojin̰ se, jee jeel k‑dijge iin̰o kaam kaaɗa tookŋo ɔɔ ɓaa aan maakŋ gɛgɛr kɛn Jeruzalɛm ki.
40002002	Kɛn naaɗe jaay aan se, naaɗe tɔnd mɛtn jeege ɔɔ: «Goon k'j'oojin̰ jaay ute kɔsn gaar Yaudge se tap ɓo, gayo? Taa naaje se j'aako k‑dijin̰ kaam kaaɗa tookŋo ɔɔ naaje k'ɓaaɗo kɛrgŋ naanin̰ ki.»
40002003	Kɛn Ɛrɔd jaay booy taar se, nirlin̰ teece taa gaarin̰a; bin se ɔl jee Jeruzalɛm ki paac se ɓeere ɔkɗe.
40002004	Gɔtn se Gaar Ɛrɔd daŋ tus magal jee tɛɗn sɛrkɛ Raage tu paac ɔɔ ute jee jeel taaɗn tɔɔkŋ mɛtn Ko Taar Raa paac kɛn maakŋ jeen̰ge tu ɔɔ naan̰ tɔnd mɛtɗe ɔɔ: «Al‑Masi do dɔkin̰ Raa taaɗ taa koojin̰ se tap ɓo, j'an̰ koojn̰ gayo?»
40002005	Gɔtn se, naaɗe tɛrlin̰ ɔɔ: «Naan̰ se j'an̰ koojn̰ maakŋ gɛgɛr kɛn Betleem kɛn taa naaŋ Jude ki, aan gɔɔ kɛn do dɔkin̰ debm taaɗ taar teeco taar Raa ki raaŋin̰o ɔɔ:
40002006	Gɛgɛr kɛn Betleem kɛn taa naaŋ Jude ki se, naai kic lɛ maakŋ gɛgɛrge tun magal magal kɛn taa naaŋ Jude ki. Taa maakŋ naaŋi ki se ɓo utu aɗe teecn̰ magal kɛn utu 'tɔɔɗn Israɛl jeemge aan gɔɔ debm gaama se.»
40002007	Gɔtn jaay Ɛrɔd daŋ jee jeel k‑dijge kalɗe ki se, nam kic ɓo jeel eyo. Kɛn naaɗe aan ɔŋin̰ se, naan̰ tɔnd mɛtɗe ɔɔ: «Kɛn tap ki se, k‑dijn̰ se tap ɓo naase aakin̰ki nuŋ ki?»
40002008	Ɔɔ naan̰ ɗeekɗen ɔɔ: «'Ɓaaki Betleem ki je ɔŋumkiro gɔtn goono se tak. Kɛn jaay ɔŋin̰kiroga num, 'tɛrl 'ɓaakiro 'taaɗumki gɔtin̰a taa maam kic ɓo m'ɓaa kɛrgŋ naanin̰ ki.»
40002009	Kɛn naaɗe jaay booy taar gaarge aas sum se, gɔtn se naaɗe iin̰ ɓaa, ɔɔ kɛn naaɗe ɓaa ɓaa se, k‑dijn̰ kɛn naaɗe aakin̰o kaam gɔtn kaaɗa tookŋo se, tɛr teec naanɗe ki daala. K‑dijn̰ se tɔɔɗɗe bini ɓaa ɗaar do ɓee kɛn goon maak ki se.
40002010	Kɛn naaɗe aak k‑dijn̰ se maakɗe raap sakan̰.
40002011	Kɛn naaɗe aan se, ɛnd maakŋ ɓee ki ɔɔ ɔŋ goono ute kon̰ Mari. Naaɗe ɛrg naan goon ki ɔɔ tɔɔmin̰ jaay ɓo naaɗe tɔɔɗ taa ɓɔɔnɗege ɔɔ ɛɗin̰ nakgen bɛɛ bɛɛ: daab, nakŋ ooto, ute uubm ootn k'daŋin̰ mir se.
40002012	Kɛn naaɗe iin̰ ɔn̰ Mari sum se, Raa ɔɔjɗe maakŋ niɗe ki ɔɔ j'ɔn̰ten tɛrl kaal gɔtn Gaar Ɛrɔd ki. Taa naan̰ se ɓo naaɗe uun ɗoobm kuuy ɔɔ tɛrl ɓaa taa naaŋɗe ki.
40002013	Kɛn jee jeel k‑dijge jaay iin̰ ɓaa sum se, kɔɗn Mɛljege Raa kalaŋ ɓaaɗo taaɗ Yusup ki maakŋ nin̰ ki ɔɔ: «Iin̰ ute mɛndi ɔɔ uun goono aan̰ 'ɓaaki taa naaŋ Masar ki. Iŋg gɔtn naane bini maam m'ai taaɗ jaay ɓo sɔm naai aɗe tɛrlɛ. Ɓɛrɛ, Gaar Ɛrɔd se je je goono taa an̰ tɔɔlɔ.»
40002014	Maakŋ nɔɔr ki se sum ɓo, Yusup iin̰ ute mɛndin̰a uun goono ɔɔ aan̰ ɓaa taa naaŋ Masar ki.
40002015	Naan̰ tiŋg gɔtn naane bini Gaar Ɛrɔd ooyo. Nakŋ se aan ɗoobin̰ ki aan gɔɔ kɛn Mɛljege Raa taaɗo ute taar debm taaɗ taar teeco taar Raa ki do dɔkin̰ ɔɔ: Maam m'daŋ m'ɔɔɗo goonum gaaba naatn taa naaŋ Masar ki.
40002016	Kaaɗ kɛn se Ɛrɔd utu zɛɛrɛ; ɔɔ naan̰ kɛn se naan̰ ɓaaɗo jeel ɔkga mɛtin̰a kɛn jee jeel k‑dijge dɛrlin̰ dɛrl se, gɔtn se naan̰ maakin̰ taarin̰ makɔn̰ɔ. Naan̰ und kulu ɔɔ num gaangen gaabgen ɔndo do ɓaar di ki jaay bɔɔyɔ bɔɔy paacn̰ kɛn maakŋ gɛgɛr kɛn Betleem ki ute maakŋ naaŋgen cɛɛs ki cɛɛs ki se, k'tɔɔlɗe paac. Taa ɓaar di ese se tum te kaaɗn kɛn jee jeel k‑dijge taaɗ Ɛrɔd ki gɛn k‑dijn̰ naaɗe aakin̰o.
40002017	Bin ɓo, nakŋ se aanga ɗoobin̰ ki aan gɔɔ kɛn debm taaɗ taar teeco taar Raa ki, ron̰ Jeremi, taaɗɗeno do dɔkin̰ ɔɔ:
40002018	K'booy nɔɔ eem maakŋ naaŋ Rama ki jeege tɔɔyɔ ɔɔ eem nɔɔ dɛna. Kɛse Rasɛl ɓo eem taa gɛnin̰ge, naan̰ k'sɛlin̰ kic ɓo ɗaar eyo gɛn tɔɔyɔ, taa gɛnin̰ge utga.
40002019	Kɛn Gaar Ɛrɔd jaay ooy sum se, kɔɗn Mɛljege Raa taaɗ Yusup ki maakŋ nin̰ ki kaaɗ kɛn naan̰ utu taa naaŋ Masar ki.
40002020	Naan̰ taaɗin̰ ɔɔ: «Iin̰ ute mɛndi ɔɔ uun goono ɔk 'tɛrl 'ɓaaki taa naaŋ Israɛl ki taa jeegen kɛn je tɔɔl goono se, naaɗe ooyga.»
40002021	Ɔɔ Yusup iin̰ ute mɛndin̰a, uun goono ɔɔ ɔk tɛrl taa naaŋ Israɛl ki.
40002022	Anum kɛn naan̰ booy ɔɔ Arkɛlɛɔs ɔsga gaar gɛn taa naaŋ Jude gɔɔ bubin̰ Ɛrɔd ki se, gɔtn se Yusup ɓeere ɔkin̰ gɛn tɛrl ɓaa taa naaŋ Jude ki. Ɔɔ Mɛljege Raa taaɗin̰ maakŋ nin̰ ki ɔɔ n̰'iin̰ ɓaa taa naaŋ Galile ki.
40002023	Naan̰ iin̰ ɓaa iŋg maakŋ gɛgɛr kɛn k'daŋin̰ Nazarɛt. Nakgen se aan ɗoobin̰ ki aan gɔɔ kɛn jee taaɗ taar teeco taar Raa ki taaɗo do dɔkin̰ ɔɔ: Naan̰ se j'an̰ daŋin̰ kɔɗ Nazarɛt.
40003001	Kɛn kaaɗin̰ jaay aan sum se, Jan‑Batist naar teec naan jeege tu ɔɔ baag taaɗn taar Raa do kɔɗ‑ɓaar kɛn taa naaŋ Jude ki. Naan̰ taaɗ jeege tu ɔɔ:
40003002	«'Tɛrlki maakse taa maakŋ Gaar Raa se ɔɔpga gɔɔrɔ!»
40003003	Taa Jan se ɓo, debm taaɗ taar teeco taar Raa ki ron̰ Ezayi taaɗo taarin̰ do dɔkin̰ kɛn ɔɔ: K'booy mind deba taaɗ makɔn̰ do kɔɗ‑ɓaar ki ɔɔ: 'Ɗaapki ɗoobm Mɛljege ɔɔ 'tɛɗin̰sin̰ki jiga 'tooɗn tal.
40003004	Jan uuso kal k'ɗaapin̰ ute bɛɛkŋ gin̰ji ɔɔ dɔɔk maakin̰ te kɔl daara; nakŋ kɔsin̰ iimi ute teeje.
40003005	Gɔtn se jeegen iin̰o maakŋ gɛgɛr kɛn Jeruzalɛm ki ute kɛngen taa naaŋ Jude ki paac ɔɔ ute kɛngen iin̰o taa ool Jordan ki paac, naaɗe ɓaaɗo gɔtn Jan ki.
40003006	Naaɗe tɔɔɗ mɛtn kusin̰ɗege naan jeege tu ɔɔ Jan‑Batist batizɗe maakŋ ool magal kɛn k'daŋin̰ Jordan se.
40003007	Kɛn Jan aak Parizige ute Sadusege dɛna ɓaaɗo ɔŋin̰ taa naan̰ aɗen batiz se, naan̰ ɗeekɗen ɔɔ: «Aakumki tu wɔɔjgen ara! Naŋa jaay ɓo dɛjseno taa aki kaan̰ kɔtn maak‑taar Raa kɛn utu bɔɔy do jeege tu se?
40003008	Naan ki se, 'tɛɗki nakgen jiga kɛn 'taaɗn jeege tu ɔɔ naase se 'tɛrlkiga maakse,
40003009	ɔɔ ɔn̰te 'taaɗki ɔɔki: naaje se lɛ k'gaan Abraamge. 'Booyki m'asen ɗeeke, kogen ese se kɛn Raa je kic ɓo an̰ dɛlin̰ 'tɛɗn gaange Abraam ki.
40003010	Ɓɛrɛ, alpasa se lɛ k'ɗaarin̰ga mɛtn ko kaag ki. Ko kaaggen paacn̰ jaay ooj jig ey se, j'aɗen tɔgŋ tuun naatn ɔɔ j'aɗen tɔɔcn pooɗn.
40003011	«Maam se, m'asen batizn ute maane ɔɔ kɛse je ɗeekŋ ɔɔ naase 'tɛrlkiga kiŋgse; num gaŋ debm utu ɓaaɗo mɛtum ki se, naan̰ magal ciruma. Maam se saa jɛn̰ ki kic ɓo m'aas gɛn kɔɔɗin̰ eyo. Debm ese se ɓo utu asen batizn ute Nirl Salal ɔɔ ute pooɗo.
40003012	Ute gɛrt magalin̰ se naan̰ utu tuuy teen̰in̰a ɔɔ kɛn naan̰ jaay tuuy aasga num, kaam teen̰in̰ se naan̰ utu an̰ tɔsn kɔmb maakŋ giijin̰ ki; num tɛsin̰ se, naan̰ utu an̰ kɔmb maakŋ pooɗ kɛn ooy eyo.»
40003013	Gɔtn se Isa iin̰ taa naaŋ Galile ki ɔɔ ɓaaɗo maakŋ ool magal gɛn Jordan ki, ɓaaɗo ɔŋ Jan taa an̰ batizin̰a.
40003014	Num Jan se baate tooko, ɗeek Isa ki ɔɔ: «Maam se, naai ɓo am batiz ey ɓo, tɛr naai ɓo ɓaaɗo gɔtn maam ki la!»
40003015	Isa tɛrlin̰ ɔɔ: «Ɓɔrse se naai 'tooko, taa naajege se j'aki tɛɗn nakŋ kɛn Raa maakin̰ jen ro ki ute ɗoobin̰a.» Gɔtn se Jan tooko.
40003016	Kɛn Isa k'batizin̰ jaay ooko maakŋ maane ki sum se, naan̰ kɛn se sum ɓo maakŋ raa ɔɔɗ waŋ ɔɔ naan̰ aak Nirl Raa bɔɔyo don̰ ki tec aan gɔɔ dɛɛrɛ.
40003017	Ɔɔ gɔtn se k'booy mind deba taaɗ maakŋ raa ki ɔɔ: «Naan̰ se Goon maak‑jema. Maam ɓo m'bɛɛr m'ɔɔɗin̰o taa naan̰ tɔɔlumi.»
40004001	Gɔtn se Nirl Raa tɔɔɗ ɓaan ute Isa do kɔɗ‑ɓaar ki, taa Bubm sitange an̰ ɓaa naama.
40004002	Maakŋ ɓiige tun si‑sɔɔ se, nɔɔrɔ katara se Isa ɔs te ɗim eyo ɔɔ kɛn ɓii si‑sɔɔ jaay aas se, naan̰ ɓo tɔɔlin̰a.
40004003	Bubm sitange, naan̰ debm naam jeege se, ɓaaɗo ɔŋ Isa ɗeekin̰ ɔɔ: «Kɛn naai 'Goon Raa ɗeer num, 'taaɗ koge tun se ai dɛl nakŋ kɔsɔ.»
40004004	Isa tɛrlin̰ ɔɔ: «Taar se k'raaŋin̰ga raaŋ do dɔkin̰ kɛn ɔɔ: Kɛn tɛɗ debkilimi iŋg se kɔsɔ kalin̰ ki sum eyo, num ute taargen paacn̰ kɛn teeco taar Raa ki.»
40004005	Tɛr Bubm sitange ɓaan ute Isa maakŋ gɛgɛr kɛn salal Jeruzalɛm ki, ɓaa uun ɔlin̰ do Ɓee Raa ki raan lɛŋ lɛŋ,
40004006	ɔɔ ɗeekin̰ ɔɔ: «Kɛn naai 'Goon Raa ɗeer num, do ɓee ki ara se, iin̰ aal naaŋ ki. Taa taara se k'raaŋin̰ga raaŋ do dɔkin̰ kɛn ɔɔ: Raa 'kund 'kulu kɔɗin̰ge tu ɔɔ naaɗe ai caapm kɔkŋ jiɗege tu, taa jɛige se 'kɔŋ rɔɔkŋ ro ko kɛn gam eyo.»
40004007	Isa tɛrlin̰ ɔɔ: «Taar se kic k'raaŋin̰ga raaŋ do dɔkin̰ kɛn ɔɔ: Ɓɛrɛ, naai se 'kɔŋ 'naam Mɛli Raa eyo.»
40004008	Tɛr Bubm sitange tɔɔɗ ɓaansin̰ do ko kɛn jɛrlɛ ɔɔ taaɗin̰ taa naaŋ gaarin̰gen do naaŋ ki paac ute nakŋ kaakŋ bɛɛɗege.
40004009	Gɔtn se naan̰ ɗeekin̰ ɔɔ: «Kɛn naai jaay 'ɓaaɗo ɛrgga naanum ki ɔɔ 'daanumga num, nakgen se paac maam m'aisin̰ kɛɗa.»
40004010	Anum Isa tɛrlin̰ ɔɔ: «Iik naatn cɛɛm ki Bubm sitange! Taa taar se k'raaŋin̰ga raaŋ do dɔkin̰ kɛn ɔɔ: Mɛli Raa kalaŋ tak se ɓo naai 'kɛrgŋ naanin̰ ki ɔɔ an̰ 'tɛɗn naabin̰a.»
40004011	Gɔtn se Bubm sitange iin̰ ɔn̰in̰a ɔɔ kɔɗn Raage ɓaaɗo aakin̰ don̰ ki.
40004012	Jan‑Batist se k'j'ɔkin̰ga daŋgay ki ɔɔ kɛn Isa jaay booy ɔɔ Jan j'ɔkin̰ga daŋgay ki se, naan̰ iin̰ tɛrl ɓaa taa naaŋ Galile ki.
40004013	Kɛn naan̰ aan sum se, ɔn̰ gɛgɛrin̰ Nazarɛt ɔɔ ɓaa tiŋg maakŋ gɛgɛr kɛn Kaparnayum ki kɛn taa baar ki, taa naaŋ Zabulon ki ute gɛn Nɛptali ki.
40004014	Taa naan̰ se ɓo nakŋ kɛn debm taaɗ taar teeco taar Raa ki ron̰ Ezayi taaɗno do dɔkin̰ se, aanga ɗoobin̰ ki kɛn ɔɔ:
40004015	Naase jee taa naaŋ Zabulon ki ute jee taa naaŋ Nɛptali ki kɛn sak kaam aak baar, naase ɓo jee kɛn iŋgki jɛŋ ool Jordan kaam naane kɛn taa naaŋ Galile kɛn jeen̰ge Yaudge ey se;
40004016	naase jeegen kɛn iŋgki maakŋ gɔt kɛn ɔɔɗɔ utu aki kaakŋ gɔtɔ asen wɔɔr kɛlɛŋ! Naasen kɛn iŋgki taa naaŋ kɛn ɔɔɗɔ aan gɔɔ jee ooyga kooy se, gɔtn wɔɔr, ɓɛrɛ, aanga.
40004017	Kaaɗ kɛn se sum ɓo Isa baag taaɗn taar Raa jeege tu ɔɔ: «'Tɛrlki maakse taa maakŋ Gaar Raa se ɔɔpga gɔɔrɔ!»
40004018	Isa jaay aan taa naaŋ Galile ki se, naan̰ ɓaa lee taa baar ki ɔɔ gɔtn se naan̰ aak gɛnaage dio: deb kalaŋ ron̰ Simon kɛn k'daŋin̰ ute ro Piɛr kici ɔɔ gɛnaan̰ se ron̰ Andre, tund tund gɛndɗe maan. Naaɗe se jee toocn̰ kɛn̰jge.
40004019	Naan̰ ɗeekɗen ɔɔ: «'Ɓaaɗo daanumki! Ɓɔrse maam m'asen tɛɗn naase jee ɓaa 'je jikilimge aɗe ɓaa ɗoobm Raa ki.»
40004020	Naaɗe naar ɔn̰ gɛndɗege ɔɔ daanin̰a.
40004021	Utu iik naan ki cɔkɔ se, naan̰ aak gɛnaage di kuuy, Jak te gɛnaan̰ Jan, gaan Zebedege, naaɗe ute bubɗe se iŋg kiŋg maakŋ markabɗe ki ɗaap ɗaap gɛndɗege ɔɔ gɔtn se Isa daŋɗe.
40004022	Naaɗe naar iin̰ ɔn̰ bubɗe te markabɗe ɔɔ naaɗe daan Isa.
40004023	Tɛr Isa lee dɔɔɗ taa naaŋ Galile se paac dooy jeege maakŋ ɓeeɗege tun Yaudge lee tusn maak ki gɛn keem Raa. Naan̰ taaɗɗen Labar Jiga gɛn maakŋ Gaar Raa ɔɔ jeegen ɔk kɔɔn̰ge paac ute jeegen kɛn kɔɔn̰ge tujɗenga tuju maakɗe ki se, naan̰ ɛɗɗen lapia.
40004024	Gɔtn se nookin̰ eem dɔɔɗ taa naaŋ Siri se paac. Ɔɔ jeege ɓaano ute jee kɔɔn̰ge paac kɛn dɔɔl kɔɔn̰ɗege kaam kalaŋ eyo ɔɔ lee dabarɗe aan gɔɔ: jee ɔk kɔɔn̰ sitange, jee ɔk kɔɔn̰ puputu ɔɔ jee k'ruŋguyge, paac se, naan̰ ɛɗɗen lapia.
40004025	Jeege dɔɔlɔ dɛna ɔk mɛtn Isa: naaɗe se iin̰o taa naaŋ Galile ki, jeegen iin̰o taa naaŋ kɛn k'daŋin̰ te ro Gɛgɛrgen Sik, kɛngen iin̰o maakŋ gɛgɛr kɛn Jeruzalɛm ki ute kɛngen taa naaŋ Jude ki ɔɔ jeegen iin̰o jɛŋ ool Jordan kɛn kaam kaaɗa tookŋo.
40005001	Kɛn Isa aak dɔɔl jeegen dɛn ese se jaay ɓaaɗo cɛɛn̰ ki se, naan̰ ookŋ iŋg do kɔs ki ɔɔ jeegen mɛtin̰ ki ɓaaɗo ɔŋin̰a.
40005002	Gɔtn se Isa uun taara ɔɔ baagɗen dooyo ɗeekɗen ɔɔ:
40005003	«Maak‑raapo jeege tun jeel roɗe ki naaɗe se jee daayge naan Raa ki, taa maakŋ Gaar Raa se naaɗe ki!
40005004	Maak‑raapo jeege tun iŋg eem keeme, taa Raa utu aɗen sɛlɛ.
40005005	Maak‑raapo jeege tun dalul, taa do naaŋa se Raa utu aɗesin̰ kɛɗn naaɗe ki.
40005006	Maak‑raapo jeege tun kɛn je nakŋ kɛn tɔɔl Raa ki ute maakɗe paac taa nakŋ naaɗe je se, Raa utu aɗesin̰ kɛɗn ute maraadin̰a.
40005007	Maak‑raapo jeege tun kɛn ɛɛj do jeege tu, taa naaɗe kic Raa utu aɗen kɛɛjn̰ doɗe ki.
40005008	Maak‑raapo jeege tun maakɗe salal taa naaɗe utu kaakŋ Raa.
40005009	Maak‑raapo jeege tun je ano ɓaa ute tɔɔsɛ, taa naaɗe se Raa utu aɗen daŋ ɔɔ: gɛnin̰ge.
40005010	Maak‑raapo jeege tun k'dabarɗe taa nakŋ kɛn naaɗe lee tɛɗ jaay tɔɔl Raa ki, taa maakŋ Gaar Raa se naaɗe ki.
40005011	Maak 'raapo naase kɛn jeege jaay naajse, dabarse ɔɔ tɔlsen taar jig eyo ute taargen mɛt ki eyo dose ki, taa naase 'tɛɗkiga jee maamge.
40005012	Ɔn̰ki maakse 'raapm dɛn aak eyo, taa maakŋ raa ki se, Raa utu asen kɔgŋ bɛɗse dɛn aak eyo. Bin ɓo jee taaɗ taar teeco taar Raa ki do dɔkin̰ ɓaaɗo naanse ki se kic, k'dabarɗeno bin kici.»
40005013	«Naase se ɓo aan gɔɔ kaatn gɛn do naaŋa. Num kɛn kaata jaay kiŋgin̰ nijim se gɔtɔga num, j'an̰ tɛɗn j'ɔɔ ɗi jaay 'tɛɗn nijim gɔtin̰ ki se? Kɛn nijimin̰ se jaay gɔtɔga num, naan̰ se tɛɗga nakŋ cɛrɛ, j'an̰ ɓaa si naata ɔɔ jeege lee do ki.
40005014	«Naase se ɓo gɔtn wɔɔr gɛn dunia. Gɛgɛr kɛn jaay j'ɔndin̰ do kɔs ki raan se, j'aakin̰ tal.
40005015	Kɛn j'ɔɔc lɔɔmpɔ se taa j'an̰ deebm dugul don̰ ki eyo, num j'an̰ kuun kɔl ro kaag ki raan taa wɔɔr gɔtɔ jeege tun maakŋ ɓee ki se paac.
40005016	Bin num ɔn̰ki gɔtn wɔɔrse se wɔɔr naan jeege tu paac, taa naan̰ se ɓo jeege kaakŋ naabsen jigan kɛn 'lee tɛɗki se, naaɗe 'nookŋ Bubsen maakŋ raa ki.»
40005017	«Maakŋ Ko Taar kɛn Raa ɛɗo Musa ki ute taar jee taaɗ taar teeco taar Raa ki raaŋo ɔɔ dooyno jeege do dɔkin̰ se, ɔn̰ten 'saapki ɔɔki maam m'ɓaaɗo se taa Ko Taar se tɛɗn gɔtɔ, naɓo maam m'ɓaaɗo se taa m'an̰ tɛɗn 'kaasn ɗoobin̰ ki.
40005018	'Booyki bɛɛ m'asen taaɗa: kaaɗ kɛn maakŋ raa ute do naaŋa utu deel te ey ɓɔrt se, taar k'raaŋin̰ do Ko Taar kɛn Raa ɛɗo Musa ki jaay naase iŋgki do ki se, maakŋ taar ki se ɗimin̰ cɔkɔ kic ɓo, 'kɔŋ 'kut eyo bini, nakgen se paac kaan ɗoobin̰ ki.
40005019	Taa naan̰ se ɓo, maakŋ Ko Taarge tun kɛn Raa ɛɗo Musa ki taaɗ ɔɔ gɛn tɛɗa jaay debm baate tɛɗn kɛn kalaŋ cɔkɔ aan gɔɔ ɗi kic ɓo ɔɔ dooy jeege 'tɛɗn aan gɔɔ kɛn naan̰ tɛɗ se, debm bin se, 'kɔɔpm debm baata maakŋ Gaar Raa ki. Num debm took do taarge tun se, tɛɗin̰ paac te ɗoobin̰a ɔɔ dooy jeege 'tɛɗn aan gɔɔ naan̰ se, debm bin se utu 'tɛɗn magala maakŋ Gaar Raa ki.
40005020	'Booyki m'asen taaɗa: kɛn nakŋ naase 'tɛɗki jaay tɔɔl te Raa ki cir te gɛn jee jeel taaɗn tɔɔkŋ mɛtn Ko Taar Raage ute Parizige ey se, naase aki kɔŋ kɛnd maakŋ Gaar Raa ki eyo.»
40005021	«Naase 'booykiroga taar kɛn k'taaɗo bubsege tu do dɔkin̰ kɛn ɔɔ: Ɔn̰te tɔɔl nam murs, ɔɔ debm jaay tɔɔlga nam murs se j'an̰ kɔkŋ kɔlin̰ gɔtn kɔjn̰ bɔɔr ki.
40005022	Num maam se, m'ɗeeksen m'ɔɔ: debm kɛn jaay tɛɗ taamooyo ro gɛnaan̰ ki se j'utu j'an̰ kɔjn̰ bɔɔrɔ don̰ ki. Ɔɔ debm jaay naaj gɛnaan̰ ɔɔ: ‹Naai se 'dala› debm bin se, bɛɛki num, j'an̰ kɔl naan Yaudge tun jee kaakŋ mɛtn taarge se. Ɔɔ tɛr debm jaay naaj gɛnaan̰ ɔɔ: ‹Naai se debm dɛrlɛ› debm bin se, bɛɛki num, j'an̰ kɔkŋ kɔl pooɗn, gɔtn dubar kɛn gɛn daayum.
40005023	«Kɛn naai jaay 'ɓaa ɓaa kɛɗn sɛrki gɔtn kɛn k'j'iin̰ gɛn lee tɛɗn sɛrkɛ Raa ki se ɔɔ gɔtn ese se naai 'saap jaay ɔk taara ute gɛnaai num,
40005024	ɔn̰ sɛrki naai 'ɓaan̰ ɓaa kɛɗa se ram ɔɔ ɔk tɛrl ɓaa ɔk taasa te gɛnaai jaay ɓo 'ɓaaɗo kɛɗn sɛrki se Raa ki.
40005025	«Kɛn naai jaay ɔk taar ɗim te debm taamooyi se, kɛn utu 'ɓaaki ɓaa ɗoob ki sum ɓo, 'naar 'ɗaapin̰ki taarse se ute naapa; ey num, ɓɛrɛ, debm taamooyi se ai ɓaa kɔli gɔtn debm kɔjn̰ bɔɔr ki ɔɔ debm kɔjn̰ bɔɔrɔ se lɛ ai kɔkŋ kɛɗi ji magal asgarge tu ɔɔ naan̰ ai kɔli daŋgay ki.
40005026	'Booy bɛɛ m'ai taaɗa: nakŋ doi ki paac se, bini kɔbɔrɔ kic ɓo ɔg naŋin̰ te ey se, naai 'kɔŋ teecn̰ maakŋ daŋgay ki eyo.»
40005027	«Naase 'booykiga kɛn Ko Taar kɛn Raa ɛɗo Musa ki taaɗ ɔɔ: Ɔn̰te 'kɛɛsn mɛnd nam, ɔn̰te 'kɛɛsn gaaba nam.
40005028	Num gaŋ maam se m'ɗeeksen m'ɔɔ: debm kɛn jaay aak mɛnd nam ɔɔ dɔŋin̰ te maakin̰ se, debm bin se aan gɔɔ tooɗnsin̰ga.
40005029	Num kɛn 'kaami do ji daama ɓo ai kɔli maakŋ kusin̰ ki num, kaami se ɔɔɗ und naatn. Roi kaam kalaŋ se jaay gɔtɔ num, bɛɛ cir kɛn roi paac ɓo 'ɓaa maakŋ pooɗ kɛn gɛn daayum.
40005030	Num kɛn naai aak ji daami jaay ɓo ai kɔli maakŋ kusin̰ ki num, naai 'gaaŋ undin̰ naatn. Kɛn roi kaam kalaŋ se jaay gɔtɔ num, bɛɛ cir kɛn roi paac ɓo 'ɓaa maakŋ pooɗ kɛn gɛn daayum.»
40005031	«Tɛr Ko Taar kɛn Raa ɛɗo Musa ki taaɗsenga daala ɔɔ: Debm kɛn jaay piir mɛndin̰ se an̰ kɛɗn maktubm gɛn piirin̰ jaayo.
40005032	Num gaŋ maam se m'ɗeeksen m'ɔɔ: debm jaay an piir te mɛndin̰ se, kɛn mɛndin̰ ɛɛs kɛɛs gaabge jaayo. Ey num debm jaay piir mɛndin̰ se, kɛse gɔɔ ɔɔɗin̰ kɔɔɗ ɗoobm gɛn kɛɛsn gaabm nam. Ɔɔ debm ɔk mɛnd nam k'piirin̰ga piir se lɛ, kɛse naan̰ aan gɔɔ debm ɛɛs mɛnd nam kici.»
40005033	«Daala, naase 'booykiga taar kɛn k'taaɗo bubsege tu kɛn ɔɔ: ‹Taar naai naam taari ro ki naan Raa ki gɛn tɛɗa se, ɔn̰te kuum kaalin̰ naaŋ ki. Num gaŋ do nakge tun paacn̰ naai 'naamga naam taari naan Mɛli Raa ki se, naai an̰ tɛɗin̰a.›
40005034	Num gaŋ maam se m'ɗeeksen m'ɔɔ: ɔn̰ten 'naamki rose. Ɔn̰ten 'naamki rose ute maakŋ raa, taa maakŋ raa se ɓo gɔtn kaag do Raa ro ki;
40005035	ɔn̰ten 'naamki rose ute do naaŋa, taa do naaŋa se gɔtn tɔɔbm jɛ Raa; ɔn̰ten 'naamki rose ute Jeruzalɛm, taa Jeruzalɛm se gɛgɛr gɛn Gaar Magala.
40005036	Ɔn̰ten 'naam roi ute daan doi, taa bɛɛki doi ki se kalaŋ tap ɓo, naai an̰ kɔŋ tɛɗin̰ raap eyo ey lɛ ilim eyo.
40005037	Kɛn taarse ɓo mɛt ki lɛ ɔɔki: yɛɛ mɛt ki; kɛn mɛt ki ey lɛ ɔɔki: gɔtɔ, mɛt ki eyo. Ey num taar kɛn k'ziiɗin̰ ziiɗ do ki se iin̰o gɔtn Ɓubm sitange tu.»
40005038	Isa taaɗɗen daala ɔɔ: «Naase 'booykiga kɛn Ko Taar Raa taaɗ ɔɔ: debm kɛn tɔɔkga kaam nam num j'an̰ tɔɔkŋ kaam naan̰ kici, ɔɔ debm kɛn jaay tɛrɛcga naaŋ nam lɛ, j'an̰ tɛrɛcn̰ naaŋ naan̰ kici.
40005039	Num maam se m'ɗeeksen m'ɔɔ: debm jaay tɛɗsenga kusin̰ num ɔn̰ten 'tɛrlin̰ki kusin̰a. Taa naan̰ se ɓo kɛn nam jaay ɔndiga mɛtn bi kɛn do ji daama num, 'tɛrlin̰ kɛn do ji jeele ki se kici.
40005040	Kɛn nam jaay ɓaansiga naan debm kɔjn̰ bɔɔr ki taa 'kuun kali baat se num, kali magal se kic, ɔn̰in̰sin̰a.
40005041	Kɛn debm jaay ɔli taa tɔɔgɔ ɔɔ 'lee kilɔmɛtir kalaŋ se, naai 'leen̰ kilɔmɛtir dio sɔrɔk ute naan̰a.
40005042	Debm kɛn jaay tɔnd mɛtn ɗim gɔti ki num, ɛɗin̰ ɔɔ debm jaay je dɛm ɗimi num, ɔn̰te 'kɔɔgin̰a.»
40005043	«Naase 'booykiga kɛn Ko Taar Raa taaɗ ɔɔ: Naai 'je naapi ɔɔ naase ɔɔki: ‹Debm taamooyi se ɔɔɗ undin̰a.›
40005044	Num gaŋ maam se, m'ɗeeksen m'ɔɔ: 'jeki jee taamooysege ɔɔ eemki Raa taa jeegen kɛn dabarse se.
40005045	Bin jaay ɓo aki tɛɗn gaan Bubsen maakŋ raa ki. Taa Raa se naan̰ ɓo debm lee ooko kaaɗin̰ do jee kusin̰ge tu ɔɔ do jeege tun bɛɛ. Ɔɔ naan̰ ɓo lee eeɗ maane do jeege tun tɛɗn nakgen ute ɗoobin̰a ɔɔ do jeege tun kɛn tɛɗn nakgen ute ɗoobin̰ ey se kici.
40005046	Ɔɔ kɛn naase jaay 'jeki jeegen jese sum num, ute naan̰ se 'saapki ɔɔ aki kɔŋ bɛɗse naan Raa ki ne? Kɛn bin num jee tɔkŋ miirge kic ɓo ɔŋ tɛɗ bin kici.
40005047	Num kɛn naase jaay 'lee 'tɛɗki tɔɔsɛ gɛnaase tu sum num, ɗim jaay naase 'tɛɗki jaay 'cir gɛn jeege se tap ɓo ne ɗi? Taa jeegen Yaudge ey kic lɛ lee tɛɗ tɔɔsɛ ute naapa kici.
40005048	Bin num aan gɔɔ Bubsen maakŋ raa ki debm mɛc se, naase kic 'tɛɗki jeegen mɛc.»
40006001	Tɛr Isa ɗeek daala ɔɔ: «Kɛn aki 'tɛɗn naabm Raa num, ɔn̰ten 'tɛɗin̰ki naan jeege tu taa naaɗe asen kaaka. Ey num naase aki kɔŋ bɛɗse gɔtn Bubse kɛn maakŋ raa ki eyo.
40006002	Kɛn naai 'je kɛɗn ɗim jee daayge tu num, ɔn̰ten 'tɛɗin̰ naan jeege tu taa naaɗe ai kaaka aan gɔɔ gɛn jeegen tɛɗ roɗe jee bɛɛ jaay lee tɛɗ maakŋ ɓee kɛn Yaudge lee tusn maak ki ɔɔ daan ɗoobge tun gɔtn jeege lee tusni, taa jeege jaay aakɗega num aɗen tɔɔm se. 'Booyki bɛɛ m'asen taaɗa: naaɗe se ɔŋga bɛɗɗe do naaŋ ki ara sum.
40006003	Num gaŋ kɛn naai se jaay 'je kɛɗn ɗim jee daayge tu ute ji daama num, ɔn̰te kɔn̰ ji jeeli 'jeele.
40006004	Bin num nakŋ naai ɛɗ nam ki jaay ɔyin̰ kɔy k'jeel gɔtin̰ ey se, Raa Bubi se aak nakŋ naai tɛɗin̰ se, naan̰ ɓo utu ai kɛɗn bɛɗi.»
40006005	«Kɛn naase jaay aki tɔnd mɛtn Raa num, ɔn̰ten 'tɛɗki aan gɔɔ gɛn jeegen tɛɗ roɗe aan gɔɔ naaɗe ɓo jee bɛɛ se. Taa kɛn naaɗe jaay ɓaaga maakŋ ɓee kɛn Yaudge lee tusn maak ki, ey lɛ daan ɗoobge tu se, naaɗe ɗaar ɗaar jaay eem Raa taa je jeege aɗen kaaka. 'Booyki bɛɛ m'asen taaɗa: jee bin se naaɗe ɔŋga bɛɗɗe ɓɔrse do naaŋ ki ara.
40006006	Num gaŋ kɛn naai 'je keem Raa num, ɛnd maakŋ pakar tooɗi ki, 'gaas kaam taara doi ki ɔɔ gɔtn se 'tɔnd mɛtn Bubi Raa kɛn iŋg cɛɛi kɛn naai ɔŋ aakin̰ ey se ɔɔ Bubi Raa se, aak nakŋ kɛn naai 'tɛɗin̰ ɔyin̰ kɔy jaay nam jeel gɔtin̰ ey se, utu ai kɛɗn bɛɗi.
40006007	«Kɛn naase aki tɔnd mɛtn Raa num, ɔn̰ten 'ɗɔɔlki taargen rɛn̰ rɛn̰ se cɔk cɔk aan gɔɔ jeegen Yaudge ey lee tɛɗ se. Naaɗe saap ɔɔ ute taargen naaɗe ɗɔɔlɗen cɔk cɔk se sum ɓo Raa aɗen booyo.
40006008	Anum naase ɔn̰te 'tɛɗki aan gɔɔ gɛn naaɗe se, taa Bubsen Raa se jeele nakŋ naase 'jeki kɛn naase utu 'tɔndki te mɛtin̰ ey kic num.
40006009	Bin num kɛn naase jaay aki keem Raa num, 'ɗeekki ɔɔki: Bubjen maakŋ raa ki, ɔn̰ jeege paac ai jeeli naai kali ki sum ɓo Raa.
40006010	Ɔn̰ naai ɓo kɔsn gaara do jeege tu paac. Ɔn̰ jeegen do naaŋ ki ara paac se, ai tɛɗn maak‑jei aan gɔɔ gɛn jeegen maakŋ raa ki.
40006011	Ɛɗjeno kɔsn kɛn ajen kaasn jaaki.
40006012	'Tɔɔljen kusin̰jen naaje k'tujn̰ naani ki, aan gɔɔ naaje kic ɓo k'tɛɗn kalɗɛ jeege tun kɛn tujjenga naaje ki kici.
40006013	Ɔn̰te 'kɔn̰je k'kɛnd maakŋ nakŋ naam ki, num ɔɔɗjen doje maakŋ ji Ɓubm sitange tu. [Taa gaara, tɔɔgɔ ɔɔ nooko se gɛn naai gɛn daayum daayum. Amin.]»
40006014	Kɛn Isa jaay dooyɗen gɛn keem Raa aas se, tɛr naan̰ taaɗɗen ɔɔ: «Kɛn naase jaay 'tɛɗki kalɗɛ jeege tun tujsen rose ki se, Bubsen maakŋ raa ki asen tɔɔl kusin̰ naase kici.
40006015	Num gaŋ kɛn naase jaay 'baateki 'tɛɗn kalɗɛ jeege tu lɛ, Bubsen maakŋ raa ki se asen tɔɔl kusin̰se ey kici.»
40006016	«Kɛn naase uunki kuun siam num, ɔn̰te dɔɔkki naanse aan gɔɔ jeegen tɛɗ roɗe aan gɔɔ jee bɛɛ se. Kɛn naaɗe jaay uunga siam num, tɛɗ daan‑kaamɗe taa jeege aakɗega num 'ɗeekŋ ɔɔ: jee se uun kuun siam. Anum 'booyki bɛɛ m'asen taaɗa: naaɗe se ɓɔrse ɔŋga bɛɗɗe do naaŋ ki ara.
40006017	Num naai, kɛn 'kuun siam num, 'tug daan‑kaami ɔɔ 'tɛɗ uubu roi ki.
40006018	Bin ɓo jeege kaakŋ jeel eyo kɛn naai uun kuun siam. Num Bubi Raa kalin̰ kɛn iŋg cɛɛi kɛn naai ɔŋ aakin̰ ey se ɓo, 'jeel sum. Ɔɔ Bubi Raa kɛn aak nakŋ kɛn naai 'tɛɗin̰ ɔyin̰ kɔy nam jeel ey se ɓo, utu ai kɛɗn bɛɗi.»
40006019	«Ɔn̰ten 'dabarki rose gɛn 'tusn maalse do naaŋ ki ara, taa maalsen 'tusin̰ki do naaŋ ki ara se, k‑n̰ɔɔge ute kuurge an̰ kɔŋ tujn̰ naatn ɔɔ jee ɓoogge kic lɛ 'kɛnd ɓeene ɔɔ an̰ kɔŋ ɓoogo.
40006020	Bin num 'tuski maalse maakŋ raa ki, gɔtn kɛn k‑n̰ɔɔge ute kuurge aɗen kɔŋ tuj eyo ɔɔ jee ɓoogge kic kɔŋ 'kɛnd jaay an̰ ɓoog eyo.
40006021	Taa gɔtn maali ro ki se, gɔtn ese ɓo maak‑saapi iŋg ro ki kici.»
40006022	«Kaama se naan̰ ɓo lɔɔmpɔn gɛn roa. Bin num kɛn kaami jaay lapi se, roi te dɛnin̰ paac se, iŋg maakŋ gɔt kɛn wɔɔrɔ.
40006023	Num kɛn kaamige jaay lapi ey se, roi paac ɓo iŋg maakŋ gɔt kɛn ɔɔɗɔ. Kɛn nakŋ kɛn ai wɔɔr gɔtɔ se jaay tɛɗga ɔɔɗ dɔrɔɗ num, gɔtɔ ai kilim doi ki dib!»
40006024	«Deb kalaŋ se 'kɔŋ tɛɗn naaba gɔtn mɛlge tu di eyo. Kɛn naan̰ ɓo tɛɗn naaba gɔtɔ kaam di num, deb kalaŋ naan̰ an̰ kɔɔɗn kundu ɔɔ deb kalaŋ naan̰ an̰ 'jea; ey lɛ deb kalaŋ se, naan̰ an̰ kɔkŋ ɔɔn̰ɔ ɔɔ kɛn kuuy se, naan̰ an̰ kaal maak ki eyo. Taa naan̰ se ɓo naase aki 'kɔŋ tɛɗn naabm Raa ɔɔ ute gɛn gurs taa naapki eyo.»
40006025	«Taa naan̰ se ɓo maam m'ɗeeksen m'ɔɔ: taa kose se ɔn̰ten 'kuunki nirlse taa nakŋ naase aki kɔsɔ, aki kaaye ɔɔ taa rose se ɔn̰ten 'kuunki nirlse do kal kɛn naase aki tuusu. Taa kose se, naan̰ cir nakŋ kɔsɔ ɔɔ rose se lɛ, naan̰ cir kala.
40006026	Aakki tu yeelge se, naaɗe lɛ ɔɔc eyo ɔɔ ɔk teen̰ gɛn kɔj eyo ɔɔ giiji lɛ, naaɗe ɔk eyo ɔɔ ɔmb ɗim maak ki eyo. Ute naan̰ se kic ɓo Bubsen maakŋ raa ki ulɗe. Num naase se mɛt kando yeelge se, naase 'cirɗeki?
40006027	Maakse ki se, naŋa jaay ute kuun nirlin̰ sum ɓo 'kɔŋ ziiɗn ɓii kiŋgin̰ do naaŋ ki ne?
40006028	Num gɛn ɗi jaay naase uunki nirlse do kalge tun aki tuus se? Aakki tu pɔɔn̰ nakgen taak bɛɛ maakŋ kaag ki se; naaɗe se ɔɓ kuub eyo ɔɔ ɔnd cɛk eyo.
40006029	'Booyki m'asen taaɗa: Gaar Salomon do dɔkin̰ se ute maalin̰ dɛn paac se kic ɓo, ɓii kalaŋ ɔŋ uus te kal aak bɛɛ tec aan gɔɔ gɛn naaɗe se eyo.
40006030	Mu jaaki ɗaar maakŋ kaag ki ɔɔ mɛtbeeki sum ɓo j'utu j'an̰ tɔɔc se kic Raa tamarin̰ aak bɛɛ bɛɛ se ɓo, mɛt kando asen kɔŋ kɛɗn kal tuusu naase ki ey ne? Ɓɛrɛ, naase se jee kɛn aalki te maakse paac do Raa ki eyo!
40006031	Bin num ɔn̰te 'kuunki nirlse ɔɔki: naaje tap ɓo j'kɔsn ɗi, j'kaay ɗi, ey lɛ j'tuusn ɗi?
40006032	Nakgen bin se paac jee jeel Raa mal ey se ɓo daayum iŋg saap do ki. Ey num Bubsen maakŋ raa ki se jeele nakŋ kɛn naase 'jeki.
40006033	Kɛn deet deet se, 'jeki ɓo Raa kɔsn gaara dose ki ute nakŋ kɛn tɔɔlin̰ ɔɔ nakgen ɔɔp paac se, naan̰ asesin̰ kɛɗn do ki.
40006034	Bin num ɔn̰ten 'kuunki nirlse do nakge tun 'tɛɗn mɛtbeeki: taa nakŋ 'tɛɗn mɛtbeeki se, naase 'jeelki eyo. Dubar aan jaaki se ɓo aasga gɛn ɓii se sum.»
40007001	Tɛr Isa ɗeekɗen daala ɔɔ: «Ɔn̰ten 'kɔjki bɔɔrɔ do jeege tu, bin se naase kic ɓo j'asen kɔjn̰ bɔɔrɔ dose ki eyo.
40007002	Taa Raa se utu asen kɔjn̰ bɔɔrɔ dose ki aan gɔɔ kɛn naase 'lee ɔjki do jeege tu, ɔɔ bin ɓo nakŋ naase 'lee 'dɔɔjn̰ki nakge jeege tu se, naase kic j'utu j'asesin̰ dɔɔjn̰ bin kici.
40007003	Mu cɔkɔn kɛn kaam gɛnaai ki ɓo naai ɔŋ aakin̰a. Num gɛn ɗi jaay naai ɔŋ aak guɗum kaagŋ kaami ki ey se?
40007004	Ute naan̰ se ɓo naai 'kɔŋ ɗeekŋ gɛnaai ki ɔɔ: Gɛnaama, 'ɓaaɗo m'ai kɔɔɗn mu kaami ki. Ey num naai ɔk mɛt‑guɗum kaaga kaami ki se kici!
40007005	Nakŋ naai 'tɛɗin̰ se, mɛt ki eyo. Bɛɛki num, ɔɔɗ mɛt‑guɗum kaagŋ kaami ki se ram, jaay naai 'kaakŋ jiga ɔɔ tɛr kɔɔɗn mu cɔkɔn kɛn kaam gɛnaai ki kici!
40007006	«Ɔn̰ten 'kɛɗki nakŋ salal gɛn Raa se bɛsge tu, ɓɛrɛ sɔm ɓaa naaɗe asen tɛrl dose ki ɔɔ asen don̰ nɛɛpm cɛrɛk cɛrɛk. Ɔɔ meeɗgen te roɗe se ɔn̰te siɗeki kin̰zirge tu, sɔm ɓaa naaɗe lee do ki cɛrɛ.»
40007007	«'Lee 'tɔndki mɛta ɔɔ j'asen kɛɗa, 'lee 'jeki ɔɔ naase aki kɔŋɔ, 'lee 'tɔndki kaam‑taara ɔɔ j'asen kɔɔɗɔ.
40007008	Ɗeere, debm tɔnd mɛta se j'an̰ kɛɗɛ, debm je se 'kɔŋɔ ɔɔ debm tɔnd kaam‑taara se lɛ, j'utu j'an̰ kɔɔɗɔ.
40007009	'Saapki tu, kɛn gooni jaay tɔnd mɛtn mappa gɔti ki se, maakse ki se naŋa jaay an̰ kɛɗn koa?
40007010	Lɔɓu kɛn gooni jaay tɔnd mɛtn kɛn̰je num, maakse ki se naŋa jaay an̰ kɛɗn wɔɔjɔ?
40007011	Naasen jeegen kɛn jig ey se kic ɓo 'jeelki kɛɗn nakŋ bɛɛ gɛnsege tu. Num mɛt kando Bubsen maakŋ raa ki 'kɛɗn nakgen jiga jeege tun tɔnd mɛtin̰ ey ne!
40007012	«Taa naan̰ se ɓo, nakŋ paacn̰ jaay naase 'jeki jeege asen tɛɗn naase ki se, naase kic 'tɛɗki jeege tu bin kici. Kɛse ɓo Ko Taar kɛn Raa ɛɗo Musa ki ute jee taaɗ taar teeco taar Raa ki dooyno jeege do dɔkin̰a.»
40007013	Tɛr Isa aal naagŋ taara ɗeek ɔɔ: «Ɛndki ute taa ɗoobm baata! Taa taa ɗoobm magal budul se, naan̰ ɓo kɛn ɔl jeege gɔtn kut ki ɔɔ jeege dɛna aal te ɗoobm magal ese se.
40007014	Gaŋ taa ɗoobm kɛn ɔl jeege gɔtn kaaj ki se, naan̰ se baata ɔɔ ɗoobin̰ kic baat n̰ɛlɛl, bin num jeegen jaay ɛnd te taa ɗoobm ese se, naaɗe baata.»
40007015	«Ɔndki kɔnd te jeegen jig eyo tɛɗ roɗe aan gɔɔ jee taaɗ taar teeco taar Raa ki se. Naaɗe ɓaaɗo ɔŋse ɔɔ tɛɗ roɗe dalul aan gɔɔ baatge, num gaŋ te maakɗe se naaɗe jee kusin̰ aan gɔɔ k‑sogsogige.
40007016	Naase aɗeki kaakŋ jeel ro naabɗe ki aan gɔɔ k'j'aak k'jeel ko kaaga ute koojin̰ se. 'Jeelki, koojn̰ mɔŋgɔ se j'an̰ tuugŋ do tɔndɔm ki eyo. Ɔɔ koojn̰ goyab se j'an̰ tuugŋ do mɛrɛn̰j ki eyo.
40007017	Kaagŋ jaay jiga se ooj koojin̰ kic ɓo jiga, ɔɔ kaagŋ jaay kɔɔn̰ se, ooj koojin̰ kic ɓo jig eyo.
40007018	Kaagŋ jaay jiga se, k'kɔŋ koojn̰ kaagŋ jig ey se do ki eyo. Ɔɔ kaagŋ jaay kɔɔn̰ se lɛ k'kɔŋ koojn̰ kaagŋ jiga se do ki eyo.
40007019	Kaagŋ paacn̰ kɛn ooj koojin̰ jig ey se, j'an̰ gaaŋa ɔɔ j'an̰ toocn̰ naata.
40007020	Bin num, jeegen jig ey jaay tɛɗ roɗe aan gɔɔ jee taaɗ taar teeco taar Raa ki se, ute naabɗen naaɗe tɛɗ se ɓo, naase aɗeki kaakŋ jeel ro ki bin kici.»
40007021	«Jeegen kɛn daŋum ɔɔ: Mɛluma, Mɛluma se, naaɗe se paac ɓo kɔŋ kɛnd maakŋ Gaar Raa ki eyo, num jeegen kɛn tɛɗ maak‑je Bubum kɛn maakŋ raa ki se sum ɓo 'kɛndɗe.
40007022	Ɓii kɛn kaam mɔɔtn se jeege dɛna am ɗeekŋ ɔɔ: ‹Mɛluma, Mɛluma, ute ro naai se ɓo naaje k'taaɗo taar Raa, ute ro naai se ɓo naaje k'tuuro sitange ro jeege tu, ɔɔ ute roi naai se ɓo, naaje k'tɛɗo nakŋ‑kɔɔɓge dɛna!›
40007023	Ɓii kɛn se maam m'aɗen taaɗn m'ɔɔ: naase se, maam m'jeelseno te eyo. Iikki naatn cɛɛm ki dɔkɔ, naasen paacn̰ jee tɛɗn kusin̰ge se!»
40007024	Tɛr Isa aal naagŋ taara ɔɔ: «Debm kɛn jaay booy taaruma ɔɔ iŋg do ki se, naan̰ se tec aan gɔɔ debm mɛtɛkŋ kɛn iin̰ ɓeen̰ do ko ki.
40007025	Ɓee se, kɛn maane eeɗe ɔɔ oolge kic ɓo ɗooco ɔɔ kuul ɔl makɔn̰ɔ ɓaaɗo deeb ɓee se bat naɓo, ɔŋ ruin̰ te eyo, taa ɓee se k'j'iin̰in̰ do ko ki.
40007026	Num gaŋ debm booy taaruma ɔɔ iŋg do ki ey se, naan̰ se tec aan gɔɔ debm dɛrl kɛn iin̰ ɓeen̰ do kɛɛs ki.
40007027	Ɓee se kɛn maane eeɗe, oolge kic ɓo ɗooco ɔɔ kuul ɔl makɔn̰ɔ ɓaaɗo deeb ɓee se bat, ɔɔ ɓee se ru naŋ tak.»
40007028	Kɛn Isa jaay taaɗ naŋ taarin̰ge sum se, jee dɛngen tus se jaay booy taar naan̰ dooyɗen se, ɔkɗen taaɗ eyo.
40007029	Taa dooy naan̰ se ɔk tɔɔgɔ ɔɔ tec aan gɔɔ gɛn jeeɗegen jeel taaɗn tɔɔkŋ mɛtn Ko Taar Raage se eyo.
40008001	Kɛn Isa bɔɔyo do kɔs ki se dɔɔl jeege dɛna ɔk mɛtin̰a.
40008002	Gɔtn se gaaba kalaŋ ɔk kɔɔn̰ bikiɗi ɓaaɗo cɛɛ Isa ki, ɛrg naanin̰ ki tɔnd mɛtin̰ ɔɔ: «Mɛlje, kɛn naai 'je num, ɛɗum lapia taa rom se ɗaapm 'tooɗn kɔlɔn̰ kɔlɔn̰.»
40008003	Isa ɔl jin̰ utin̰a ɔɔ ɗeekin̰ ɔɔ: «Yɛɛ, maam m'jea, ɔn̰ roi 'ɗaapm 'tooɗn kɔlɔn̰ kɔlɔn̰!» Gɔtn se sum ɓo, debm kɔɔn̰ bikiɗn se ɔŋ lapia ɔɔ ron̰ ɗaap tooɗ kɔlɔn̰ kɔlɔn̰.
40008004	Tɛr Isa ɗeekin̰ ɔɔ: «Iin̰ 'ɓaao, naɓo ɔn̰te ɓaa taaɗn nam ki; num 'ɓaa 'taaɗ roi debm tɛɗn sɛrkɛ Raa ki se ɔɔ 'ɓaa ɛɗ sɛrkɛ Raa ki aan gɔɔ kɛn Musa taaɗin̰o maakŋ Kitap ki. Bin ɓo jeege paac 'jeele, naai se ɔŋga lapia.»
40008005	Kɛn Isa jaay ɛnd kɛnd maakŋ gɛgɛr kɛn Kaparnayum ki se ɔɔ gɔtn se bubm asgarge kalaŋ ɓaaɗo ɔŋin̰a ɔɔ eemin̰ nɔɔ ɔɔ:
40008006	«Mɛlje, maam se m'ɔk debm tɛɗn naabum kalaŋ se kɔɔn̰ɔ dɛna tooɗ tooɗ ɓeene. Kɔɔn̰in̰ se tɛrɛcin̰ k'ruŋguyu ɔɔ dabarin̰ dɛn aak eyo.»
40008007	Gɔtn se Isa tɛrlin̰ ɔɔ: «Maam m'ɓaa ɓei ki ɔɔ m'an̰ ɓaa kɛɗn lapia.»
40008008	Gɔtn se bubm asgar Rɔmɛge se ɗeekin̰ ɔɔ: «Mɛlje, ɓɛrɛ, maam se m'aas te debm naai 'ɓaa ɓeem ki eyo. Num gɔtn ɗaari ki se, naai 'taaɗ ute taari sum ɓo, debm tɛɗn naabum se 'kɔŋ lapia.
40008009	Taa maam se, kic m'kaam ji deb kuuy, naɓo m'ɔk asgarge kaam ji maam kici. Ɔɔ kɛn maakɗe ki se jaay m'ɗeek deb kalaŋ ki m'ɔɔ: ‹'Ɓaa se› naan̰ iin̰ 'ɓaa. Ɔɔ m'ɗeek deb kuuy ki m'ɔɔ: ‹'Ɓaaɗo se› naan̰ iin̰ ɓaaɗo. Ɔɔ ɓulum ki se jaay, m'ɗeekin̰ m'ɔɔ: ‹'Tɛɗ nakŋ ese se› naan̰ iin̰ tɛɗin̰a.»
40008010	Kɛn Isa jaay booy taar gaabm ese se, taara se ɔkin̰ taaɗ eyo. Naan̰ ɗeek jeege tun daanin̰ se ɔɔ: «Naase 'booyki bɛɛ m'asen taaɗa: maakŋ gaan Israɛlge tun ute dɛnɗe se kic ɓo, maam m'ɔŋ te nam jaay aal maakin̰ do Raa ki aan gɔɔ gaabm ara se eyo.
40008011	Anum m'ɗeeksen m'ɔɔ: jeege dɛna utu aɗe kiin̰ ɓaa gɔtn kaam kaaɗa tookŋo, ɔɔ kaam kaaɗa toocn̰ ni, naaɗe aɗe ɓaa utu tusn 'kiŋg kɔsn ɓii laa ki ute maak‑raapo ute ɓugjege Abraam, Isaka ɔɔ Yakub maakŋ Gaar Raa ki tɛlɛ.
40008012	Num gaangen gɛn maakŋ Gaar Raa tap ɓo, naaɗe se ɓo j'utu j'aɗen kɔɔɗɔ ɔɔ j'utu j'aɗen kɔmb naatn maakŋ gɔt kɛn ɔɔɗ dɔrɔɗ. Gɔtn se ɓo naaɗe ɓaa keeme ɔɔ taan̰ naaŋɗege.»
40008013	Tɛr Isa ɗeek bubm asgar Rɔmɛge tu se ɔɔ: «Ɔk 'tɛrl 'ɓaa ɓei ki. Ute kaal maaki naai aal dom ki paac se, nakŋ naai 'tɔnd mɛta ro ki se 'kɔŋ tɛɗa.» Ɔɔ kaaɗ kɛn se sum ɓo, debm tɛɗn naabin̰ se ɔŋ lapia.
40008014	Tɛr Isa iin̰ ɓaa ɓee Piɛr ki. Kɛn naan̰ jaay aan sum se, ɔŋ moom Piɛr mɛnda se kɔɔn̰ɔ tooɗ tooɗ daŋal ki ɔɔ naan̰ ron̰ ɔŋ kɛɗɛk.
40008015	Gɔtn se naan̰ ɔl jin̰ utin̰a ɔɔ ron̰ ɔŋg kɛɗɛk se tɛrɛc urlu ɔɔ gɔtn se naan̰ iin̰ ɗaara ɔɔ baag tɛɗn kɔsɔ Isa ki.
40008016	Kɛn kaaɗa ooc jaay gɔtɔ tɛɗ ilim se, jeege ɓaano ute jee kɔɔn̰ sitange se dɛna gɔtn Isa ki. Ute taarin̰ se sum ɓo, naan̰ tuur sitange naatn ro jeege tu ɔɔ jee kɔɔn̰ge se paac naan̰ ɛɗɗen lapia kici.
40008017	Nakŋ Isa tɛɗ se aanga ɗoobin̰ ki aan gɔɔ taar kɛn debm taaɗ taar teeco taar Raa ki ron̰ Ezayi taaɗno do dɔkin̰ kɛn ɔɔ: Kɔɔn̰jegen tujjeki rojege se, naan̰ uunin̰ga paac don̰ ki.
40008018	Kɛn Isa jaay aak jee dɛnge ɔl gurugin̰ se, gɔtn se naan̰ ɗeek jeege tun mɛtin̰ ki ɔɔ k'gaaŋ k'ɓaaki jɛŋ baar kɛn kaam naane.
40008019	Gaŋ maakŋ jee jeel taaɗn tɔɔkŋ mɛtn Ko Taar Raage se, deb kalaŋ iiko cɛɛn̰ ki ɗeekin̰ ɔɔ: «Debm dooy jeege, gɔtn naai 'ɓaa gay gay kic ɓo, maam m'ai daana.»
40008020	Isa tɛrlin̰ ɔɔ: «'Booyo! K‑bukumbɔɔge kic ɓo ɔk ɓee tooɗɗege, ɔɔ yeelge kic lɛ ɔk kujɗege. Num gaŋ maam Goon Deba se m'ɔk gɔtn maam m'an kɔl dom eyo.»
40008021	Maakŋ jeege tun mɛtin̰ ki se, deb kalaŋ kuuy se ɗeekin̰ ɔɔ: «Mɛlje, ɔn̰um m'aɗe ɓaa duubm bubum jaayo.»
40008022	Gaŋ Isa tɛrlin̰ ɔɔ: «Ɔn̰ jeegen aan gɔɔ ooyga kooy naan Raa ki se 'duubm naapa, num naai se, 'ɓaaɗo 'daanuma.»
40008023	Gɔtn se Isa ook maakŋ markab ki ɔɔ jee mɛtin̰ ki ɓaa ute naan̰a.
40008024	Gɔtn se sum ɓo kuulu dɔɔbɔ ɔɔ ɔl makɔn̰ɔ do baar ki. Kuulu se tɛɗ maane aal walak walak ɔɔ iin̰ ɓaa ɓaa ɗoocn̰ markaba. Num naan̰ kɛn se, Isa tooɗ tooɗ bia.
40008025	Jee mɛtin̰ ki iiko cɛɛn̰ ki tɔnd durin̰a ɔɔ ɗeekin̰ ɔɔ: «Mɛlje, naakje! Ey num ɓɛrɛ, naajege j'aki kutu.»
40008026	Isa ɗeekɗen ɔɔ: «Gɛn ɗi jaay naase 'ɓeerki bin se? Naase se aalki te maakse paac do Raa ki eyo.» Gɔtn se naan̰ iin̰ ɗaara, aac kaama kuul ki ute maane ki ɔɔ naan̰ kɛn se, gɔtɔ ɓaa tooɗ dil.
40008027	Kɛn naaɗe jaay aak nakŋ ese se, paac ɔkɗen taaɗ eyo ɔɔ ɗeek ɔɔ: «Aakki tu nakage! Kɛse tap ɓo naŋa bini kɛn taaɗ kuulu ute maane ki kic ɓo tookin̰ taarin̰ se?»
40008028	Kɛn Isa jaay aan jɛŋ baar kɛn kaam naane, taa naaŋ jee Gadarge tu se, gɔtn se gaabge dio ɔk kɔɔn̰ sitange teeco maakŋ iiɓge tun Yaudge tɛɗin̰o gɛn tɔl taal yoɗege se, ɓaaɗo dɔɔɗin̰a. Gaabgen di se naaɗe kusin̰a ɔɔ gɔtn naaɗe iŋg se nam ɔŋ aal te ɗoobm se eyo.
40008029	Kɛn naaɗe jaay aakin̰ se, gɔtn se naaɗe baag tɔɔɗn tɔɔyɔ ɔɔ: «Goon Raa, naai 'je ɗi roje ki? Kɛn kaaɗn Raa ɔndin̰ se aas te ey ɓɔrt sum ɓo, naai 'ɓaaɗo 'je ajen dabar la?»
40008030	Naanɗe ki dɔk cɔkɔ se ɔk dɔɔl kin̰zirge dɛna k'gaamɗe gaama.
40008031	Sitange se eem nɔɔ mɛtn Isa ki, ɗeekin̰ ɔɔ: «Kɛn ajen tuur num, ɔlje naaje k'ɓaa kɛnd maakŋ dɔɔl kin̰zirge tu se.»
40008032	Isa ɗeekɗen ɔɔ: «'Teec 'ɓaaki.» Gɔtn se sitange se teeco ro gaabge tun di se ɔɔ ɓaa ɛnd maakŋ kin̰zirge tu. Naan̰ kɛn se sum ɓo dɔɔl kin̰zirgen te dɛnɗe se dɔɔb rus ɔɔ naar aan̰o girdi girdi bɔɔy ɓaa si maakŋ baar ki ɔɔ naaɗe ooy ut kap.
40008033	Kɛn jee gaam kin̰zirge jaay aak nakŋ tɛɗ se, naaɗe dɔɔb aan̰ ɓaa maakŋ gɛgɛr ki ɔɔ ɓaa taaɗ mɛtn taar nakgen deel se paac jeege tu nakŋ aan do gaabge tun di kɛn ɔk kɔɔn̰ sitange se.
40008034	Gɔtn se jee maakŋ gɛgɛr ki se paac teec ɓaaɗo ɔŋ Isa. Kɛn naaɗe ɓaaɗo ɔŋin̰ sum se, naaɗe sɛlin̰ mɛtin̰a ɔɔ ɗeekin̰ ɔɔ: «Naai se iin̰ 'teec ɔn̰jen naaŋje!»
40009001	Tɛr Isa ook maakŋ markab ki, gaaŋ baar ɓaa maakŋ gɛgɛrin̰ ki.
40009002	Gɔtn se jeege uuno debm k'ruŋguyu do nakŋ tooɗin̰ ki, ɔɔ ɓaano gɔtn Isa ki. Kɛn Isa jaay aak naaɗe aal maakɗe don̰ ki se, ɗeek debm k'ruŋguy ki se ɔɔ: «Aay kaami goonuma! Kusin̰ige se, maam m'tɔɔlisin̰ga naatn.»
40009003	Gaŋ jee jeel taaɗn tɔɔkŋ mɛtn Ko Taar Raage kandum se baag taaɗn ute maakɗe ɔɔ: «Gaabm ese se naan̰ naaj naaj Raa.»
40009004	Kɛn Isa jaay jeel saapɗe sum se, ɗeekɗen ɔɔ: «Taa ɗi jaay naase 'saapki nakŋ jig eyo ute maakse bin se?
40009005	Gɛn naase ki num kɛn gay ɓo ɔɔn̰ ciri kɛn m'ɗeekŋ m'ɔɔ: ‹Kusin̰ige se, maam m'tɔɔlisin̰ga naatn› lɔɓu kɛn m'ɗeekŋ m'ɔɔ: ‹Iin̰i ɔɔ 'lea› se ɓo ɔɔn̰ cir lɛ?
40009006	Bin num, naase aki 'jeele maam m'Goon Deba se, do naaŋ ki ara se, m'ɔk tɔɔgɔ gɛn tɔɔl kusin̰ jeege.» Gɔtn se, Isa ɗeek debm k'ruŋguy ki ɔɔ: «Iin̰i, uun nakŋ tooɗi se ɔɔ 'ɓaa ɓei ki!»
40009007	Gɔtn se gaaba se iin̰i ɔɔ ɓaa ɓeen̰ ki.
40009008	Kɛn dɔɔl jee dɛnge jaay aak nakŋ ese se, ɓeere ɓaa ɔkɗe ɔɔ gɔtn se naaɗe tɔɔm Raa kɛn ɛɗ tɔɔgŋ bin se jikilimge tu.
40009009	Kɛn Isa jaay deel deel naane se, naan̰ aak gaaba kalaŋ k'daŋin̰ Matiye debm tɔkŋ miiri iŋg kiŋg gɔtn tɛɗn naabin̰ ki. Naan̰ ɗeekin̰ ɔɔ: «Iin̰i 'daanuma!» Gɔtn se sum ɓo Matiye iin̰i ɔɔ daanin̰a.
40009010	Ɓii kalaŋ Isa ute jee mɛtin̰ ki iŋg ɔs kɔs ɓee Matiye ki se, jee tɔkŋ miirge dɛna te jee kusin̰ge se ɓaaɗo iŋg ɔs te naaɗe kici.
40009011	Kɛn Parizige jaay aak nakŋ ese se, naaɗe ɗeek jeege tun mɛtn Isa ki ɔɔ: «Gɛn ɗi jaay Debm dooyse se iŋg ɔs te jee tɔkŋ miirge ɔɔ jee tɛɗn kusin̰ge se?»
40009012	Kɛn Isa jaay booy taarɗe se, ɗeekɗen ɔɔ: «Jee roɗe kiji se, naaɗe je daptor eyo, num kɛn je daptor se, jee kɔɔn̰ge.
40009013	Bin num 'ɓaa 'saapki do taar kɛn Raa taaɗno se kɛn ɔɔ: Maam m'je amki tɔjn̰ sɛrkɛ sum eyo, num nakŋ maam m'je se, 'tɛɗki bɛɛ ɓo jeege tu. Maam m'ɓaaɗo se gɛn daŋ jee kɛn saap ɔɔ naaɗe aak bɛɛ naan Raa ki se eyo, num maam m'ɓaaɗo se gɛn jee jeel roɗe ki, naaɗe jee kusin̰ge se.»
40009014	Gɔtn se jee mɛtn Jan‑Batist ki ɓaaɗo tɔnd mɛtn Isa ɗeekin̰ ɔɔ: «Naaje j'ute Parizige se k'lee k'tuun siam; anum gɛn ɗi jaay jee mɛtn naai ki uun siam ey se?»
40009015	Isa tɛrlɗen ɔɔ: «Jeegen ɓaaɗo kɔkŋ mɛnda jaay gaabm mɛnda utu se, naaɗe 'kɔŋ kiŋg maak‑tuj ki la? Mɛt ki eyo. Naaɗe se kɔŋ kuun siam eyo kɛn mɛl mɛnda jaay utu te naaɗe se. Num gaŋ ɓii kalaŋ kaaɗin̰ utu 'kaana gaabm mɛnda j'an̰ kɔɔɗn naatn se jaay ɓo mɛɗin̰ge se 'kuun siam.
40009016	«'Booyki: nam kɔŋ kaal kal kiji ro kal kɛn koon eyo. Ey num kal kiji se an nɛɛpm ute kal koono. Ɔɔ gɔtn nɛɛpin̰ se 'tɛɗn magal cir kɛn do dɔkin̰a.
40009017	Ɔɔ tɔtn koojn̰ bin̰ utu iin̰ kiin̰ se j'an̰ kɔŋ maakŋ k‑lɛɛtɛrge tun koon eyo. Ey num tɔtn koojn̰ bin̰ utu iin̰ kiin̰ se an dɔɔbm ute k‑lɛɛtɛrge. Ɔɔ tɔtɔ se lɛ kɔɔy naaŋ ki cɛrɛ, ɔɔ k‑lɛɛtɛrge se lɛ tujn̰ kici. Bin num, tɔtn koojn̰ bin̰ utu iin̰ kiin̰ se j'an̰ kɔmbin̰ maakŋ k‑lɛɛtɛrge tun kiji; taa bin se, tɔtn maak ki se lɛ tuj eyo ɔɔ k‑lɛɛtɛrge se lɛ kɔŋ 'dɔɔb eyo.»
40009018	Kaaɗ kɛn Isa utu taaɗɗen taaɗ ɓɔrt sum ɓo, maakŋ magal Yaudge tu se deb kalaŋ ɓaaɗo ɔŋin̰a, ɛrg naanin̰ ki ɗeekin̰ ɔɔ: «Goonum mɛnda se te ooy kooy ɓɔrse sum, 'ɓaaɗo kɔnd ji don̰ ki taa naan̰ duru.»
40009019	Gɔtn se Isa ute jee mɛtin̰ ki iin̰ ɔk mɛtin̰a.
40009020	Kɛn naaɗe utu ɓaa ɓaa ɗoob ki se, gɔtn se, mɛnda kalaŋ bin se gɔtn moosin̰ aan sum se ɔŋ ɗaar eyo bini tɛɗ ɓaar sik‑kaar‑dio, naan̰ ɔko mɛtn Isa ɔɔ taaɗ te maakin̰ ɔɔ: «Kɛn maam m'ɓaa jaay m'utga taa kalin̰ sum ɓo, m'utu m'kɔŋ lapia.» Gɔtn se naan̰ ɓaaɗo naagŋ Isa ki ut taa kalin̰a ɔɔ naar ɔŋ lapia.
40009022	Isa ɔk tɛrl aakin̰a ɔɔ ɗeekin̰ ɔɔ: «Aay kaami goonuma! Taa naai aalga maaki dom ki se, kaal maaki se aajiga.» Ɔɔ kaaɗ kɛn se sum ɓo, mɛnda se ɔŋ lapia.
40009023	Kɛn Isa jaay aan ɓee gaab kɛn magal Yaudge se, naan̰ ɔŋ jee tuuy kaage ɔɔ jee dɛnge se lɛ ɗaar tɔɔy tɔɔy makɔn̰ɔ.
40009024	Naan̰ ɗeekɗen ɔɔ: «'Teecki naatn! Ɓɛrɛ, goon mɛnda se lɛ ooy te eyo, naan̰ tooɗ tooɗ bi sum.» Gaŋ gɔtn se naaɗe ooyin̰ koogo mɛtin̰ ki.
40009025	Kɛn jee dɛn jaay j'ɔɔɗɗeno naatn se, Isa ɛnd maakŋ ɓee ki ɔɔ ɔk ji goon mɛnda ɔɔ gɔtn se goon mɛnda se iin̰i.
40009026	Gɔtn se labarin̰ se wɔɔk dɔɔɗ taa naaŋ gɔtn ese paac.
40009027	Kɛn Isa iin̰ gɔtn se jaay ɓaa ɓaa se, gɔtn se jee kaam‑tɔɔkge dio ɔk mɛtin̰a ɔɔ tɔɔɗ tɔɔy ɔɔ: «Ɛɛjjen doje ki, naai Goon Daud!»
40009028	Kɛn Isa jaay aan ɓeen se, jee kaam‑tɔɔkge se ɓaaɗo ɔŋin̰a ɔɔ naan̰ ɗeekɗen ɔɔ: «Naase 'took aalki maakse dom ki la kɛn maam m'ɔk tɔɔgɔ gɛn tɛɗn nakŋ ese se?» Naaɗe tɛrlin̰ ɔɔ: «Yɛɛ Mɛlje, naaje k'tooko.»
40009029	Gɔtn se Isa uun jin̰ tɔndɗen kaamɗege tu ɔɔ ɗeekɗen ɔɔ: «Aan gɔɔ naase aalkiga maakse dom ki se, nakŋ naase 'jeki se 'kaan̰ kaama.»
40009030	Naan̰ kɛn se sum ɓo, kaamɗege naar tɔɔɗ taaka. Num gɔtn ese se Isa aacɗen kaama ɔɔ ɗeekɗen ɔɔ: «Ɔndki kɔndɔ: taar se, ɔn̰te 'ɓaa taaɗin̰ki nam ki.»
40009031	Num gaŋ kɛn naaɗe jaay iin̰ ɓaa ɓaa sum se, nakŋ Isa tɛɗɗen se, naaɗe ɓaa wɔɔkin̰ taa naaŋ kɛn ese paac.
40009032	Gaŋ kɛn jee kaam‑tɔɔkgen di se jaay teec ɓaa ɓaa sum se, naan̰ kɛn se, naaɗe ɓaano gɔtn Isa ki ute gaaba kalaŋ bin se, ɔk kɔɔn̰ sitan kɛn ɔlin̰ ɔŋ taaɗ taar eyo.
40009033	Gɔtn se Isa tuur te sitan ro gaab kɛn ese se, ɔɔ gaabm ɔŋ taaɗ taar ey se, baag taaɗn taara cɛy. Ɔɔ kɛn jee dɛnge aak se nakŋ se deel doɗe ɔɔ ɔkɗen taaɗ eyo ɔɔ ɗeek ɔɔ: «Maakŋ Israɛl ki paac se, nakŋ bin se ɓii kalaŋ k'j'aak te eyo!»
40009034	Gaŋ Parizige se ɗeek ɔɔ: «Ute Ɓubm sitange se ɓo naan̰ tuur sitange ro jeege tu.»
40009035	Isa lee ɓaa maakŋ gɛgɛrge tu ɔɔ maakŋ naaŋge tu paac, lee dooy jeege maakŋ ɓeege tun Yaudge lee tusn maak ki. Naan̰ lee taaɗɗen Labar Jiga gɛn maakŋ Gaar Raa ɔɔ lee ɛɗ lapi jee kɔɔn̰ge tu paac ɔɔ jeegen paacn̰ kɔɔn̰ɔ tujɗenga tuju.
40009036	Kɛn naan̰ aak jee dɛnge se, naan̰ ɛɛjɗen doɗe ki taa naaɗe se ɔɔrga ɔɔ maakɗe tujga aan gɔɔ baatgen ɔk debm gaam eyo.
40009037	Gɔtn se Isa ɗeek jeege tun mɛtin̰ ki ɔɔ: «Maakŋ‑gɔtn tɛɗga gɛn kɔjɔ se dɛna, naɓo jee tɛɗn naabge se, baata.
40009038	Bin num, 'tɔndki mɛtn Mɛl maakŋ‑gɔtɔ taa aɗe kɔl jee tɛɗn naabge do ki gɛn kɔjn̰ maakŋ gɔtin̰a.»
40010001	Tɛr Isa daŋo jee mɛtin̰ kɛn sik‑kaar‑dio. Naan̰ ɛɗɗen tɔɔgɔ gɛn tuur sitange ro jeege tu ɔɔ gɛn kɛɗn lapi jee kɔɔn̰ge tu paac ɔɔ jeegen paacn̰ kɛn kɔɔn̰ɔ tujɗenga tuju.
40010002	Kɛn ara ɓo ro jee kaan̰ naabm Isagen sik‑kaar‑dio: kɛn deet se, Simon k'daŋin̰ Piɛr se ute gɛnaan̰ Andre; Jak ute gɛnaan̰ Jan, naaɗen di se gaan Zebedege;
40010003	Pilip ɔɔ Bartelemi; Tɔma ɔɔ Matiye kɛn naabin̰ tɔkŋ miiri se; Jak goon Alpe ɔɔ Tade;
40010004	Simon debm je kujn̰ naaŋin̰a ɔɔ Judas Iskariɔt, naan̰ ɓo debm utu kutn Isa se.
40010005	Naaɗe se ɓo jee kaan̰ naabm Isagen sik‑kaar‑di kɛn naan̰ ɔlɗen naaba. Kɛn ɔlɗe kɔl se, naan̰ dɛjɗe ɔɔ taaɗɗen ɔɔ: «Ɔn̰te 'ɓaaki maakŋ naaŋge tun mɛlin̰ge Yaudge eyo ɔɔ maakŋ gɛgɛr Samarige tu se kalaŋ kic ɓo ɔn̰te 'kɛndki maak ki.
40010006	Num 'ɓaaki gɔtn gaan Israɛlge tu, naaɗen tec aan gɔɔ baatgen iigga kiig se.
40010007	Kɛn 'ɓaaki ɓaa ɗoob ki se 'taaɗɗeki taar Raa ɔɔki: ‹Ɓɛrɛ, maakŋ Gaar Raa se ɔɔpga gɔɔrɔ!›
40010008	Ɛɗki lapi jee kɔɔn̰ge tu, 'durki jeegen ooyga kooyo, ɛɗki lapi jee bikiɗge tu taa roɗe 'ɗaapm tɛɗn aak bɛɛ naan Raa ki ɔɔ 'tuurki sitange ro jeege tu. Taa naase lɛ ɔŋki cɛrɛ ɗey se, naase kic ɓo ɛɗin̰ki jeege tu cɛrɛ.
40010009	«Kɛn naase 'ɓaaki ɓaa se, ɔn̰te 'kuunki daab, pudda ey lɛ gurs maakŋ pɔs ki.
40010010	Ɔɔ kɛn 'ɓaaki ɓaa ɗoob ki se ɔn̰te 'kuunki ɓɔɔnɔ, ɔn̰ten 'tɔski kalge di dio, saage ɔɔ ɔn̰ten 'kuunki sirɗi. Taa debm tɛɗn naaba se, bɛɛki num, j'an̰ kɛɗn kɔsin̰a.
40010011	«Kɛn naase jaay aki kɛnd maakŋ gɛgɛr ki ey lɛ maakŋ naaŋ ki se, 'jeki debm bɛɛ kɛn asen dɔɔɗn kɔkŋ jiga. Naase iŋgki gɔtn deb kɛn ese sum bini anki kiin̰ ɓaa maak ki.
40010012	Maakŋ ɓee kɛn jaay naase ɛndkiga maak ki se, 'tɛɗɗeki tɔɔsɛ.
40010013	Kɛn jee maakŋ ɓee ki se jaay dɔɔɗ ɔksenga lɛ, ɔn̰ tɔɔsɛ se kiŋg te naaɗe. Num kɛn naaɗe jaay dɔɔɗ ɔksen te ey lɛ, ɔn̰ tɔɔsɛ se asen tɛrl kɔŋ gɔtin̰ ki.
40010014	Kɛn maakŋ gɛgɛr ki ey lɛ maakŋ ɓee kɛn naase aki kɛnd maak ki jaay, naaɗe baate dɔɔɗn kɔkse se, ɔɔ baate booy taarse num, naase 'teec ɔn̰ɗenki ɓeeɗe ey lɛ maakŋ gɛgɛrɗe ɔɔ kɛn teec 'ɓaaki ɓaa se, kuɗn jɛsege tu se kic ɓo 'tupɗeki naatn.
40010015	'Booyki bɛɛ m'asen taaɗa: ɓii kɛn Raa 'kɔjn̰ bɔɔrɔ do jeege tu se, jee maakŋ gɛgɛr kɛn ese se bɔɔr koocn̰ do naaɗe ki se aɗen tɛɗn ɔɔn̰ cir gɛn jee taa naaŋ Sɔdɔm ute gɛn Gɔmɔr!»
40010016	«'Ɓooyki! Maam m'ɔlse aan gɔɔ baatge maakŋ k‑sogsogige tu; naɓo naase se iŋgki do mɛtɛkse ki aan gɔɔ wɔɔjge ɔɔ 'tɛɗki rose miskinge aan gɔɔ dɛɛrge.
40010017	Ɔndki kɔndɔ, taa jeege utu asen tɔkŋ ɓaa gɔtn kɔjn̰ bɔɔrge tu, naaɗe asen tɔnd ute mɛɛjɛ maakŋ ɓeege tun Yaudge lee tusn maak ki.
40010018	Taa maam se naaɗe asen tɔkŋ ɓaa naan magalge tu ɔɔ naan gaarin̰ge tu, taa bin se naase aki tɛɗn saaɗumge naan naaɗe ki ɔɔ naan jeege tun Yaudge ey se kici.
40010019	Kɛn jaay j'ɔk k'ɓaansinga naan tɔɔgge tu num, gɔtn naane se ɔn̰te 'ɓeerki do taar kɛn naase aki ɓaa taaɗa ɔɔ ute raay naase aki kɔŋ jaay anki taaɗn taar se. Taa kaaɗ kɛn se, Raa ɓo asen kɛɗn taar kɛn naase aɗeki taaɗa.
40010020	Taa taar naase aki taaɗ se, gɛn naase malin̰ge eyo, num taar se Nirl gɛn Bubse Raa ɓo asen kɔl naase aki taaɗa.
40010021	Naan̰ kɛn se, gɛnaa utu kɔl gɛnaan̰ j'an̰ ɓaa tɔɔlɔ ɔɔ bubu kici utu kɔl goonin̰a j'an̰ ɓaa tɔɔlɔ. Gaange utu tɛrl naaga bubɗege tu ɔɔ je yoɗe.
40010022	Taa maam se jeege paac utu asen kɔɔɗn kundu; naɓo debm jaay aayga kaamin̰ bini aanga do taar tɔɔlin̰ ki num, naan̰ se utu 'kɔŋ kaaja.»
40010023	Kɛn jaay k'dabarse maakŋ gɛgɛr kɛn kaam kalaŋ num, aan̰ 'ɓaaki maakŋ gɛgɛr kɛn kuuyu. 'Booyki bɛɛ m'asen taaɗa: gɛgɛrgen maakŋ naaŋ Israɛl ki se, naase aɗeki lee dɔɔɗ ey sum ɓo, maam Goon Deba se m'kaan ro ki.
40010024	«Debm lee mɛtn deb kɛn dooyin̰ se, 'kɔŋ cir debm dooyin̰ eyo; ɔɔ debm tɛɗn naaba gɔtn deb ki se, naan̰ se 'kɔŋ cir mɛlin̰ eyo.
40010025	Anum debm lee mɛtn deb kɛn lee dooyin̰ se n̰'tɛɗ aan gɔɔ debm dooyin̰ se. Ɔɔ debm 'tɛɗ naaba gɔtn deb ki se kic lɛ, n̰'tɛɗ aan gɔɔ mɛlin̰ se. Taa debm kɛn mɛl ɓee se kic naaɗe naajin̰a ɔɔ naan̰ ɓo Belzebul, bin num mɛt kando k'naajn̰ jeegen maakŋ ɓeen̰ ki se cir gɛn naan̰ se daala!»
40010026	«Taa naan̰ se ɓo jeege se, ɔn̰ten 'ɓeerɗeki! Taa kaaɗin̰ jaay utu 'kaan se, nakŋ paacn̰ j'ɔyin̰ga kɔy se, utu 'tooɗn tal. Ɔɔ nakŋ ɓɔrse k'jeelki mɛtin̰ ey se, j'utu j'an̰ki jeele.
40010027	Nakŋ paacn̰ maam m'taaɗsesin̰ maakŋ nɔɔr ki se, 'ɓaa 'taaɗin̰ki jeege tu ute kaam kaaɗa. Nakŋ kɛn naase 'booyin̰ki k'taaɗsen naaŋ ki mɛtn bisege tu se 'wɔɔkin̰ki do ɓeege tu kici.
40010028	Ɔn̰te 'ɓeerki jeege tun 'tɔɔl daa roa, ey num kɔŋ tɔɔl ko ey se; num 'ɓeerki ɓo Raa ki, naan̰ ɓo debm kɛn ɔk tɔɔgɔ kɛn tɔɔl daa rose ɔɔ tɔɔl kose maakŋ pooɗ kɛn gɛn daayum se.
40010029	Yeelge sɛɛm sɛɛm di se k'dugin̰ ute kɔbɔrɔ kalaŋ sum ey la? Ute naan̰ se kic ɓo kɛn maakɗe ki se jaay kalaŋ 'koocn̰ naaŋ ki se kɛn Bubsen Raa tookga jaayo.
40010030	Num gaŋ naase se bɛɛkŋ dosege kic ɓo Raa jeelin̰ kalaŋ kalaŋ.
40010031	Bin se, ɔn̰te 'ɓeerki! Naan Raa ki se, naase se 'cirki yeelge se dɔkɔ.
40010032	Debm jaay taaɗ naan jeege tu ɔɔ naan̰ debm maam se, maam kic m'taaɗn naan Bubum kɛn maakŋ raa ki m'ɗeekŋ m'ɔɔ: naan̰ se debm maama.
40010033	Num debm kɛn baatum naan jeege tu se, maam kic m'utu m'an̰ baatin̰ naan Bubum kɛn maakŋ raa ki kici.»
40010034	Isa taaɗ ɔɔ: «Ɔn̰ten 'saapki ɔɔki maam se m'ɓaano ute lapia ɓo do naaŋ ki. Maam se m'ɓaano ɓo ute lapi eyo, num m'ɓaano ute bɔɔrɔ.
40010035	Ɗeere, maam se m'ɓaaɗo gɛn: gaaŋ goon gaaba ute bubin̰a, goon mɛnda ute kon̰a, moom mɛnda ute mɛnd goonin̰a.
40010036	Jeegen maakŋ ɓei ki se ɓo utu 'tɛɗn jee wɔɔyige.
40010037	«Debm jaay je bubin̰ ute kon̰ cirum maam se, naan̰ se aas te gɛn tɛɗn debm maam eyo. Ɔɔ debm jaay je goonin̰ gaaba ute goonin̰ mɛnda cirum maam se, naan̰ se aas te gɛn tɛɗn debm maam eyo.
40010038	Ɔɔ debm jaay baate kuun kaagŋ j'ansin̰ tupm ro ki ɔɔ ɔk mɛtum ey se, naan̰ se aas te gɛn tɛɗn debm maam eyo.
40010039	Debm jaay je kaajn̰ kon̰ se, naan̰ utu an̰ kutu, ɔɔ debm jaay ut kon̰a taa maam se, naan̰ utu an̰ kaaja.»
40010040	«Debm jaay dɔɔɗ ɔksen naase se, aan gɔɔ naan̰ dɔɔɗ ɔkum maama ɔɔ debm dɔɔɗ ɔkum maam se lɛ, aan gɔɔ naan̰ dɔɔɗ ɔk debm kɛn ɔlumo.
40010041	Debm kɛn jaay dɔɔɗ ɔk debm taaɗ taar teeco taar Raa ki, taa naan̰ jeelin̰ naan̰ se debm taaɗ taar teeco taar Raa ki se, naan̰ 'kɔŋ bɛɗin̰a aan gɔɔ gɛn debm taaɗ taar teeco taar Raa ki se kici. Debm jaay dɔɔɗ ɔk debm kɛn tɛɗ naka ute ɗoobin̰a, taa naan̰ jeelin̰ naan̰ debm daan ki se, naan̰ se 'kɔŋ bɛɗin̰a aan gɔɔ gɛn debm daan ki se kici.
40010042	'Booyki bɛɛ m'asen taaɗa: maakŋ gaange tun sɛɛm sɛɛm se, debm jaay ɛɗga maan kurlu cɔkɔ deb kalaŋ ki, taa naan̰ jeelin̰ naan̰ debm maam se, debm bin se, bɛɛ naan̰ tɛɗ se 'kutn cɛr eyo, num naan̰ utu 'kɔŋ bɛɗin̰a.»
40011001	Kɛn Isa jaay dooy jee mɛtin̰ kɛn sik‑kaar‑di aas sum se, naan̰ iin̰ ɔn̰ gɔtn ese ɔɔ ɓaa lee taaɗ taar Raa jeege tun maakŋ gɛgɛrge tun gɛn taa naaŋ gɔtn ese ɔɔ dooyɗe.
40011002	Kaaɗ kɛn Jan‑Batist utu maakŋ daŋgay ki se, naan̰ booyga nakŋ paacn̰ kɛn al‑Masi tɛɗ se. Ɔɔ naan̰ daŋo maakŋ jeege tun mɛtin̰ ki se jeege kandum ɔɔ ɔlɗe gɔtn Isa ki.
40011003	Naaɗe ɓaa tɔnd mɛtin̰ ɔɔ: «Naai ɓo debm kɛn jeege iŋg aak kaama j'ɔɔ utu aɗe ɓaa se lɔɓu, k'booy nam kuuy ne?»
40011004	Isa tɛrlɗen ɔɔ: «'Ɓaa taaɗki Jan ki nakŋ naase mala aakin̰ki ute kaamse se ɔɔ booyin̰ki ute bise se:
40011005	jee kaam‑tɔɔkge lɛ, kaamɗege tɔɔɗ taakga, jee cɛkɛɗge lɛ, leega talam talam, jee bikiɗge lɛ, ɔŋga lapia ɔɔ roɗege tooɗga kɔlɔn̰ kɔlɔn̰, jee duguyge lɛ, ɓɔrse booy booyo, jee ooyga kooy kic lɛ, duroga daan yoge tu ɔɔ Labar Jiga se lɛ, k'taaɗin̰ga jee daayge tu.
40011006	Maak‑raapo deb kɛn jaay ai kaamin̰ ɔn̰te ɗoobm gɛn kaal maakin̰ do maam ki eyo.»
40011007	Kɛn jee Jan ɔlɗeno naaba jaay ɔk tɛrl ɓaa se, Isa baag taaɗn taar Jan se jee dɛnge tu ɔɔ: «Do kɔɗ‑ɓaar ki se, naase tap ɓo iŋgkiro kaakŋ naŋa? Lɔɓu iŋgkiro kaakŋ mu taa baar kɛn kuul teen̰ ɓaansin̰ kaam ara kaam ara se la?
40011008	A‑a! Bin num naase iŋgkiro kaakŋ naŋa? Lɔɓu iŋgkiro kaakŋ gaabm kɛn tus kal aak bɛɛ se ne? Gɔtɔ. Jee lee tus kalgen aak bɛɛ gɛn koono se tiŋg maakŋ ɓee gaarin̰ge tu.
40011009	Lɔɓu naase tap ɓo iŋgkiro kaakŋ naŋa? Naase se iŋgkiro kaakŋ debm taaɗ taar teeco taar Raa ki se la? Ɗeere, 'booyki m'asen taaɗa: naan̰ se debm taaɗ taar teeco taar Raa ki naɓo naan̰ magal cir debm taaɗ taar teeco taar Raa ki se daala.
40011010	Naan̰ se ɓo debm kɛn k'raaŋo mɛtn taarin̰ do dɔkin̰ j'ɔɔ: 'Booyo, maam m'ai kɔl debm kaan̰ naabum naani ki, taa ai ɗaapm ɗoobi.
40011011	'Booyki bɛɛ m'asen taaɗa: maakŋ jeege tun mɛndge toojɗen do naaŋ ki ara bini aan do Jan‑Batist ki se, debm kɛn magal cirin̰ Jan se, gɔtɔ. Anum debm maakŋ Gaar Raa ki se baat aan gɔɔ ɗi kic ɓo, naan̰ se ɓo magal cir Jan.
40011012	Kaaɗ kɛn Jan‑Batist lee taaɗo Taar Raa jeege tu bini aan ɓɔrse se, maakŋ Gaar Raa se jeege je kɛnd ute taa tɔɔgɔ. Ɔɔ jeegen tɛɗ naka ute taa tɔɔgɔ se, je an̰ kuun maakŋ Gaar Raa se kaam jiɗe.
40011013	Taar kɛn jee taaɗ taar teeco taar Raa ki taaɗo ute Ko Taar kɛn Raa ɛɗo Musa ki do dɔkin̰ se, paac, bini aan do Jan ki se, taaɗo mɛtn taar Gaar Raa kɛn utu aɗe ɓaa se.
40011014	Kɛn naase jaay 'je aki booy kɔkŋ num, Ɛli kɛn naase ɔɔki utu aɗe ɓaa se, Jan se ɓo naan̰a.
40011015	Debm jaay ɔk bi booyo num, booy ɔk taar se!
40011016	Jeegen ɓɔrse tap ɓo m'aɗen kɔmb bɛyɛ ute naŋge? Naaɗe tec aan gɔɔ gaangen iŋg bɔɔr ki jaay taaɗ ute naapa ɔɔ:
40011017	Naaje k'tuuysen kaa naɓo naase 'baate daamki. Naaje k'j'aarsen kaa yoa naɓo naase 'baate keemki.
40011018	«Ey num kɛn Jan ɓaaɗo se, naan̰ je kɔs dɛn eyo ɔɔ aay tɔtn koojn̰ bin̰ eyo ɔɔ jeege ɗeek ɔɔ: naan̰ se debm sitan!
40011019	Kɛn Goon Deba jaay ɓaaɗo se ɔsɔ ɔɔ aaye, naɓo jeege ɗeek ɔɔ: naan̰ se debm kaam‑kɔsɔ ɔɔ debm kaay‑koono ɔɔ ɔk mɛɗɛ ute jee tɔkŋ miirge ɔɔ ute jee kusin̰ge! Num jeel‑taar gɛn Raa se j'aak k'jeelin̰ naan̰ mɛt ki se ute nakgen jikilimge tɛɗa, taa naaɗe se took aalga maakɗe do Raa ki.»
40011020	Gɔtn se Isa mooy jeegen maakŋ gɛgɛrge tun ese dɛna taa naaɗe baate 'tɛrl kiŋgɗe, ey num gɔtn ese se ɓo, gɔtn naan̰ tɛɗno nakŋ‑kɔɔɓin̰ge dɛna.
40011021	Naan̰ ɗeekɗen ɔɔ: «Utu asen kɔɔn̰ aak eyo naasen jee maakŋ gɛgɛr kɛn Kɔrɔzin ki! Utu asen kɔɔn̰ aak eyo naasen jee maakŋ gɛgɛr kɛn Betsaida ki! Taa nakŋ‑kɔɔɓgen tɛɗ gɔtse ki se jaay 'tɛɗoga tɛɗ maakŋ gɛgɛrge tun Tir ki ute kɛn Sidɔŋ ki num, kaaɗn do dɔkin̰ naaɗe tɛrloga maakɗe do Raa ki, naaɗe tuusn kal kɔl doa ɔɔ bɔɔy burku doɗege tu ɔɔ kɔn̰ kusin̰ɗege.
40011022	'Booyki, m'asen taaɗa: ɓii kɛn Raa utu 'kɔjn̰ bɔɔrɔ do jeege tu se, nakŋ utu 'kaan dose ki se utu 'kɔɔn̰ cir kɛn aano do jeege tun Tir ki ute kɛn Sidɔŋ ki se daala.
40011023	Ɔɔ naase, jee maakŋ gɛgɛr kɛn Kaparnayum ki, gɛn naase ki num, ɔɔki nookse se 'keem kaan maakŋ raa ki la? Gɔtɔ! Naase se utu aki kooy 'ɓaa gɔtn jee ooyga kooy tusn ro ki se. Taa nakŋ‑kɔɔɓgen tɛɗo gɔti ki se jaay ɓo tɛɗoga tɛɗ Sɔdɔm ki num, kaaɗn naane gɛgɛr Sɔdɔm se ɓɔrse kic tɛɗn utu.
40011024	Taa naan̰ se ɓo, 'booyki m'asen taaɗa: ɓii kɔjn̰ bɔɔr ki se, nakŋ utu 'kaan dose ki se utu 'cir nakŋ kɛn utu kaan do jeege tun taa naaŋ Sɔdɔm ki se.»
40011025	Kaaɗ kɛn se Isa ɗeek ɔɔ: «Bua, naai ɓo Mɛl maakŋ raa ute gɛn do naaŋa, maam m'tɔɔmi taa nakgen se naai ɔyin̰ga kɔyɔ jee jeel‑taarge tu ute jee mɛtɛkge tu, ɔɔ ɓɔrse naai 'taaɗga mɛtin̰a gaan sɛɛmge tu.
40011026	Ɗeere, Bua, kɛse ɓo nakŋ jigan kɛn naai maaki 'jen ro ki.
40011027	«Nakge paac se Bubum ɛɗumsin̰ga kaam jima. Ey num Goono se nam tap ɓo jeelin̰ eyo; kɛn jeelin̰ se Raa Bubu kalin̰ ki sum. Ɔɔ Raa Bubu se kic ey num, nam tap ɓo jeelin̰ eyo num kɛn jeelin̰ se, Goonin̰ kalin̰ ki sum ɔɔ Goonin̰ se ɓo ɓaaɗo taaɗ Raa Bubu se jeege tu taa an̰ jeele.
40011028	«'Ɓaakiro gɔtum ki, naasen paacn̰ kɛn ɔɔrkiga kɔɔrɔ ɔɔ daamse deerse se ɔɔ maam m'asen kɛɗn gɔtn tɔɔl maaka.
40011029	Uunki daamum se dose ki ɔɔ 'booy uunki taaruma. Taa maam se m'ɔɔp rom baata ɔɔ m'dalul. Ute maam se, naase aki kɔŋ gɔtn tɔɔl maakse.
40011030	Ɗeere, taarum m'ɔɔ aki kuun se lɛ, naan̰ ɔɔn̰ eyo, ɔɔ daamum m'ɔɔ aki kuun se kic lɛ, naan̰ cɛɛpɛ.»
40012001	Kaaɗ kɛn se Isa deel maakŋ gɔtn gɛm ki ɓii sebit ki ute jee mɛtin̰ ki. Kɛn naaɗe deel deel se, jee mɛtin̰ ki jaay, ɓo tɔɔlɗe se baag tɛrɛcn̰ do gɛmge ɔɔ ɔsɔ.
40012002	Kɛn Parizige jaay aak nakŋ ese se, naaɗe ɗeek Isa ki ɔɔ: «Aaka, jee mɛti ki se tɛɗ nakŋ kɛn j'und te kulu gɛn tɛɗ eyo ɓii sebit ki!»
40012003	Isa tɛrlɗen ɔɔ: «Naase 'dooyin̰ki te ey la, nakŋ kɛn Daud tɛɗ ute jeen̰ge kaaɗ kɛn naaɗe ɓo tɔɔlɗe se?
40012004	Gɔtn se Daud ɛndo maakŋ kɔrɔr magal gɛn Raa ki ɔɔ tɔs mappan j'ɛɗin̰ga kɛɗ sɛrkɛ Raa ki, ɔsɔ ɔɔ ɛɗ jeen̰ge tun mɛtin̰ ki kici. Ey num mappan se naaɗe kɔŋ kɔs eyo; kɛn 'kɔs se, jee tɛɗn sɛrkɛ Raage tu kalɗe ki sum.
40012005	Lɔɓu naase 'dooyin̰ki te ey la, maakŋ Ko Taar kɛn Raa ɛɗo Musa ki se, ɓii sebit ki se jee tɛɗ sɛrkɛ Raage tu kɛn tɛɗ naaba maakŋ kɔrɔr magal gɛn Raa ki kic ɓo uum aal te ɓii sebit se naaŋ ki eyo.
40012006	'Booyki m'asen taaɗa: nam utu gɔtn ara se, magal cir Ɓee Raa se daala.
40012007	Taar kɛn taaɗ ɔɔ: Maam se m'je amki tɔjn̰ sɛrkɛ eyo, num m'je se naase aki 'kɛɛjn̰ ɓo do naapge tu ɔɔ kɛn taar se jaay 'booy ɔkkiga mɛtin̰ num, jee se, naase aɗeki tɔkŋ mindɗe eyo, taa naaɗe se tuj te ɗim eyo.
40012008	Taa Goon Deba se lɛ, naan̰ ɓo Mɛl gɛn ɓii sebit.»
40012009	Isa iin̰ ɔn̰ gɔtn se ɔɔ ɓaa ɛnd maakŋ ɓee kɛn Yaudge lee tusn maak ki.
40012010	Gɔtn ese, naan̰ ɔŋ gaaba kalaŋ jin̰ ooyga kooyo. Taa Parizige je ɗoobm an kɔkŋ mind Isa se, tɔnd mɛtin̰ ɔɔ: «Ɗoobm naajege tu se, ɓii sebit ki nam ɔk ɗoobo kɛn kɛɗn lapia debm kɔɔn̰ ki la?»
40012011	Isa tɛrlɗen ɔɔ: «Maakse ki se nam ɔk baata kalaŋ sum, ɔɔ baatin̰ se jaay ooc maakŋ gɔɔ ki ɓii sebit ki num, an̰ ɓaa kɔɔɗin̰ ey ne?
40012012	'Booyki, debkilimi se naan̰ ɔɔn̰ cir baata! Bin num ɓii sebit ki se, jeege ɔk ɗoobo gɛn tɛɗn bɛɛ jeege tu.»
40012013	Gɔtn se Isa ɗeek gaab kɛn se ɔɔ: «'Sɛɛj jii!» Gɔtn se naan̰ sɛɛj jin̰a ɔɔ gɔtn ese sum ɓo jin̰ se ɔŋ lapia aan gɔɔ naapin̰ se.
40012014	Gɔtn se Parizige teeco naatn maakŋ ɓee kɛn Yaudge lee tusn maak ki se, ɓaa tus dɔɔk taarɗe gɛn je ɗoobm an 'kutn Isa.
40012015	Kɛn Isa jaay booy ɔɔ naaɗe dɔɔkga taarɗe gɛn tɔɔlin̰ se, naan̰ iin̰ ɔn̰ gɔtn ese se ɔɔ jeege dɛna ɔk mɛtin̰a ɔɔ naan̰ ɛɗ lapi jee kɔɔn̰ge tu paac.
40012016	Num naan̰ aacɗen kaama ɔɔ j'ɔn̰te taaɗn jeege tu an̰ jeele.
40012017	Bin ɓo taar kɛn debm taaɗ taar teeco taar Raa ki ron̰ Ezayi taaɗno do dɔkin̰ se aanga ɗoobin̰ ki, kɛn ɔɔ:
40012018	«Kɛn ara ɓo debm tɛɗn naabum kɛn maam Raa m'bɛɛr m'ɔɔɗin̰o. Naan̰ ɓo debm maak‑jema ɔɔ tɔɔlum jaay maam m'bɛɛr m'ɔɔɗin̰o. Maam m'an̰ bɔɔy Nirlum se don̰ ki ɔɔ ɗoobm maam daan ki se, naan̰ an̰ taaɗin̰ jikilimge tu paac.
40012019	Naan̰ se lɛ mooy te nam eyo ɔɔ taaɗ te makɔn̰ eyo. Taar naan̰ se j'an̰ booyin̰ ɗoobge tun kaam ara kaam ara se eyo.
40012020	Mu taa baar kɛn ɗug ɗug se kic ɓo, naan̰ an̰ tɛrɛc eyo. Ɔɔ lɔɔmpɔn pooɗin̰ ɓaa ɓaa kooyo se kic lɛ, naan̰ an̰ tɔɔl eyo. Naan̰ tɛɗ nakge ute ɗoobin̰ se bini 'cir nakgen bɛɛ ey se paac.
40012021	Ɔɔ jee do naaŋ ki se paac kɔnd doɗe do naan̰ ki.»
40012022	Gɔtn se jeege ɔk ɓaano gɔtn Isa ki ute gaaba kalaŋ ɔk kɔɔn̰ sitan ɔɔ kɔɔn̰ sitan se tɛɗin̰ gaabm se tɛɗ kaam‑tɔɔkɔ ɔɔ ɔŋ taaɗ taar eyo. Gaabm se Isa ɛɗin̰ lapia, kaamin̰ ɔɔɗ aaka ɔɔ naan̰ baag taaɗn taara cɛy.
40012023	Ɔɔ gɔtn se jee dɛnge paac aak nakŋ se, deel doɗe ɔɔ ɔkɗen taaɗ eyo, ɗeek ɔɔ: «Gaabm ese se, teeco mɛtjil Gaar Daud ki ey la?»
40012024	Num gaŋ kɛn Parizige jaay booy taar se, naaɗe ɗeek ɔɔ: «Gaabm se tuur sitange ro jeege tu ute tɔɔgŋ Belzebul, naan̰ kɛn Bubm sitange se.»
40012025	Gaŋ Isa jeel maak‑saapɗe ɗey se ɗeekɗen ɔɔ: «Maakŋ taa naaŋ gaar kɛn jeen̰ge taarɗe ɔk mɛtn naap eyo ɔɔ baagga tɛɗn bɔɔrɔ ute naapa se, naaŋ se utu tɛrɛcɛ. Maakŋ gɛgɛr, ey lɛ maakŋ ɓee kɛn malin̰ge tɛɗ taara ute naapa se kic ɓo, malin̰ge 'kɔŋ kiŋg eyo.
40012026	Kɛn Bubm sitange jaay tuur naapin̰ Bubm sitange se, kɛse aan gɔɔ naan̰ tɛɗ bɔɔrɔ ute ro naan̰ malin̰a ɔɔ bin se naan̰ tɔpga ron̰a. Kɛn bin num, gaarin̰ se naan̰ an̰ kɔkŋ ɔɔ ɗio?
40012027	Naase ɔɔki maam m'tuur sitange ute ro Belzebul se; num jee mɛtse ki se, kɛn ɛɗɗen tɔɔgɔ jaay tuur sitange se, naŋa? Bin num naaɗe mala se ɓo asen kɔjn̰ bɔɔrɔ dose ki.
40012028	Kɛn ɗeer num, maam se m'tuur sitange ute Nirl Raa, bin se 'jeelki, maakŋ Gaar Raa se aanga gɔtse ki.
40012029	Kɛn nam jaay je kɛnd kɔsn ɓee debm tɔɔg se, debm se naan̰ ɔk dɔɔkin̰ga jaay ɓo, kɔsn ɓeen̰a.
40012030	Debm jaay ute maam ey se, naan̰ se debm taamooyuma ɔɔ debm jaay noogum gɛn tusn jeege ey se, debm bin se wɔɔkɗen wɔɔkɔ.
40012031	«Taa naan̰ se ɓo 'booyki m'asen taaɗa: kusin̰ paacn̰ kɛn jikilimge tɛɗa ute naajn̰ kɛn naaɗe lee naaj Raa se kic ɓo, Raa aɗesin̰ kɔŋ tɔɔlɔ. Num debm jaay naaj Nirl Raa se, kusin̰ naan̰ se Raa an̰sin̰ tɔɔl eyo.
40012032	Anum debm jaay taaɗ taar iŋg kus ro maam Goon Deb ki kic ɓo, Raa an̰ tɔɔl kusin̰in̰a. Num gaŋ debm jaay taaɗ taar iŋg kus ro Nirl Salal ki se, Raa an̰ tɔɔl kusin̰in̰ do naaŋ ki ara ki eyo ɔɔ ɓii kɛn kaam mɔɔtn se ey kici.»
40012033	Isa ɗeekɗen ɔɔ: «'Booyki. Kaagŋ jiga se ooj koojin̰ kic ɓo jiga, num kaagŋ kɛn kɔɔn̰ɔ se, ooj koojin̰ kic ɓo jig eyo. Taa kaaga se j'aak k'jeelin̰ ute koojin̰a.
40012034	Aakumki tu wɔɔjgen ara! Naase lɛ jee bɛɛki eyo, num te ɗoobm gay jaay naase aki taaɗn nakŋ bɛɛ se? Taa taar kɛn jikilimge lee taaɗ paac se iin̰o maakɗe ki.
40012035	Debm bɛɛ se, bɛɛn̰ se iin̰o maakin̰ ki ɔɔ taar kɛn teec taarin̰ ki kic ɓo bɛɛ, ɔɔ debm kusin̰ se, kusin̰in̰ se kic ɓo iin̰o maakin̰ ki ɔɔ taar kɛn teec taarin̰ ki kic ɓo iŋg kusu.
40012036	'Booyki m'asen taaɗa: ɓiin Raa kɔjn̰ bɔɔr do jeege tu se, taargen jeege taaɗin̰ rɛn̰ rɛn̰ paac se, Raa utu ɓaa tɔnd mɛtɗe.
40012037	Taa ute taar kɛn 'teec taari ki se jaay ɓo ai ɗaapa ey lɛ ai kutu.»
40012038	Gaŋ gɔtn se jee jeel taaɗn tɔɔkŋ mɛtn Ko Taar Raage kandum ute Parizige naaɗe ɗeek Isa ki ɔɔ: «Debm dooy jeege, naaje k'je j'ai kaakŋ naai ajen tɛɗn nakŋ‑kɔɔɓm kɛn j'an kaakŋ jeel ro ki naai se iin̰o gɔtn Raa ki.»
40012039	Naan̰ ɗeekɗen ɔɔ: «Jee ɓɔrse jig eyo ɔɔ 'tuj ɔrmɗe naan Raa ki se je kaakŋ nakŋ‑kɔɔɓɔ, naɓo nakŋ‑kɔɔɓm naaɗe an kaakŋ jeel ro ki se, tecn̰ aan gɔɔ kɛn gɛn debm taaɗ taar teeco taar Raa ki kɛn k'daŋin̰ Yunus se sum.
40012040	Aan gɔɔ Yunus tɛɗo ɓii mɔtɔ maakŋ kɛn̰j kɛn magal se, Goon Deba se kic ɓo 'tɛɗn ɓii mɔtɔ maakŋ naaŋ ki.
40012041	Ɓii kɛn jaay Raa an kɔjn̰ bɔɔrɔ do jeege tu se, jeegen Ninib ki se kic utu 'kɔkŋ mind jeegen duni kɛn ɓɔrse. Taa naaɗe se booy uunga taar Yunus ɔɔ tɛrlga maakɗe do Raa ki, anum 'booyki debm ara se, cir Yunus se daala.
40012042	Ɓii kɛn Raa an kɔjn̰ bɔɔrɔ do jeege tu se, nɛɛlgen iin̰o kaam kaam bɔɔyɔ gɔtn duni ɗaar ro ki se utu kɔkŋ mind jeegen duni kɛn ɓɔrse se. Taa naan̰ iin̰o gɔtn dɔkɔ gɛn booy taar Gaar Salomon debm jeel‑taara se, ɔɔ 'booyki, debm jeel‑taar ara se, cir Salomon se daala.»
40012043	Tɛr Isa taaɗɗen ɔɔ: «Kɛn sitan jaay teec ɔn̰ga nam se, naan̰ ɓaa leeɗo do kɔɗ‑ɓaarge tu je gɔtn kiŋgi, naɓo naan̰ ɔŋo te eyo.
40012044	Kɛn naan̰ jaay ɔŋ te ey num, baag taaɗn ute maakin̰ ɔɔ: maam se m'kɔkŋ m'tɛrl gɔtn kɛn m'iin̰no ro ki. Kɛn naan̰ jaay ɔk tɛrl aan se, ɔŋ ɓee se k'ɗaapin̰ga aak bɛɛ aac walak ɔɔ nam maak ki se gɔtɔ.
40012045	Gɔtn se naan̰ ɔk tɛrlɛ ɔɔ ɓaa ɔŋo sitangen kuuy cili kɛn kusin̰ cirin̰ naan̰ se daala. Naaɗe ɓaaɗo tɛlɛ ɛnd iŋg maakŋ gaab kɛn se ɔɔ kiŋg gaabm se tɛrl ɓaa tɛɗ kusin̰ cir kɛn deet se daala. Ɗeere, naan̰ se ɓo nakŋ kɛn utu kaan do jeegen do duni kɛn ɓɔrse jig ey se.»
40012046	Kaaɗ kɛn Isa utu taaɗ taaɗ jee dɛnge tu ɓɔrt sum ɓo, gɔtn se gɛnaan̰ge ute kon̰ɗe ɗaar naatn je taaɗn te naan̰a.
40012047	[Deb kalaŋ ɓaaɗo taaɗin̰ ɔɔ: «'Ɓooyo! Koi ute gɛnaaige se utu naatn ɔɔ naaɗe se je ai kaaka.»]
40012048	Gaŋ Isa tɛrl deb kɛn j'ɔlin̰o se ɔɔ: «Koyuma ute gɛnaamge se tap ɓo naŋge?»
40012049	Tɛr gɔtn se, naan̰ uun jin̰ tɔj ro jeen̰ge tun mɛtin̰ ki ɔɔ ɗeekɗen ɔɔ: «Aakki jee se ɓo koyumge ute gɛnaamge.
40012050	Taa debm jaay tɛɗ nakŋ Bubum maakŋ raa ki maakin̰ jen ro ki se, naan̰ se ɓo gɛnaam gaaba, kɛn mɛnda ɔɔ koyuma.»
40013001	Ɓii kɛn se sum ɓo, Isa teec ɔn̰ ɓea ɔɔ ɓaa iŋg taa baar kɛn Galile ki.
40013002	Ɔɔ gɔtn se dɔɔl jeege dɛna tus cɛɛn̰ ki ɔlin̰ naan̰ iin̰ ook iŋg maakŋ markab ki ɔɔ jee ute dɛnɗe se ɗaar do jɛŋ baar ki.
40013003	Gɔtn se naan̰ taaɗɗenga taarge dɛna ute ɗoobm kaal naagŋ taara ɗeekɗen ɔɔ: «'Booyki, deb kalaŋ tɔs kupin̰a ɔɔ teec ɓaa kɔnd buru.
40013004	Kɛn naan̰ jaay ɔnd kɔnd burin̰ se, kupm mɛtin̰ si jɛŋ ɗoob ki ɔɔ yeelge bɔɔy ɓaaɗo tuun ɔsin̰ naatn paac.
40013005	Kupm mɛtin̰ si do naaŋ kɛn gɔtin̰ ɔk koa. Kupm se naar teeco yɔkɔɗɔ taa gɔtn se, naaŋin̰ cɛɛpɛ.
40013006	Num gaŋ kɛn kaaɗa jaay baag tɔŋgɔ se, naan̰ lawaka ɔɔ tuutu, taa gɔtn se iirin̰ ɔŋ ɛnd ɓaa te dɔk eyo.
40013007	Kupm mɛtin̰ se si maakŋ ji kaag kɛn ɔk kɔrɔndɔ. Ji kaagŋ ute kɔrɔndɔ se teepe ɔɔ aayin̰ taara.
40013008	Kupm mɛtin̰ si do naaŋ kɛn jiga. Kupm se am tɔɔk doa ɔɔ ɔk kaama. Kɛngen mɛtin̰ge se ɔk kaama bɛɛ bɛɛ, kɛngen kuuy ɔk kaama dɛna ɔɔ kɛngen kuuy se ɔk kaama dɛn ciri.»
40013009	Gɔtn se Isa ɗeekɗen ɔɔ: «Debm jaay ɔk bi booyo num, booy ɔk taar se.»
40013010	Jee mɛtn Isa ki ɓaaɗo ɔŋin̰a ɔɔ tɔnd mɛtin̰ ɔɔ: «Gɛn ɗi jaay naai 'taaɗ jeege tu ute ɗoobm kaal naagŋ taara se?»
40013011	Naan̰ tɛrlɗen ɔɔ: «Nakŋ j'ɔyin̰ga kɔy maakŋ Gaar Raa ki se, naase se Raa taaɗsenga naase 'jeelin̰kiga. Gaŋ jee kuuy se, nakŋ se Raa ɔŋ taaɗɗen te mɛtin̰ eyo.
40013012	Taa naan̰ se debm kɛn ɔk se j'an̰ kɔmb do ki 'tɛɗn dɛna, num debm kɛn ɔk ey se lɛ, kɛn cɔkɔn naan̰ ɔk se kic ɓo j'an tɔsn naatn.
40013013	Taa naan̰ se ɓo, maam m'taaɗɗen ute kaal naagŋ taara se: taa naaɗe aaka ɔɔ ɔŋ aak ɔk eyo, naaɗe booyo ɔɔ ɔŋ booy ɔk taar se eyo.
40013014	Bin ɓo taar kɛn debm taaɗ taar teeco taar Raa ki ron̰ Ezayi taaɗɗen do dɔkin̰ se aanga ɗoobin̰ ki kɛn ɔɔ: Taar se naase utu aki booy ute bise, naɓo aki booy kɔk eyo ɔɔ naase utu aki kaakŋ ute kaamse, naɓo aki kaakŋ kɔk eyo.
40013015	Ɗeere, jee se maakɗe mɔŋgɔ, naaɗe tɔlga kamba biɗege tu ɔɔ turumga kaamɗege, ey num naaɗe 'kɔŋ kaaka, 'kɔŋ booyo, ɔɔ ute maakɗe kic naaɗe 'kɔŋ booy kuun jaay aɗe tɛrl ro maam ki, ɔɔ kaaɗn naane se, maam Raa m'aɗen kaaja.»
40013016	Isa taaɗ ɔɔ: «Gaŋ naase maakse raapo taa kaamsege lɛ aak kaaka ɔɔ bisege lɛ booy booyo!
40013017	'Booyki bɛɛ m'asen taaɗa: jee taaɗ taar teeco taar Raa ki dɛna ute jeegen tɛɗ nakŋ ute ɗoobin̰ se, je ɔɔ aɗe kaakŋ nakŋ ɓɔrse naase aakki se, naɓo ɔŋ aakin̰ te eyo, ɔɔ je ɔɔ aɗe booy nakŋ ɓɔrse naase 'booyki se, naɓo ɔŋ booyin̰ te eyo.»
40013018	«Naase 'booyki mɛtn taar gɛn kaal naaŋ taar gɛn debm kɔnd buru se.
40013019	Jeegen booy mɛtn taar Gaar Raa jaay ɔŋ booy ɔkin̰ ey se, tec aan gɔɔ kupm kɛn si jɛŋ ɗoob ki se. Taar naaɗe booyga se, Ɓubm sitange ɓaaɗo ɔɔɗɗesin̰ naatn maakɗe ki.
40013020	Num jee mɛtin̰ge se tec aan gɔɔ kupm si do naaŋ kɛn maakin̰ ɔk ko se; naaɗe se kɛn booyga taar Raa se, naar ɔkin̰ maakɗe ki ute maak‑raapo.
40013021	Naɓo naaɗe se ɔŋ ɔn̰ taar Raa ɔl iiri maakɗe ki eyo, taa naaɗe ɔŋ ɔn̰ te maakɗe kaam kalaŋ eyo. Kɛn dubar ɔŋɗenga ey lɛ k'baagɗenga dabar gɛn taar Raa sum ɓo, naaɗe naar rɛsn ute kaal maakɗen do Raa ki se naatn.
40013022	Kupm si maakŋ ji kaag ki se tec aan gɔɔ jeegen booy taar Raa, naɓo uun nirlɗe do nakge tun do duni ki ute je maala. Nakgen se ɓo, ɓaaɗo maakŋ saapɗe ki ɔɔ gaasin̰ taar Raa se ɔŋ tɛɗ naaba maakɗe ki eyo.
40013023	Kupm si do naaŋ kɛn jiga se tec jeegen booy taar Raa ɔɔ took aal maakɗe do ki. Ɔɔ taar Raa se ɔlɗe naaɗe tɛɗn nakgen bɛɛ bɛɛ. Jee mɛtin̰ge se tec aan gɔɔ gɛm kɛn ɔk kaama bɛɛ bɛɛ, kɛngen mɛtin̰ge tec aan gɔɔ gɛm kɛn ɔk kaama dɛna ɔɔ kɛngen kuuy se tec aan gɔɔ gɛm kɛn ɔk kaama dɛn cir se.» ki
40013024	Tɛr Isa taaɗɗen ute kaal naagŋ taar kuuy daala ɔɔ: «Maakŋ Gaar Raa se tec aan gɔɔ gaabm tɔs kupm jiga ɔɔ ɓaa kɔɔcn̰ maakŋ‑gɔtin̰ ki se.
40013025	Num kaaɗ kɛn jeege tooɗ tooɗ bi nɔɔr se, debm wɔɔyin̰ ɓaaɗo ɔɔc dɛrɛŋgɛlɛ maakŋ teen̰ kɛn naan̰ ɔɔcin̰ se ɔɔ naan̰ teec ɓaa.
40013026	Kɛn teen̰e jaay ɓaa teepe ɔɔ tɔk do se, gɔtn se dɛrɛŋgɛlɛ kic ɓaa tɔk kici.
40013027	Gɔtn se jee tɛɗn naabge se ɓaaɗo ɔŋ mɛlɗe ɔɔ ɗeekin̰ ɔɔ: ‹Mɛlje, naai ɔɔco kupm jiga ɓo maakŋ‑gɔti ki ey la? Num dɛrɛŋgɛl maak ki se tap ɓo iin̰o gay?›
40013028	Naan̰ tɛrlɗen ɔɔ: ‹Kɛse debm wɔɔyɔ ɓo tɛɗin̰ naan̰ se.› Jee tɛɗn naabge se tɔnd mɛtn mɛlɗe ɔɔ: ‹'Je dɛrɛŋgɛlge se j'aɗen ɓaa tɔɔɗn si naatn la?›
40013029	Mɛlɗe ɗeekɗen ɔɔ: ‹Dɛrɛŋgɛlge se ɔn̰te 'tɔɔɗɗeki, ey num sɔm aki tɔɔɗn teen̰gen maak ki se, cɛrɛ.
40013030	Ɔn̰ɗeki naaɗe teepm kalaŋ bini kaan kaaɗn kɔj ki, ɔɔ kɛn kaaɗn kɔjɔ aanga jaay ɓo maam m'taaɗn jee kɔjge tu m'ɔɔ: Deet deet se dɛrɛŋgɛlge se 'dɔɔk 'tusɗeki kaam kalaŋ taa aɗeki tɔɔcn̰ pooɗo. Ɔɔ teen̰e se lɛ ɔj 'tusɗeki kaam kalaŋ 'ɓaaɗo 'tɔnd ɔmbin̰ki maakŋ giijum ki.›» mutard
40013031	Tɛr Isa taaɗɗen ute kaal naagŋ taara kuuy daala ɔɔ: «Maakŋ Gaar Raa se tec aan gɔɔ kaam nakŋ k'daŋin̰ mutard, kɛn gaaba kalaŋ uun ɔɔcin̰ maakŋ‑gɔtin̰ ki.
40013032	Kaam nakŋ k'daŋin̰ mutard se, naan̰ baat cir kaam nakgen do naaŋ ki se paac. Num kɛn j'ɔɔcin̰ga teecga se, naan̰ teepe tɛɗ magal cir nakgen teec maakŋ ɓar ki se paac bini yeelgen kic ɓo ɓaaɗo uj kujɗege tɛlɛtin̰ge tu.»
40013033	Tɛr Isa taaɗɗen ute kaal naagŋ taar kuuy daala ɔɔ: «Maakŋ Gaar Raa se tec aan gɔɔ ɔrɔm kɛn mɛnda jaay tɔsga rujn̰ gɛmɛ ɗooc gɔrn magala ɔɔ kɛn naan̰ jaay deepin̰ga ɔɔ ɔmbin̰ga maak ki num, iin̰in̰ paac se.»
40013034	Taargen paac se Isa dooy jee dɛnge ute kaal naagŋ taara. Ɔɔ ɗim jaay naan̰ dooyɗen ute kaal naagŋ taar ey se, gɔtɔ.
40013035	Bin ɓo taar kɛn debm taaɗ taar teeco taar Raa ki taaɗo do dɔkin̰ se aanga ɗoobin̰ ki, kɛn ɔɔ: Maam m'utu m'aɗen taaɗn ute kaal naagŋ taara, do nakge tun ko k'kɔyin̰a do dɔkin̰ kaaɗ kɛn Raa utu aalo kaal do naaŋa se.
40013036	Gaŋ gɔtn se Isa iin̰ ɔn̰ jee dɛnge ɔɔ ɔk tɛrl ɓaa ɓeene. Jee mɛtin̰ ki ɓaaɗo ɔŋin̰a tɔnd mɛtin̰ ɔɔ: «'Taaɗ tɔɔkjen tu mɛtn taar kaal naagŋ taar ro dɛrɛŋgɛl kɛn maakŋ‑gɔt ki se?»
40013037	Isa ɗeekɗen ɔɔ: «Debm ɔɔc kupm jiga se, kɛse maam Goon Deba.
40013038	Maakŋ‑gɔtɔ se lɛ do naaŋa ɔɔ kupm jiga se lɛ, kɛse jeegen gɛn maakŋ Gaar Raa, dɛrɛŋgɛlɛ se lɛ taaɗn ute jee Ɓubm sitange.
40013039	Debm wɔɔy ɔɔco dɛrɛŋgɛlɛ se, kɛse Bubm sitange, kɔjɔ se lɛ taaɗ te ɓiin dunia an naŋa, ɔɔ jee kɔjge se lɛ kɔɗn Raage.
40013040	Aan gɔɔ dɛrɛŋgɛlɛ se k'tusin̰ jaay k'tɔɔcin̰ pooɗn se, ɓiin dunia naŋ se kic ɓo utu tɛɗn bin kici.
40013041	Bin ɓo maam Goon Deba m'aɗe m'kɔl kɔɗumge ɔɔ jeegen jaay ɔl jeege ɔn̰ ɗoobm Raa, ɔɔ ɔlɗe tɛɗ kusin̰a se, kɔɗn Raage aɗen tuur naatn maakŋ gaarin̰ ki.
40013042	Kɔɗn Raage aɗen tɔsn kɔmb maakŋ baal pooɗ ki, ɔɔ gɔtn se ɓo gɔtn naaɗe tɔɔyɔ ɔɔ taan̰ naaŋɗege.
40013043	Anum jeegen jaay tɛɗ naka ute ɗoobin̰ naan Raa ki se, naaɗe se wɔɔr aan gɔɔ kaaɗa maakŋ gaar Bubɗe ki. Debm ɔk bi booyo num booy ɔk taar se jiga!»
40013044	«Maakŋ Gaar Raa se tec aan gɔɔ kɔrbɔtn k'j'ɔyin̰ maakŋ‑gɔt ki ɔɔ deba ɓaaɗo rɛk ɔŋin̰a ɔɔ naan̰ ɔyin̰ gɔtin̰ ki ɔɔ iin̰ ɓaa. Ute maak‑raapm naan̰ ɔk se, naan̰ ɓaa dugŋ ute nakŋ naan̰ ɔk se paac, ɔɔ ɔk tɛrl ɓaaɗo dug maakŋ‑gɔtn ese se.
40013045	«Tɛr maakŋ Gaar Raa se tec aan gɔɔ debm tɛɗn suukŋ kɛn je meeɗgen zoɗe ɔɔn̰ɔ.
40013046	Kɛn naan̰ je ɔŋ meeɗn zon̰ ɔɔn̰ se, naan̰ ɔk tɛrl ɓaa dugno ute nakŋ naan̰ ɔk se paac, ɔɔ ɓaaɗo dug meeɗn ese se.»
40013047	«Tɛr maakŋ Gaar Raa se tec aan gɔɔ gɛnd j'undin̰ maakŋ baar ki ɔɔ tɔso napar kɛn̰jge dɛna.
40013048	Kɛn gɛndɛ jaay tɔso kɛn̰jge ɗooc se, naaɗe iik teecsin̰ taar ki, iŋg naaŋ ki, bɛɛr kɛngen jiga jiga ɔmb maakŋ ɛɛs ki ɔɔ kɛngen naapak ey se naaɗe sin naatn.
40013049	Bin ɓo ɓiin dunia an naŋ se tecn̰ bini. Kɔɗn Raage utu ɓaa nigŋ jeege kaam dio: jee kusin̰ge gɛn doɗe ɔɔ jee tɛɗ nakŋ ute ɗoobin̰ se tɛɗn gɛn doɗe kici.
40013050	Jee kusin̰ge se kɔɗn Raage aɗen si maakŋ baal pooɗ ki ɔɔ gɔtn se ɓo, gɔtn naaɗe tɔɔyɔ ɔɔ taan̰ naaŋɗege.»
40013051	Isa tɔnd mɛtn jee mɛtin̰ ki ɔɔ: «Taar se, naase 'booy ɔkkiga la?» Naaɗe tɛrlin̰ ɔɔ: «Yɛɛ, k'booy j'ɔkga.»
40013052	Isa ɗeekɗen ɔɔ: «Debm jeel taaɗn tɔɔkŋ mɛtn Ko Taar Raa jaay k'dooyin̰ga ute nakgen gɛn maakŋ Gaar Raa se, naan̰ se tec aan gɔɔ mɛl ɓee kɛn ɔɔɗ taa kɔrbɔtin̰ num ɔŋ nakgen kiji maak ki ɔɔ kɛngen do dɔkin̰ se kici.»
40013053	Kɛn Isa jaay dooy jee mɛtin̰ ki ute kaal naagŋ taarge aas se, naan̰ iin̰ ɔn̰ gɔtn se.
40013054	Gɔtn se naan̰ iin̰ ɓaa maakŋ naaŋin̰ ki ɔɔ kɛn naan̰ aan se, baag dooy jeege maakŋ ɓee kɛn Yaudge lee tus maak ki. Ɔɔ kɛn jee se jaay booy taar kɛn naan̰ dooyɗe se, tap ɓo ɔkɗen taaɗ eyo ɗeek ɔɔ: «Jeel‑taara ute nakŋ‑kɔɔɓgen naan̰ tɛɗ se tap ɓo, ɔŋin̰o gayo?
40013055	Naan̰ ɓo goon debm tirɗn lee cɔɔc ɗaap nakge se ey la? Kon̰ ron̰ Mari ey la? Gɛnaan̰ge ɓo Jak, Yusup, Simon ɔɔ Jud se ey la?
40013056	Gɛnaan̰gen mɛndge ɓo utu tiŋg ute naajege ara ki ey la? Anum tap ɓo tɔɔgŋ se paac naan̰ ɔŋin̰o gayo?»
40013057	Kɛse ɓo nakŋ kɛn tɛɗɗen naaɗe ɔŋ aal maakɗe don̰ ki ey se. Gɔtn se Isa ɗeekɗen ɔɔ: «Debm taaɗ taar teeco taar Raa ki se jeege paac aalin̰ maak ki; anum jee maakŋ naaŋin̰ ki ute jee maakŋ ɓeen̰ ki se ɓo aalin̰ maak ki eyo.»
40013058	Taa naan̰ se ɓo, gɔtn se, Isa ɔŋ tɛɗ te nakŋ‑kɔɔɓge dɛn eyo taa naaɗe baate tookŋ kaal maakɗe don̰ ki.
40014001	Kaaɗ kɛn se, Gaar Ɛrɔd Antipas naan̰ ɓo magal taa naaŋ Galile se, booy jeege ɔɔs kɔɔs maan Isa.
40014002	Naan̰ ɗeek jee tɛɗn naabin̰ge tu ɔɔ: «Kɛse Jan‑Batist ɓo duroga daan yoge tu! Taa naan̰ se ɓo Raa ɛɗin̰ga tɔɔgɔ gɛn tɛɗn nakŋ‑kɔɔɓge se.»
40014003	'Jeelki do dɔkin̰ se, Ɛrɔd ɔl k'j'ɔk k'dɔɔko Jan ute zin̰ziri ɔɔ ɔl k'ɓaa k'j'ɔlin̰ maakŋ daŋgay ki, taa Ɛrɔdiad mɛnd gɛnaan̰ Pilip kɛn naan̰ ɔkin̰ mɛnda se.
40014004	Taa Jan taaɗin̰ga taaɗ ɔɔ gɛnaai utu te kaamin̰ se, naai ɔk ɗoobm jaay an kɔkŋ mɛndin̰ eyo.
40014005	Ɛrɔd se je tɔɔl Jan, naɓo ɓeer jee dɛnge tu taa jee dɛnge se, Jan se naaɗe aakin̰ aan gɔɔ debm taaɗ taar teeco taar Raa ki.
40014006	Ɓii kalaŋ gaar Ɛrɔd tɛɗ tɛɗ maak‑raapm gɛn ɓii koojin̰ se, goon Ɛrɔdiad mɛnda se daam naan jeege tun k'daŋɗeno ɓaaɗo gɔtn tɛɗn maak‑raap ki se ɔɔ daamin̰ se tɔɔl Gaar Ɛrɔd ki.
40014007	Gɔtn se Gaar Ɛrɔd naam taarin̰ naan jeege tu ɔɔ ɗeekin̰ ɔɔ: «Nakŋ paacn̰ naai tɔndga mɛta ro ki ɓo, maam m'ai kɛɗa.»
40014008	Kon̰ ɔlin̰ mɛtin̰ ɔɔ ɓaa ɗeekin̰ ɔɔ: «'Gaaŋ ɛɗumo maakŋ supura ki ara, do Jan‑Batist.»
40014009	Do taar kɛn se gaarge maakin̰ tuju, naɓo naan̰ lɛ naamga naam taarin̰ naan jeege tu se, naan̰ took ɔl k'gaaŋo do Jan j'ɛɗ goon mɛnd ki se.
40014010	Gɔtn se naan̰ ɔl deba ɓaa maakŋ daŋgay ki ɓaa gaaŋo do Jan.
40014011	Do Jan se k'gaaŋ k'j'aalin̰o maakŋ supura ki, j'ɛɗin̰ goon mɛnd ki se, ɔɔ goon mɛnd se uun ɓaa ɛɗin̰ kon̰ ki.
40014012	Jee mɛtn Jan ki ɓaaɗo uun ɓaa duubin̰a, jaay ɓo ɓaa taaɗ mɛtn taar nakŋ deel se Isa ki.
40014013	Kɛn Isa jaay booy naan̰ se, naan̰ iin̰ ook maakŋ markab ki ɔɔ gaaŋ ɓaa do kɔɗ‑ɓaar ki kalin̰ ki. Kɛn jee dɛnge jaay booy labar se, naaɗe teeco maakŋ gɛgɛrge tun cɛɛs ki cɛɛs ki ɔɔ uun jɛn̰a aal te taa baar.
40014014	Kɛn Isa aan jaay bɔɔyo maakŋ markab ki se, naan̰ aak jee dɛnge se, naan̰ ɛɛjɗen doɗe ki ɔɔ jee kɔɔn̰ɗege se naan̰ ɛɗɗen lapia.
40014015	Aan tɛgɛr se jee mɛtn Isa ki ɓaaɗo ɔŋin̰a ɔɔ ɗeekin̰ ɔɔ: «Ɓɛrɛ, kaaɗa se ɓaaga, gɔtɔ se kic lɛ daanin̰ kɔɗ‑ɓaara dɔk ute ɓea. Jee dɛnge se ɔn̰ɗe wɔɔkŋ ɓaa maakŋ naaŋge tun cɛɛs ki cɛɛs ki ɓaa dugŋ nakŋ kɔsɔ.»
40014016	Gaŋ Isa tɛrlɗen ɔɔ: «Jee se ɓaa eyo, naase mala ɓo ɛɗɗeki kɔsɔ.»
40014017	Gɔtn se naaɗe tɛrlin̰ ɔɔ: «Naaje se j'ɔk ɓo mappa mii ɔɔ kɛn̰jge di sum.»
40014018	Isa ɗeekɗen ɔɔ: «'Ɓaanɗekiro naanum ki ara ki.»
40014019	Tɛr Isa ɗeek jee dɛnge tu se ɔɔ j'iŋg naaŋ ki do mu ki ɔɔ gɔtn se, naan̰ tɔs mappan mii ute kɛn̰jgen di se jin̰ ki, uun kaamin̰ raan, tɔɔm Raa, dup mappa ɔɔ ɛɗin̰ jeege tun mɛtin̰ ki ɔɔ jee mɛtin̰ ki nigin̰ jee dɛnge tu.
40014020	Naaɗe paac ɔs dɛrɛŋ te maraadɗe ɔɔ togŋ ɔɔp se k'tuunin̰ se ɗooc gɔrnɔ sik‑kaar‑dio.
40014021	Jeegen ɔs paac se gaabge kalɗe ki sum ɓo ɓaa ɓaa nakŋ dupu‑mii. Mɛndge ute gaange se maak ki eyo.
40014022	Naan̰ kɛn se, Isa naar ɗeek jeege tun mɛtin̰ ki ɔɔ k'j'ook maakŋ markab ki, k'gaaŋ k'deel k'ɓaa naan ki jɛŋ baar kɛn kaam naane kɔr naan̰ utu wɔɔk wɔɔk jeege ɓɔrt se.
40014023	Kɛn naan̰ jaay wɔɔk jee dɛnge aas sum se, naan̰ iin̰ ɓaa ook do kɔs ki kalin̰ ki gɛn keem Raa. Kɛn kaaɗa ooc sum se, Isa ɔɔp kalin̰ ki sum.
40014024	Markabm jee Isage maak ki se ɓaaga daan maan ki dɔkɔ ɔɔ kɛn kuulu jaay ɔl deeb doɗe ki se, uuno maane undin̰ ro markaba ki se das das.
40014025	Kɛn gɔtɔ ɔɔpga baata aki kiip se, Isa ɓaa kɔŋ jeen̰ge se, leeɗo do maane ki.
40014026	Kɛn jee mɛtin̰ ki jaay aakin̰ naan̰ leeɗo do maane ki se, naaɗe nirlɗe teece ɗeek ɔɔ: «Kɛse nirl nam!» Kɛn naaɗe jaay ɓeere ɔkɗen sum se, gɔtn se naaɗe baag tɔɔɗn tɔɔyɔ.
40014027	Gaŋ Isa naar taaɗɗen ɔɔ: «Ɔkki maakse tɔɔgɔ. Ɔn̰te 'ɓeerki, kɛse maama!»
40014028	Gɔtn se Piɛr tɛrlin̰ ɔɔ: «Mɛluma, kɛn ɗeer naai num, ɔn̰um m'lee do maane ki m'ai ɓaa kɔŋɔ.»
40014029	Isa ɗeekin̰ ɔɔ: «'Ɓaaɗo.» Piɛr iin̰ bɔɔyo maakŋ markab ki ɔɔ lee do maane ki sak Isa.
40014030	Gaŋ kɛn naan̰ jaay aak kuulu ɔl dɛna ɔɔ kɛn ɓeere ɓaa ɔkin̰ sum se, naan̰ baag bɔɔy maan. Gɔtn se naan̰ ɔɔɗ ɔɔy ɔɔ: «Mɛluma 'naakuma!»
40014031	Gaŋ Isa naar ɔl jin̰ ɔkin̰a ɗeekin̰ ɔɔ: «Gɛn ɗi maaki naaja? Kɛn bin num naai aal te maaki paac dom ki eyo.»
40014032	Gɔtn se naaɗe di paac ook maakŋ markab ki ɔɔ kuulu ɗaara.
40014033	Jeegen paacn̰ maakŋ markab ki se ɛrg naanin̰ ki ɔɔ ɗeekin̰ ɔɔ: «Ɗeere, naai se 'Goon Raa!»
40014034	Kɛn Isa ute jee mɛtin̰ ki gaaŋ baar jaay aan taa naaŋ Genezarɛt ki se, naaɗe ɓaa ɗaar jɛŋ ki.
40014035	Jee gɔtn se ɓaa aak jeel Isa, ɔɔ taa naaŋ kɛn se paac, naaɗe taaɗ labarin̰ jeege tu ɔɔ jeege ɓaano ute jee kɔɔn̰ge paac gɔtn Isa ki.
40014036	Gɔtn se naaɗe eem nɔɔ mɛtn Isa ki ɔɔ n̰'ɔn̰ɗe naaɗe kutn taa kalin̰ sum. Ɔɔ jeegen paacn̰ ut taa kalin̰ se ɔŋ lapia.
40015001	Parizige mɛtin̰ge ute jee jeel taaɗ tɔɔkŋ mɛtn Ko Taar Raagen mɛtin̰ge iin̰o Jeruzalɛm ki ɓaaɗo ɔŋ Isa ɔɔ ɗeekin̰ ɔɔ:
40015002	«Gɛn ɗi jaay jee mɛti ki baate tookŋ gɛn tɛɗn nakŋ bubjegen do dɔkin̰ se? Taa naaɗe tug te jiɗege aan gɔɔ gɛn bubgen do dɔkin̰ ey sum ɓo ɔsɔ.»
40015003	Isa tɛrlɗen ɔɔ: «Nakŋ kɛn Raa taaɗ ɔɔ gɛn tɛɗa tap ɓo, naase ɔn̰in̰ki ɔɔ 'tɛɗki nakŋ bubsege ɓo cir se, gɛn ɗi?
40015004	Ey num Raa se taaɗga taaɗa ɔɔ: 'Sook koi ki te bubin̰ ki ɔɔ Debm jaay naam kon̰ te bubi se j'an̰ tɔɔlɔ.
40015005	Num gaŋ naase se, 'taaɗki ɔɔki: ‹Debm jaay ɗeek kon̰ ki ey lɛ bubin̰ ki ɔɔ: nakŋ maam m'ai kɛɗ jaay ai noog se, maam m'ɛɗin̰ga sɛrkɛ Raa ki.›
40015006	Naase ɔɔki debm bin se kɔŋ sookŋ kon̰ ki te bubin̰ ki eyo. Bin ɓo naase 'rɛsŋki ute ɗoobm taar Raa ɔɔ 'tɛɗki nakŋ bubsege ɓo ciri.
40015007	Naase maa jee maakse dio! Ezayi debm taaɗ taar teeco taar Raa ki se taaɗga taaɗ taar se ro naase ki ɔɔ:
40015008	Jeegen ese se tɔɔmum ute taarɗe sum, ey num maakɗe se dom ki eyo.
40015009	«Kɛn naaɗe ɓaaɗoga kɛrgŋ naanum ki gɛn keemum kic ɓo, cɛr sum, taa nakŋ kɛn naaɗe lee dooy jeege se lɛ, dooyɗe ute nakŋ kɛn jikilimge lee tɛɗ se sum.»
40015010	Gɔtn se Isa daŋo jee dɛnge ɔɔ ɗeekɗen ɔɔ: «Uɗki bia ɔɔ 'booyki bɛɛ!
40015011	Kɛn tuj debkilimi naan Raa ki se, nakŋ kɛn naan̰ ɔs jaay booy maakin̰ ki se eyo, num gaŋ nakŋ kɛn naan̰ saapin̰a ɔɔ teec jig eyo taarin̰ ki se ɓo, tujin̰a.»
40015012	Gaŋ gɔtn se jee mɛtn Isa ki ɓaaɗo ɔŋin̰a ɔɔ tɔnd mɛtin̰ ɔɔ: «Naai 'jeele ute taar naai 'taaɗ se, Parizige maakɗe tujga ɗaamo?»
40015013	Isa tɛrlɗen ɔɔ: «Kaaggen paacn̰ Bubum maakŋ raa ki ɓo duubɗen ey se, j'utu j'aɗen tɔɔɗn naatn.
40015014	Ɔn̰ɗeki naaɗe se jee kaam‑tɔɔkge ɔɔ tɔɔɗ jee kaam‑tɔɔkge. Kɛn debm kaam‑tɔɔkɔ jaay tɔɔɗ naapin̰ se, naaɗen di paac se 'si maakŋ gɔɔ ki!»
40015015	Gɔtn se Piɛr tɔnd mɛtn Isa ɔɔ: «'Taaɗ tɔɔkjen tu mɛtn kaal naagŋ taar se.»
40015016	Isa tɛrlɗen ɔɔ: «Naase kic taar se 'booy ɔkki mɛtin̰ ey ne?
40015017	Naase 'jeelki ey la nakŋ kɛn debkilimi ɔs paac jaay bɔɔy ɓaa maakin̰ ki se, tɛɗga num, naan̰ ɓaa naamin̰ ci naagŋ boog ki naatn.
40015018	Num gaŋ nakŋ iin̰o saapin̰ ki jaay teecga taarin̰ ki se ɓo, kɛn tuj debkilimi naan Raa ki.
40015019	Saapgen jig ey paac se iin̰o maak ki. Kɛse ɓo kɛn ɔl jeege tɔɔl jeege, lee ɛɛs naapa rɛn̰ rɛn̰, lee ɛɛs mɛnd jeege ɔɔ gaabm jeege, ɓoogo, taaɗ taargen mɛt ki eyo ro jeege tu ɔɔ naaj jeege.
40015020	Kɛse ɓo nakŋ kɛn tuj debkilimi naan Raa ki. Ey num kɛn ɓaa ɓaa kɔsɔ jaay tug te ji ey kic num, an̰ kɔŋ tujn̰ naan Raa ki eyo.»
40015021	Isa iin̰ ɔn̰ gɔtn se, ɔɔ ɓaa taa naaŋ kɛn Tir ute gɛn Sidɔŋ ki.
40015022	Gɔtn se mɛnda kalaŋ mɛnd Kanan iŋg taa naaŋ kɛn se ɓaaɗo ɔŋ Isa ɔɔ baag tɔɔy mɛtin̰ ki ɔɔ: «Ɛɛjum dom ki Mɛluma Goon Daud! Goonum mɛnda se ɔk kɔɔn̰ sitan ɔɔ sitan se dabarin̰ dɛna.»
40015023	Gaŋ Isa tɛrlin̰ taar eyo. Jee mɛtin̰ ki iiko cɛɛn̰ ki ɔɔ ɗeekin̰ ɔɔ: «Mɛnd se 'tuurin̰ naatn, taa naan̰ lɛ tɔɔy ɔn̰ eyo ɔɔ ɔk mɛtjege tak kaam mɔɔtn.»
40015024	Isa tɛrlɗen ɔɔ: «Maam se, Raa ɔlumo taa gaan Israɛlge iigga kiig aan gɔɔ gaan baatge se.»
40015025	Gaŋ mɛnda se ɓaaɗo ɛrg naanin̰ ki ɔɔ ɗeekin̰ ɔɔ: «Mɛluma, 'naakuma!»
40015026	Isa tɛrlin̰ ɔɔ: «Mɛt ki eyo kɛn gaange ɔs dɛrɛŋ te ey sum ɓo k'tɔsn kɛɗn kɔsn se gaan bɛsge tu.»
40015027	Mɛnda tɛrlin̰ ɔɔ: «Mɛluma, taari mɛt ki, naɓo gaan bɛsge kic ɓo ɔs kɔsgen si mɛtn tabil mɛlɗege tu.»
40015028	Gaŋ Isa tɛrlin̰ ɔɔ: «Mɛnda, naai se aalga maaki paac dom ki! Ɔn̰ Raa ai kɛɗn nakŋ maaki jea.» Ɔɔ kaaɗ kɛn se sum ɓo goonin̰ se ɔŋ lapia.
40015029	Isa iin̰ gɔtn se ɔɔ ɓaa taa baar kɛn k'daŋin̰ Galile. Ɔɔ gɔtn se naan̰ ook ɓaa iŋg do kɔs ki.
40015030	Dɔɔl jeege dɛna ɓaaɗo ɔŋin̰a. Naaɗe ɓaaɗo ute jee cɛkɛɗge, jee kaam‑tɔɔkge, jee ɗukurge, jee ɔŋ taaɗ taar eyo ute jee kɔɔn̰ɗegen kuuy kic dɛna. Naaɗe ɓaanɗeno naan Isa ki ɔɔ naan̰ ɛɗɗen lapia.
40015031	Gɔtn se dɔɔl jeege se jaay aak nakŋ se, paac ɓo ɔkɗen taaɗ eyo, kɛn naaɗe jaay aak jee ɔŋ taaɗ taar eyo baag taaɗa, ɔɔ jee ɗukurge ɔŋ lapia, jee cɛkɛɗge baaga lee talam talam ɔɔ jee kaam‑tɔɔkge baaga kaaka. Gɔtn se naaɗe nook Raa gɛn Israɛl.
40015032	Isa daŋo jee mɛtin̰ ki ɔɔ ɗeekɗen ɔɔ: «Jee se maam m'aakɗe ɔɔ m'ɛɛjɗenga doɗe ki, taa naaɗe tɛɗga ɓii mɔtɔ ute maama ɔɔ ɗim kɔsɗe gɔtɔga. Maam m'aɗe kɔn̰ naaɗe ɓaa te ɓoɗe se eyo, ey num naaɗe ɓaa baatn ɗoob ki.»
40015033	Jee mɛtin̰ ki ɗeekin̰ ɔɔ: «Do kɔɗ‑ɓaar kɛn ara j'akiro kɔŋ mappa gay jaay j'aki kɛɗn jeege tun dɛn se kɔsn dɛrɛŋ se?»
40015034	Isa tɔnd mɛtɗe ɔɔ: «Naase ɔkki mappa kando?» Naaɗe tɛrlin̰ ɔɔ: «J'ɔk cili ute kɛn̰jge sɛɛm sɛɛm kandum.»
40015035	Gɔtn se Isa ɗeek jee dɛnge tu ɔɔ j'iŋg naaŋ ki.
40015036	Naan̰ tɔs mappan cili se ute kɛn̰jge se jin̰ ki, tɔɔm Raa, dup ɛɗin̰ jeege tun mɛtin̰ ki ɔɔ jee mɛtin̰ ki nigin̰ jee dɛnge tu.
40015037	Ɔɔ gɔtn se jeege paac se ɔs dɛrɛŋ ute maraadɗe. Ɔɔ jee mɛtin̰ ki se tɔs togŋ ɔɔp se, ɗooc gɔrnɔ cili.
40015038	Jeegen ɔs paac se gaabge kalin̰ ki dupu‑sɔɔ ɔɔ mɛndge ute gaange maak ki eyo.
40015039	Kɛn Isa jaay ɔl jee dɛnge ɓaa sum se, naan̰ ook maakŋ markab ki ɔɔ ɔmb gaaŋ baar ɓaa taa naaŋ Magadan ki.
40016001	Parizige ute Sadusege ɓaaɗo ɔŋ Isa. Naaɗe je an̰ goom kɔk se tɔnd mɛtin̰ ɔɔ: «Naaje k'je ajen tɛɗn nakŋ‑kɔɔɓm kɛn j'an kaakŋ jeel ro ki, kɛn iin̰o maakŋ Raa ki.»
40016002	Naan̰ tɛrlɗen ɔɔ: «Kɛn aanga tɛgɛr kaaɗa aki kooc jaay, naase aakki maakŋ raa aac aan gɔɔ pooɗo se, naase 'taaɗki ɔɔki gɔtɔ 'tɛɗn jiga.
40016003	Ɔɔ tanɔɔrin̰ jaay naase aakkiga maakŋ raa se aac ilim zum zum se, naase 'taaɗki ɔɔki: ‹Jaaki se gɔtɔ tɛɗn jig eyo.› Ute nakgen tɛɗ maakŋ raa ki se ɓo naase 'jeelki nakgen utu 'tɛɗa. Anum gɛn ɗi jaay naase aak 'jeelki nakgen aan ɓɔrse ey se?
40016004	Jee ɓɔrsen jig eyo ɔɔ 'tuj ɔrmɗe naan Raa ki se. Naaɗe je ɔɔ kaakŋ nakŋ‑kɔɔɓɔ, naɓo nakŋ‑kɔɔɓm naaɗe an kaakŋ jeel ro ki se, tecn̰ aan gɔɔ kɛn gɛn Yunus se sum.» Gɔtn se tɛr Isa iin̰ ɔn̰ɗe ɔɔ ɓaa.
40016005	Kɛn jee mɛtn Isa ki jaay gaaŋ ɔmb baar ɓaa jɛŋ kɛn kaam naane se, kɛn naaɗe ɓaa ɓaa se dirigo tɔso te mapp eyo.
40016006	Gɔtn se Isa ɗeekɗen ɔɔ: «Ɔɔɗki dose ɔɔ ɔndki kɔnd ute ɔrɔm Parizige ute gɛn Sadusege se!»
40016007	Jee mɛtin̰ ki baag taaɗn ute naapa ɔɔ: «Naan̰ taaɗ bin se taa naaje k'tɔskiro te mappa eyo.»
40016008	Gaŋ Isa se jeelga saapɗe ɔɔ ɗeekɗen ɔɔ: «Naase aalki te maakse paac dom ki eyo, ey num gɛn ɗi jaay naase 'taaɗki ute naapa ɔɔki: ‹Naan̰ taaɗ bin se taa naaje k'tɔskiro te mapp ey se?›
40016009	Ɓɔrse kic naase 'booy ɔkki te ey rɔk la? Naase 'saapin̰ki tu, kɛn ute mappa mii sum ɓo gaabge dupu‑mii ɔso ɔɔ mɛt kɔɔpin̰ se, naase 'tɔskiro gɔrnɔ kando?
40016010	Ɔɔ gɛn mappan cili jaay gaabge dupu‑sɔɔ ɔso se, mɛt kɔɔpin̰ se naase 'tɔskiro gɔrnɔ kando?
40016011	Taar maam m'taaɗsen m'ɔɔ: ɔndki kɔnd ute ɔrɔm Parizige ute gɛn Sadusege se, maam m'je m'taaɗ te mappa eyo. Anum gɛn ɗi jaay naase 'booy ɔkumki ey se?»
40016012	Gɔtn se jee mɛtn Isa ki se ɓaa booy ɔkga taar Isan taaɗɗen se taa j'an kɔnd ɓo ute ɔrɔm k'tɛɗ mappa se eyo, num j'an kɔnd ɓo ute dooy gɛn Parizige ute gɛn Sadusegen lee dooy jeege se.
40016013	Kɛn Isa jaay aan taa naaŋ Sezare kɛn gɛn Pilip ki se, naan̰ tɔnd mɛtn jee mɛtin̰ ki ɔɔ: «Gɛn jeege tu num, Goon Deba se tap ɓo naŋa?»
40016014	Naaɗe tɛrlin̰ ɔɔ: «Jee mɛtin̰ge ɔɔ naai Jan‑Batist, jee mɛtin̰ge ɔɔ naai Ɛli, kɛngen mɛtin̰ge ɔɔ naai Jeremi ey lɛ debm taaɗ taar teeco taar Raa kɛn gam.»
40016015	Isa tɔnd mɛtɗe ɔɔ: «Gɛn naase ki num, ɔɔki maam tap ɓo m'naŋa?»
40016016	Simon Piɛr tɛrlin̰ ɔɔ: «Naai se al‑Masi, Goon Raa zɛɛrɛ.»
40016017	Gaŋ Isa ɗeekin̰ ɔɔ: «Simon goon Jan, naai maaki raapo taa taar naai taaɗ se, debkilimi ɓo taaɗio mɛtin̰ eyo, num Bubum maakŋ raa ki ɓo taaɗio taar se.
40016018	Bin num 'booyo Piɛr: roi Piɛr se je ɗeekŋ ɔɔ dɛlbɛ ɔɔ do dɛlɛb kɛn ese ɓo, maam m'kiin̰ eglizuma ɔɔ yoa ute tɔɔgin̰ se kic ɓo an̰ kɔŋ tɛɗn ɗim eyo.
40016019	Maam m'ai kɛɗn lɛkɛrlɛgen gɛn maakŋ Gaar Raa. Nakŋ paacn̰ jaay naai 'dɔɔkin̰ga do naaŋ ki se, maakŋ raa kic ɓo Raa dɔɔkin̰ga. Ɔɔ nakŋ paacn̰ jaay naai 'tuutin̰ga do naaŋ ki ara ki se, maakŋ raa ki kic ɓo Raa an̰ tuutu.»
40016020	Gɔtn se jee mɛtin̰ ki naan̰ aacɗen kaama ɔɔ taar kɛn naan̰ ɓo al‑Masi se ɔɔ j'ɔn̰te taaɗn nam ki.
40016021	Naan̰ kɛn se, Isa baag taaɗn jeege tun mɛtin̰ ki tal ɔɔ: «Maam se, bɛɛki num m'ɓaa Jeruzalɛm ki, ɔɔ magal taa ɓee Yaudge, magal jee tɛɗn sɛrkɛ Raage tu, ute jee jeel taaɗn tɔɔkŋ mɛtn Ko Taar Raage se, naaɗe se utu am dabar dɛna, am tɔɔlɔ ɔɔ ɓii k‑mɔtɔge tu se m'aɗe 'dur daan yoge tu.»
40016022	Piɛr daŋ ɓaansin̰ cɛɛs ki ɔɔ baagin̰ mooyo ɔɔ: «Mɛluma, Raa ai bɔɔbɔ! Ɔn̰ nakŋ se 'kaan doi ki eyo! Ɔn̰ Raa ai bɔɔbɔ!»
40016023	Num gaŋ Isa tɛrl aak Piɛr ɔɔ ɗeekin̰ ɔɔ: «Ɓubm sitange iik naatn cɛɛm ki gam naane! Taa naai se 'je am gaasn naabm kɛn Raa je ɔɔ m'an̰ tɛɗ se ɔɔ saapm naai se gɛn Raa eyo, kɛse saapm jikilimge.»
40016024	Tɛr Isa ɗeek jeege tun mɛtin̰ ki daala ɔɔ: «Debm jaay je am daan num, 'baatn ron̰ mala, 'kuun kaagŋ yon̰a jaay ɓo am daana.
40016025	Taa debm je kaajn̰ kon̰ se utu an̰ kutu naan Raa ki ɔɔ debm ut kon̰a taa maam se, utu an̰ kaaja.
40016026	Kɛn debm jaay duni ute magalin̰ ɓo kaam jin̰ kic num, kɛn naan̰ kutn kon̰ naan Raa ki se, naan̰ an kɔŋ ɗi ro ki? Lɔ debkilimi se kon̰a se, naan̰ an̰ dugin̰ ute ɗio?
40016027	Taa naan̰ se ɓo, Goon Deba utu aɗe ɓaa maakŋ gaar Bubin̰ ki ute kɔɗin̰ge ɔɔ naŋa naŋa kic ɓo naan̰ an̰ kɛɗn bɛɗin̰a ro naabin̰ kɛn naan̰ tɛɗa.
40016028	Ɗeere, 'booyki bɛɛ m'asen taaɗa: maakŋ jeege tun ɓɔrse utu ara se, mɛtin̰ge se kooy ey sum ɓo utu kaakŋ Goon Deba aɗe ɓaa maakŋ gaarin̰ ki.»
40017001	Kɛn ɓii mɛcɛ jaay deel se, Isa daŋ Piɛr, Jak ute gɛnaan̰ Jan. Naaɗe ɓaa do ko ki jɛrlɛ kalɗe ki.
40017002	Kɛn naaɗe aan se, gɔtn se Raa ooj tɛrlin̰ ron̰a naanɗe ki. Daan kaamin̰ se ɓaa tɛɗ raap aan gɔɔ kaaɗa ɔɔ kalin̰ge kic ɓaa tɛɗ raap lak lak aan gɔɔ gɔtn wɔɔrɔ.
40017003	Gɔtn se jee mɛtin̰ kɛn mɔtɔ se naar aak Musa ɔɔ Ɛli, teec naanɗe ki. Ɔɔ kɛn naaɗe aakɗe se, naaɗe ɗaar taaɗ taaɗ ute Isa.
40017004	Gaŋ Piɛr ɗeek Isa ki ɔɔ: «Mɛluma, bɛɛki num, j'aki kiŋg gɔtn ara. Maam m'taal daabge mɔtɔ: kalaŋ naai ki, kalaŋ Musa ki ɔɔ kɛn kalaŋ Ɛli ki.»
40017005	Kaaɗ kɛn naan̰ utu taaɗ taaɗ ɓɔrt sum ɓo, gapar wɔɔr gɔtɔ se ɓaaɗo naar deebɗe bat. Ɔɔ maakŋ gapar ki se k'booy mind deba taaɗ ɔɔ: «Naan̰ se Goonuma, Goon maak‑jema ɔɔ naan̰ tɔɔlum jaay maam m'bɛɛr m'ɔɔɗin̰o, 'booy uunki taarin̰a!»
40017006	Kɛn jee mɛtin̰ ki jaay booy taar se, nirlɗe teece, ɓeere ɔkɗe se ɔɔ naaɗe taal tooco ɔɔ tɔnd naanɗege naaŋ ki.
40017007	Isa ɓaaɗo iiko cɛɛɗe ki ɔl jin̰ tuutɗe ɔɔ ɗeekɗen ɔɔ: «Iin̰ 'ɗaarki! Naase ɔn̰te 'ɓeerki!»
40017008	Kɛn jee mɛtin̰ ki jaay uun kaamɗe aak se, ɔɔp Isa kalin̰ ki sum, nam kuuy gɔtɔ.
40017009	Kaaɗ kɛn naaɗe utu bɔɔyɔ bɔɔy kon se, Isa dɛjɗe ɔɔ: «Ɓɛrɛ, nakŋ naase aakkiro se, ɔn̰te 'taaɗki nam ki, bini Goon Deba se aɗe dur daan yoge tu jaayo.»
40017010	Gaŋ jee mɛtn Isa ki tɔnd mɛtin̰ ɔɔ: «Gɛn ɗi jaay jee jeel taaɗn tɔɔkŋ mɛtn Ko Taar Raage taaɗ ɔɔ Ɛli aɗe ɓaa jaay al‑Masi aɗe ɓaa se?»
40017011	Naan̰ tɛrlɗen ɔɔ: «Ɗeere, Ɛli utu aɗe ɓaao ɔɔ naan̰ ɓo utu tɔnd ɗaapm nakge paac ute ɗoobin̰a.
40017012	Num 'booyki m'asen taaɗa: Ɛli se lɛ ɓaaɗoga, naɓo jeege jeelin̰ te eyo, tɛɗin̰ga nakŋ maakɗe je don̰ ki. Ɔɔ bin ɓo Goon Deba kic naaɗe utu an̰ dabar bini.»
40017013	Do taar kɛn se jaay jee mɛtin̰ ki se ɓaa booy ɔkga taar Isa taaɗɗen se, naan̰ taaɗ ute Jan‑Batist.
40017014	Kɛn Isa ute jee mɛtin̰ ki jaay aan cɛɛ jee dɛnge tu se, gaaba kalaŋ ɓaaɗo ɛrg naan Isa ki,
40017015	ɔɔ ɗeekin̰ ɔɔ: «Mɛluma, goonum se ɛɛjin̰ don̰ ki. Naan̰ se ɔk kɔɔn̰ puputu ɔɔ lee dabarin̰ dɛna, daayum ɔlin̰ naan̰ tooc maakŋ pooɗ ki ey lɛ maakŋ maane ki.
40017016	Maam m'ɓaansin̰o gɔtn jeege tun mɛti ki, naɓo naaɗe ɔŋ ɛɗin̰o te lapi eyo.»
40017017	Isa ɛɛp taarin̰a ɔɔ ɗeek ɔɔ: «Jee do naaŋ kɛn ɓɔrse se, jee naaj taarge ɔɔ jee bɛɛki eyo. Maam tap ɓo m'kiŋg ute naase bini nuŋ ki? Maam tap ɓo m'asen sɛrkŋ bini nuŋ ki? Goono se ɔk 'ɓaamsin̰kiro tu ara!»
40017018	Isa aac kaama sitan kɛn tɛɗ goono puputu se ɔɔ n̰'teec naatn ro goon ki se. Ɔɔ kaaɗ kɛn se sum ɓo goono se ɔŋ lapia.
40017019	Tɛr jee mɛtn Isa ki daŋ ɓaansin̰ cɛɛs ki ɔɔ tɔnd mɛtin̰ ɔɔ: «Gɛn ɗi jaay ɓo sitan se naaje k'j'ɔŋ k'tuurin̰ te ey se?»
40017020	Isa tɛrlɗen ɔɔ: «Taa naase kaal maakse baata. 'Booyki bɛɛ m'asen taaɗa: kɛn naase jaay ɔkki kaal maakŋ do Raa ki magal aan gɔɔ kaam koobi se num, naase aki ɗeekŋ ko kɛn ese se ɔɔ iin̰ ɗɛɛtɛ ɔɔ ko se kiin̰ ɗɛɛtɛ. Nakŋ jaay asen cir se gɔtɔ.»
40017021	[Tɛr Isa ɗeekɗen ɔɔ: «Napar sitan bin se kɛn naase jaay ɔŋ uunki te siam gɛn tɔnd mɛtn Raa ey num, naan̰ se 'kɔŋ teec eyo.»]
40017022	Ɓii kalaŋ jee mɛtn Isa ki tus paac taa naaŋ kɛn Galile ki ɔɔ gɔtn se, Isa ɗeekɗen ɔɔ: «Goon Deba se j'utu j'an̰ kɔkŋ kɔl ji jeege tu.
40017023	Naaɗe utu an̰ tɔɔlɔ ɔɔ ɓii k‑mɔtɔge tu se naan̰ aɗe dur daan yoge tu.» Kɛn jee mɛtin̰ ki jaay booy taar se, naaɗe roɗe oojɗe walak.
40017024	Kɛn Isa ute jee mɛtin̰ ki jaay aan maakŋ gɛgɛr kɛn Kaparnayum ki se, jeegen lee tɔk gursn miir gɛn Ɓee Raa se ɓaaɗo ɔŋ Piɛr ɔɔ tɔnd mɛtin̰ ɔɔ: «Mɛlse tap ɓo, lee ɔg miir taa gɛn Ɓee Raa lɔɓu gɔtɔ?»
40017025	Piɛr tɛrlin̰ ɔɔ: «Yɛɛ naan̰ ɔgɔ.» Kɛn jaay Piɛr ɓaa ɓeen se, Isa ɓo uun taara deete ɔɔ ɗeekin̰ ɔɔ: «Gɛn naai ki num saap ɔɔ ɗi, Simon Piɛr: gaarin̰gen do naaŋ ki se, kɛn lee ɔgɗen miiri tap ɓo naŋge? Jee maakŋ naaŋɗege tu lɔɓu mɛrtge?»
40017026	Piɛr tɛrlin̰ ɔɔ: «Mɛrtge.» Isa kic tɛrlin̰ ɔɔ: «Kɛn ɗeer num, gaan naaŋge se lee ɔg miiri eyo!
40017027	Naɓo, naaje se k'je jee se maakɗe tuj eyo, taa naan̰ se ɓo Piɛr, 'ɓaa taa baar ki und kuuyi maan, ɔɔ kɛn̰j kɛn naai an̰ kɔkŋ deet deet se, ɛɛpin̰ taarin̰a ɔɔ kɔŋ tamma kalaŋ aas kɔgŋ miir jeege dio. Uunin̰a ɔɔ 'ɓaa ɛɗɗen taa tɔɔl bɛɗ gɛn miir maama ɔɔ gɛn naai.»
40018001	Kaaɗ kɛn se jee mɛtn Isa ki ɓaaɗo ɔŋin̰a ɔɔ tɔnd mɛtin̰ ɔɔ: «Naŋa ɓo 'tɛɗn magal cir jeege paac maakŋ Gaar Raa ki?»
40018002	Isa daŋo goon cɔkɔ ɓaaɗo ɗaar daanɗe ki,
40018003	ɔɔ ɗeekɗen ɔɔ: «'Booyki bɛɛ m'asen taaɗa: kɛn naase 'tɛrlki te maakse te eyo ɔɔ 'tɛɗki te rose aan gɔɔ gɛn gaangen sɛɛm ey se, naase aki kɔŋ kɛnd maakŋ Gaar Raa ki eyo.
40018004	Taa naan̰ se ɓo debm jaay ɔɔp ron̰ baat aan gɔɔ goon cɔkɔn ese se, naan̰ ɓo debm 'tɛɗn magal cir jeege paac maakŋ Gaar Raa ki.
40018005	Taa maam jaay, debm ɔkga goon cɔkɔ jiga aan gɔɔ goon ese se, kɛse aan gɔɔ naan̰ ɔkum maam mala.»
40018006	«Gaŋ maakŋ gaange tun sɛɛm kɛn aalga kaal maakɗe dom ki se jaay, nam ɔlga deb kalaŋ maakŋ kusin̰ ki se, debm kɛn ɔlin̰ se ɔn̰ bɛɛki num, j'uuno ko tootn magala ɔɔ k'dɔɔkin̰ mindin̰ ki ɔɔ j'uun j'undin̰ maakŋ baar kɛn jɛrlɛ.
40018007	Jeegen do duni ki se utu aɗen tɛɗn ɔɔn̰ aak eyo taa nakgen kɛn utu kɔl jeege maakŋ kusin̰ ki se utu 'tɛɗn dɛn aak eyo. Ɗeere, nakgen bin se utu tap, naɓo ɔɔn̰ɔ deb kɛn 'kɔl jeege maakŋ kusin̰ ki se.
40018008	Kɛn jii ey lɛ jɛi jaay ɓo ai kɔl maakŋ kusin̰ ki num, gaaŋ siɗen dɔkɔ. Kɛn ɔɔpi jii kalaŋ ey lɛ jɛi kalaŋ jaay kɔŋ kaaja se, bɛɛ cir kɛn 'kiŋg te jige dio ey lɛ jɛige dio ɔɔ ɓaa maakŋ pooɗ kɛn gɛn daayum.
40018009	Kɛn kaami jaay ɓo ai kɔli maakŋ kusin̰ ki num, kaami se ɔɔɗ und naata. Kɛn ɔɔpi kaami kalaŋ jaay kɔŋ kaajn̰ gɛn daayum se, bɛɛ cir kɛn 'kiŋg te kaamige dio ɔɔ ɓaa maakŋ pooɗ kɛn gɛn daayum.»
40018010	«Ɔndki kɔndɔ gaan sɛɛmgen ese se, nam kalaŋ kic ɓo ɔn̰te aakin̰ki aan gɔɔ nakŋ cɛrɛ! Anum 'booyki m'asen taaɗa: kɔɗɗegen iŋg cɛɛ Bubum ki maakŋ raa ki se, daayum utu aakɗen doɗe ki.
40018011	[Taa maam Goon Deba m'ɓaaɗo se taa kaajn̰ jeegen iigga kiigi.]
40018012	«Naase tap ɓo 'saapin̰ki ɔɔki ɗi? Kɛn deba jaay ɔk baatge kaaru ɔɔ maakɗe ki se kɛn kalaŋ iigga num, baatgen sik‑jɛrnaŋ‑kaar‑jɛrnaŋ kuuy se naan̰ aɗe kɔn̰ maakŋ ko ki taa 'ɓaa je kɛn kalaŋ iig kiig se ey la?
40018013	'Booyki bɛɛ m'asen taaɗa: kɛn naan̰ jaay je ɔŋin̰ga se, naan̰ maakin̰ raapm dɛna do baat kɛn se cir do kɛnge tun si‑jɛrnaŋ‑kaar‑jɛrnaŋ kɛn iig te ey se.
40018014	Taa naan̰ se ɓo Bubsen maakŋ raa ki kic num, je ɔɔ maakŋ gaange tun sɛɛm se, nam kalaŋ tap ɓo kut eyo.»
40018015	«Kɛn gɛnaai jaay tɛɗiga kusin̰a num, 'ɓaa ɔŋin̰ kali ki ɔɔ 'mooyin̰a. Kɛn naan̰ jaay booy uunga taari num, kɛse naai 'ɗaapin̰ga.
40018016	Kɛn naan̰ jaay baate booy kuun taari se, ɔk 'tɛrl 'ɓaa ɔŋo deb kalaŋ ey lɛ jeege dio taa naan jeege tun dio ey lɛ mɔtɔ se ɓo, ai tɛɗn saaɗige ɔɔ ute naaɗe se ɓo, naase aki naŋ taarse.
40018017	Kɛn jee se jaay naan̰ baate booyɗe taarɗe kic num, 'ɓaa 'taaɗn mɛtn taar se egliz ki. Ɔɔ kɛn jee egliz ki ɓaa ɔŋin̰ jaay naan̰ baate booy kuun taarɗe daal num, naai aakin̰ aan gɔɔ debm jeel Raa mal eyo ey lɛ aan gɔɔ debm tɔkŋ miiri.
40018018	'Booyki bɛɛ m'asen taaɗa: nakŋ paacn̰ jaay naase 'dɔɔkin̰kiga do naaŋ ki se, maakŋ raa kic ɓo Raa an̰ dɔɔkɔ. Ɔɔ nakŋ paacn̰ jaay naase 'tuutin̰ga do naaŋ ki ara ki se, maakŋ raa ki kic ɓo Raa an̰ tuutu.
40018019	«'Booyki m'asen taaɗn daala: do naaŋ ki ara jaay jeege dio maakse ki taarɗe kalaŋ ɔɔ tɔnd mɛtn ɗim se, nakŋ naaɗe je se, Bubum kɛn maakŋ raa ki aɗesin̰ kɛɗa.
40018020	Ɗeere, taa gɔtn jaay jeege dio ey lɛ mɔtɔ jaay tus ute ro maam se, maam m'utu daanɗe ki.»
40018021	Gaŋ Piɛr ɓaaɗo ɔŋ Isa ɔɔ tɔnd mɛtin̰ ɔɔ: «Mɛluma, kɛn gɛnaam jaay tɛɗumga kusin̰a num, m'an̰ tɛɗn kalɗɛ mɛt kando? Bin num m'an̰ tɛɗn ɗɔɔl cili ne?»
40018022	Isa tɛrlin̰ ɔɔ: «Maam m'ɗeeki m'ɔɔ: ɗɔɔl cili sum eyo, num sik‑cili‑cili mɛt cili.»
40018023	«Taa naan̰ se ɓo 'booyki m'ɔɔ: maakŋ Gaar Raa se tec aan gɔɔ gaar kɛn tus jee tɛɗn naabin̰ge taa kaakŋ sɛɛn̰ do jeege tu.
40018024	Kɛn naan̰ utu baag baag kaakŋ gursin̰ sum ɓo, j'ɔk k'ɓaano ute gaaba kalaŋ kɛn an̰ kɔgŋ gurs dupu‑kaar kando kando.
40018025	Aan gɔɔ gaabm se ɔk ɗim naan̰ an kɔgŋ sɛɛn̰ gɔtɔ ɗey se, gaarge ɗeek ɔɔ: ‹'Ɓaa 'dugin̰ki naan̰a, mɛndin̰a, gɛnin̰ge ɔɔ nakŋ naan̰ ɔk paac se, k'dugin̰a ɔɔ gursin̰ se k'ɓaaɗo k'j'ɔgum sɛɛma.›
40018026	Gɔtn se gaabm ese se ɓaaɗo ooc mɛtn jɛn̰ ki ɔɔ ɛrg naan mɛlin̰ ki ɔɔ ɗeekin̰ ɔɔ: ‹Aay kaami, uɗum bia, sɛɛi se paac m'utu m'aisin̰ kɔgɔ!›
40018027	Gɔtn se mɛlin̰ ɛɛjin̰ don̰ ki, ɔɔ tɔɔl te sɛɛn̰ se naata ɔɔ ɔn̰in̰ iin̰ ɓaa.
40018028	Kɛn gaabm ese jaay teec ɓaa ɓaa se, ɓaa dɔɔɗ ute mɛɗin̰ kalaŋ kɛn naaɗe tɛɗ naaba kalaŋ. Debm se ɔkoga kɔkŋ sɛɛn̰ tamma kaaru. Gɔtn se naan̰ ɔkin̰ bɔrlin̰ ki ai karat ɔɔ ɗeekin̰ ɔɔ: ‹Ɔgumo sɛɛma!›
40018029	Gɔtn se mɛɗin̰ se ooc mɛtn jɛn̰ ki ɔɔ eemin̰ nɔɔ mɛtin̰ ki ɔɔ: ‹Aay kaami, uɗum bia, sɛɛi se maam m'utu m'aisin̰ kɔgɔ!›
40018030	Gaabm se baate, ɔk mɛɗin̰ se ɓaa ɔlin̰ daŋgay ki kɔr naan̰ an̰ kɔgŋ naŋ sɛɛn̰ se.
40018031	Mɛɗɗegen k'tɛɗ naaba kalaŋ jaay aak nakŋ kɛn gaabm ese tɛɗ se, naaɗe paac maakɗe tuju ɔɔ ɓaa taaɗ taar se mɛlɗe ki.
40018032	Gɔtn se mɛlɗe se ɔl k'daŋo gaabm ese se ɔɔ ɗeekin̰ ɔɔ: ‹Naai se debm jig eyo! Ey num naai eemum nɔɔ sum ɓo sɛɛige se, maam m'tɔɔlin̰sin̰o naatn.
40018033	Aan gɔɔ maam m'ɛɛji doi ki se, naai kic ɛɛj do mɛɗi ki ey la!›
40018034	Kɛn mɛlin̰ jaay maakin̰ tuj se, gaabm se naan̰ ɔk ɔlin̰ daŋgay ki taa j'an̰ ɓaa dabara bini kɔgŋ naŋ sɛɛn̰ se maak ki.»
40018035	Gɔtn se Isa ɗeekɗen ɔɔ: «Kɛn naase jaay debm ɔŋ tɛɗ te kalɗɛ gɛnaan̰ ki te maakin̰ paac ey se, Bubum maakŋ raa ki kic an̰ tɛɗn kalɗɛ ey bin kici.»
40019001	Kɛn Isa taaɗ naŋ taarin̰ se, naan̰ iin̰ ɔn̰ Galile ɔɔ ɓaa taa naaŋ Jude ki, kaam aak jɛŋ ool k'daŋin̰ Jordan kɛn kaam naane.
40019002	Dɔɔl jeege dɛna ɔk mɛtin̰a ɔɔ gɔtn se naan̰ ɛɗɗen lapia.
40019003	Parizige mɛtin̰ge se ɓaaɗo ɔŋ Isa je ɗoobm an̰ goom kɔk se, naaɗe tɔnd mɛtin̰ ɔɔ: «Deba se, do taar ɗim kɛn gay kic ɓo, naan̰ ɔk ɗoobo kɛn 'piir mɛndin̰ la?»
40019004	Isa tɛrlɗen ɔɔ: «Naase 'dooyin̰ki te ey la, taar k'raaŋin̰o maakŋ Kitap ki se? Do kupm mɛt ki se, Raa Mɛl Kaala aalo gaaba ute mɛnda,
40019005	ɔɔ ɗeek ɔɔ: Taa naan̰ se ɓo gaaba teecn̰ kɔn̰ kon̰ te bubin̰a, ɓaa tum te mɛndin̰a, ɔɔ naaɗen di se tum tɛɗga daa ro kalaŋ.
40019006	Bin se naaɗe se tɛɗga aan gɔɔ jee di eyo, num aan gɔɔ deb kalaŋ sum. Nakŋ jaay Raa dɔɔkin̰ga dɔɔk se, debkilimi ɔn̰te tuutin̰a!»
40019007	Parizige tɔnd mɛtin̰ ɔɔ: «Gɛn ɗi jaay Musa ɗeek ɔɔ gaaba raaŋ maktubm gɛn piiri, kɛɗn mɛndin̰ ki jaay an̰ piir se?»
40019008	Isa tɛrlɗen ɔɔ: «Kɛse taa do‑mɔŋgse ɓo, Musa ɔɔɗsen ɗoobm piir mɛndsege. Ey num do kupm mɛt ki se bin eyo.
40019009	'Booyki m'asen taaɗa: nam jaay 'piir mɛndin̰ se, kɛn mɛndin̰ ɛɛs kɛɛs gaabge jaayo, ɔɔ kɛn naan̰ jaay ɔkga mɛnd kuuy se, naan̰ se aan gɔɔ debm ɛɛs mɛnd nam.»
40019010	Jee mɛtn Isa ki ɗeekin̰ ɔɔ: «Kɛn daan gaaba ute mɛnda jaay kiŋgɗe bin num, naan̰ se kɛn debm ɔk te mɛnda ey kic num bɛɛ kaca!»
40019011	Isa tɛrlɗen ɔɔ: «Jeege paac se kɔŋ booy kɔkŋ taar se eyo. Jeegen an̰ booy kɔk se, jeegen kɛn Raa ɛɗɗenga jeele gɛn booy kɔkŋ mɛtn taar se jaayo.
40019012	Ɗeere, ɗoobm jaay gaasn gaabge gɛn tɔkŋ mɛndge se dɛna: jee mɛtin̰ge se j'oojɗe ɓo roɗe gɔtɔ, jee mɛtin̰ge se lɛ jikilimge ɓo tɛɗɗe roɗe tɛɗ gɔtɔ, ɔɔ kɛngen mɛtin̰ge se taa taar Raa ɓo naaɗe baate tɔkŋ mɛndge. Debm kɔŋ booy kɔkŋ taar se num, ɔn̰in̰ an̰ booy kɔkɔ!»
40019013	Gɔtn se jeege ɓaano ute gaangen sɛɛmɛ gɔtn Isa ki taa naan̰ aɗen tɔnd jin̰ doɗe ki ɔɔ tɔnd mɛtn Raa taa naaɗe, naɓo jee mɛtin̰ ki uunɗe kaamɗe naatn.
40019014	Gaŋ Isa ɗeekɗen ɔɔ: «Ɔn̰ɗeki gaangen sɛɛm se aɗe ɓaa gɔtum ki, ɔn̰te 'gaasɗeki, taa maakŋ Gaar Raa se gɛn jeegen tec aan gɔɔ gaangen sɛɛm se.»
40019015	Kɛn naan̰ jaay tɔnd jin̰ doɗege tu aas se, naan̰ iin̰ ɔn̰ gɔtn se, ɔɔ ɓaa.
40019016	Gaŋ gaaba kalaŋ ɓaaɗo ɔŋ Isa ɔɔ ɗeekin̰ ɔɔ: «Debm dooy jeege, bɛɛ maam m'tɛɗ jaay am kɛɗn kaajn̰ gɛn daayum se, kɛn gay?»
40019017	Isa tɛrlin̰ ɔɔ: «Gɛn ɗi 'tɔnd mɛtum ro nak kɛn bɛɛ se? Kɛn bɛɛ se, Raa kalin̰ ki sum. Kɛn naai jaay 'je 'kɔŋ kaajn̰ gɛn daayum num, 'tɛɗn nakŋ kɛn Raa taaɗ ɔɔ gɛn tɛɗa se.»
40019018	Gaaba se ɗeekin̰ ɔɔ: «Kɛn gayo?» Isa tɛrlin̰ ɔɔ: « Ɔn̰te 'tɔɔl nam, ɔn̰te 'kɛɛsn mɛnd nam, ɔn̰te 'kɛɛsn gaabm nam, ɔn̰te 'ɓoogo, ɔn̰te 'tɔkŋ taar‑kɔɔɓɔ do nam ki,
40019019	'sook koi ki te bubi ki ɔɔ 'je naapi aan gɔɔ ro naai mala.»
40019020	Gaaba se tɛrlin̰ ɔɔ: «Nakgen se maam m'lee m'tɛɗin̰o tɛɗ paac tap, anum ɔɔpum kɛn gay daala?»
40019021	Isa ɗeekin̰ ɔɔ: «Kɛn naai jaay je tɛɗn debm bɛɛ mala mala naan Raa ki num, maali naai ɔk paac se, 'ɓaa 'dugin̰ naatn ɔɔ gursin̰ se 'nigin̰ jee daayge tu. Kɛn tɛɗin̰ga bin se, ai tooɗn kɔrbɔtɔ maakŋ raa ki. Ɔɔ naai lɛ, 'ɓaaɗo 'daanuma.»
40019022	Kɛn goon kɔɗɔ se jaay booy taar kɛn Isa taaɗin̰ se, ɔk tɛrl ɓaa ɓaa se maakin̰ tuj kasak kasak, taa naan̰ debm nak dɛna.
40019023	Isa ɗeek jeege tun mɛtin̰ ki ɔɔ: «'Booyki bɛɛ m'asen taaɗa: debm nak dɛna se kɛndin̰ kɔɔn̰ɔ maakŋ Gaar Raa ki.
40019024	M'ɗeek m'ɗɔɔlsen daala: kɛn gin̰ji jaay deel ute ɓee luppara se ɔɔn̰ɔ; naɓo debm nak dɛna jaay 'kɛnd maakŋ Gaar Raa ki se, ɔɔn̰ cir naan̰ se daala!»
40019025	Kɛn jee mɛtin̰ ki jaay booy taar se, ɔkɗen taaɗ eyo ɗeek ɔɔ: «Kɛn bin num naŋa jaay 'kɔŋ kaaja?»
40019026	Isa uun kaamin̰ aakɗe ɔɔ ɗeekɗen ɔɔ: «Gɛn jikilimge tu sum num nakŋ se ɔɔn̰ɔ, num Raa ki se, ne ɗim ɔɔn̰in̰ gɔtɔ.»
40019027	Gɔtn se Piɛr ɗeek Isa ki ɔɔ: «'Booyo, naaje se k'j'ɔn̰oga nakge paac taa j'ai daan naai, num naaje tap ɓo j'kɔŋ ɗi?»
40019028	Isa tɛrlɗen ɔɔ: «'Booyki bɛɛ m'asen taaɗa: kaaɗ kɛn Raa utu tɛɗn nakge paac 'tɛɗn kiji se, maam Goon Deba m'utu m'kiŋg do kaag do kɛn iin̰o gɔtn Raa ki ɔɔ naasen sik‑kaar‑di kɛn lee daanumkiro se, utu aki kiŋg do kaag do kɛn sik‑kaar‑dio gɛn kɔjn̰ bɔɔrɔ do taa ɓee gaan Israɛlge tun sik‑kaar‑di se.
40019029	Ɔɔ debm jaay ɔn̰o ɓeen̰ge, gɛnaan̰gen gaabge ute kɛngen mɛndge, bubin̰a, kon̰a, gɛnin̰ge ey lɛ maakŋ‑gɔtin̰ge taa maam se, nakgen se paac se naan̰ utu aɗen kɔŋ dɛn cir kɛn naan̰ ɔn̰o, ɔɔ 'kɔŋ kaajn̰ gɛn daayum.
40019030	Num maakŋ jeege tun ɓɔrse naan ki se, dɛnin̰ utu kɔɔpm mɔɔtn. Ɔɔ maakŋ jeege tun ɓɔrse mɔɔtn se, dɛnin̰ utu tɛɗn jee naan ki.»
40020001	Tɛr Isa ɗeek daala ɔɔ: «Maakŋ Gaar Raa se tec aan gɔɔ mɛl ɓee kɛn iin̰ tanɔɔrin̰ nɔɔrin̰ je jeege taa aɗen kɔl ɓaa tɛɗn naaba maakŋ jinɛnin̰ ki.
40020002	Mɛl jinɛnɛ se taaɗ dɔɔk taarin̰ ute jee tɛɗn naabge se kɛn naaɗe tɛɗ naaba lɛkga se, deba kic ɓo naan̰ an̰ kɛɗn tamma kalaŋ kalaŋ. Bin jaay ɓo naan̰ ɔlɗen maakŋ jinɛnin̰ ki.
40020003	Kɛn aan kaaɗn mɛs ki se, naan̰ teeco ɓeen̰ ki ɔŋ jeege iŋg kiŋg cɛrɛ.
40020004	Gɔtn se naan̰ ɗeekɗen ɔɔ: ‹Naase kic 'ɓaa 'tɛɗki naaba maakŋ jinɛnum ki ɔɔ maam m'asen kɔgŋ te ɗoobin̰a.›
40020005	Gɔtn se jee tɛɗn naabge se iin̰ ɓaa maakŋ jinɛnɛ ki. Kɛn aan katar ki tir se, tɛr naan̰ teeco ɔɔ katar do tɛgɛr ki kic naan̰ teeco. Ɔɔ kɛn naan̰ teeco jaay ɔŋ jeegen kuuy iŋg kiŋg cɛrɛ daal se, naan̰ ɔlɗen ɔɔ k'ɓaa tɛɗn naaba maakŋ jinɛnin̰ ki kici.
40020006	Kɛn aan tɛgɛr se, naan̰ teeco daala ɔɔ ɔŋ jeegen iŋg kiŋg cɛr se, naan̰ ɗeekɗen ɔɔ: ‹Gɛn ɗi jaay naase iŋg 'lɛkki cɛr se?›
40020007	Naaɗe tɛrlin̰ ɔɔ: ‹Nam ajen kuun gɛn naaba ɓo gɔtɔ.› Naan̰ ɗeekɗen ɔɔ: ‹Naase kic 'ɓaa 'tɛɗki naaba maakŋ jinɛnum ki.›
40020008	Kɛn aan tɛgɛr kaaɗa ɓaa ɓaa kooco se, mɛl jinɛnɛ se ɗeek debm tɛɗn naabin̰ ki ɔɔ: ‹'Ɓaa 'daŋo jee tɛɗn naabge se paac ɔɔ naŋa naŋa kic ɓo ɔgin̰ nakin̰ nakin̰a. 'Baag do jeege tun kaam mɔɔtn bini 'kaan do jeege tun kɛn ɓaaɗo deete.›
40020009	Gɔtn se jeegen jaay baag tɛɗn naaba kaam mɔɔtn ɗɛs se, ɓaaɗo ɔɔ naŋa kic ɓo j'ɛɗin̰ tamma kalaŋ kalaŋ.
40020010	Kɛn gɛn kɔgŋ jeegen baag naaba deet se, naaɗe saap ɔɔ kaaɗn naane, naaɗe 'kɔŋ cir naapɗege. Naɓo deba kic ɓo ɔŋ tamma kalaŋ kalaŋ sum.
40020011	Kɛn naaɗe jaay aak bɛɗɗen j'ɛɗɗen se, maakɗe taarɗe mooy naaŋ ki dir dir do mɛl ɓee ki se.
40020012	Ɔɔ ɗeekin̰ ɔɔ: ‹Jee se ɓaaɗo kaam mɔɔtn ɔɔ naaba kic ɓo naaɗe tɛɗ lɛr kalaŋ sum, ɔɔ naai ɔgɗen aas kaas ute naajen kɛn k'dabar k'lɛk tɛc maakŋ kaaɗ ki.›
40020013	Gaŋ mɛl jinɛnɛ se ɗeek deb kalaŋ ki ɔɔ: ‹Mɛɗuma, maam m'tuji te ɗim eyo ɔɔ taarje se lɛ k'taaɗ k'tɔɔlin̰oga tɔɔlɔ m'ɔɔ kɛn jaay naai 'tɛɗn naaba lɛkga num, m'ai kɔgŋ tamma kalaŋ se, naai 'tookoga took ey la?
40020014	Ɓɔrse, ɔk bɛɗi ɔɔ 'ɓaa ɓei ki. Ɔɔ debm tɛɗn naabm baag kaam mɔɔtn se, kɛn maam m'je se maam m'an̰ kɛɗn bɛɗin̰ aan gɔɔ gɛn naai se sum kici.
40020015	Ute gursum se, nakŋ maam m'je ɓo m'an tɛɗn ro ki ey la? Lɔɓu do bɛɛ kɛn maam m'tɛɗ se, naai 'maaki ilim ro ki la?›»
40020016	Taa naan̰ se ɓo Isa ɗeek ɔɔ: «Jeegen kaam mɔɔtn se, utu tɛɗn jeegen naan ki. Ɔɔ jeegen naan ki se lɛ, utu kɔɔpm kaam mɔɔtn.»
40020017	Isa ook ɓaa Jeruzalɛm ki ɔɔ kɛn naaɗe ɓaa ɓaa ɗoob ki se, naan̰ daŋ jee mɛtin̰ sik‑kaar‑di kalɗe ki ɔɔ ɗeekɗen ɔɔ:
40020018	«'Booyki, ɓɔrse naaje k'j'ook k'ɓaaki ɓaa Jeruzalɛm ki ɔɔ Goon Deba se, j'utu j'an̰ kɔkŋ kɔl ji magal jee tɛɗn sɛrkɛ Raage tu ute jee jeel taaɗn tɔɔkŋ mɛtn Ko Taar Raa. Naaɗe utu an̰ kɔjn̰ bɔɔrɔ don̰ ki ɔɔ an̰ kɔl j'an̰ ɓaa tɔɔlɔ.
40020019	Naaɗe an̰ kɔkŋ kɔl ji jeege tun Yaudge eyo, utu an̰ tooy koogo mɛtin̰ ki, an̰ tɔnd te mɛɛjɛ jaay an̰ tupm tɔɔl ro kaag ki. Ɔɔ ɓii k‑mɔtɔge tu se, naan̰ aɗe dur daan yoge tu.»
40020020	Gɔtn se gaan Zebedege ɓaaɗo ute kon̰ɗe naan Isa ki. Kon̰ɗe se ɛrg naaŋ ki taa tɔnd mɛtin̰a.
40020021	Kɛn Isa aakin̰ se ɗeekin̰ ɔɔ: «Naai tap ɓo 'je ɗi?» Mɛnda se tɛrlin̰ ɔɔ: «Ɔn̰ gɛnumgen di naani ki se maakŋ gaari ki se, ɔn̰ deb kalaŋ 'kiŋg do ji daami ki ɔɔ kɛn kalaŋ do ji jeeli ki.»
40020022	Isa tɛrlɗen ɔɔ: «Nakŋ naase 'tɔndki mɛta ro ki se, naase 'jeel ɔkki te mɛtin̰ eyo. Kɔɔpm dubar maam m'utu m'kaay se, naase an̰ki kɔŋ kaasn gɛn kaayin̰ la?» Naaɗe tɛrlin̰ ɔɔ: «Yɛɛ, naaje j'an̰ kɔŋ kaasa.»
40020023	Isa ɗeekɗen ɔɔ: «Ɗeere, kɔɔpm dubarum se naase an̰ki kaayin̰a, naɓo gɛn gɔtn kiŋg jaay do ji daamum ki ey lɛ do ji jeelum ki se, ɔlum maam eyo. Gɔtn se Bubum ɗaapin̰ga ɗaap malin̰ge tu.»
40020024	Kɛn jee mɛtn Isa kɛn sik jaay ɓaa booy taar ese se, naaɗe maakɗe tuj do gɛnaa naapge tun di se.
40020025	Gaŋ gɔtn se Isa daŋɗeno paac ɔɔ ɗeekɗen ɔɔ: «'Jeelki, jeegen k'tɔlɗe gaarge se iŋg do jeege tu ɔɔ magalgen k'tɔndɗe se tɛɗ jeege te taa tɔɔgɔ.
40020026	Num naase se ɔn̰te 'tɛɗki bini. Kɛn maakse ki jaay nam je tɛɗn magalse se, ɔn̰ ron̰ tɛɗn debm kaan̰ naabse.
40020027	Kɛn maakse ki se jaay nam je tɛɗn naanse se ɔn̰ ron̰ asen tɛɗn ɓulse.
40020028	Taa Goon Deba ɓaaɗo se, taa jeege ɓo an̰ tɛɗn naab eyo, num naan̰ ɓaaɗo se taa naan̰ ɓo tɛɗn naaba jeege tu ɔɔ kɛɗn kon̰ gɛn dugŋ do jee dɛna.»
40020029	Kɛn Isa ute jee mɛtin̰ ki jaay teec teec maakŋ gɛgɛr kɛn Jeriko ki se, jeege dɛna ɔk mɛtin̰a.
40020030	Gɔtn se naaɗe ɔŋ jee kaam‑tɔɔkge di iŋg kiŋg jɛŋ ɗoob ki. Kɛn jee kaam‑tɔɔkge se booy jaay ɔɔ Isa ɓo deel deel se, naaɗe baag tɔɔɗn tɔɔyɔ ɔɔ: «Mɛlje, Goon Daud ɛɛjjen doje ki!»
40020031	Gɔtn se jee dɛnge uunɗe kaamɗe ɔɔ ɗeekɗen ɔɔ: «'Ɗoki!» Gaŋ jee kaam‑tɔɔkgen se tɛr tɔɔɗ tɔɔy makɔn̰ daala ɔɔ: «Mɛlje, Goon Daud ɛɛjjen doje ki!»
40020032	Gɔtn se Isa ɔk ɗaara, daŋɗeno ɔɔ ɗeekɗen ɔɔ: «Naase 'jeki m'asen tɛɗn ɗi?»
40020033	Naaɗe tɛrlin̰ ɔɔ: «Mɛlje, ɔn̰ kaamjege 'tɔɔɗn taaka!»
40020034	Gɔtn se Isa ɛɛjɗen doɗe ki, uun jin̰ tɔndɗen kaamɗege tu ɔɔ kaamɗege naar tɔɔɗ taaka ɔɔ naaɗe ɔk mɛtin̰a.
40021001	Kɛn Isa ute jee mɛtin̰ ki jaay aan gɔɔr ute Jeruzalɛm, cɛɛ naaŋ kɛn k'daŋin̰ Bɛtpajɛ do kɔsn ɔlib ki se, gɔtn se, maakŋ jeege tun mɛtin̰ ki se, Isa ɔl jeege di naaba.
40021002	Naan̰ ɗeekɗen ɔɔ: «'Ɓaaki maakŋ naaŋ kɛn naanse ki se, ɔɔ naase aki ɓaa naar kɔŋ ko buuru k'dɔɔkin̰ga dɔɔkɔ ute goonin̰ cɛɛn̰ ki. Kon̰ se 'tuutin̰kiro ɔɔ naaɗe di paac 'ɓaamɗekiro.
40021003	Kɛn nam jaay ɗeeksenga taar ɗim num, 'tɛrlin̰ki ɔɔki: Kɛse Mɛlje ɓo jeɗe. Ɔɔ naan̰ asesin̰ naar kɔn̰ɔ naase anɗekiro 'ɓaa.»
40021004	Nakŋ se paac jaay aan se taa taar kɛn debm taaɗ taar teeco taar Raa ki raaŋin̰o do dɔkin̰ se kaan ɗoobin̰ ki, kɛn ɔɔ:
40021005	'Ɗeekki jeege tun maakŋ gɛgɛr kɛn Sion ki ɔɔki: Aakki, gaarse te ɓaaseno kɔŋɔ, naan̰ se debm dalul ooko do ko buur ki, ɔɔ do goonin̰ ki kɛn kon̰ k'lee k'j'uun daama se.
40021006	Gɔtn se jee mɛtn Isa ki iin̰ ɓaa ɔɔ ɓaa tɛɗin̰ aan gɔɔ kɛn Isa taaɗɗeno ro ki.
40021007	Naaɗe tuut ko buuru ute goonin̰a ɔɔ ɓaanɗeno. Gɔtn se naaɗe tɔɔɗ taal kal magalɗege do buurge tu se jaay Isa iŋg do ki.
40021008	Jeege dɛna tɔɔɗ taal kal magalɗege ɗoob ki ɔɔ jee mɛtin̰ge gaaŋo doomo ɓaaɗo tɔmbin̰ ɗoob ki.
40021009	Jee te dɛnɗe paacn̰ daanin̰ se, jee naan ki, jee mɔɔtn ɗɔɔb ɔɔy ɔɔ: «Ozaana Goon Daud!» «Raa tɛɗn bɛɛn̰ do deb kɛn ɓaaɗo te ro Mɛljege Raa!» «Ozaana Raa kɛn raan maakŋ raa ki!»
40021010	Kɛn Isa jaay ɛnd maakŋ gɛgɛr kɛn Jeruzalɛm ki se, jee maakŋ gɛgɛr ki se paac taaɗ gajalaŋ ɔɔ taaɗ ute naapa ɔɔ: «Naan̰ se tap ɓo naŋa?»
40021011	Jee dɛngen ɔko mɛtin̰ se tɛrlin̰ ɔɔ: «Kɛse Isan debm taaɗ taar teeco taar Raa ki, kɛn iin̰o Nazarɛt kɛn taa naaŋ Galile ki.»
40021012	Naan̰ kɛn se Isa ɓaa ɛnd daan bɔɔr Ɓee Raa ki ɔɔ gɔtn se naan̰ baag tuur jeegen ɓaano te nakɗege gɛn zoa ute jeegen ɓaaɗo dugu. Naan̰ tɔt tɔl tuun te tabil jee pɛlɛkŋ gursge naatn ɔɔ tɔt tɔl te nakgen jee tɛɗn zo dɛɛrge lee tiŋg do ki se kici.
40021013	Ɔɔ ɗeekɗen ɔɔ: «Taar se k'raaŋin̰ga raaŋ maakŋ Kitap ki j'ɔɔ: Ɓee maam se tɛɗn ɓee kɛn jeege ansum keeme, num gaŋ naase 'tɛɗin̰ki tɛɗga gɔtn jee ɓoogge!»
40021014	Gɔtn se jee kaam‑tɔɔkge ute jee cɛkɛɗge ɓaaɗo ɔŋ Isa daan bɔɔr Ɓee Raa ki ɔɔ naan̰ ɛɗɗen lapia.
40021015	Kɛn magal jee tɛɗn sɛrkɛ Raage tu, ute jee jeel taaɗn tɔɔkŋ mɛtn Ko Taar Raage jaay aak nakŋ‑kɔɔɓgen Isa tɛɗo se, ɔɔ booy gaangen jaay tɔɔɗ tɔɔy daan bɔɔr Ɓee Raa ki ɔɔ: Ozaana, k'nookki Goon Daud se; gɔtn se naaɗe maakɗe tuj aak eyo.
40021016	Ɔɔ naaɗe taaɗ Isa ki ɔɔ: «Taar gaangen taaɗ se, naai utu 'booy ɗey?» Isa tɛrlɗen ɔɔ: «Yɛɛ, m'utu m'booyo. Num naase tap ɓo 'dooyin̰ki te ey la, taar kɛn Kitap ɔɔ: Ute taar gaangen sɛɛmɛ ɔɔ kɛngen k'taacege se ɓo, naai 'nook roi aan gɔɔ kɛn naai maaki jen ro ki?»
40021017	Gɔtn se Isa iin̰ ɔn̰ɗe ɔɔ ɓaa tooɗ naaŋ kɛn Bɛtani ki.
40021018	Mɛtbeen̰ki tanɔɔrin̰ kɛn Isa iin̰ Bɛtani ki jaay ɔk tɛrlo ɓaaɗo ɓaa Jeruzalɛm ki se, naan̰ naam ɓo tɔɔlin̰a.
40021019	Naan̰ aak ko ba se ɗaar ɗaar cɛɛ ɗoob ki. Naan̰ ɓaaɗo mɛtn ko ba ki se, naɓo ɔŋ kamba sum. Gɔtn se naan̰ taaɗ ko ba ki se ɔɔ: «Naan ki se, mɔɔtn naai kooj ey sum!» Ɔɔ gɔtn se sum ɓo ko ba se naar tuutu.
40021020	Kɛn jee mɛtin̰ ki jaay aak nakŋ Isa tɛɗ se, ɔkɗen taaɗ eyo, ɗeek ɔɔ: «Tɛɗ ɔɔ ɗi jaay ko ba se naar tuut yɔkɔɗ bin se?»
40021021	Isa tɛrlɗen ɔɔ: «'Booyki bɛɛ m'asen taaɗa: kɛn naase jaay aalki maakse do Raa ki ɔɔ ɔkki naaja maakse ki ey se, naase aki kɔŋ tɛɗn nakŋ maam m'tɛɗ do ko ba ki se sum eyo, num aki ɗeekŋ kɔs ki ɔɔki: ‹Iin̰ ooc maakŋ baar ki› ɔɔ naan̰ 'kiin̰ kooco.
40021022	Kɛn nakŋ paacn̰ naase 'tɔndki mɛta ro ki jaay aalki maakse paac do Raa ki se, naase utu an̰ki kɔŋɔ.»
40021023	Isa ɓaaɗo ɛnd daan bɔɔr Ɓee Raa ki ɔɔ baag dooy jeege. Gaŋ magal jee tɛɗn sɛrkɛ Raage tu ɔɔ magal taa ɓee Yaudge ɓaaɗo ɔŋin̰a ɔɔ tɔnd mɛtin̰ ɔɔ: «Naai tap ɓo tɔɔgi se ɔŋin̰o gay jaay ɔli 'tɛɗ nakgen bin se? Kɛn undi kulu tɛɗ nakgen se tap ɓo naŋa?»
40021024	Isa tɛrlɗen ɔɔ: «Maam kic m'ɔk taara kalaŋ m'je tɔnd mɛtse. Kɛn naase jaay ɔŋ 'tɛrlumkiga num, maam kic m'asen taaɗn debm kɛn undum kulu gɛn tɛɗn nakgen se.
40021025	'Taaɗumki tu: kɛn ɔlo Jan‑Batist batiz jeege se, Raa lɔɓu jikilimge lɛ?» Naaɗe baag taaɗ ute naapa ɔɔ: «Kɛn k'taaɗkiga j'ɔɔki: Raa ɓo ɔlin̰o lɛ, naan̰ ajeki ɗeekŋ ɔɔ: Gɛn ɗi jaay 'baate 'kuunki taar Jan se?
40021026	Kɛn k'ɗeekkiga j'ɔɔki: ‹Jikilimge ɓo ɔlin̰o› lɛ, jee dɛnge ajeki kɔn̰ eyo, taa naaɗe jeel Jan se debm taaɗ taar teeco taar Raa ki.»
40021027	Gɔtn se naaɗe tɛrl Isa ki ɔɔ: «Naaje se k'jeel eyo.» Tɛr Isa kic ɗeekɗen ɔɔ: «Maam kic num, m'asen kɔŋ taaɗn debm kɛn undum kulu gɛn tɛɗn nakgen se eyo.»
40021028	Tɛr Isa ɗeekɗen daala ɔɔ: «Saapm naase ki num ɔɔki ɗi: gaaba kalaŋ ɔk gaangen gaabge dio. Naan̰ ɓaa ɔŋ goonin̰ deet se ɔɔ ɗeekin̰ ɔɔ: ‹Goonuma, jaaki se 'ɓaa tɛɗo naaba maakŋ jinɛnɛ ki.›
40021029	Goonin̰ tɛrlin̰ ɔɔ: ‹Maam m'ɓaa eyo.› Naan̰ iŋg cɔkɔ se taar naan̰ taaɗ se saapin̰ jig eyo, ɔɔ naan̰ iin̰ ɓaa maakŋ jinɛnɛ ki.
40021030	Tɛr bubɗe ɓaaɗo ɔŋ goonin̰ kuuy se taaɗin̰ aan gɔɔ kɛn naan̰ taaɗo goonin̰ kɛn deet se kici. Goonin̰ se tɛrlin̰ ɔɔ: ‹Yɛɛ, maam m'ɓaao› naɓo gaŋ baate ɓaa.
40021031	Maakŋ gaange tun di se kɛn gay ɓo took uunga taar bubin̰a?» Naaɗe tɛrlin̰ ɔɔ: «Goon deete.» Isa taaɗɗen ɔɔ: «'Booyki bɛɛ m'asen taaɗa: jee tɔkŋ miirge ute mɛnd kɛɛsn gaabge se, kɛnd maakŋ Gaar Raa ki dose ki.
40021032	Ɗeere, Jan‑Batist se ɓaaɗo taaɗsenga ɗoobm gɛn tɛɗn nakgen ute ɗoobin̰a, naɓo naase 'tookkiro te taarin̰ eyo. Ey num jee tɔkŋ miirge, ute mɛnd kɛɛsn gaabge se kic ɓo, tookga taarin̰a. Gaŋ naase se, kɛn aakɗeki naaɗe took taarin̰ se kic ɓo, naase 'baate 'tɛrlki maakse ɔɔ ɔŋ 'tookki te taarin̰ eyo.»
40021033	Tɛr Isa taaɗɗen ɔɔ: «'Booyki kaal naagŋ taar kuuy daala! Gaaba kalaŋ tɛɗ jinɛn bin̰, iin̰ gurugin̰ te durdur, naan̰ uɗ gɔɔ do ko ki gɛn rii koojn̰ bin̰in̰a ɔɔ iin̰ gɔtɔ jɛrlɛ gɛn kiŋg bɔɔbm jinɛnin̰a. Gɔtn se maakŋ jinɛnin̰ se, naan̰ ɔn̰in̰ kaam ji jee tɛɗn naabge tu ɔɔ naan̰ iin̰ ɓaa mɛrtɛ.
40021034	Kɛn kaaɗn kugŋ koojn̰ bin̰ jaay aan se, naan̰ ɔl jee tɛɗn naabin̰ge se gɔtn jeege tun naan̰ ɔn̰ɗe jinɛnin̰ kaam jiɗe se, taa an̰o kɔkŋ bɛɗin̰a.
40021035	Num gaŋ jee kɛn naan̰ ɔn̰ɗe jinɛnin̰ kaam jin̰ se tɔk jee kɛn naan̰ ɔlɗeno se. Deb kalaŋ naaɗe tɔnd dɛrɛŋin̰a ɔɔ deb kalaŋ kuuy se naaɗe tɔɔlin̰a ɔɔ kɛn kuuy kalaŋ se, kic naaɗe tund tɔɔlin̰ te koa.
40021036	Tɛr naan̰ ɔl jee tɛɗn naabgen kuuy dɛn cir jeegen deet se daala, naɓo naaɗe se kic ɓo, naaɗe tɛɗɗen bini.
40021037	Bin num kaam mɔɔtn se naan̰ ɔlɗeno goonin̰a, taa naan̰ saap ɔɔ: ‹Goonum mala se naaɗe utu tookŋ kuun taarin̰a.›
40021038	Gaŋ kɛn naaɗe jaay aak goonin̰ se, naaɗe taaɗ ute naapa ɔɔ: ‹Naan̰ se ɓo kɛn bubin̰ ooyga num utu 'tɛɗn mɛl jinɛnɛ se! Bin num 'ɓaakiro k'tɔɔlin̰ki ɔɔ jinɛnɛ se lɛ, ajenki kɔɔpm naajege tu!›
40021039	Gɔtn se naaɗe ɔk ɔɔɗo goono se maakŋ jinɛn ki se naata ɔɔ ɓaa tɔɔlin̰a.»
40021040	Gɔtn se Isa tɔnd mɛtɗe ɔɔ: «'Booyki mɛtn taar se: kɛn mɛl jinɛnɛ se jaay ɓaaɗoga num, jee tɛɗn naabgen maakŋ jinɛn kɛn ese se naan̰ aɗen tɛɗn ɔɔ ɗi?»
40021041	Naaɗe tɛrlin̰ ɔɔ: «Jee tɛɗ bɛɛ ey bin se, naan̰ aɗen kɛɛjn̰ doɗe ki eyo ɔɔ aɗen tɔɔl naatn ɔɔ jinɛnɛ se lɛ, naan̰ an̰ kɛɗn ji jeege tun kuuy taa an̰sin̰ kaaka. Ɔɔ kɛn aanga kaaɗn koojn̰ bin̰ ki se, jee se an̰o kɔkŋ bɛɗin̰a.»
40021042	Isa tɛrlɗen ɔɔ: «Naase 'dooyin̰ki te ey la taar kɛn Raa taaɗ maakŋ Kitap ki se ɔɔ: Ko kɛn jee kiin̰ ɓeege baatin̰ se, naan̰ se ɓo tɛɗga ko kɛn 'gakŋ ɓea; kɛse ɓo naabm Mɛljege Raa ɔɔ naajege tu se j'aakin̰ki se ɔkjeki taaɗ eyo.
40021043	«Taa naan̰ se ɓo 'booyki m'asen taaɗa: maakŋ Gaar Raa se j'utu j'asesin̰ kɔɔɗ naatn jise ki ɔɔ Raa utu an̰ kɛɗin̰ jeege tun an̰ga tɛɗn naabin̰a.
40021044	Nam jaay oocga do ko kɛn jee kiin̰ ɓeege baatin̰ se lɛ, 'tɛrɛcɛ ɔɔ debm kɛn ko se oocga don̰ ki lɛ, an̰ daala.»
40021045	Num magal jee tɛɗn sɛrkɛ Raage tu ute Parizige booy kaal naagŋ taar ese se, naaɗe ɓaa jeel ɔkga roɗe ki kaal naagŋ taar se taaɗ ute naaɗe se.
40021046	Gɔtn se naaɗe je ɗoobm an̰ kɔkɔ, naɓo naaɗe ɓeer jee dɛnge tu, taa jee dɛnge se jeel Isa se, naan̰ debm taaɗ taar teeco taar Raa ki.
40022001	Tɛr Isa baagɗen taaɗn ute kaal naagŋ taara daala ɔɔ:
40022002	«Maakŋ Gaar Raa se tec aan gɔɔ gaar kɛn tɛɗ kɔsɔ dɛna ɓii kɔkŋ mɛnd goonin̰ ki.
40022003	Naan̰ ɔl jee tɛɗn naabin̰ge taa aɗe ɓaa daŋ jeegen k'daŋɗeno gɔtn kɔkŋ mɛnd ki se, naɓo jee se baate ɓaaɗo.
40022004	Tɛr naan̰ ɔl jee tɛɗn naabgen kuuy ɓaa ɗeek jeege tun k'daŋɗeno se ɔɔ: ‹Ɓɔrse kɔsɔ se bɛɛga, kɔs taarumge ute maalumgen teer se m'tɔɔlɗenga. Ɔɔ ɓɛrɛ, kɔsɔ se ooyga, 'ɓaakiro aki kɔsɔ!›
40022005	Naɓo jee se taar se naaɗe an ɗim eyo ɔɔ wɔɔk ɓaa naabɗege tu. Deb kalaŋ ɓaa maakŋ‑gɔtin̰ ki ɔɔ kɛn kalaŋ ɓaa gɔtn tɛɗn zo nakin̰ge tu.
40022006	Jeegen kuuy se kic iin̰ tɔk jee tɛɗn naabge se dabarɗe ɔɔ tɔɔlɗe naatn.
40022007	Gɔtn se gaarge maakin̰ taarin̰a, ɔl asgarin̰ge gɛn ɓaa tɔɔl jeegen tɔɔlo jee tɛɗn naabin̰ge se ɔɔ tɔɔcn̰ gɛgɛrɗe se naatn.
40022008	Gɔtn se naan̰ ɗeek jee tɛɗn naabin̰ge tu ɔɔ: ‹Kɔsɔ se ooyga, naɓo jeegen k'daŋɗeno se ɔŋ aasin̰ te gɛn kɔsn kɔsn ese se eyo.
40022009	'Ɓaaki gɔtn jeege tun lee tusn daan ɗoobge tu se, jeegen paacn̰ naase ɔŋɗekiga ɓo 'daŋɗekiro aɗe ɓaa gɔtn kɔkŋ mɛnd ki se.›
40022010	Jee tɛɗn naabge se ɓaa daan ɗoobge tu ɔɔ daŋ tuso jeegen naaɗe ɔŋɗeno paac se kaam kalaŋ, kɛn jee bɛɛ, kɛn jee bɛɛ eyo; ɔɔ ɓaanɗeno maakŋ ɓee kɛn jeege utu an kɔsn maak ki se ɔɔ maakŋ ɓee se jee kɛn k'daŋɗeno se ɓaaɗo ɗoocin̰ tal.
40022011	Gɔtn se gaarge ɛnd maakŋ ɓee ki gɛn kaakŋ jeegen maak ki se, gaŋ aak deb kalaŋ se uuso kal tec gɛn jeegen ɓaaɗo gɔtn kɔkŋ mɛnd ki se eyo.
40022012	Gɔtn se gaarge ɗeekin̰ ɔɔ: ‹Mɛɗuma, tɛɗ ɔɔ ɗi jaay naai ɛndo gɔtn ara? Naai lɛ ɔk kal tec aan gɔɔ jeegen ɓaaɗo gɔtn kɔkŋ mɛnd ki ey se.› Num gaabm se ɔk taar kɛn an̰ tɛrl eyo.
40022013	Gɔtn se gaarge ɗeek jee tɛɗn naabin̰ge tu ɔɔ: ‹Gaabm se, 'dɔɔkin̰ki jin̰ge ute jɛn̰ge ɔɔ uun undin̰ki naatn maakŋ gɔt kɛn ɔɔɗɔ, ɔɔ gɔtn se ɓo gɔtn naan̰ an tɔɔyɔ ɔɔ an taan̰ naaŋin̰a.›»
40022014	Tɛr Isa ɗeek ɔɔ: «Ɗeere, Raa se daŋga jeege dɛna, naɓo jeegen naan̰ bɛɛr tɔɔɗɗenga tɔɔɗ se baata.»
40022015	Gɔtn se Parizige ɓaa tus dɔɔk taarɗe gɛn goom kɔkŋ Isa do taarin̰ ki.
40022016	Naaɗe ɔl maakŋ jeege tun mɛtn Parizige tu ute jee Ɛrɔdge kandum se gɔtn Isa ki ɔɔ naaɗe ɓaa ɗeekin̰ ɔɔ: «Debm dooy jeege, naaje k'jeele naai se taaɗ taar mɛt ki. Ɔɔ ɗoobm Raa se naai 'dooy jeege ute kɛn mɛt ki ɔɔ naai lɛ taar jeegen kuuy se naai 'tɛɗn naaba ro ki eyo.
40022017	Maak‑saapm naai ki num, taaɗjen tu Sezar se j'ɔk ɗoobm j'an̰ kɔgŋ miiri lɔɓu gɔtɔ?»
40022018	Num gaŋ Isa se jeel saapɗen jig ey se ɗeekɗen ɔɔ: «Naase se jeegen 'tɛɗki rose aan gɔɔ jee taaɗ taar mɛt ki se. Gɛn ɗi naase oomumki bin se?
40022019	'Taaɗumki tu tamman gɛn kɔgŋ miiri se, m'an̰ kaaka.» Gɔtn se naaɗe uun taaɗin̰ tamma kalaŋ.
40022020	Naan̰ tɔnd mɛtɗe ɔɔ: «Kaam‑nirl doa te ro kɛn k'raaŋin̰ ro ki se tap ɓo gɛn naŋa?»
40022021	Naaɗe tɛrlin̰ ɔɔ: «Gɛn Sezar.» Gɔtn se Isa ɗeekɗen ɔɔ: «Kɛn bin num, nakŋ gɛn Gaar Sezar se ɛɗin̰ki nakin̰a ɔɔ gɛn Raa lɛ ɛɗin̰ki nakin̰ kici.»
40022022	Kɛn naaɗe jaay booy taar Isa taaɗ se, taar se ɔkɗen taaɗ eyo. Gɔtn se Isa se naaɗe ɔn̰in̰a ɔɔ iin̰ ɓaa.
40022023	Ɓii kɛn se sum ɓo, jeegen k'daŋɗe Sadusege kɛn taaɗ ɔɔ jeege ooyga num dur ey sum se ɓaaɗo ɔŋ Isa ɔɔ tɔnd mɛtin̰ ɔɔ:
40022024	«Debm dooy jeege, Musa se taaɗjenga taaɗ maakŋ Kitap ki ɔɔ: kɛn deba jaay ɔk mɛnda ɔɔ ooy ɔn̰ te goon ey se, ɔn̰ gɛnaan̰ kɔkŋ mɛndin̰a ɔɔ koojn̰ mɛtjili gɛnaan̰ kɛn ooy se.
40022025	Gaŋ maakjege tu se gɛnaage cili kon̰ɗe kalaŋ. Debm deet deet se ɔk mɛnda naɓo ooy ooj te goon eyo, ɔɔ mɛnda se ɔɔp gɛnaan̰ gɔɔsin̰ ki.
40022026	Gɔɔsin̰ kic ɓaaɗo ɔk mɛnd se ɔɔ naan̰ kic ooy ooj te goon eyo. Tɛr debm gɛn k‑mɔtɔge tu se kic ɓo ɓaaɗo ɔk mɛnd se ɔɔ naan̰ ooyo ooj te goon eyo; bini aan do deb kɛn gɛn k‑cilige tu.
40022027	Kɛn naaɗen cili se jaay ooy paac se, kaam mɔɔtn se mɛnda se kic ɓaaɗo ooyo.
40022028	Bin num ɓii kɛn jaay jeegen ooyga kooy aɗe dur daan yoge tu se, maakŋ gɛnaage tun cili se, mɛnd se tap ɓo 'tɛɗn mɛnd naŋa? Taa naaɗe paac lɛ tɔk naamin̰ga naam mɛnd se.»
40022029	Isa tɛrlɗen ɔɔ: «Naase se, ɓɛrɛ, iigkiga, taa taar Raa se lɛ 'jeelki eyo ɔɔ tɔɔgŋ Raa kic lɛ naase ɔndki te mɛtin̰ eyo.
40022030	Taa ɓii kɛn jaay jeegen ooyga kooy aɗe dur daan yoge tu se, gaabge te mɛndge se 'tɔkŋ naap ey sum. Num naaɗe se tecn̰ aan gɔɔ kɔɗn Raagen maakŋ raa ki.
40022031	Gɛn jeegen ooyga kooy jaay utu dur daan yoge tu se, taar Raa taaɗsen maakŋ Kitapin̰ ki se, naase 'dooyin̰ki te ey la kɛn ɔɔ:
40022032	Maam se m'Raa gɛn Abraam m'gɛn Isaka ɔɔ m'gɛn Yakub. Raa se, naan̰ Raa jeegen ooyga kooy eyo, num naan̰ se, Raa jee zɛɛrɛ.»
40022033	Kɛn jee dɛnge jaay booy taar kɛn Isa dooyɗe se, taar se tap ɓo ɔkɗen taaɗ eyo.
40022034	Kɛn Parizige jaay booy ɔɔ Sadusege ɔŋ aasin̰ te ro Isa ki ey se, naaɗe daŋ tus naapa.
40022035	Maakɗe ki se, deb kalaŋ se debm jeel taaɗn tɔɔkŋ mɛtn Ko Taar Raa, je ɗoobm an goom kɔkŋ Isa se, ɓaaɗo tɔnd mɛtin̰ ɔɔ:
40022036	«Debm dooy jeege, maakŋ Ko Taar kɛn Raa ɛɗo Musa ki se taar gɛn tɛɗa kɛn cirɗe paac se, kɛn gay?»
40022037	Isa tɛrlin̰ ɔɔ: « Mɛli Raa se, 'jen̰ ute maaki paac ute roi paac ɔɔ ute saapi paac.
40022038	Kɛse ɓo taar deet deetn gɛn tɛɗa kɛn cirɗe paac paac.
40022039	Tɛr kɛn mɛtin̰ ki tecin̰ tec se kɛn ɔɔ: 'Je naapi aan gɔɔ ro naai mala.
40022040	Maakŋ Ko Taar Raa ki ute taargen jee taaɗ taar teeco taar Raa ki taaɗo paac se, don̰ ɓo ɔɔs do taarge tun di ese sum.»
40022041	Aan gɔɔ Parizige lɛ tusga ɗey se, Isa tɔnd mɛtɗe ɔɔ:
40022042	«Gɛn naase ki num, al‑Masi se tap ɓo naŋa? Naan̰ tap ɓo goon naŋa?» Naaɗe tɛrlin̰ ɔɔ: «Naan̰ se mɛtjil Daud.»
40022043	Isa ɗeekɗen ɔɔ: «Num tɛɗ ɔɔ ɗi jaay Nirl Raa ɔl Daud daŋin̰ ɔɔ: Mɛluma? Ɔɔ naan̰ mala taaɗga taaɗ maakŋ Kitap ki ɔɔ:
40022044	Mɛljege Raa taaɗo Mɛlum ki ɔɔ: 'Ɓaaɗo iŋg do ji daamum ki bini jee taamooyige se m'aɗen tɛɗn naai utu 'kiŋg doɗe ki.
40022045	Kɛn Daud jaay daŋ al‑Masi ɔɔ Mɛluma, anum tɛɗ ɔɔ ɗi jaay Mɛlin̰ 'tɛɗn goon Daud se?»
40022046	Maakɗe ki se, nam jaay an̰ tɛrl taara kalaŋ Isa ki kic ɓo gɔtɔ ɔɔ naan̰ kɛn se mɔɔtn nam tɔnd te mɛtin̰ do taar ɗim kɛn kuuy ey sum.
40023001	Isa ɗeek jee dɛnge tu ute jeege tun mɛtin̰ ki ɔɔ:
40023002	«Parizige ute jee jeel taaɗn tɔɔkŋ mɛtn Ko Taar Raage se, naaɗe se ɓo kɛn lee dooy jeege ute Ko Taar kɛn Raa ɛɗo Musa ki.
40023003	Kɛn bin num 'tookɗeki taarɗe ɔɔ 'tɛɗki nakgen paacn̰ naaɗe lee taaɗsen se. Naɓo ɔn̰ten 'tɛɗki aan gɔɔ naaɗe, taa naaɗe nakgen naaɗe taaɗ paac se, naaɗe ɔŋ tɛɗin̰ eyo.
40023004	Naaɗe dɔɔk daam deere ɔɔ tɔnd do jeege tu ɔɔ naaɗe malin̰ge tap ɓo baate kutin̰ te goon jiɗe.
40023005	Naabɗen naaɗe tɛɗ paac se je taa jeege aɗen kaaka. Ɔɔ taar Raagen mɛtin̰gen k'raaŋ jaay naaɗe ɔɔsin̰ aan gɔɔ laaye ɔɔ lee dɔɔk do naanɗege tu ey lɛ kɛyɗege tu se, naaɗe tɛɗin̰ magal magal cir gɛn jeege. Ɔɔ taa kalɗege se, naaɗe tɔɔs ziiɗin̰ taar ki tɛɗn jɛrl cir gɛn jeege.
40023006	Kɛn k'daŋɗenga gɔtn kɔs ki se, naaɗe je gɔtn kiŋg naan ki. Ɔɔ kɛn ɓaaga maakŋ ɓeege tun Yaudge lee tusn maak ki se, naaɗe je gɔtn kiŋg naan ki kici.
40023007	Kɛn aanga bɔɔr ki kic lɛ, naaɗe je j'aɗen tɛɗn tɔɔsɛ naaɗe ki ɓo deete ɔɔ je j'aɗen daŋ: jee dooy jeege.
40023008	Num naase ɔn̰ten 'kɔn̰ki j'asen daŋ jee dooy jeege taa naase 'paacki se gɛnaage ɔɔ debm dooyse lɛ kalaŋ sum.
40023009	Do naaŋ ki ara se ɔn̰ten 'daŋki nam ɔɔki: Bubje, taa naase ɔkki Bubu kalaŋ sum ɔɔ naan̰ kɛn iŋg maakŋ raa ki.
40023010	Ɔn̰ten 'kɔn̰ki j'asen daŋ Debm dooy jeege, taa naase mɛl dooyse se al‑Masi kalin̰ ki sum.
40023011	Debm jaay tɛɗn magala maakse ki se, ɔn̰ ron̰ tɛɗn debm tɛɗn naabse.
40023012	Taa debm magal ron̰ se utu kɔɔpm baata, ɔɔ debm jaay ɔɔp ron̰ baat se, ron̰ utu kookŋ raan.
40023013	«Naasen jee jeel taaɗn tɔɔkŋ mɛtn Ko Taar Raage ute Parizigen kɛn 'tɛɗki rose aan gɔɔ jee taaɗn taar mɛt ki se utu asen tɛɗn ɔɔn̰ aak eyo; taa naase 'gaaski ɗoobm maakŋ Gaar Raa jeege tu. Ɔɔ naase mala kic lɛ baate kɛndki, ɔɔ jeegen je kɛndɛ se lɛ, naase 'gaasɗeki ɗoobo.
40023014	[Naasen jee taaɗn tɔɔkŋ mɛtn taar Raage ute Parizigen kɛn 'tɛɗki rose aan gɔɔ jee taaɗn taar mɛt ki se utu asen tɛɗn ɔɔn̰ aak eyo! Taa naase ɔski ji mɛnd daayge ɔɔ tɔndki mɛtn Raa ɔn̰ki eyo taa jeege asen kaaka. Taa naan̰ se ɓo bɔɔrɔ utu koocn̰ dose ki se utu asen tɛɗn ɔɔn̰ aak eyo.]
40023015	Naasen jee jeel taaɗn tɔɔkŋ mɛtn Ko Taar Raage ute Parizige se, naasen kɛn 'tɛɗki rose aan gɔɔ jee taaɗ taar mɛt ki utu asen tɛɗn ɔɔn̰ aak eyo. Naase 'leeki do baarge tu ɔɔ gɔtɔ ɓaa se paac ɔɔ jeki aki tɛɗn jeege 'tɛɗn Yaudge aan gɔɔ naase se ɔɔ kɛn naase ɔŋkiga deb kalaŋ jaay uunga ɗoobse se, debm se naase 'tɛɗin̰ki debm aas gɛn ɓaa maakŋ pooɗ ki mɛt dio cirse naase se.
40023016	«Naasen jee kaam‑tɔɔkgen jee tɔɔɗn jeege utu asen tɛɗn ɔɔn̰ aak eyo! Naase taaɗki ɔɔki: ‹Kɛn nam jaay naam te ro Ɓee Raa se tɛɗ ɗim eyo. Num nam jaay naam te ro daabm maakŋ Ɓee Raa ki se, kɛse ɓo kɛn ɔɔn̰ɔ.›
40023017	Naase jee kaam‑tɔɔkgen jee dɛrlge ara! Kɛn gay ɓo ɔɔn̰ ciri? Daab lɔɓu Ɓee Raa kɛn k'ɓaanoga te daab maak ki jaay daabm se, tɛɗ gɛn Raa se ne?
40023018	Tɛr naase 'ɗeeki ɔɔ: ‹Kɛn nam jaay naam ron̰ te gɔtn k'j'iin̰ k'ɗaapin̰ gɛn tɛɗn sɛrkɛ do ki se, tɛɗ ɗim eyo, num kɛn naan̰ jaay naam ron̰ te nakŋ k'ɓaano do ki gɛn tɛɗn sɛrkɛ Raa ki se, kɛse ɓo kɛn ɔɔn̰ɔ.›
40023019	Jee kaam‑tɔɔkge 'taaɗumki tu: nakŋ k'ɓaano gɛn tɛɗn sɛrkɛ se ɓo cir lɔɓu, gɔtn k'j'iin̰ k'ɗaapin̰ gɛn tɛɗn sɛrkɛ ɔɔ sɛrkŋ k'j'ɔmbin̰ga do ki num, taaɗ ɔɔ sɛrkŋ se tɛɗga gɛn Raa se ɓo cir ne?
40023020	Bin num debm jaay naam ron̰ te gɔtn k'j'iin̰ ɗaapin̰ gɛn tɛɗn sɛrkɛ do ki se, kɛse naan̰ naam te ro nakgen paacn̰ k'ɓaano gɛn tɛɗn sɛrkɛ do ki se kici.
40023021	Debm kɛn naam ron̰ te Ɓee Raa se, kɛse naan̰ naam ron̰ te ro mɛlin̰ Raa kɛn iŋg maak ki se kici.
40023022	Debm jaay naam ron̰ te maakŋ raa se naan̰ naam ron̰ ute kaag do Raa ɔɔ ute mɛlin̰ kɛn iŋg do ki.
40023023	«Naasen jee jeel taaɗn tɔɔkŋ mɛtn Ko Taar Raage ute Parizigen kɛn tɛɗki rose aan gɔɔ jee taaɗn taar mɛt ki se, utu asen tɛɗn ɔɔn̰ aak eyo! Nakgen naase ɔkki sɛɛm sɛɛm kɛn 'lee 'tɔmbki maakŋ taaɗsege tu kɛn tɛɗin̰ nijim se kic ɓo, naase 'lee 'nigin̰ki gɔtɔ kaam sik ɔɔ kɛn kaam kalaŋ se ɛɗki Raa ki. Naɓo taargen maakŋ Ko Taar kɛn Raa ɛɗo Musa kɛn bɛɛ bɛɛ tap ɓo, naase aalin̰ki maak ki eyo kɛn taaɗsen ɔɔ 'tɛɗki nakŋ ute ɗoobin̰a, kɛɛjn̰ do jeege tu ɔɔ gɛn tujn̰ ɔrm eyo. Kɛse ɓo nakgen, bɛɛki num, an̰ki lee tɛɗa ɔɔ nakgen kɛn naase lee gaaŋɗeki gɔtɔ kaam sik jaay kɛn kalaŋ ɛɗki Raa ki se kic ɓo ɔn̰ten 'dirigin̰ki kici.
40023024	Jee kaam‑tɔɔkgen 'lee tɔɔɗki jeege! Naase ɔɔyki maanse te rɛɛsɛ taa bɔtɔr kalaŋ bɔɔy maak ki eyo, gaŋ naase tap ɓo tulki gin̰jge.
40023025	«Naasen jee jeel taaɗn tɔɔkŋ mɛtn Ko Taar Raage ute Parizigen 'tɛɗki rose aan gɔɔ jee taaɗ taar mɛt ki se, asen 'tɛɗn ɔɔn̰ aak eyo! Taa naase 'tugki naagŋ nakgen naase 'lee aayki ɔɔ ɔsnki se aac walak, num gaŋ maakin̰ tap ɓo, naase 'ɗoocin̰ki ute nakgen naase 'ɓoogkiro ɔɔ 'tujkiro gɛn jeege.
40023026	Kɔɗ Parizi naai se debm kaam‑tɔɔkɔ! 'Tug 'ɗaap maakŋ naki kɛn naai lee aay maak ki se jaay ɓo naagin̰ kic 'tɛɗn aak bɛɛ.
40023027	«Naase jee jeel taaɗn tɔɔkŋ mɛtn Ko Taar Raage ute Parizigen kɛn tɛɗki rose aan gɔɔ jee taaɗ taar mɛt ki se, asen tɛɗn ɔɔn̰ aak eyo! Taa naase 'tecki do ɓaaɗgen k'tɛɗɗen raap kaar kaar aak bɛɛ kaam ki, gaŋ maakɗege ɗooc te cɛŋ jeegen ooyga kooyo ɔɔ ruumga ruumu maak ki se paac.
40023028	Naase kic 'tecki bini, taa naan jeege tu se, naase 'tɛɗki rose jee bɛɛ, gaŋ maakse ɗooc te taar mɛt ki eyo ɔɔ te kusin̰a.
40023029	«Naasen jee jeel taaɗn tɔɔkŋ mɛtn Ko Taar Raage ute Parizigen kɛn tɛɗki rose aan gɔɔ jee taaɗ taar mɛt ki se, asen tɛɗn ɔɔn̰ aak eyo! Naasen 'lee iin̰ 'ɗaapki do ɓaaɗn jee taaɗ taar teeco taar Raa ki do dɔkin̰a, ɔɔ jeegen kɛn leeɗo ute kɛn mɛt ki se, naase 'tamarɗeki do ɓaaɗɗege aak bɛɛ bɛɛ.
40023030	Ɔɔ tɛr naase 'ɗeekki ɔɔki: Kɛn do bubjege tu naane jaay naaje j'utu num, naaje k'tookɗe taarɗe eyo gɛn tɔɔl jee taaɗ taar teeco taar Raa ki.
40023031	Kɛn bin num naase mala ɓo 'taaɗki ɔɔki naase se ɓo mɛtjil jee kɛn tɔɔlo jee taaɗ taar teeco taar Raa ki.
40023032	Kɛn bin num 'ɓaaki ute naan se, naabm bubsege lee tɛɗo se, naase 'tɛɗ naŋin̰ki sɔrɔk cir gɛn naaɗe se.
40023033	«Aakumki tu wɔɔjgen ara ɔɔ mɛtjil k'mɔrpɔpgen ara! Naase aki kɔŋ kaan̰ kɔtn dubar pooɗ kɛn gɛn daayum se ɔɔ ɗi?
40023034	Taa naan̰ se ɓo 'booyki m'ɗeekseni: maam m'aseno kɔl jee taaɗ taar teeco taar Raa ki, jee jeel‑taarge ute jee jeel taaɗn tɔɔkŋ mɛtn Ko Taar Raage. Num jee mɛtin̰ge utu aɗeki tɔɔlɔ ɔɔ jee mɛtin̰ge aɗeki tupm tɔɔl ro kaag ki, jee mɛtin̰ge utu aɗeki tɔnd te mɛɛjɛ maakŋ ɓeege tun naase lee tusnki maak ki. Ɔɔ kɛngen mɛtin̰ge aɗeki tuuru ɔɔ aɗeki lee je maakŋ gɛgɛrge tu.
40023035	Ɔɔ jee kɛn lee ute kɛn mɛt kɛn naase tɔɔlɗeki jaay moosɗe ɔɔy do naaŋ ki se, kɛn iin̰o do yo Abɛl ki bini aan do yo Zakari kɛn goon Baraci, kɛn naase 'tɔɔlin̰ki daan Ɓee Raa ute gɔtn kɛn k'lee k'tɛɗn sɛrkɛ Raa ki se asen kɔɔpm mindse ki.
40023036	'Booyki bɛɛ m'asen taaɗa: moosn jeegen k'tɔɔlɗe paac se utu kɔɔpm do jeege tun ɓɔrse utu se.»
40023037	Isa ɗeek ɔɔ: «Waay Jeruzalɛm, waay Jeruzalɛm, naai kɛn debm tɔɔl jee taaɗ taar teeco taar Raa ki ɔɔ jee kɛn Raa ɔlɗeno gɔti ki kic ɓo, naai ɓo debm tund tɔɔlɗe! Mɛt kando, maam m'je m'tusn gɛnige aan gɔɔ ko kɔrɔn̰j kɛn lee tus gɛnin̰ge taa bɛɛkŋ kɛyin̰ ki tu, naɓo naase 'jeki te eyo.
40023038	'Booyki, kɛn bin num Ɓee Raase se utu 'tooɗn kuuɗu.
40023039	Taa naan̰ se ɓo 'booyki m'asen taaɗa: naan ki se mɔɔtn naase amki kɔŋ kaak ey sum, bini kaan kaaɗ kɛn aki ɗeekŋ ɔɔki: Ɔn̰ Mɛlje Raa tɛɗn bɛɛn̰a do deb kɛn utu ɓaaɗo ute ro naan̰a!»
40024001	Kaaɗ kɛn se Isa teecoga naatn maakŋ Ɓee Raa ki ɔɔ kɛn ɓaa ɓaa se, jee mɛtin̰ ki ɓaaɗo ɔŋin̰a taa an̰ taaɗn Ɓee Raa kɛn k'j'iin̰in̰ga aak bɛɛ se.
40024002	Isa tɛrlɗen ɔɔ: «Ɓee se paac aakin̰ki se jiga ɗaamo? Naɓo 'booyki bɛɛ m'asen taaɗa: ɓee ɗaar aak bɛɛ se jeege utu an̰ ru naŋ tak. Kon̰gen rɛɛs aak bɛɛ bɛɛ se, utu wɔɔkŋ kalaŋ kalaŋ ɔɔ ko tap ɓo 'kɔŋ tooɗn do naapin̰ ko ki eyo.»
40024003	Naan̰ kɛn se, Isa iŋg do kɔsn ɔlib ki. Gɔtn se jee mɛtin̰ ki ɓaaɗo ɔŋin̰a ɔɔ tɔnd mɛtin̰ ɔɔ: «'Taaɗjen tu nakgen se 'kaan nuŋ ki? Ɔɔ naan̰ se 'tɛɗn ɔɔ ɗi jaay ɓo naaje j'an kaakŋ jeel ro ki gɛn ɓii kaani ɔɔ ɓiin dunia an naŋ se?»
40024004	Isa tɛrlɗen ɔɔ: «Ɔndki kɔndɔ nam ɔn̰ten 'dɛrlse!»
40024005	Taa jeege dɛna utu aɗe ɓaa ute roma ɔɔ naŋa kic utu asen taaɗn ɔɔ: maam ɓo al‑Masi! Ɔɔ kɛn naaɗe 'tɛɗ bin se utu 'dɛrl jeege dɛna.
40024006	Naase utu aki booy gɔtn bɔɔrɔ ɔɔ jeege utu asen kɔɔsn maan bɔɔrɔ, anum ɓɛrɛ, ɔndki kɔndɔ, ɔn̰ten 'ɓeerki! Taa nakgen se utu 'kaana, naɓo duni se 'kɔŋ naŋ ey ɓɔrtɔ.
40024007	Jee taa naaŋ kaam kalaŋ utu kiin̰ bɔɔrɔ ute jee taa naaŋ kuuy. Taa naaŋ gaar kaam kalaŋ utu kiin̰ bɔɔrɔ te taa naaŋ gaar kɛn kuuy. Maakŋ naaŋge tun mɛtin̰ naaŋa utu 'tea ɔɔ gɔtn mɛtin̰ ɓo utu tɔɔl jeege.
40024008	Aan gɔɔ mɛnd kɛn maakin̰ tuunin̰ gɛn koojo se, nakgen se paac kic ɓo baaga kaana num, kɛse je taaɗn ɔɔ dunia ɔɔpga gɔɔrɔ.
40024009	«Kaaɗ kɛn se j'utu j'asen dabar dɛna ɔɔ j'asen tɔɔlɔ. Ɔɔ taa maam se jee do naaŋ ki se paac utu asen kɔɔɗn kundu.
40024010	Gaŋ kaaɗ kɛn se jeege dɛna utu an rɛsn ute kaal maakɗen do Raa ki. Naaɗe kutn naapge naan tɔɔgge tu ɔɔ tɔɔɗn tund naapa.
40024011	Jee tɛɗ roɗe aan gɔɔ jee taaɗ taar teeco taar Raa ki se, utu aɗe ɓaa dɛna ɔɔ dɛrl jeege dɛna.
40024012	Kusin̰ se ziiɗn ɓaa ute naanin̰a ɔɔ jeege dɛna maakjeɗege utu tɛɗn baata do naapge tu.
40024013	Naɓo debm jaay aayga kaamin̰ bini aanga do taar tɔɔlin̰ ki num, naan̰ se utu 'kɔŋ kaaja.
40024014	Labar Jigan gɛn maakŋ Gaar Raa ese se j'utu j'an̰ taaɗin̰ jeege tun do naaŋ ki paac, kɛse tɛɗn saaɗa jeege tun ɓaa se paac jaay ɓo sɔm kaam mɔɔtn duni naŋa.»
40024015	«Naase utu aki kaakŋ Deb tuj deelga te gɔtin̰ se utu kɛnd kiŋg maakŋ Ɓee Raa ki, gɔt kɛn salal se, aan gɔɔ debm taaɗ taar teeco taar Raa ki, ron̰ Daniɛl, taaɗo do dɔkin̰ se. Bin num debm jaay dooy taar ese se n̰'booy n̰'ɔkin̰ jiga jaayo!
40024016	Kaaɗ kɛn se ɔn̰ jee kɛn iŋg taa naaŋ Jude ki se, k'j'aan̰ j'ook maakŋ koge tu.
40024017	Debm iŋg kiŋg do ɓeen̰ ki raan se, n̰'ɔn̰te bɔɔyo naaŋ ki gɛn tɔsn nakin̰gen maakŋ ɓeen̰ ki.
40024018	Debm jaay ɓaaga maakŋ‑gɔtin̰ ki kic lɛ, n̰'ɔn̰ten tɛrlo ɓeene gɛn kuun kalin̰a.
40024019	Ɓii kɛn se, mɛndgen mɛndkaamge ute ko gaangen gɛnɗege aay kaay si se, aɗen tɛɗn ɔɔn̰ aak eyo.
40024020	Eemki Raa taa nakgen se 'kaan kaaɗn kuul ki eyo ey lɛ ɓii sebit ki eyo.
40024021	Kaaɗ kɛn se jeege utu dabar dɛna ɔɔ dubar se gɔtn Raa aal dunia tap ɓo nam naam te eyo, ɔɔ mɔɔtn dubar naan ki jaay 'kɔɔn̰ cir naan̰ ese se gɔtɔ.
40024022	Num Raa se ɓii dubar ese se, naan̰ gaaŋin̰ga duuku taa jeegen naan̰ bɛɛr tɔɔɗɗe se. Kɛn ɓiigen se jaay naan̰ gaaŋɗen te duuk ey num, nam 'kɔŋ kaaja tap ɓo gɔtɔ.
40024023	Kaaɗ kɛn se jaay nam taaɗsenga ɔɔ: 'Ɓaaɗo aakki, al‑Masi utu ara ey lɛ taaɗsen ɔɔ: Naan̰ utu naane! Ɔn̰ten 'tookki taarin̰a.
40024024	'Booyki! Jeegen kɛn tɛɗ roɗe ɔɔ naaɗe ɓo al‑Masige ute jeegen tɛɗ roɗe ɔɔ naaɗe jee taaɗ taar teeco taar Raa ki se utu aɗe ɓaao. Naaɗe utu 'tɛɗn nakŋ‑kɔɔɓge ute nakgen deel doa, taa 'kaan̰ jeege dala. Ɔɔ jee kɛn Raa bɛɛr tɔɔɗɗenga tɔɔɗ se kɛn naaɗe ɔŋga ɗoobo num, aɗen kaan̰ dal kici.
40024025	'Booyki! Ɓɛrɛ, taar se lɛ, maam m'aalsenga kaal bise ki.
40024026	«Kɛn k'taaɗsenga j'ɔɔ: Al‑Masi utu do kɔɗ‑ɓaar ki naane num, ɔn̰ten ɓaaki. Ey lɛ kɛn j'ɔɔ: naan̰ utu oom ara! Num ɔn̰ten 'tookki taarɗe.
40024027	Taa ɓii kɛn Goon Deba aɗe ɓaa se tecn̰ aan gɔɔ maan aalo kaam kooko wusuk bini dɔɔk te gɔtn kaaɗa toocn̰ni.
40024028	Ɓii kaanum kic tecn̰ aan gɔɔ gɔtn daa ɗim gam ooyga jaay ɓo marlge kic lee bɔɔy tus ro ki se.
40024029	« Kɛn ɓiigen gɛn dubarge se jaay naar deelga num, kaaɗa se utu 'tɛɗn ilim dib ɔɔ laapa se lɛ wɔɔr eyo. K‑dijgen maakŋ raa ki aɗe si naaŋ ki ɔɔ nakgen ɔk tɔɔgɔ maakŋ raa ki se utu 'tea.
40024030	«Gɔtn se jeege an kaakŋ nakŋ jeel maakŋ raa ki kɛn taaɗ ɔɔ Goon Deba utu ɓaaɗo ɔɔ jeegen do naaŋ ki paac keem nɔɔ an kaakŋ Goon Deba aɗe bɔɔy maakŋ gapara ki ute tɔɔgŋ Raa ɔɔ gɔtɔ wɔɔr kɛlɛŋ.
40024031	Pulu 'keem makɔn̰ɔ maakŋ raa ki ɔɔ Goon Deba aɗe kɔl kɔɗin̰ge taa te 'tusn jee kɛn naan̰ bɛɛr tɔɔɗɗe mɛtn naaŋ kɛn kaam sɔɔ ɔɔ kɛn iŋg mɛtn raa kɛn kaam gay gay kici.»
40024032	«Naase ɔndki doa te ko ba: kɛn naan̰ jaay baaga kɔɔɗn taa‑oomo ɔɔ dɔɔb kamba se, naase 'jeelki ɔkki mɛt‑kijiri aanga ɔɔ ɓara ɔɔpga gɔɔrɔ.
40024033	Bin num naase kic ɓo, kɛn aakkiga nakgen se paac jaay aanga num, 'jeelki Goon Deba se naan̰ aan ɔŋsega gɔɔr kaam taarse ki.
40024034	'Booyki bɛɛ m'asen taaɗa: jee duni kɛn ɓɔrse se 'kooy naŋ ey sum ɓo nakgen se paac utu 'kaana.
40024035	Maakŋ raa ute do naaŋa se utu 'deele, num taar maam se 'kɔŋ deel eyo.
40024036	«Num gaŋ kɛn gɛn kaaɗin̰ ute ɓiin̰ Goon Deba ano ɓaa se, nam tap ɓo jeel eyo. Kɔɗn Raage maakŋ raa ki kic lɛ jeel eyo, ɔɔ Goono kic lɛ jeel eyo. Nam jeel ɓiin̰ se, gɔtɔ. Kɛn jeel se, Bubu kalin̰ ki sum.
40024037	Ɓii kɛn Goon Deba aɗe ɓaa se, 'tecn̰ aan gɔɔ nakgen deelo do Noe ki.
40024038	Naan̰ kɛn naane se, kaaɗ kɛn maan magala bɔɔyo gɔɔb te jeege ey ɓɔrt se, jeege ɔsɔ, aaye, tɔk mɛndge, tɔk gaabge ɔɔ ɔl gɛnɗege kic ɓo tɔkŋ naapge bini aan ɓii kɛn Noe ɛnd maakŋ markab kɛn magala.
40024039	Gɔtn se jeege se, nakŋ utu kaan doɗe ki se, naaɗe ɔnd eyo bini maan magala ɓaaɗo gɔɔb tɔɔlɗe paac. Kɛn Goon Deba aɗe ɓaa se kic ɓo 'tecn̰ bini.
40024040	Ɓii kɛn se gaabge dio tɛɗ tɛɗ naaba maakŋ‑gɔtɗe ki se, deb kalaŋ j'an̰ kuunu ɔɔ deb kalaŋ 'kɔɔpɔ.
40024041	Ɔɔ mɛndgen di ɗaar uus kuus do toot ki se kic, deb kalaŋ j'an̰ kuunu ɔɔ deb kalaŋ 'kɔɔpɔ.
40024042	Iŋgki zɛɛrɛ daayum, taa naase kic ɓo 'jeelki eyo ɓiin Mɛlse aɗe ɓaa se.
40024043	Naase 'jeelki kɛn mɛl ɓee jaay jeel kaaɗn debm ɓoogo ano ɓaa nɔɔr num, naan̰ tooɗn bi eyo ɔɔ kɔn̰ debm ɓoogo an̰ tɛrɛcn̰ ɓeen̰ eyo.
40024044	Taa naan̰ se ɓo naase kic 'ɗaapki rose, iŋgki do mɛtɛkse ki, taa Goon Deba jaay aɗe ɓaa se lɛ, kaaɗ kɛn naase 'jeelki eyo.»
40024045	Isa ɗeek ɔɔ: «Debm tɛɗn naabm mɛtɛkɛ ɔɔ tuj ɔrmin̰ ey se kɛn gay? Naan̰ ɓo debm kɛn mɛlin̰ ɔn̰in̰ jee tɛɗn naabgen kuuy kaam jin̰a, ɔɔ kɛn aanga kaaɗin̰ ki num, lee ɛɗɗen kɔsɔ.
40024046	Maak‑raapo debm tɛɗn naabm kɛn mɛlin̰ aan jaay ɔŋin̰ naan̰ utu tɛɗin̰ tɛɗn naabm kɛn naan̰ ɔn̰in̰sin̰ kaam jin̰ se.
40024047	'Booyki bɛɛ m'asen taaɗa: debm tɛɗn naabm bin se, mɛlin̰ utu an̰ kɔn̰ nakin̰ge paac kaam jin̰a.
40024048	Num gaŋ kɛn naan̰ ɓo debm tɛɗn naabm jig eyo ɔɔ taaɗ ute maakin̰ ɔɔ: Mɛlum se aɗe kɔŋ tɛrl yɔkɔɗ eyo,
40024049	ɔɔ gɔtn se iin̰ baag tɔnd jeen̰gen k'tɛɗ naaba tɛl se, naan̰ ɔsɔ ɔɔ aay te jee kaay koonge.
40024050	Gaŋ mɛl gaabm ese se, ɓiin jaay naan̰ ano tɛrl se, naan̰ ɔnd eyo ɔɔ kaaɗ kɛn naan̰ aan kaan kic lɛ, naan̰ saap do ki eyo.
40024051	Debm tɛɗn naabm bin se, kɛn mɛlin̰ jaay aanga num, utu an̰ tuur naata ɔɔ an̰ kɔlin̰ 'dabar ute jeegen tɛɗ roɗe aan gɔɔ jee taaɗ taar mɛt ki. Ɔɔ gɔtn se ɓo gɔtn naaɗe tɔɔyɔ ɔɔ taan̰ naaŋɗege.»
40025001	Tɛr Isa aal naagŋ taara ɗeek ɔɔ: «Maakŋ Gaar Raa se, naan̰ tec aan gɔɔ gaan mɛndgen sik tɔs lɔɔmpɗege ɔɔ teec ɓaa dɔɔɗn gaabm ɓaa kɔkŋ mɛnda.
40025002	Num maakŋ gaan mɛndge tun sik se, jee mii se mɛnd dɛrlge ɔɔ kɛngen kuuy mii se mɛnd mɛtɛkge.
40025003	Mɛnd dɛrlge se, tɔs ɓaan te lɔɔmpɗege ɔk uubu maak ki, naɓo uun te zaaɗn uubm kuuy ey sum.
40025004	Gaŋ mɛndgen mii mɛnd mɛtɛkge se tɔs ɓaan te lɔɔmpɗege ɔk uubu maak ki ɔɔ tɛr ɔk maakŋ nakge tun kuuy do ki.
40025005	Aan gɔɔ gaabm mɛnda lɛ aan yɔkɔɗ ey ɗey se, gaan mɛndgen se bi ɓaa tɔɔlɗe ɔɔ naaɗe paac tooɗ bia.
40025006	Kɛn aan daan ɓee se k'booy nam baag taaɗn makɔn̰ ɔɔ: 'Booyki! Gaabm mɛnda se, ɓɛrɛ, aanga. 'Teec ɓaa 'dɔɔɗin̰ki!
40025007	Gɔtn se gaan mɛndgen sik se paac iin̰ duru ɔɔ tɔɔc tɔl tɔnd ɗaap lɔɔmpɗege.
40025008	Num gaŋ mɛnd dɛrlge se tɔnd mɛtn mɛnd mɛtɛkge se ɔɔ: ‹Ɛɗjekiro uubsege se cɔkɔ, ey num lɔɔmpjege se uubin̰ ɓaa ɓaa naŋa.›
40025009	Gaŋ mɛnd mɛtɛkge se tɛrlɗen ɔɔ: ‹A‑a, uubu se ajenki kɔŋ kaasn k'paacki eyo! Naase 'ɓaa 'dugkiro gɔtn jee zoge tu.›
40025010	Kaaɗ kɛn mɛnd dɛrlge se iin̰ ɓaa gɛn dugŋ uubu se, gaŋ gaabm mɛnda se iin̰ aana. Ɔɔ naan̰ ɔŋ gaan mɛndgen mɛnd mɛtɛkge se iŋg aak kaak kaamin̰a. Naan̰ ɛnd ute naaɗe maakŋ ɓee mɛnd mɔrɔb ki se ɔɔ kɛn naaɗe jaay ɛnd se, kaam‑taara se k'gaasin̰a.
40025011	Cɔkɔ se, mɛnd dɛrlge se aana ɔɔ baag tɔnd kaam taara ɗeek ɔɔ: Mɛlje, Mɛlje, ɔɔɗjen kaam taara!
40025012	Gaŋ naan̰ tɛrlɗen ɔɔ: 'Booyki bɛɛ m'asen taaɗa: ɓɛrɛ, maam se m'jeelsen eyo.»
40025013	Tɛr Isa taaɗɗen ɔɔ: «Taa naan̰ se ɓo, iŋgki zɛɛrɛ! Taa ɓii ute kaaɗn maam m'ano ɓaa se, naase 'jeelki eyo.»
40025014	«Tɛr daala, kɛse tec aan gɔɔ debm ɓaa ɓaa mɛrtɛ jaay daŋ tus jee tɛɗn naabin̰ge ɔɔ ɔn̰ɗen maalin̰ paac se kaam jiɗe.
40025015	Deb kalaŋ naan̰ ɛɗin̰ gɔkɔl daab magal magal mii, debm kuuy naan̰ ɛɗin̰ gɔkɔl daab magal magal dio, ɔɔ kɛn kuuy naan̰ ɛɗin̰ gɔkɔl daab magal kalaŋ. Naŋa kic ɓo naan̰ ɛɗin̰ kaam do ron̰ ron̰a, jaay ɓo naan̰ naar iin̰ ɓaa gɔtn mɛrtin̰ ki.
40025016	Debm j'ɛɗin̰ gɔkɔl daab magal magal mii se, naan̰ naar ɓaa tɛɗin̰ oojo gɔkɔl daab magal magal kuuy mii do ki.
40025017	Debm j'ɛɗin̰ gɔkɔl daab magal magal di se, naan̰ kic ɓaa tɛɗin̰ oojo gɔkɔl daab magal magal kuuy di do ki.
40025018	Naɓo debm kɛn mɛlin̰ ɛɗin̰ gɔkɔl daab magal kalaŋ se, naan̰ ɓaa uɗ gɔɔ duubin̰ naaŋ ki, nam jeel gɔtin̰ eyo.
40025019	«Gɔtn mɛrtin̰ ki se, mɛlɗe se ɓaa iŋgoga dɛn jaay ɔk tɛrl ɓaaɗo. Ɔɔ kɛn naan̰ jaay aan se, daŋ tɔnd mɛtɗe do gɔkɔl daabge tun magal magal kɛn naan̰ nigɗesin̰ se.
40025020	Debm kɛn j'ɛɗin̰ gɔkɔl daab mii se iiko cɛɛn̰ ki ɔɔ ɗeekin̰ ɔɔ: ‹Mɛluma, naai ɛɗumo gɔkɔl daab mii ɔɔ maam m'tɛɗin̰ oojga kɛn kuuy mii do ki daala.›
40025021	Mɛlin̰ ɗeekin̰ ɔɔ: ‹Kɛse jiga. Naai se debm tɛɗn naabm bɛɛ ɔɔ tuj ɔrmi ey se. Ute nakŋ maam m'ɛɗi cɔkɔ se kic, naai tuj te ɔrmi ey se; ɓɔrse maam m'ai kɛɗn nakge dɛna kaam ji. 'Ɓaaɗo 'tɛɗ maak‑raapo ute maama.›
40025022	Debm kɛn j'ɛɗin̰ gɔkɔl daab di se kic iiko cɛɛn̰ ki ɔɔ ɗeekin̰ ɔɔ: ‹Mɛluma, naai ɛɗumo gɔkɔl daab dio ɔɔ maam m'tɛɗin̰ oojga kɛn kuuy di do ki daala.›
40025023	Mɛlin̰ ɗeekin̰ ɔɔ: ‹Kɛse jiga! Naai se debm tɛɗn naabm bɛɛ ɔɔ tuj ɔrmi ey se. Ute nakŋ maam m'ɛɗi cɔkɔ se kic, naai tuj te ɔrmi ey se; ɓɔrse maam m'ai kɛɗn nakge dɛna kaam ji. 'Ɓaaɗo 'tɛɗ maak‑raapo ute maama.›
40025024	Debm kɛn j'ɛɗin̰ gɔkɔl daab kalaŋ se, naan̰ kic iiko cɛɛn̰ ki ɔɔ ɗeekin̰ ɔɔ: ‹Mɛluma, maam m'jeele naai se debm aali ɔɔn̰ɔ. Maakŋ‑gɔtn naai ɔɔc te ey kic ɓo, naai ɔj naai ki ɔɔ gɔtn naai duub te ey kic ɓo, naai ɔjɔ.
40025025	Bin num maam se ɓeere ɔkuma. Taa naan̰ se ɓo gɔkɔl daabi kɛn naai ɛɗumsin̰ se, maam m'ɓaa duubin̰o naaŋ ki ɔɔ ɓɔrse ara ɔk naki.›
40025026	Gaŋ mɛlin̰ tɛrlin̰ ɔɔ: ‹Naai se debm tɛɗn naabm jig eyo ɔɔ debm kaar naaba! Naai 'jeelum maam se maakŋ‑gɔtn maam m'ɔɔc te ey kic ɓo, maam m'ɔjɔ ɔɔ gɔtn maam m'duub te ɗim ey kic lɛ, maam m'ɔj maam ki.
40025027	Bɛɛki num, gɔkɔl daabum se, naai an̰o kɔmb maakŋ baŋki ki; ɔɔ kɔr maam m'aɗe tɛrl se, m'an̰ kɔŋin̰ am koojn̰ ziiɗn do ki.
40025028	Gɔkɔl daabm jin̰ ki se, uunin̰ki ɔɔ ɛɗin̰ki deb kɛn ɔk gɔkɔl daabge sik se.
40025029	Taa, debm kɛn ɔk se, j'an̰ kɛɗn do ki, taa nakin̰ an̰ ziiɗn tɛɗn dɛna. Num gaŋ debm ɔk ey se lɛ, kɛn naan̰ ɔk cɔkɔn se kic ɓo, j'an kuun naatn.
40025030	Num debm tɛɗn naabm jaay tɔɔl sɛr ey se, ɔk undin̰ki naatn maakŋ gɔt kɛn ɔɔɗɔ. Ɔɔ gɔtn se ɓo gɔtn tɔɔyɔ ɔɔ gɔtn taan̰ naaŋa.›»
40025031	Isa ɗeek daala ɔɔ: «Ɓii kɛn maam m'Goon Deba m'aɗe bɔɔy maakŋ gaarum ki ute kɔɗumge paac se, maam m'utu m'kiŋg do kaag do gaarum ki.
40025032	Jee do naaŋ ki paac tus naanum ki ɔɔ maam m'aɗen nigŋ aan gɔɔ debm gaam nigŋ baatin̰ge ute bɛn̰in̰ge se.
40025033	Baatge se, maam m'aɗen kɔl do ji daamum ki ɔɔ bɛn̰ge se lɛ, do ji jeelum ki.
40025034	Gɔtn se maam gaarge m'ɗeekŋ jeege tun do ji daamum ki m'ɔɔ: ‹'Ɓaakiro, naasen kɛn Bubum tɛɗsenga tɛɗn bɛɛn̰ se; ɛndki maakŋ gaarin̰ kɛn naan̰ ɗaapsesin̰ga ɗaap do dɔkin̰a, kaaɗ kɛn naan̰ utu aalo kaal do naaŋa se.
40025035	Taa maam ɓo tɔɔlumo ɔɔ naase ɛɗumkiroga kɔsɔ; maane tɔɔlumo ɔɔ naase ɛɗumkiroga m'aayga; m'iŋgoga mɛrtɛ gɔtse ki ɔɔ naase ɔkumkiroga jiga.
40025036	Kɛn maam mɛt‑beere, naase ɛɗumkiroga kal kuusu. Kɛn maam m'kɔɔn̰o naase 'ɓaa aakumkiroga. Kɛn maam j'ɔkum daŋgay ki, naase 'ɓaa aakumkiroga.›
40025037	«Gaŋ jeegen tɛɗo nakŋ ute ɗoobin̰ se utu an̰ tɛrl ɔɔ: ‹Mɛlje, nuŋ ki jaay naaje k'j'aakio naai ɓo tɔɔlio jaay k'j'ɛɗio kɔsɔ se? Ey lɛ kɛn maane tɔɔlio jaay k'j'ɛɗio maan kaaye se?
40025038	Naai iŋgo mɛrtɛ gɔtje ki nuŋ ki jaay naaje k'j'ɔkkio jiga se? Ey lɛ nuŋ ki jaay naaje k'j'aakio naai 'mɛt‑beere jaay naaje k'j'ɛɗio kal tuusu se?
40025039	Nuŋ ki jaay naai ooco kɔɔn̰ɔ ey lɛ maakŋ daŋgay ki, jaay naaje k'ɓaaɗo k'j'aakkiga se?›
40025040	Gɔtn se gaarge aɗen tɛrl ɔɔ: ‹'Booyki bɛɛ m'asen taaɗa: maakŋ gɛnaamge tun se debm baat aan gɔɔ ɗi kic jaay, naase 'tɛɗin̰kiroga bɛɛ se, kɛse gɔɔ 'tɛɗin̰kiro maam ki.›
40025041	«Tɛr gaarge utu ɗeekŋ jeege tun do ji jeelin̰ ki se ɔɔ: ‹Iikki naatn cɛɛm ki dɔkɔ, naasen jee Raa naamsenga naam se! 'Ɓaaki maakŋ pooɗ kɛn gɛn daayum kɛn Raa tɛɗin̰ gɛn Ɓubm sitange ute kɔɗin̰ge.
40025042	Taa maam ɓo tɔɔlumo ɔɔ naase ɛɗumkiro te kɔs eyo; maane tɔɔlumo ɔɔ naase ɛɗumkiro te maan kaay eyo.
40025043	Maam m'iŋgo mɛrtɛ gɔtse ki ɔɔ naase dɔɔɗ ɔkumkiro te eyo. Maam mɛt‑beere ɔsumo kic ɓo, naase ɛɗumkiro te kal kuus eyo; kɛn m'ooco kɔɔn̰ɔ ɔɔ j'ɔkumo daŋgay kic ɓo, naase 'ɓaa aakumkiro te eyo.›
40025044	«Gaŋ jee do ji jeelin̰ ki utu an̰ tɛrl ɔɔ: ‹Mɛlje, nuŋ ki jaay kɛn naaje k'j'aaki naai ɓo tɔɔlio, ey lɛ maane tɔɔlio, kɛn mɛrtɛ, kɛn mɛt‑beere, kɔɔn̰ɔ ey lɛ maakŋ daŋgay ki, jaay naaje k'ɓaaɗo k'naaki te ey se?›
40025045	Gɔtn se naan̰ utu aɗen tɛrl ɔɔ: ‹'Booyki bɛɛ m'asen taaɗa: maakŋ gaange tun sɛɛm se, debm baat aan gɔɔ ɗi kic jaay naase 'tɛɗin̰kiro te bɛɛ ey se, kɛse gɔɔ naase 'tɛɗumkiro te maam ki eyo.›
40025046	Jee do ji jeelin̰ ki se utu ɓaa tiŋg maakŋ dubar ki gɛn daayum, ɔɔ jeegen kɛn tɛɗ nakgen ute ɗoobin̰ se lɛ, kɔŋ kaajn̰ gɛn daayum.»
40026001	Kɛn Isa jaay dooy jeege aas sum se, naan̰ taaɗ jeege tun mɛtin̰ ki ɔɔ:
40026002	«'Jeelki laa Paak gɛn Yaudge se ɔɔpga ɓii di sum ɓo 'kaana ɔɔ Goon Deba se j'utu j'an̰ kɔkŋ kɔl ji jeege tu ɔɔ naaɗe an̰ ɓaa tupm tɔɔl ro kaag ki.»
40026003	Gɔtn se magal jee tɛɗn sɛrkɛ Raage tu ɔɔ magal taa ɓee Yaudge tus maakŋ ɓee magal debm tɛɗn sɛrkɛ Raa ki kɛn ron̰ Kayip se,
40026004	naaɗe tus dɔɔk taarɗe je ɗoobm an̰ goon̰ kɔkŋ Isa taa an̰ ɓaa tɔɔlɔ.
40026005	Naaɗe taaɗ ute naapa ɔɔ: «J'ɔn̰te kɔkin̰ki ɓii laa ki, ey num jeege kiin̰ gɛn tɛɗn taara ɔɔ gɔtɔ tuju.»
40026006	Kaaɗ kɛn Isa Betani ki maakŋ ɓee Simon kɛn k'daŋin̰ debm bikiɗi se,
40026007	mɛnda kalaŋ ɓaaɗo ɔŋin̰a. Naan̰ se ɔk naka kalaŋ aan gɔɔ k‑ɓɔkɔlɔ, nakŋ se ko ɓo k'cɔɔc k'ɗaapin̰a. K‑ɓɔkɔl se k'daŋin̰ albatir . Ɔɔ itir maak ki se itir salal ɔɔ ɔɔn̰ɔ. Naan̰ ɓaaɗo ɔɔyin̰ do Isa ki, kaaɗ kɛn Isa iŋg ɔs kɔsɔ.
40026008	Kɛn jee mɛtin̰ ki jaay aak nakŋ mɛnd se tɛɗ se, maakɗe tuju ɔɔ baag taaɗn ute naapa ɔɔ: «Gɛn ɗi jaay itir se naan̰ tujin̰ bin se?
40026009	Itir se j'an̰ dugin̰ te zo ɔɔn̰ɔ ɔɔ gursin̰ se j'an̰ nigin̰ jee daayge tu.»
40026010	Kɛn Isa jaay booy taarɗe se, naan̰ ɗeekɗen ɔɔ: «Gɛn ɗi jaay naase 'tɛrɛcki mind mɛnda se? Nakŋ naan̰ tɛɗum maam ki se, kɛse nakŋ jiga.
40026011	Jee daayge se daayum utu te naase. Num gaŋ maam se, daayum m'kɔŋ kiŋg te naase eyo.
40026012	Itir mɛnd ɔɔyum rom ki se, ɗaapumga roma gɛn kɛnd maakŋ ɓaaɗ ki.
40026013	'Booyki bɛɛ, m'asen taaɗa: do naaŋa ute magalin̰ se gɔtn gay gay kic ɓo, kɛn jeege utu 'taaɗn Labar Jiga se, nakŋ kɛn mɛnd se jaay tɛɗum se, jeege paac utu kɔɔsn maanin̰a ɔɔ saapm do nak kɛn naan̰ tɛɗ ese se.»
40026014	Tɛr Judas Iskariɔt, naan̰ maakŋ jee mɛtn Isa kɛn sik‑kaar‑di se, ɓaa ɔŋo magal jee tɛɗn sɛrkɛ Raage tu,
40026015	ɔɔ ɗeekɗen ɔɔ: «Kɛn maam m'ɔk m'ɛɗsenga Isa num, naase amki kɛɗn ɗio?» Gɔtn se naaɗe mɛɗ ɛɗin̰ gurs tamma si‑mɔtɔ.
40026016	Naan̰ kɛn se sum ɓo Judas baag je ɗoobm an kutn Isa.
40026017	Ɓii deet deetn gɛn laa mappan ɔk ɔrɔm ey se, jee mɛtn Isa ki ɓaaɗo tɔnd mɛtin̰ ɔɔ: «Kɔsn gɛn laa Paak se, naai 'je j'aisin̰ tɛɗn kaam gay?»
40026018	Isa ɗeekɗen ɔɔ: «'Ɓaaki maakŋ gɛgɛr ki, gɔtn gaab ki kalaŋ bini ɔɔ ɗeekin̰ki ɔɔki: ‹Debm dooyje ɗeek ɔɔ ɓɛrɛ, kaaɗin̰ ɔɔpga gɔɔrɔ ɔɔ naan̰ ute jee mɛtin̰ ki se je ɓaa tɛɗn laa Paak se ɓei ki.›»
40026019	Jee mɛtin̰ ki ɓaa tɛɗin̰ aan gɔɔ kɛn Mɛlɗe taaɗɗeno ɔɔ naaɗe ɓaa tɛɗ kɔsn gɛn laa Paak se gɔtn ese.
40026020	Kɛn aan do tɛgɛr gɔtɔ ɓaa ɔk jin̰ se, Isa ute jee mɛtin̰ kɛn sik‑kaar‑di se ɓaaɗo iŋg ɔs do tabil ki.
40026021	Kaaɗ kɛn naaɗe iŋg ɔs kɔs se, Isa ɗeekɗen ɔɔ: «'Booyki bɛɛ m'asen taaɗa: maakse ki se, deb kalaŋ utu am kutu.»
40026022	Gɔtn se jee mɛtin̰ ki se maakɗe tuj kasak kasak ɔɔ naŋa naŋa kic ɓo baag tɔnd mɛtn Isa ɔɔ: «Mɛluma, lɔ nakŋ se tɛɗn maam lɛ?»
40026023	Isa tɛrlɗen ɔɔ: «Debm kɛn ɔl jin̰ maakŋ baay ki ute maam se, naan̰ ɓo debm utu am kutu.
40026024	Ɗeere, Goon Deba se, utu 'kooy aan gɔɔ kɛn Raa taaɗno maakŋ Kitap ki, num gaŋ ɔɔn̰ deb kɛn an̰ kut se! Debm bin se kɛn j'oojin̰ te ey kic ɓo bɛɛ kaca.»
40026025	Judas, naan̰ ɓo debm kɛn utu kutn Isa se, tɔnd mɛtin̰ ɔɔ: «Debm dooyje, lɔ nakŋ se tɛɗn maam lɛ?» Ɔɔ Isa tɛrlin̰ ɔɔ: «Aan gɔɔ kɛn naai ɗeekin̰ se.»
40026026	Kaaɗ kɛn naaɗe ɔs kɔs se, Isa uun mappa jin̰ ki, tɔɔm Raa ɔɔ dup ɛɗin̰ jeege tun mɛtin̰ ki ɗeekɗen ɔɔ: «Ɔk ɔski, kɛse roma.»
40026027	Tɛr naan̰ uun kɔɔp ɗooc te tɔtn koojn̰ kaagŋ k'daŋin̰ bin̰ se jin̰ ki, tɔɔm Raa ɔɔ ɛɗɗesin̰a, ɗeekɗen ɔɔ: «Paacki se, naŋa naŋa kic ɓo ɔk aaye aaye,
40026028	kɛse moosuma kɛn taaɗ ɔɔ Raa dɔɔkga ute naase. Moosn se ɔɔy taa jee dɛna, taa Raa aɗen tɔɔl kusin̰ɗege.
40026029	'Ɓooyki m'asen taaɗa: tɔtn ese se, mɔɔtn maam m'kaay ey sum, bini m'ɓaa kaay tɔtn koojn̰ bin̰ kiji ute naase se maakŋ gaar Bubum ki jaay sum.»
40026030	Kɛn naaɗe aar kaa gɛn keem Raa aas se, naaɗe teec ɓaa ook do kɔsn ɔlib ki.
40026031	Kɛn naaɗe utu ɓaa ɓaa sum ɓo, Isa taaɗ jeege tun mɛtin̰ ki ɔɔ: «Maakŋ nɔɔr kɛn jaaki se, naase paacki utu amki kaan̰ rɛsɛ. Taa Raa taaɗga taaɗ maakŋ Kitapin̰ ki ɔɔ: Maam m'utu m'tɔɔl debm gaam baatge, ɔɔ baatin̰ge se lɛ utu 'kaan̰ wɔɔkɔ.
40026032	Num kɛn maam jaay m'ooy m'duroga num, maam m'kɔnd naana m'asen ɓaa booy taa naaŋ Galile ki.»
40026033	Gɔtn se Piɛr ɗeekin̰ ɔɔ: «Kɛn jee mɛti ki jaay rɛsi paac kic ɓo, maam se m'ai kɔŋ rɛs eyo!»
40026034	Isa tɛrlin̰ ɔɔ: «'Ɓooy bɛɛ m'ai taaɗa: maakŋ nɔɔr kɛn jaaki se, kɔr kɔrɔn̰jɔ 'kɔɔy ey sum ɓo, naai am 'baatn ɗɔɔl mɔtɔ 'ɗeekŋ ɔɔ 'jeelum eyo.»
40026035	Piɛr ɗeekin̰ ɔɔ: «Maam se kɛn am kaan te yoa kic ɓo, m'ai baati eyo!» Ɔɔ jee mɛtin̰ kɛn kuuy se kic ɓo paac taaɗ aan gɔɔ gɛn Piɛr se.
40026036	Gɔtn se Isa ute jeegen mɛtin̰ ki aan gɔt kɛn k'daŋin̰ Getsemane ki se ɔɔ naan̰ ɗeekɗen ɔɔ: «Iŋgki gɔtn ara, kɔr maam m'kiikŋ cɔkɔ m'aɗe ɓaa tɔnd mɛtn Raa se.»
40026037	Naan̰ ɔk ɓaan ute Piɛr ɔɔ gaan Zebedege dio, gɔtn se maakin̰ baag tuju ɔɔ taar maakin̰ ki naŋ tak.
40026038	Gɔtn se naan̰ ɗeekɗen ɔɔ: «Maam se maakum tujga ɔɔ nirlum teecga aan gɔɔ m'aki kooyo. Anum naase se iŋgki gɔtn ara; ɔɔ ɔn̰ten 'tooɗki bia, iŋgki zɛɛrɛ ute maama.»
40026039	Naan̰ iin̰ iik naan ki cɔkɔ se, ɓaa ɛrg ɔnd naanin̰ naaŋ ki ɔɔ baag tɔnd mɛtn Raa ɗeek ɔɔ: «Bubuma, kɛn naai 'je num iikum kɔɔpm dubar se rom ki naata! Naɓo 'tɛɗ aan gɔɔ kɛn naai maaki jea, num aan gɔɔ kɛn maam ɓo m'je se eyo.»
40026040	Kɛn naan̰ ɔk tɛrl ɓaaɗo ɔŋ jee mɛtin̰ kɛn mɔtɔ se, tooɗ tooɗ bia, ɔɔ naan̰ ɗeek Piɛr ki ɔɔ: «Lɛr kalaŋ kic ɓo naase ɔŋ aasin̰ki te gɛn kiŋg zɛɛr te maam ey ne?
40026041	Naase iŋgki zɛɛrɛ, 'tɔndki mɛtn Raa, taa naase aki koocn̰ maakŋ nakŋ naam ki eyo. Maakŋ debkilimi se je tɛɗn nakŋ bɛɛ, naɓo daa ron̰ ɓo ɔŋ aasin̰ eyo.»
40026042	Tɛr naan̰ ɔk tɛrl gɛn k‑dige iik naan ki cɔkɔ daala ɔɔ ɓaa tɔnd mɛtn Raa ɔɔ: «Bubuma, kɔɔpm dubar se jaay naai amsin̰ kiik eyo ɔɔ kɛn m'an̰ kaay tak num ɔn̰ maakje naai ɓo 'tɛɗa!»
40026043	Kɛn naan̰ ɔk tɛrlo daal se, ɓaaɗo ɔŋ jee mɛtin̰ ki tooɗ tooɗ bia ɔɔ kɛn bi ɔkɗe se, kaamɗe kic ɔŋ aak eyo.
40026044	Isa iin̰ ɔn̰ɗe kɛn naan̰ iik naan ki cɔkɔ se, naan̰ baag tɔnd mɛtn Raa gɛn k‑mɔtɔge, ɔɔ maakŋ tɔnd mɛtin̰ ki se naan̰ iŋg ɗɔɔl taar ese sum.
40026045	Tɛr naan̰ ɔk tɛrl ɓaaɗo ɔŋ jee mɛtin̰ ki ɔɔ ɗeekɗen ɔɔ: «Maakŋ tooɗn bise ki se naase utu 'tooɗ 'tɔɔlki tɔɔl kɔɔrse rɔk la? Bɛrɛ, bɛɛga, kaaɗin̰ aasga ɔɔ Goon Deba se j'an̰ kɔkŋ kɔl ji jee tɛɗn kusin̰ge tu.
40026046	Iin̰ki, k'ɓaaki! Aakki, debm am kut se aanga.»
40026047	Kaaɗ kɛn Isa utu taaɗ naŋ te taarin̰ ey sum ɓo, gaŋ maakŋ jeege tun mɛtin̰ kɛn sik‑kaar‑di se, debm ron̰ Judas se aana. Naan̰ ɓaaɗo ute dɔɔl jeege dɛna mɛtin̰ ki kɛn ɔk gɔrɗ‑jɛrlɗege ɔɔ te sirɗɗege. Jee se magal jee tɛɗn sɛrkɛ Raage tu ute magal taa ɓee Yaudge ɓo ɔlɗeno.
40026048	Judas, naan̰ ɓo debm utu kutn Isa se, taaɗoga taaɗ jeege tun ese se ɔɔ: «Debm jaay maam m'an̰ baam kɔkɔ ɔɔ m'kaay ciilin̰ se, kɛse ɓo naan̰a! Ɔkin̰ki.»
40026049	Judas naar ɓaaɗo cɛɛ Isa ki ɔɔ ɗeekin̰ ɔɔ: «Debm dooyje, tɔɔsɛ!» Gɔtn se naan̰ baam ɔkin̰a ɔɔ aay ciilin̰a.
40026050	Ɔɔ Isa tɛrlin̰ ɔɔ: «Mɛɗuma, nakŋ naai 'ɓaaɗo tɛɗa se, 'tɛɗin̰a.» Gɔtn se jee dɛngen k'ɓaaɗo tɛl se, iij‑ɔkin̰a.
40026051	Gaŋ kɛn Isa jaay j'ɔkin̰ se, maakŋ jeege tun mɛtin̰ ki se, deb kalaŋ ɔɔɗo gɔrɗ‑jɛrlin̰a ɔɔ ɔg gaaŋ te bi debm tɛɗn naabm magal debm tɛɗn sɛrkɛ Raa ki.
40026052	Gɔtn se Isa ɗeekin̰ ɔɔ: «Gɔrɗ‑jɛrli se 'tɛrl ɔlin̰ maakŋ saapin̰ ki gɔtin̰ ki. Taa jeegen tɔɔl jeege ute gɔrɗ‑jɛrlɗege se, naaɗe j'utu j'aɗen tɔɔl ute gɔrɗ‑jɛrlɛge kici.
40026053	Naai 'jeel ey la, kɛn maam jaay m'tɔndga mɛtn Bubum num, naan̰ am naar naakŋ ute dɔɔl kɔɗin̰ge sik‑kaar‑di se?
40026054	Kɛn bin ey num taar Kitap taaɗ se 'kaan ɗoobin̰ ki ɔɔ ɗio?»
40026055	Naan̰ kɛn se Isa ɗeek jee dɛnge tu se ɔɔ: «Naase 'teeckiro ute gɔrɗ‑jɛrlsege ɔɔ te sirɗsege jaay, 'ɓaamkiro kɔkɔ aan gɔɔ debm ɓoogo se. Ey num ɓii‑raa maam m'lee dooy jeege daan bɔɔr Ɓee Raa ki se, naɓo naase ɔŋ ɔkumkiro te eyo.
40026056	Num gaŋ nakŋ se jaay aan se, taa taar kɛn jee taaɗ taar teeco taar Raa ki raaŋin̰o maakŋ Kitap ki do dɔkin̰ se, 'kaan ɗoobin̰ ki.» Gaŋ gɔtn se, jee mɛtin̰ ki paac baatin̰a ɔɔ aan̰ rɛsin̰a.
40026057	Jee ɔko Isa se ɓaansin̰o ɓee Kayip ki, naan̰ ɓo magal debm tɛɗn sɛrkɛ Raa ki. Ɔɔ maakŋ ɓee naan̰ ki se ɓo jee jeel taaɗn tɔɔkŋ mɛtn Ko Taar Raage ute magal taa ɓee Yaudge ɓaaɗo tusn maak ki.
40026058	Piɛr ɔko mɛtn Isa daanɗe goon dɔkɔ, daanin̰o bini aan daan bɔɔr ɓee magal debm tɛɗn sɛrkɛ Raa ki. Piɛr ɛndo ɓaa iŋg ute jee tɛɗn naabge, taa kaakŋ nakŋ kɛn utu 'kaan do Isa ki.
40026059	Anum magal jee tɛɗn sɛrkɛ Raage tu, ute magal Yaudgen kuuy paacn̰ jee kaakŋ mɛtn taarge se, naaɗe je tɔl taara do Isa ki taa an̰ kɔkŋ mindin̰ num j'an̰ ɓaa tɔɔlɔ,
40026060	naɓo naaɗe ɔŋ te taar ɗim eyo. Ey num saaɗge dɛna ɓaaɗo tɔlin̰ taar‑kɔɔɓɔ don̰ ki taa an̰ kɔkŋ mindin̰a. Cɔkɔ se maakŋ naaɗe ki se jeege di ɓaaɗo,
40026061	ɔɔ taaɗ ɔɔ: «Naaje k'booyga gaabm ese se taaɗo ɔɔ: Ɓee Raa se maam m'an̰ tɔɔkŋ naatn ɔɔ maakŋ ɓiige tun mɔtɔ sum ɓo m'an̰ kiin̰in̰ gɔtin̰ ki.»
40026062	Gɔtn se magal debm tɛɗn sɛrkɛ Raa ki se iin̰ ɗaara ɔɔ ɗeek Isa ki ɔɔ: «Naai tap ɓo 'tɛrlɗen taar ɗim ey la do taarge tun naaɗe tɔli doi ki se?»
40026063	Gaŋ Isa do ɗɛk ɔɔ tɛrlin̰ taar ɗim eyo. Tɛr magal debm tɛɗn sɛrkɛ Raa ki se taaɗin̰ daala ɔɔ: «Ute ro Raa zɛɛrɛ m'tɔnd mɛti, 'taaɗjen tu naai ɓo al‑Masi, Goon Raa se la?»
40026064	Isa tɛrlin̰ ɔɔ: «Kɛse naai ɓo 'ɗeekin̰a. Naɓo 'booyki m'asen taaɗa: naan ki se, naase utu aki kaakŋ Goon Deba se, iŋg kiŋg do ji daam Sidburku ki ɔɔ kɛn naan̰ aɗe bɔɔy se aɗe kiŋg do gapar ki.»
40026065	Gɔtn se magal debm tɛɗn sɛrkɛ Raa ki iin̰ nɛɛpm te kalin̰a ɔɔ ɗeek ɔɔ: «'Booyki! Gaabm se naan̰ naaj Raa! Naase nakage k'jeki saaɗn nam kuuy se, gɛn ɗi daala! Naase lɛ 'booykiga te bise kɛn naan̰ naaj Raa se.
40026066	Anum naase 'saapki ɔɔki ɗi?» Jee dɛn se tɛrlin̰ ɔɔ: «Ɗeere, naan̰ se nakin̰ yoa!»
40026067	Gɔtn se naaɗe tupin̰ ɓooro daan‑kaamin̰ ki ɔɔ tɔndin̰a. Jee kuuy se tɔndin̰ mɛtn bin̰ ki,
40026068	ɗeekin̰ ɔɔ: «Naai al‑Masi, debm kɛn taaɗ taar teeco taar Raa ki se, 'taaɗjen tu: debm kɛn tɔndi se, naŋa?»
40026069	Naan̰ kɛn se, Piɛr ɔɔp iŋg naata daan bɔɔr ki. Gɔtn se mɛnda kalaŋ, mɛnd tɛɗn naaba, ɓaaɗo ɔŋin̰a ɔɔ ɗeekin̰ ɔɔ: «Ɓɛrɛ, naai kic ɓo debm Isan kɔɗ Galile.»
40026070	Gaŋ naan jeege tu paac se, naan̰ naaja ɗeek ɔɔ: «Taar naai 'taaɗ se lɛ, maam m'booy m'ɔk mɛtin̰ eyo.»
40026071	Tɛr Piɛr iin̰ ɔn̰ gɔtn se ɔɔ ɓaa ɓaa kaam taa ɗoob kɛn magal se, mɛnd tɛɗn naabm kuuy aakin̰a ɔɔ ɗeek jeege tun gɔtn ese se ɔɔ: «Ɓɛrɛ, gaabm ese kic debm Isan kɔɗ Nazarɛt se!»
40026072	Gɔtn se Piɛr baag naaja daala ɔɔ naam taarin̰ ɔɔ: «Ɓɛrɛ, gaabm se maam m'jeelin̰ eyo!»
40026073	Kɛn naaɗe jaay iŋg cɔkɔ se, jeegen paacn̰ iŋg gɔtn ese se iiko cɛɛn̰ ki ɗeekin̰ ɔɔ: «Ɗeer ɗeer, naai se mɛtn naaɗe, taa taari taaɗ se kic ɓo tec gɛn naaɗe!»
40026074	Gɔtn se Piɛr baag naam taarin̰ ɔɔ: «Ɓɛrɛ, maam m'naam rom te Raa, m'taaɗsen m'ɔɔ: gaabm se maam m'jeelin̰ eyo!» Gaŋ gɔtn se sum ɓo kɔrɔn̰jɔ naar ɔɔɗ ɔɔyɔ.
40026075	Gɔtn se, Piɛr naar saap do taar kɛn Isa taaɗin̰o ɔɔ: «Kɔr kɔrɔn̰jɔ tɔɔy ey sum ɓo, naai am baatn ɗɔɔl mɔtɔ.» Gɔtn se naan̰ teeco ɔɔ baag keem gab gab.
40027001	Tanɔɔrin̰ nɔɔrin̰ se, magal jee tɛɗn sɛrkɛ Raage tu paac, ute magal taa ɓee Yaudge tus dɔɔk taarɗe kalaŋ gɛn tɔɔl Isa.
40027002	Gɔtn se naaɗe ɔl j'ɔk k'dɔɔk Isa ɔɔ naaɗe ɓaa ɛɗin̰ magal Rɔmɛge tu, ron̰ Pilat.
40027003	Judas, debm kɛn ut Isa se, kɛn naan̰ jaay aak Isa j'ɔkin̰ga gɛn ɓaa kutu se, gɔtn se naan̰ nirlin̰ teece. Gursn tamman si‑mɔtɔ kɛn j'ɛɗin̰ se, naan̰ ɔk tɛrl ɓaa ɛɗin̰ magal jee tɛɗn sɛrkɛ Raage tu ute magal taa ɓee Yaudge tu gɔtin̰ ki.
40027004	Naan̰ ɗeekɗen ɔɔ: «Maam se m'tujga naan Raa ki, kɛn m'kutn debm kɛn tuj te ɗim ey se!» Gaŋ naaɗe tɛrlin̰ ɔɔ: «'Ɓaa tɛɗn gam naane, kɛse ɔljen naaje eyo!»
40027005	Gɔtn se Judas ɓaa sin te gurs se maakŋ Ɓee Raa ki ɔɔ naan̰ malin̰ ɓaa aal ooc ooyo.
40027006	Magal jee tɛɗn sɛrkɛ Raage tu tɔs gursn se ɔɔ ɗeek ɔɔ: «Gursn se naaje j'ɔkki ɗoobm jaay j'an̰ki kɔmb maakŋ Ɓee Raa ki eyo, taa gursn se, gursn ut ko debkilimi.»
40027007	Naaɗe tus dɔɔk taarɗe kalaŋ ɔɔ gursn se naaɗe ɓaa dugŋ maakŋ‑gɔtn debm kɔɓm dukulge ɔɔ maakŋ‑gɔtn se naaɗe ɔn̰in̰ gɔtn duubm mɛrtge.
40027008	Taa naan̰ se ɓo maakŋ‑gɔtn se ɓɔrse kic naaɗe utu daŋin̰ Maakŋ‑gɔtn ut ko debkilimi .
40027009	Bin ɓo taar kɛn debm taaɗ taar teeco taar Raa ki ron̰ Jeremi taaɗno do dɔkin̰ se, aanga ɗoobin̰ ki kɛn ɔɔ: Naaɗe took ɔkga tamman si‑mɔtɔ se, kɛse ɓo zo kɛn gaan Israɛlge jen ro ki,
40027010	ɔɔ gursn se naaɗe dugŋ maakŋ‑gɔtn debm kɔɓ dukulge ɔɔ kɛse ɓo taar Mɛljege Raa ɔlum ɔɔ m'aɗen taaɗa.
40027011	Isa k'j'ɔk k'ɓaansin̰ naan magal Rɔmɛge tu ron̰ Pilat ɔɔ naan̰ tɔnd mɛtin̰ ɔɔ: «Naai ɓo Gaar Yaudge la?» Isa tɛrlin̰ ɔɔ: «Aan gɔɔ kɛn naai 'ɗeekin̰ se.»
40027012	Gɔtn se magal jee tɛɗn sɛrkɛ Raage tu ute magal taa ɓee Yaudge ɔkin̰ mindin̰a, naɓo naan̰ tɛrlɗen taar ɗim eyo.
40027013	Gɔtn se Pilat se ɗeekin̰ ɔɔ: «Naai 'booy ey la taar naaɗe tɔli doi ki taa ai kɔkŋ mindi se?»
40027014	Naɓo do taarge tun k'tɔlin̰ don̰ ki se, taar ɗim tap ɓo Isa tɛrlin̰ te eyo. Kɛn magal Rɔmɛge jaay aakin̰ se paac ɓo, ɔkin̰ taaɗ ey paac paac.
40027015	Kɛn aanga laa Paak gɛn Yaudge se tak ɓo, magal Rɔmɛge se lee tɔɔɗ tɔlɗen tɔl debm daŋgay kalaŋ kɛn jee dɛnge jenga ro ki.
40027016	Kaaɗ kɛn se, naaɗe ɔk debm daŋgay kalaŋ kɛn jeege jeelin̰ paac, ron̰ Isan Barabas.
40027017	Gɔtn se Pilat tɔnd mɛtn jee dɛngen tus se ɔɔ: «Naase 'jeki m'asen kɔɔɗn kɔl naŋa: Isan Barabas lɔɓu Isan k'daŋin̰ al‑Masi se?»
40027018	Taa Pilat se jeele kɛn naaɗe ɔk ɓaano ute Isa se, naaɗe tɛɗ tɛɗ maak‑kilimi ɓo ron̰ ki.
40027019	Kaaɗ kɛn Pilat utu gɔtn kɔjn̰ bɔɔr ki se, mɛndin̰ ɔlo jeege ɓaaɗo taaɗin̰ ɔɔ: «Gaabm ese se naan̰ debm bɛɛ ɔɔ tuj te ɗim eyo! Ɓɛrɛ, ɔn̰ten kɔl doi maakŋ taarin̰ ki taa maakŋ nɔɔr kɛn deel se, maakŋ nim ki se, maam m'dabarga dɛna taa naan̰a.»
40027020	Gaŋ magal jee tɛɗn sɛrkɛ Raage tu ute magal taa ɓee Yaudge ɔl mɛtn jee dɛnge ɔɔ k'tɔnd mɛtn Pilat num aɗen kɔɔɗn kɔl Barabas ɔɔ Isa se lɛ, k'tɔɔlin̰ naatn.
40027021	Magal Rɔmɛge se ɛɛp taarin̰ daala ɔɔ: «Maakŋ naaɗe kɛn di se, 'jeki m'asen kɔɔɗn kɔl naŋa?» Naaɗe tɛrlin̰ ɔɔ: «Barabasi.»
40027022	Pilat tɔnd mɛtɗe ɔɔ: «Num debm k'daŋin̰ Isa al‑Masi se m'an̰ tɛɗn m'ɔɔ ɗi?» Naaɗe paac tɛrlin̰ ɔɔ: «K'tup k'tɔɔlin̰ ro kaag ki!»
40027023	Pilat tɔnd mɛtɗe ɔɔ: «Naan̰ tap ɓo tujga ɗi?» Tɛr naaɗe dɔɔb ɔɔy makɔn̰ cir daala ɔɔ: «K'tup k'tɔɔlin̰ ro kaag ki!»
40027024	Kɛn Pilat jaay aak naan̰ 'kɔŋ tɛɗn ɗim eyo, ɔɔ jeege lɛ tɔɔy dɔɔk taara ɔn̰ ey se, naan̰ uun maane, tug jin̰ naan jee dɛnge tu ɔɔ ɗeekɗen ɔɔ: «Yo gaabm se ɔlum maam eyo. Kɛse naase mala aakin̰ki!»
40027025	Jeege paac se tɛrlin̰ ɔɔ: «Ɔn̰ moosn naan̰ se ajen kɔɔpm mindje ki ɔɔ mind gɛnjege tu!»
40027026	Gɔtn se Pilat ɔl k'ɓaa k'j'ɔɔɗ j'ɔlɗen Barabas. Gaŋ gɛn Isa se, naan̰ ɔl k'j'ɔndin̰ ute mɛɛjɛ ɔɔ ɔk ɔlin̰ ji jeege tu taa j'an̰ ɓaa tupm tɔɔl ro kaag ki.
40027027	Gɔtn se asgargen gɛn magal Rɔmɛge ɔk ɓaan te Isa maakŋ ɓee magalɗe ki maak ki naane, ɔɔ gɔtn se dɔɔl asgarge paac ɓaaɗo tus ɔl gurugin̰a.
40027028	Naaɗe tɔɔɗn te kalin̰ge naata ɔɔ uun uusin̰ kal kuuy aac boŋ.
40027029	Tɛr naaɗe uj ɗaapo jɛkɛ gɛn kɔrɔndɔ ɓaaɗo ɔndin̰ don̰ ki ɔɔ ɛɗin̰ naka aan gɔɔ naala ji daamin̰ ki. Gɔtn se naaɗe ɛrg naanin̰ ki ɔɔ tooyin̰ koogo mɛtin̰ ki ɔɔ: «'Tɔɔsɛ naai ki, Gaar Yaudge!»
40027030	Naaɗe tupin̰ ɓooro ron̰ ki ɔɔ uun kaagŋ tec naala se, tɔndin̰ don̰ ki.
40027031	Kɛn naaɗe tooyin̰ koogo mɛtin̰ ki aas se, naaɗe ɔk ɔɔɗn naatn te kal aac boŋ kɛn naaɗe uusin̰o se, ɔɔ tuusin̰ kal naan̰ge gɔtin̰ ki, jaay ɔk ɓaansin̰ naata taa j'an̰ ɓaa tupm tɔɔl ro kaag ki.
40027032	Kɛn asgarge ɔko Isa teecn̰sin̰o teec naatn maakŋ gɛgɛr ki se, naaɗe dɔɔɗ ute gaaba kalaŋ kɔɗ Sirɛn k'daŋin̰ Simon. Naaɗe ɔkin̰ taa tɔɔgɔ gɛn kuun kaagŋ j'an̰ tupm Isa ro ki.
40027033	Naaɗe ɔk ɓaansin̰ gɔt kɛn k'daŋin̰ Golgota; Golgota se je ɗeekŋ ɔɔ: gɔtn kaaɗn do deba.
40027034	Gɔtn se naaɗe ɛɗin̰ n̰'aay tɔtn koojn̰ bin̰ deep te ƴɔrlɔ, naɓo kɛn Isa jaay uum naamin̰ se, baate kaaye.
40027035	Kɛn naaɗe jaay tup tɔɔlo Isa ro kaag ki ɔɔ uun ɗaarin̰ raan se, kalin̰ge se naaɗe tɛɗin̰ salatia jaay ɓo nigin̰a ɔɔ debm oocin̰ga ɓo uunu uunu.
40027036	Tɛr naaɗe iŋg naaŋ ki gɔtn ese ɔɔ bɔɔb Isa.
40027037	Naaɗe raaŋ ɔlin̰ kaam don̰ ki mɛtn taar kɛn naaɗe tɔɔlsin̰ ro ki ɔɔ: Kɛse ɓo Isan, Gaar Yaudge se.
40027038	Gɔtn se asgarge tup jee ɓoogge dio ro kaagge tu cɛɛ Isa ki se kici, deb kalaŋ k'j'uun k'ɗaarin̰ do ji daamin̰ ki ɔɔ deb kalaŋ k'j'uun k'ɗaarin̰ do ji jeelin̰ ki.
40027039	Jee deel deel gɔtn se jaay ɗaar aakin̰ se, naaɗe siik doɗe ɔɔ naajin̰a,
40027040	ɗeek ɔɔ: «Naai ɓo kɛn ɔɔ tɔɔkŋ Ɓee Raa ɔɔ an̰ kiin̰ kuuy daan ɓiige tun mɔtɔ se, aaj roi mala. Kɛn naai jaay Goon Raa num, 'bɔɔyɔ do kaag ki se naata!»
40027041	Magalgen jee tɛɗn sɛrkɛ Raage tu, jee jeel taaɗn tɔɔkŋ mɛtn Ko Taar Raage ute magal taa ɓee Yaudge se kic, tooyin̰ koogo mɛtin̰ ki ɔɔ ɗeek ɔɔ:
40027042	«Jee kuuy se, naan̰ aajɗenoga num ɔŋ aasin̰ gɛn kaajn̰ ro naan̰ malin̰ eyo! Naan̰ Gaar Israɛlge ɗey se, n̰'bɔɔyɔ naatn ɓɔrse ro kaag ki ɔɔ naaje j'tookŋ kaal maakje don̰ ki.
40027043	Naan̰ ɔɔ aal maakin̰ do Raa ki, ɔɔ kɛn Raa jaay ɓo jen̰ ɗeer num, ɔn̰ ɓɔrse an̰ kaaja! Taa naan̰ taaɗga taaɗ ɔɔ: Maam se m'Goon Raa.»
40027044	Jee ɓooggen k'tup tɔɔlɗe do kaagge tun cɛɛsn Isa ki se kic ɓo naajin̰ bin kici.
40027045	Aan katar tir se, do naaŋa te magalin̰ se gɔtɔ ɓaa tɛɗ ilim dib bini aan katar do tɛgɛr ki.
40027046	Aan katar do tɛgɛr ki se, Isa ɔɔɗ ɔɔy makɔn̰ ute taar naaŋin̰a ɔɔ: «Ɛli, Ɛli, lɛma sabaktani?» Taar se je ɗeekŋ ɔɔ: Raama Raama, naai 'rɛsum gɛn ɗi?
40027047	Maakŋ jeege tun ɗaar gɔtn ese se kɛn booyin̰ naan̰ taaɗ bin se, jee mɛtin̰ge taaɗ ute naapa ɔɔ: «'Ɓooyki tu, naan̰ daŋ daŋ Ɛli.»
40027048	Deb kalaŋ naar aan̰ ɓaa uuno naka kalaŋ kɛn uun maane, ɔlin̰ maakŋ tɔtn koojn̰ bin̰ kɛn mooyo jaay uun ɔlin̰ taa garɗ ki ɔɔ uun ɔlin̰ taar Isa ki taa n̰'suubu.
40027049	Jee mɛtin̰ge ɔɔp se taaɗ ɔɔ: «Ɔn̰ki jaay sɔm j'utu j'an̰ kaaka kɛn Ɛli jaay utu aɗe ɓaa an̰ kaajin̰ se!»
40027050	Gɔtn se Isa ɔɔɗ ɔɔy makɔn̰ɔ daala ɔɔ ɔn̰ kon̰ teece.
40027051	Gɔtn se, kal deer k'gaaŋ maakŋ Ɓee Raa se nɛɛpo raan bini aan naaŋ ki tak. Naaŋa tea ɔɔ liŋge tɔp pak pak.
40027052	Taa ɓaaɗn jeegen salal ooyga kooy do dɔkin̰ se tɔɔɗ kalɗe ki ɔɔ naaɗe duro daan yoge tu,
40027053	ɔɔ teeco maakŋ ɓaaɗɗege tu. Ɔɔ kɛn Isa jaay ooy duro se, naaɗe ɓaa ɛnd maakŋ gɛgɛr kɛn salal Jeruzalɛm ki, ɔɔ jeege dɛna aakɗenga.
40027054	Kɛn bubm asgarge ute asgargen kuuy kɛn ɗaar bɔɔb Isa se, aak naaŋa tea ute nakgen deel paac se, ɓeere ɔkɗe taaɗ ɔɔ: «Ɗeer ɗeer, gaabm ara se Goon Raa!»
40027055	Gɔtn se mɛndge dɛna ɗaar dɔkɔ aak Isa. Mɛndgen se, baago kɔkŋ mɛtin̰ taa naaŋ Galile ki ɔɔ naaɗe tɛɗin̰o naaba.
40027056	Maakɗe ki se Mari kɛn iin̰o Magdala ki, Mari ko Jak ute gɛn Yusup ɔɔ ko gaan Zebedege.
40027057	Kɛn kaaɗa ɓaa ɓaa kooco se, gaaba kalaŋ debm maala, kɔɗ Arimate ron̰ Yusup ɓaaɗo. Naan̰ kic debm maakŋ jeege tun mɛtn Isa ki.
40027058	Gaabm se ɓaa ɔŋ Pilat ɔɔ tɔnd mɛtin̰a taa an̰ kɔn̰ ro Isa se naan̰ an̰ ɓaa kɔl maakŋ iiɓ ki. Gɔtn se Pilat tooko undin̰ kulu ɔɔ k'bɔɔyin̰sin̰o.
40027059	Yusup uun ro Isa se ɔɔ teelin̰ ute kal duubm kiji.
40027060	Naan̰ uun ɓaa ɔl aalin̰ maakŋ iiɓ kɛn j'ɔŋ ko sum ɓo j'uɗ k'ɗaapin̰a ɔɔ ɓaaɗn se lɛ kiji, ɔɔ dircil aalin̰ ko magal taar ki jaay ɓo naan̰ ɓaa.
40027061	Mari kɛn iin̰o Magdala ki ute Mari kuuy se, naaɗe utu iŋg dɔk cɔkɔ ute taa ɓaaɗa.
40027062	Ɓii kɛn Yaudge ɗaap ɗaap roɗe gɛn ɓii sebit jaay deel se, mɛtbeen̰ki se, magal jee tɛɗn sɛrkɛ Raage tu ute Parizige tuso naapa ɓaaɗo ɔŋ Pilat,
40027063	ɔɔ ɗeekin̰ ɔɔ: «Jaamus, naaje k'saap j'ɔŋga taar kɛn debm taar‑kɔɔɓm se taaɗo kaaɗ kɛn naan̰ utu zɛɛr se ɔɔ: ‹Maakŋ ɓiige tun mɔtɔ se maam m'utu m'aɗe dur daan yoge tu.›
40027064	'Ɗeek asgarge tu se, 'bɔɔbm taa ɓaaɗa se bini kaan ɓii k‑mɔtɔge tu, ey num sɔm jee mɛtin̰ ki se aɗe ɓaa te an̰ ɓoogo ɔɔ taaɗn jeege tu ɔɔ: ‹Naan̰ duroga daan yoge tu!› Kɛn bin num taar‑kɔɔɓm naaɗe tɛɗ se 'cir kɛn deete.»
40027065	Pilat ɗeekɗen ɔɔ: «Naase kic ɔkki asgarge kaam jise. Bin num ɔlɗeki asen bɔɔbm do ɓaaɗa aan gɔɔ kɛn naase 'jenki ro ki.»
40027066	Naaɗe ɓaa ɗaap roɗe gɛn bɔɔbm do ɓaaɗa se, ɔɔ ko magal kɛn naaɗe dircil aalin̰ taa ɓaaɗ ki se, naaɗe gaasn taa ɓaaɗa tak tak tɛɗin̰ nakŋ kaakŋ jeele ro ko kɛn naaɗe gaasin̰ se ɔɔ ɔl asgarge ɗaar bɔɔbin̰a.
40028001	Kɛn ɓii sebit jaay deel se, ɓii dumas ki tanɔɔrin̰ nɔɔrin̰ se, Mari kɛn iin̰o Magdala ki ute Mari kɛn kuuy se, naaɗe ɓaa gɛn kaakŋ taa ɓaaɗa.
40028002	Gɔtn ese sum ɓo naaŋa naar te makɔn̰ɔ ɔɔ kɔɗn Mɛljege bɔɔyo maakŋ raa ki ɓaaɗo dircil ko taa ɓaaɗ ki se ɔɔ iŋg do ki.
40028003	Naan̰ se ron̰ wɔɔr gɔtɔ aan gɔɔ maan aal wusuk wusuk ɔɔ kalin̰ kic ɓo raap lak lak aan gɔɔ kuubu.
40028004	Anum asgargen ɗaar bɔɔb do ɓaaɗa gɔtn ese se, kɛn naaɗe aakin̰ se, ɓeere ɔkɗe se, roɗe ook marga jɛg jɛg ɔɔ si naaŋ ki aan gɔɔ jee ooyga kooyo.
40028005	Gaŋ kɔɗn Raa se ɗeek mɛndge tu se ɔɔ: «Naase se, ɔn̰ten 'ɓeerki. Maam m'jeele naase 'jeki je Isan kɛn k'tup k'tɔɔlin̰ ro kaag ki se.
40028006	Ɓɛrɛ, gɔtn ara se naan̰ gɔtɔ! Naan̰ se duroga daan yoge tu aan gɔɔ kɛn naan̰ mala taaɗo. 'Ɓaaɗo aakki gɔtn kɛn j'ɔl j'aalsin̰a.
40028007	'Naar 'ɓaa 'taaɗki jeege tun mɛtin̰ ki ɔɔki: naan̰ se duroga daan yoge tu ɔɔ ɔndga naana asen ɓaa booy taa naaŋ Galile ki. Gɔtn naane se ɓo naase an̰ki 'ɓaa kaaka.» Kɛse ɓo taar m'taaɗseno.
40028008	Ey num mɛndge ɓeere ɔkɗega, naɓo maakɗe raap aak eyo. Naaɗe iin̰ taa ɓaaɗ ki naar aan̰ ɓaa taaɗ labar se jeege tun mɛtn Isa ki.
40028009	Kɛn naaɗe jaay ɓaa ɓaa se, naaɗe aak Isa naar teeco piris naanɗe ki, ɗeekɗen ɔɔ: «'Tɔɔsɛ ki.» Gɔtn se, naaɗe iiko cɛɛn̰ ki, baam ɔk jɛn̰a ɔɔ ɛrg naanin̰ ki.
40028010	Gɔtn se, Isa taaɗɗen ɔɔ: «Ɔn̰te 'ɓeerki! 'Ɓaa 'taaɗki gɛnaamge tu k'ɓaa taa naaŋ Galile ki. Gɔtn naane ɓo, naaɗe utu am kaakŋ te kaamɗe.»
40028011	Kaaɗ kɛn mɛndgen ese iin̰o taa ɓaaɗ ki jaay ɔk tɛrlo tɛrlɛ aan te ey sum ɓo, gaŋ asgargen jee bɔɔbm do ɓaaɗa se, mɛtin̰ge ɓaa maakŋ gɛgɛr ki, ɔɔ ɓaa taaɗ magal jee tɛɗn sɛrkɛ Raage tu nakgen deel paac se.
40028012	Kɛn magal jee tɛɗn sɛrkɛ Raage tu jaay booy taar se, daŋ tuso magal taa ɓee Yaudge. Naaɗe dɔɔk taarɗe kalaŋ, uun gurs dɛna ɔɔ ɛɗ asgarge tu,
40028013	dɛjɗe ɔɔ: «'Ɓaa 'taaɗki ɔɔki num: ‹Nɔɔr kaamje ɔk bi sum ɓo, jee mɛtin̰ ki ɓaaɗo ɓoog ɔɔɗ uun ɓaansin̰ga.›
40028014	Ɔɔ kɛn taar se jaay oocga bi magal Rɔmɛge tu kic ɓo, naaje j'an̰ kurl maakin̰a ɔɔ taar ɗim tap ɓo 'koocn̰ dose ki eyo.»
40028015	Gɔtn se asgarge took uun gurs ɔɔ ɓaa taaɗ jeege tu aan gɔɔ taar k'dɛjɗeno se. Anum taar se Yaudge paac ɓaa booyin̰a ɔɔ ɓɔrse kic ɓo taar se j'utu k'lee k'taaɗin̰ taaɗa.
40028016	Anum jee mɛtn Isa kɛn sik‑kaar‑kalaŋ se, naaɗe iin̰ ɓaa taa naaŋ kɛn Galile ɔɔ ɓaa ook do ko kɛn Isa taaɗɗen ɔɔ k'ɓaa do ki se.
40028017	Kɛn naaɗe jaay aan do ko ki se, gɔtn se naaɗe aak Isa ɔɔ ɛrg naanin̰ ki. Naɓo maakɗe ki se, jee mɛtin̰ge maakɗe naaja.
40028018	Gɔtn se, Isa iiko cɛɛɗe ki ɔɔ ɗeekɗen ɔɔ: «Raa ɛɗumga tɔɔgɔ do nakge tu paac kɛn maakŋ raa ki ɔɔ kɛn do naaŋ ki.
40028019	'Ɓaa 'taaɗki mɛtjil jeege tun do naaŋ ki se paac ɔɔ 'tɛɗɗeki naaɗe tɛɗn jee mɛtum ki. 'Batizɗeki ute ro Bubu, Goono, te Nirl Salal.
40028020	'Dooyɗeki naaɗe tookŋ kuun taar kɛn maam m'dooyseno paac se ɔɔ kiŋg do ki. Maam se, daayum m'utu te naase, bini ɓii kɛn dunia an naŋ ro ki.»
41001001	Kupm mɛtn Labar Jiga gɛn Isa al‑Masi, Goon Raa.
41001002	Aan gɔɔ kɛn Ezayi debm taaɗ taar teeco taar Raa ki taaɗno maakŋ Kitapin̰ ki do dɔkin̰ kɛn ɔɔ: 'Booyo, maam m'ai kɔl debm kaan̰ naabum naani ki taa ai ɗaapm ɗoobi.
41001003	Tɛr Ezayi ɗeek ɔɔ: K'booy mind deba taaɗ makɔn̰ do kɔɗ‑ɓaar ki ɔɔ: 'Ɗaapki ɗoobm Mɛljege ɔɔ 'tɛɗin̰sin̰ki jiga 'tooɗn tal.
41001004	Debm taaɗ taar teeco taar Raa ki ron̰ Ezayi taaɗn se, naan̰ ɓo Jan‑Batist. Naan̰ naar teec naan jeege tu do kɔɗ‑ɓaar ki se. Gɔtn se naan̰ taaɗɗen ɔɔ: «'Tɛrlki maakse ɔɔ ɔn̰ j'asen batizi ɔɔ Raa asen tɔɔl kusin̰sege.»
41001005	Jee taa naaŋ Jude ki paac ute jee paacn̰ iin̰o maakŋ gɛgɛr kɛn Jeruzalɛm ki se, naaɗe ɓaaɗo gɔtn Jan ki. Naaɗe tɔɔɗ mɛtn kusin̰ɗege naan jeege tu ɔɔ Jan‑Batist batizɗe maakŋ ool magal kɛn k'daŋin̰ Jordan se.
41001006	Jan uuso kal k'ɗaapin̰ ute bɛɛkŋ gin̰ji ɔɔ dɔɔk maakin̰ te kɔl daara; nakŋ kɔsin̰ iimi ute teeje.
41001007	Naan̰ taaɗ jeege tu ɔɔ: «Debm utu aɗe ɓaa mɛtum ki se, naan̰ magal ciruma. Maam se kɔl saan̰ kic ɓo m'aas gɛn no tuutin̰ eyo.
41001008	Maam se m'batizsenga ute maane, num gaŋ naan̰ se ɓo utu asen batizn ute Nirl Salal.»
41001009	Anum, maakŋ ɓiige tun se, Isa iin̰o maakŋ gɛgɛr kɛn Nazarɛt, kɛn taa naaŋ Galile ki, ɓaa ɔŋ Jan‑Batist ɔɔ Jan batizin̰ maakŋ ool Jordan ki.
41001010	Kɛn Isa jaay teeco naatn maakŋ maane ki sum ɓo, aak maakŋ raa ɔɔɗ waŋ ɔɔ Nirl Raa bɔɔyo don̰ ki tec aan gɔɔ dɛɛrɛ.
41001011	Naan̰ booy mindi taaɗ maakŋ raa ki, ɗeek ɔɔ: «Naai se 'Goon maak‑jema, m'bɛɛr m'ɔɔɗio taa naai 'tɔɔlumi.»
41001012	Gɔtn se Nirl Raa naar tɔɔɗ ɔlin̰ do kɔɗ‑ɓaar ki.
41001013	Naan̰ tiŋg ɓii si‑sɔɔ do kɔɗ‑ɓaar ki. Maakŋ ɓiige tun se, Bubm sitange ɓaaɗo naamin̰a. Naan̰ iŋg ute daagen maakŋ kaag ki ɔɔ kɔɗn Raage ɓaaɗo ɔŋin̰a ɔɔ naaɗe aakin̰ don̰ ki.
41001014	Kɛn Jan‑Batist k'j'ɔkin̰ga daŋgay ki jaay ɓo Isa iin̰ ɓaa taa naaŋ Galile ki ɔɔ baag wɔɔkŋ Labar Jiga gɛn Raa se jeege tu
41001015	ɔɔ: «Kaaɗin̰ aasga, Gaar Raa se ɓaaɗoga gɔɔrɔ. 'Tɛrlki maakse ɔɔ aalki maakse do Labar kɛn Jiga.»
41001016	Kaaɗ kɛn Isa deel deel taa baar kɛn Galile ki se, aak Simon ute gɛnaan̰ Andre tund tund gɛndɗe maan. Naaɗe se jee toocn̰ kɛn̰jge.
41001017	Isa ɗeekɗen ɔɔ: «'Ɓaakiro 'daanumki! Ɓɔrse maam m'asen tɛɗn naase jee ɓaa 'je jikilimge aɗe ɓaa ɗoobm Raa ki.»
41001018	Naaɗe naar ɔn̰ gɛndɗege ɔɔ daanin̰a.
41001019	Utu iik naan ki cɔkɔ se, naan̰ aak Jak te gɛnaan̰ Jan; naaɗe se gaan Zebedege iŋg kiŋg maakŋ markabɗe ki, ɗaap ɗaap gɛndɗege.
41001020	Gɔtn se Isa naar daŋɗe. Naaɗe iin̰ ɔn̰ bubɗe Zebede maakŋ markab ki ute jee tɛɗn naabin̰ge ɔɔ naaɗe ɓaa mɛtn Isa ki.
41001021	Isa ɛnd maakŋ gɛgɛr kɛn Kaparnayum ute jee mɛtin̰ ki. Ɔɔ kɛn ɓii sebit jaay aan se naan̰ ɛnd maakŋ ɓee kɛn Yaudge lee tusn maak ki ɔɔ baag dooy jeege.
41001022	Jeegen booy taar kɛn naan̰ dooyɗe se, ɔkɗen taaɗ eyo. Taa dooy naan̰ se ɔk tɔɔgɔ ɔɔ tec aan gɔɔ gɛn jee jeel taaɗn tɔɔkŋ mɛtn Ko Taar Raage se eyo.
41001023	Maakŋ ɓee kɛn Yaudge lee tusn maak ki se, debm ɔk kɔɔn̰ sitan naar ɛndo gɔtn se ɔɔ ɔɔɗ ɔɔyɔ,
41001024	ɔɔ: «Naai Isan Nazarɛt. Naai tap ɓo naaje j'ɔŋ ɗi ute naai? Naai se 'ɓaaɗo gɛn kutje la? Maam se m'jeeli, naai se Debm Salal kɛn Raa ɓo ɔlio.»
41001025	Gaŋ Isa aacin̰ kaama ɔɔ: «'Ɗoa! 'Teec naatn ro gaab kɛn se!»
41001026	Gɔtn se sitan baag tiikŋ gaaba se zak zak, ɔɔɗ ɔɔy makɔn̰ɔ ɔɔ teec naatn ron̰ ki.
41001027	Jeege paac taar se ɔkɗen taaɗ eyo ɔɔ naaɗe tɔnd mɛtn naapa ɔɔ: «Kɛse tap ɓo taar ɔɔ ɗio? Kɛse dooy kiji ɔɔ naan̰ dooy jeege ute tɔɔgin̰ mala. Naan̰ taaɗ sitange tu ɔɔ sitange kic ɓo tookin̰ taarin̰a.»
41001028	Gɔtn se nookin̰ naar eem dɔɔɗ taa naaŋ Galile ute magalin̰a.
41001029	Kɛn naaɗe iin̰ teec naatn maakŋ ɓee kɛn Yaudge lee tusn maak ki se sum ɓo, Isa ɓaa ɓee Simon te gɛn Andre ki. Jak ɔɔ Jan daanin̰a.
41001030	Gɔtn se moom Simon mɛnda se kɔɔn̰ɔ, tooɗ tooɗ daŋal ki, naan̰ ron̰ ɔŋ kɛɗɛk. Kɛn Isa jaay aan se, jeege naar taaɗin̰ taa mɛnd se.
41001031	Naan̰ iik cɛɛn̰ ki, ɔk jin̰a, uun ɗaarin̰a. Gɔtn se ron̰ kɛn ɔŋg kɛɗɛk se tɛrɛc urlu, naan̰ iin̰i ɔɔ baagɗen tɛɗn kɔsɔ.
41001032	Kɛn kaaɗa ooc jaay gɔtɔ tɛɗ ilim se, jeege baag ɓaano te jee kɔɔn̰ge ute jee ɔk kɔɔn̰ sitange paac.
41001033	Jeegen maakŋ gɛgɛr ki se paac tus taa ɓee kɛn ese.
41001034	Gɔtn se Isa ɛɗ lapia jee kɔɔn̰ge tu dɛna ɔɔ kɔɔn̰ɗege se naparin̰ dɛna. Ɔɔ naan̰ tuur sitange dɛna ro jeege tu. Gaŋ sitange se Isa ɔn̰ɗen ɗoobo gɛn taaɗn taar eyo, taa naaɗe se jeelin̰a.
41001035	Mɛtbeen̰ki tanɔɔrin̰‑nɔɔrin̰ gɔt utu ilim sum ɓo, Isa iin̰ teec naatn maakŋ naaŋ kɛn se, ɓaa do kɔɗ‑ɓaar ki gɔtɔ kaam kalaŋ. Gɔtn se, naan̰ iŋg eem Raa.
41001036	Simon ute mɛɗin̰ge teec ɓaa lee jen̰a.
41001037	Kɛn naaɗe jaay ɔŋin̰ se, ɗeekin̰ ɔɔ: «Jeege paac jei jea.»
41001038	Isa ɗeekɗen ɔɔ: «K'ɓaaki maakŋ naaŋge tun kuuy kɛn cɛɛs ki cɛɛs ki, m'ɓaa taaɗn Labar Jiga gɔtn naane kici. Anum, taa naan̰ se ɓo maam m'teecn̰ m'ɓaaɗo se.»
41001039	Naan̰ lee dɔɔɗ taa naaŋ Galile ute magalin̰a, taaɗɗen taar Raa maakŋ ɓeeɗege tun kɛn naaɗe lee tusn maak ki ɔɔ naan̰ tuur sitange ro jeege tu.
41001040	Gaaba kalaŋ ɔk kɔɔn̰ bikiɗi ɓaaɗo cɛɛ Isa ki, ɛrg naanin̰ ki, eemin̰ nɔɔ ɔɔ ɗeekin̰ ɔɔ: «Kɛn naai 'je num, ɛɗum lapia taa rom se ɗaapm 'tooɗn kɔlɔn̰ kɔlɔn̰.»
41001041	Isa aakin̰ se, ɛɛjin̰ don̰ ki, ɔl jin̰ utin̰a ɔɔ ɗeekin̰ ɔɔ: «Yɛɛ, maam m'jea, ɔn̰ roi ɗaapm 'tooɗn kɔlɔn̰ kɔlɔn̰!»
41001042	Gɔtn se sum ɓo, gaabm se bikiɗin̰ ɔn̰in̰a ɔɔ ron̰ ɗaap tooɗ kɔlɔn̰ kɔlɔn̰.
41001043	Gɔtn se, Isa aacin̰ kaama ɔɔ naar tuurin̰a,
41001044	ɔɔ ɗeekin̰ ɔɔ: «'Booy bɛɛ: ɔn̰te ɓaa taaɗn nam ki. Num gaŋ 'ɓaa 'taaɗ roi debm tɛɗn sɛrkɛ Raa ki ɔɔ ɛɗ sɛrkɛ Raa ki aan gɔɔ kɛn Musa taaɗin̰o maakŋ Kitap ki, taa naai roi ɗaapga tooɗga kɔlɔn̰ kɔlɔn̰ se. Bin ɓo jeege paac 'jeele, naai se ɔŋga lapia.»
41001045	Num kɛn gaabm se jaay iin̰ ɓaa se ɔɔ gɔtɔ ɓaa se paac naan̰ baag taaɗn labar nakŋ aanin̰ don̰ ki se jeege tu. Taa naan̰ se ɓo, naan jeege tu se Isa ɔŋ ɛnd te maakŋ gɛgɛr ki eyo, num ɓaa tiŋg do kɔɗ‑ɓaar ki ɔɔ jeege iin̰o gɔtɔ ɓaa se paac, ɓaaɗo ɔŋin̰a.
41002001	Kɛn tɛɗ ɓii kandum se, Isa ɔk tɛrl maakŋ gɛgɛr kɛn Kaparnayum ki, k'booy j'ɔɔ naan̰ utu ɓeene.
41002002	Jeege ɓaaɗo tus dɛna ɛnd ɗooc maakŋ ɓee se tak, bini aan kaam taar ki kic ɓo gɔtɔ gɔtɔ. Gɔtn se Isa taaɗɗen taar Raa.
41002003	Kaaɗ kɛn Isa utu taaɗ taaɗ ɓɔrt se, jeege ɓaano ute debm k'ruŋguyu. Daanɗe ki se gaabge sɔɔ ɓo uunin̰o.
41002004	Taa jeegen dɛn dɛn se, naaɗe ɔŋ ɓaansin̰ te gɔtn Isa ki eyo. Gɔtn ese naaɗe ook do ɓee ki, uɗ buut do ɓee kɛn Isa iŋg maak ki ɔɔ uun bɔɔyo debm k'ruŋguyu do nakŋ tooɗin̰ ki.
41002005	Kɛn Isa jaay aak naaɗe aal maakɗe don̰ ki se, ɗeek debm k'ruŋguy ki ɔɔ: «Goonuma, kusin̰ige se, maam m'tɔɔlisin̰ga naatn.»
41002006	Gɔtn se jee jeel taaɗn tɔɔkŋ mɛtn Ko Taar Raage kandum utu iŋg gɔtn ese jaay booy taar Isa taaɗ se, naaɗe taaɗ ute maakɗe ɔɔ:
41002007	«Gaabm se, je taaɗn ɔɔ ɗio? Naan̰ naaj naaj Raa. Kɛn 'kɔŋ tɔɔl kusin̰ deba se Raa kalin̰ ki sum ey la?»
41002008	Num gaŋ taar naaɗe taaɗ ute maakɗe se, Isa naar jeelga ɔɔ ɗeekɗen ɔɔ: «Taa ɗi jaay naase 'taaɗki ute maakse bin se?
41002009	Gɛn naase ki num, kɛn gay ɓo ɔɔn̰ ciri: kɛn m'ɗeekŋ debm k'ruŋguy ki m'ɔɔ: ‹Kusin̰ige se, maam m'tɔɔlisin̰ga naatn› lɔɓu m'ɗeekŋ m'ɔɔ: ‹Iin̰i, uun nakŋ tooɗi se ɔɔ 'lea› se ɓo ɔɔn̰ cir lɛ?
41002010	Bin num, naase aki 'jeele maam m'Goon Deba se m'ɔk tɔɔgɔ gɛn tɔɔl kusin̰ jeege do naaŋ ki ara.» Gɔtn se, Isa ɗeek debm k'ruŋguy ki ɔɔ:
41002011	«M'ɗeeki m'ɔɔ: iin̰i, uun nakŋ tooɗi ɔɔ 'ɓaa ɓei ki.»
41002012	Gaaba se naar iin̰ uun nakŋ tooɗin̰a ɔɔ teec naan jeege tun te dɛnɗe se. Jeegen iŋg aakin̰ se, nakŋ se ɔkɗen taaɗ eyo. Naaɗe tɔɔm Raa ɗeek ɔɔ: «Nakŋ bin se ɓii kalaŋ j'aak te eyo.»
41002013	Isa ɔk tɛrl jɛŋ baar kɛn Galile ki daala. Jeege dɛna ɓaaɗo ɔŋin̰a ɔɔ naan̰ dooyɗe ute taar Raa.
41002014	Kɛn naaɗe deel deel gɔtn ese se, Isa uun kaamin̰ aak Lɛbi goon Alpe, debm tɔkŋ miiri, iŋg kiŋg gɔtn tɛɗn naabin̰ ki. Naan̰ ɗeekin̰ ɔɔ: «Iin̰i 'daanuma.» Gɔtn se sum ɓo Lɛbi iin̰i ɔɔ daanin̰a.
41002015	Ɓii kalaŋ Isa ute jee mɛtin̰ ki iŋg ɔs kɔs ɓee Lɛbi ki se; jee tɔkŋ miirge dɛna te jee kusin̰ge se ɓaaɗo iŋg ɔs te naaɗe, taa jeege dɛna ɔko mɛtn Isa.
41002016	Jee jeel taaɗn tɔɔkŋ mɛtn Ko Taar Raagen maakŋ Parizige tu se aakin̰ naan̰ iŋg ɔs kɔs ute jee kusin̰ge ɔɔ te jee tɛɗn miirge se, ɗeek jeege tun mɛtin̰ ki ɔɔ: «Aakki tu naan̰ iŋg ɔs kɔs te jee tɔkŋ miirge ute jee kusin̰ge!»
41002017	Kɛn Isa jaay booy taarɗe se, ɗeekɗen ɔɔ: «Jee roɗe kiji se, naaɗe je daptor eyo, num kɛn jee je daptor se, jee kɔɔn̰ge. Maam m'ɓaaɗo se gɛn daŋ jee kɛn saap ɔɔ naaɗe aak bɛɛ naan Raa ki se eyo, num maam m'ɓaaɗo se gɛn jee jeel roɗe ki, naaɗe jee kusin̰ge se.»
41002018	Ɓii kalaŋ se jee mɛtn Jan‑Batist ki ute Parizige uun kuun siam. Naaɗe ɓaaɗo tɔnd mɛtn Isa ɔɔ: «Jee mɛtn Jan ki ute gɛn Parizige se uun siam; anum gɛn ɗi jaay jee mɛtn naai ki uun ey se?»
41002019	Isa tɛrlɗen ɔɔ: «Jeegen ɓaaɗo kɔkŋ mɛnda jaay gaabm mɛnda utu se, naaɗe kuun siam ɔɔ ɗio? Mɛt ki eyo. Naaɗe se kɔŋ kuun siam eyo kɛn mɛl mɛnda jaay utu te naaɗe se.
41002020	Num gaŋ ɓii kalaŋ kaaɗin̰ utu 'kaan se gaabm mɛnda j'utu j'an̰ kɔɔɗn naata. Kaaɗ kɛn se jaay ɓo, mɛɗin̰ge se 'kuun siam.
41002021	«'Booyki, nam 'kɔŋ kaal kal kiji ro kal kɛn koono eyo. Ey num kal kiji se an nɛɛpm ute kal koono ɔɔ gɔtn nɛɛpin̰ se 'tɛɗn magal cir kɛn do dɔkin̰a.
41002022	Ɔɔ tɔtn koojn̰ bin̰ utu iin̰ kiin̰ se, j'ɔmbin̰ maakŋ k‑lɛɛtɛrge tun koono eyo. Ey num tɔtn koojn̰ bin̰ se an dɔɔbm ute k‑lɛɛtɛrge se naatn. Tɔtn se lɛ 'kɔɔy naaŋ ki cɛrɛ ɔɔ k‑lɛɛtɛrge se lɛ, 'dɔɔbm tuju. Num gaŋ bɛɛki num, tɔtn koojn̰ bin̰ utu iin̰ kiin̰ se, k'j'ɔmbin̰ maakŋ k‑lɛɛtɛrge tun kiji.»
41002023	Ɓii kalaŋ ɓii sebit ki se, Isa ute jee mɛtin̰ ki deel maakŋ gɔtn gɛm ki. Kɛn naaɗe deel deel se jee mɛtin̰ ki baag tɛrɛcn̰ do gɛmge.
41002024	Kɛn Parizige aak nakŋ ese se, taaɗ Isa ki ɔɔ: «Aaka, jee mɛti ki tɛɗ nakŋ kɛn j'und te kulu gɛn tɛɗ eyo ɓii sebit ki!»
41002025	Isa tɛrlɗen ɔɔ: «Ɓii kalaŋ naase 'dooyin̰ki te ey la, nakŋ kɛn Daud tɛɗ ute jeen̰ge kaaɗ kɛn naaɗe ɔk nakŋ kɔs eyo ɔɔ ɓo tɔɔlɗe se?
41002026	Kaaɗ kɛn se, Abiatar ɓo magal debm tɛɗn sɛrkɛ Raa ki. Gɔtn se Daud ɛndo maakŋ kɔrɔr magal gɛn Raa ki, tɔs mappan j'ɛɗin̰ga kɛɗ sɛrkɛ Raa ki se ɔɔ ɔsɔ. Ey num, kɛn ɔk ɗoobm 'kɔs se jee tɛɗn sɛrkge Raa ki sum. Gaŋ Daud tɔs ɛɗ jeege tun mɛtin̰ ki se kici.»
41002027	Tɛr Isa ɗeekɗen daala ɔɔ: «Ɓii sebit se, Raa tɛɗin̰ taa debkilimi ey num debkilimi ɓo Raa tɛɗin̰ taa ɓii sebit eyo.
41002028	Taa naan̰ se ɓo Goon Deba se, naan̰ ɓo Mɛl gɛn ɓii sebit.»
41003001	Ɓii kalaŋ Isa ɓaa ɛnd maakŋ ɓee kɛn Yaudge lee tusn maak ki se daala. Gɔtn ese, ɔk gaaba kalaŋ jin̰ ooyga kooyo.
41003002	Jee iŋg gɔtn se ɔnd kaama Isa ki tak, taa naaɗe je an̰ kaaka kɛn n̰'kɛɗn lapia gaab kɛn se ɓii sebit ki num, taa naaɗe an̰ kɔkŋ mindin̰a.
41003003	Isa taaɗ gaab kɛn jin̰ ooyga kooy se ɔɔ: «Iin̰i, 'ɗaar naan jeege tu.»
41003004	Isa tɔnd mɛtn jeegen iŋg aakin̰ se ɔɔ: «Ɓii sebit ki se, j'undsenga kulu gɛn tɛɗn bɛɛ lɔɓu, gɛn tɛɗn kusin̰ lɛ? Ɔɔ ɔŋ deba num an̰ kaaj, lɔɓu an̰ tɔɔl lɛ?» Gaŋ naaɗe se do ɗɛk.
41003005	Gɔtn se Isa uun kaamin̰ aak dɔɔɗɗe paac. Naan̰ maakin̰ taarin̰ doɗe ki ɔɔ bɔɔbɗe makɔn̰ɔ. Ute do‑mɔŋgɗe se, naaɗe tuj naŋin̰ maakin̰ tak tak. Naan̰ ɗeek gaab kɛn jin̰ ooyga kooy se ɔɔ: «'Sɛɛj jii!» Ɔɔ gaabm se sɛɛj jin̰a ɔɔ gɔtn ese sum ɓo jin̰ ɔŋ lapia.
41003006	Kɛn Parizige jaay teeco maakŋ ɓee kɛn Yaudge lee tusn maak ki sum se, naaɗe naar ɓaaɗo tus dɔɔk taarɗe ute jee Ɛrɔdge taa naaɗe je ɗoobm an 'kutn Isa.
41003007	Isa iik tɔk ɓaa te jee mɛtin̰ ki jɛŋ baar Galile ki. Gɔtn se jeege dɔɔlɔ dɛna ɔko mɛtin̰a. Naaɗe se iin̰o taa naaŋ kɛn Galile. Kɛn dɔɔl jeege jaay booy nakgen naan̰ lee tɛɗ se, jee mɛtin̰ge iin̰o taa naaŋ Jude ki kɛngen mɛtin̰ge iin̰o maakŋ gɛgɛr kɛn Jeruzalɛm ki, kɛngen se iin̰o taa naaŋ Idumɛ ki, ɔɔ kɛngen kuuy se iin̰o jɛŋ ool Jordan kɛn kaam naane ɔɔ kɛngen kuuy se iin̰o taa naaŋ Tir ute gɛn Sidɔŋ ki. Naaɗe ɓaaɗo ɔŋin̰a.
41003009	Gɔtn se naan̰ taaɗ jeege tun mɛtin̰ ki ɔɔ k'ɗaapin̰ markaba kaam jin̰a taa jee dɛnge se an̰ kɔtn kɔl kund eyo.
41003010	Isa se ɛɗga lapia jee kɔɔn̰ge tu dɛna. Taa naan̰ se ɓo, jeegen paacn̰ ɔk kɔɔn̰ge se ɓaaɗo tooc ron̰ ki je an̰ kutn te jiɗe.
41003011	Kɛn jee ɔk kɔɔn̰ sitange jaay aakin̰ se, naaɗe taal tooc mɛtn jɛn̰ ki tɔɔɗ tɔɔy ɔɔ: «Naai se Goon Raa.»
41003012	Gaŋ Isa aacɗen kaama makɔn̰ɔ ɔɔ j'ɔn̰te taaɗn jeege tu an̰ jeele.
41003013	Gɔtn se, Isa ɓaa ook do kɔs ki ɔɔ daŋ jee kɛn naan̰ jeɗe ɔɔ naaɗe ɓaaɗo ɔŋin̰a.
41003014	Maakɗe ki se naan̰ bɛɛr tɔɔɗ gaabge sik‑kaar‑dio, kɛn naan̰ daŋɗe jee kaan̰ naabin̰ge, taa 'kiŋg te naan̰a ɔɔ aɗen kɔl gɛn lee taaɗn taar Raa jeege tu,
41003015	ɔɔ naan̰ ɛɗɗen tɔɔgɔ gɛn tuur sitange.
41003016	Kɛse ɓo ro jee sik‑kaar‑di kɛn naan̰ bɛɛr tɔɔɗɗe: Simon naan̰ ɔndin̰ ron̰ Piɛr,
41003017	Jak te gɛnaan̰ Jan, naaɗe se gaan Zebedege kɛn Isa daŋɗe ute ro Bonɛrgɛs kɛn je ɗeekŋ ɔɔ: jeegen se tec aan gɔɔ raa taata.
41003018	Kɛngen kuuy se, Andre, Pilip, Bartelemi, Matiye, Tɔma, Jak goon Alpe, Tade, Simon debm je kujn̰ naaŋin̰a,
41003019	ɔɔ Judas Iskariɔt, naan̰ ɓo debm utu kutn Isa.
41003020	Isa tɛrl ɓaa ɓeene. Gɔtn se jeege ɓaaɗo tus dɛn daala, bini naan̰ ute jee mɛtin̰ ki se gɔtn naaɗe 'kɔŋ jaay an kɔs kic ɓo gɔtɔ.
41003021	Kɛn taasin̰ge jaay booy bin se, naaɗe je ansin̰ kɔkŋ ɓaa ɓeene, taa naaɗe taaɗ ɔɔ: «Isa se don̰ biga.»
41003022	Jee jeel taaɗn tɔɔkŋ mɛtn Ko Taar Raagen iin̰o Jeruzalɛm ki se, naaɗe taaɗ ɔɔ: «Naan̰ se ɔk Belzebul.» Ɔɔ: «Ute Bubm sitange se ɓo naan̰ tuur sitange ro jeege tu.»
41003023	Kɛn Isa jaay booy taarɗe se, naan̰ daŋɗeno cɛɛn̰ ki ɔɔ taaɗɗen ute kaal naagŋ taara ɔɔ: «Bubm sitange jaay tuur ron̰ mala se, an̰ tuur ɔɔ ɗio?
41003024	Kɛn maakŋ taa naaŋ gaar kɛn jeen̰ge taarɗe ɔk mɛtn naap ey se, naaɗe 'kɔŋ kiŋg kalaŋ eyo.
41003025	Jee maakŋ ɓee ki jaay taarɗe ɔk mɛtn naap ey se, jil jee se kiŋgɗe kɔŋ ɓaa eyo.
41003026	Kɛn Bubm sitange jaay baagga tɛɗn bɔɔrɔ ute ro naan̰ malin̰ se bin se naan̰ tɔpga ron̰a, naan̰ se tɔɔgin̰ tɛɗn gɔtɔ ɔɔ gaarin̰ kic lɛ 'tɛɗn gɔtɔ.
41003027	«Kɛn nam jaay je kɛnd kɔsn ɓee debm tɔɔg se, debm se naan̰ ɔk dɔɔkin̰ga jaay ɓo, 'kɔsn ɓeen̰a.
41003028	'Booyki bɛɛ m'asen taaɗa: kusin̰ kɛn jikilimge tɛɗ paac ute naajn̰ kɛn naaɗe naaj Raa se kic ɓo, Raa aɗesin̰ tɔɔlɔ.
41003029	Num gaŋ debm jaay naaj Nirl Salal se, kusin̰ naan̰ se mɔɔtn Raa an̰sin̰ tɔɔl eyo, anum kusin̰ naan̰ se, an̰ tiŋg yɛmin̰a.»
41003030	Isa taaɗɗen bin se taa naaɗe taaɗga taaɗa ɔɔ naan̰ n̰'ɔk sitan.
41003031	Gɔtn se gɛnaa Isage ute kon̰ɗe jaay aan se, naaɗe ɗaar naatn ɔl ɔɔ k'daŋɗeno Isa.
41003032	Gɔtn ese jeege dɛna iŋg gurug Isa, k'ɗeekin̰ j'ɔɔ: «'Booyo! Koi ute gɛnaaigen mɛndge ute kɛn gaabge utu naatn, je ai kaaka.»
41003033	Isa tɛrlɗen ɔɔ: «Koyuma ute gɛnaamge se tap ɓo naŋge?»
41003034	Ɔɔ naan̰ uun kaamin̰a aak jee iŋg gurugin̰ se, ɗeek ɔɔ: «Aakki, jee se ɓo koyuma ute gɛnaamge.
41003035	Taa debm jaay tɛɗ nakŋ Raa maakin̰ jen ro ki se, kɛse ɓo gɛnaam gaaba, kɛn mɛnda ɔɔ koyuma.»
41004001	Tɛr daala Isa baag dooy jeege taa baar kɛn Galile ki. Taa jeegen tus ron̰ ki dɛn se ɓo, ɔlin̰ naan̰ ook iŋg maakŋ markab kɛn do maane ki. Ɔɔ jee ute dɛnɗe se lɛ, ɗaar do jɛŋ baar ki.
41004002	Gɔtn se naan̰ dooyɗen te nakge dɛna ute ɗoobm kaal naagŋ taara. Maakŋ dooyin̰ ki se, naan̰ ɗeekɗen ɔɔ:
41004003	«'Booyki! Deba kalaŋ tɔs kupin̰a ɔɔ teec ɓaa kɔnd buru.
41004004	Num kɛn naan̰ jaay ɔnd kɔnd burin̰ se, kupm mɛtin̰ si jɛŋ ɗoob ki ɔɔ yeelge bɔɔy ɓaaɗo naar tuun ɔsin̰ naatn.
41004005	Kupm mɛtin̰ si do naaŋ kɛn gɔtn maakin̰ ɔk koa. Kupm se naar teeco yɔkɔɗɔ taa gɔtn se, naaŋin̰ cɛɛpɛ.
41004006	Num gaŋ kɛn kaaɗa jaay baag tɔŋgɔ se, naan̰ lawaka ɔɔ tuutu, taa gɔtn se iirin̰ ɔŋ ɛnd ɓaa te dɔk eyo.
41004007	Kupm mɛtin̰ se si maakŋ ji kaag kɛn ɔk kɔrɔndɔ. Ji kaagŋ ute kɔrɔndin̰ se teepe ɔɔ aayin̰ taara ɔɔ bur se, ɔŋ ooj te eyo.
41004008	Num kupm mɛtin̰ se si do naaŋ kɛn jiga. Gɔtn se naan̰ teece, teepe, am tɔk doa ɔɔ ɔk kaama. Do kalaŋ ɔk kaama bɛɛ bɛɛ, kɛngen kuuy ɔk kaama dɛna ɔɔ kɛngen kuuy se ɔk kaama dɛn ciri.»
41004009	Gɔtn se Isa ɗeekɗen ɔɔ: «Debm ɔk bi booyo num, booy ɔk taar se!»
41004010	Kɛn Isa iik tɔk naatn cɛɛ jee dɛnge tu se, jee cɛɛn̰ ki ute jee mɛtin̰ kɛn sik‑kaar‑di se tɔnd mɛtin̰ ɔɔ n̰'aɗen taaɗn tɔɔkŋ mɛtn kaal naagŋ taargen se.
41004011	Naan̰ tɛrlɗen ɔɔ: «Nakŋ j'ɔyin̰ga kɔy maakŋ Gaar Raa ki se, Raa taaɗsenga mɛtin̰ naase ki. Num gaŋ jee kuuy se taargen se paac, naaɗe booyin̰ aan gɔɔ kaal naagŋ taara,
41004012	taa naan̰ se ɓo: Naaɗe aaka naɓo ɔŋ aak ɔk eyo, naaɗe booyo naɓo ɔŋ booy ɔk eyo. Kɛn naaɗe booy ɔkga num, daan naane, naaɗe tɛrlga maakɗe do Raa ki ɔɔ naan̰ aɗen tɔɔl kusin̰ɗe.»
41004013	Gɔtn se, Isa ɗeekɗen ɔɔ: «Kaal naagŋ taar maam m'taaɗsesin̰ ese se jaay naase 'booy ɔkin̰ki ey se, num kaal naagŋ taar kɛn kuuy paac se, an̰ki 'booy kɔkŋ ɔɔ ɗi?
41004014	Debm kɔnd buru se lɛ tec aan gɔɔ debm taaɗ taar Raa.
41004015	Jee mɛtin̰ge se tec aan gɔɔ kupm kɛn si jɛŋ ɗoob ki se. Kɛn naaɗe jaay booyga taar Raa se, Ɓubm sitange naar ɓaaɗo ɔɔɗ taar se maakɗe ki naatn.
41004016	Num jee mɛtin̰ge se, tec aan gɔɔ naaŋ maakin̰ ɔk koa. Jee se jaay booyga taar Raa se, naar ɔkin̰ maakɗe ki ute maak‑raapo.
41004017	Naɓo naaɗe se ɔŋ ɔkin̰ tɔɔg eyo, ɔn̰ taar Raa ɔl iiri maakɗe ki eyo, taa naaɗe ɔŋ ɔn̰ te maakɗe kaam kalaŋ eyo. Kɛn dubar ɔŋɗenga ey lɛ k'baagɗenga dabar gɛn taar Raa sum ɓo, naaɗe naar rɛsn ute kaal maakɗen do Raa ki se naatn.
41004018	Jee mɛtin̰ge se, tec aan gɔɔ gɔtn ɔk jii kaagŋ ute kɔrɔndin̰a. Naaɗe se booyga taar Raa,
41004019	naɓo naaɗe uun nirlɗe do nakge tun do duni ki, je maala ute nakgen jeege lee dɔŋ se. Nakgen se ɓo, ɓaaɗo maak‑saapɗe ki ɔɔ gaasin̰ taar Raa se ɔŋ tɛɗ naaba maakɗe ki eyo.
41004020	'Booyki, kupm si do naaŋ kɛn jiga se tec aan gɔɔ jeegen booy taar Raa ɔɔ took aal maakɗe do ki. Ɔɔ taar Raa se ɔlɗe naaɗe tɛɗn nakgen bɛɛ bɛɛ. Jee mɛtin̰ge se tec aan gɔɔ gɛm kɛn ɔk kaama bɛɛ bɛɛ, kɛngen mɛtin̰ge tec aan gɔɔ gɛm kɛn ɔk kaama dɛna ɔɔ kɛngen kuuy se tec aan gɔɔ gɛm kɛn ɔk kaama dɛn cir se.»
41004021	Tɛr Isa ɗeekɗen daala ɔɔ: «Nam ɔɔcga lɔɔmpin̰ num, deebin̰ dukulu don̰ ki ne? Lɔ ɔndin̰ mɛtn daŋal ki la? Bɛɛki num, an̰ kuun kɔl raan ey la, taa wɔɔr gɔtɔ?
41004022	Taa ɗi nakŋ ko k'kɔyin̰ se utu tooɗn tal, nakŋ kɛn jeege jeel mɛtin̰ ey se, jeege utu 'jeel mɛtin̰ paac.
41004023	'Booyki bɛɛ. Debm ɔk bi booyo num, booy ɔk taar se!»
41004024	Isa tɛrl ɗeekɗen daala ɔɔ: «Ɔndki kɔndɔ ute taar naase 'lee 'booyki se. Taar kɛn Raa ɛɗsesin̰ se, utu asesin̰ dɔɔjɔ, ute nakŋ kɛn naase 'lee 'dɔɔjn̰ki nakge jeege tu se, naase kic j'utu j'asesin̰ dɔɔjn̰ ɗoocn̰ cirr cirr daala.
41004025	Taa debm ɔk se j'an̰ kɔmb do ki, num debm ɔk ey lɛ, kɛn cɔkɔn naan̰ ɔk se kic ɓo, j'an tɔsn naatn.»
41004026	Isa tɛrl taaɗ daala ɔɔ: «Maakŋ Gaar Raa se tec aan gɔɔ nakŋ ese: deba kalaŋ ɓaa kɔnd buru maakŋ gɔtin̰ ki.
41004027	Kɛn maakŋ nɔɔr kɛn naan̰ tooɗ tooɗo lɔ, katar kɛn lɛk lɛkɛ, gɔtn se kupu teec kalin̰ ki ɔɔ teepe, gaŋ naan̰ jeel mɛtin̰ eyo.
41004028	Naaŋ se, tɛɗ kupu teec kalin̰ ki, teepe, am tɔɔk doa ɔɔ do se ɔk kaama jiga.
41004029	Kɛn debm maakŋ‑gɔtɔ jaay aak nakin̰ aacga se, naan̰ uun gɔrɗɔ, baag kɔjn̰ nakin̰a, taa kaaɗn kɔjɔ se aanga.» mutard
41004030	Tɛr Isa taaɗ ɔɔ: «Maakŋ Gaar Raa se maam m'an̰ kɔmb bɛyɛ ute ɗi? Ɔɔ ute kaal naagŋ taar gay jaay maam m'an̰ taaɗin̰ jeege tu se?
41004031	Maakŋ Gaar Raa se tec aan gɔɔ kaam nakŋ k'daŋin̰ mutard . Kɛn j'utu j'ɔɔcin̰ kɔɔc naaŋ ki se, naan̰ baat cir kaam nakgen do naaŋ ki se paac.
41004032	Num gaŋ k'j'ɔɔcin̰ga num, naan̰ magal cir nakgen teec maakŋ ɓar ki se paac. Naan̰ teep tɛɗ magala, tɔp tɛɗ lɛtɛ ɔɔ bini yeelge kic ɓo ɓaaɗo uj kujɗege do ki.»
41004033	Isa dooy jeege ute kaal naagŋ taarge dɛna tec aan gɔɔ napar naan̰gen ese se ɔɔ naan̰ taaɗɗen Taar Raa kɛn naaɗe an̰ kɔŋ kaasn gɛn booy kɔkɔ.
41004034	Naan̰ dooy jeege ute kaal naagŋ taara salal. Num kɛn naan̰ ɔɔpga kalin̰ ki ute jee mɛtin̰ ki num, naan̰ iŋg tɔɔkɗen mɛtin̰a.
41004035	Ɓii kɛn se sum ɓo, aan tɛgɛr se, Isa ɗeek jee mɛtin̰ ki ɔɔ: «K'gaaŋ k'ɓaaki jɛŋ baar kɛn kaam naane.»
41004036	Jee mɛtin̰ ki se iin̰ ɔn̰ jee dɛn se ɔɔ naaɗe uun markabm kɛn Isa iŋg maak ki se ɔɔ ɓaansin̰a. Gɔtn se markabgen kuuy kic ɓo ɓaa te naaɗe.
41004037	Gɔtn se kuulu dɔɔbɔ makɔn̰ɔ, ɔl maane aal walak walak ɔɔ iin̰ ɗooc ɗooc maakŋ markaba.
41004038	Gaŋ Isa aal don̰ do wasad ki tooɗ tooɗ bia kaam mɔɔtn maakŋ markab ki. Jee mɛtin̰ ki tɔnd durin̰a ɗeekin̰ ɔɔ: «Debm dooyje, ɓɛrɛ, naajege j'aki kutu ɔɔ naai 'tɔnd mɛt ey bin se gɛn ɗio?»
41004039	Isa jaay dur se, iin̰ aac kaama kuul ki ɔɔ ɗeek maane ki ɔɔ: «'Doa, 'tooɗ kaam kalaŋ!» Gɔtn se kuulu ɗaara ɔɔ gɔtɔ do dil.
41004040	Isa ɗeekɗen ɔɔ: «Gɛn ɗi jaay naase 'ɓeerki bin se? Ɓɔrse kic ɓo ɔŋ aalki te maakse dom ki ey la?»
41004041	Naaɗe aak nakŋ Isa tɛɗ se, nirlɗe teece ɔɔ gɔtn se naaɗe baag taaɗn ute naapa ɔɔ: «Kɛse tap ɓo naŋa bini, kɛn kuulu ute maane ki kic ɓo tookin̰ taarin̰ se?»
41005001	Gɔtn se naaɗe aan taa baar Galile kɛn kaam naane taa naaŋ jeege tun k'daŋɗen Gɛrazɛnige.
41005002	Kɛn Isa ute jee mɛtin̰ ki jaay bɔɔyo naatn maakŋ markab ki sum se, gɔtn se gaaba kalaŋ naar teeco maakŋ iiɓge tun Yaudge tɛɗin̰o gɛn tɔl taal yoɗege se ɔɔ naan̰ ɓaa dɔɔɗ Isa. Gaabm se ɔk kɔɔn̰ sitan.
41005003	Naan̰ tiŋg maakŋ iiɓge tun se ɔɔ gaabm se k'dɔɔkin̰ ute zin̰ziri kic ɓo, ɔŋ ɔkin̰ eyo.
41005004	Daayum j'aalin̰ dɔkɔɗɔm maala jɛn̰ ki ɔɔ jin̰ k'dɔɔkin̰ te zin̰ziri, num gaŋ naan̰ gaaŋ ute dɔkɔɗɔm maala ɔɔ tɔnd tɛrɛcn̰ ute zin̰ziri se naatn. Nam nam tɔɔg jaay an̰ kɔkŋ ɗaar se gɔtɔ.
41005005	Nɔɔrɔ katara, daayum, naan̰ tiŋg maakŋ iiɓge tu ɔɔ do kɔsge tu, naan̰ tɔɔɗ tɔɔyɔ ɔɔ tɔnd gaaŋ ron̰ ute koge.
41005006	Kɛn naan̰ aak Isa mɛt dɔk se, naan̰ aan̰ ɓaa ɛrg naanin̰ ki,
41005007	ɔɔ naan̰ ɔɔɗ ɔɔy makɔn̰ɔ ɔɔ: «Isa Goon Raa Taaro, j'ɔŋ ɗi ute naai? Ɓɛrɛ, m'aali Raa mindi ki, ɔn̰te 'dabaruma.»
41005008	Kɛn naan̰ taaɗ bin se taa Isa taaɗin̰ga taaɗa ɔɔ: «Sitan, 'teec naatn ro gaab kɛn se!»
41005009	Tɛr Isa tɔnd mɛtn gaaba se ɔɔ: «Naai roi naŋa?» Ɔɔ naan̰ tɛrlin̰ ɔɔ: «Maam se rom Dɔɔl asgarge, taa naaje k'ro naap ki.»
41005010	Naan̰ eemin̰ nɔɔ mɛtin̰ ki kɔni kɔni ɔɔ n̰'ɔn̰te tuurɗe naatn maakŋ taa naaŋ kɛn ese se.
41005011	Kaam mɛtn kɔs ki se ɔk dɔɔl kin̰zirge dɛna gaam gaama.
41005012	Gɔtn se sitange eem nɔɔ mɛtn Isa ki ɗeekin̰ ɔɔ: «Ɔlje naaje se k'ɓaa kɛnd maakŋ kin̰zirge tun ese se.»
41005013	Ɔɔ naan̰ undɗen kulu. Gɔtn se sitange se teeco ro gaab kɛn se ɔɔ ɓaa ɛnd maakŋ kin̰zirge tu. Dɔɔl kin̰zirgen te dɛnɗe se dɔɔbɔ rus ɔɔ naar aan̰o girdi girdi bɔɔy ɓaa si maakŋ baar ki ɔɔ paac maane ɔsɗe. Kin̰zirge se ɓaa ɓaa nakŋ dupu‑dio.
41005014	Kɛn jee gaam kin̰zirge jaay aak nakŋ tɛɗ se, naaɗe dɔɔb an̰ ɓaa taaɗ nakŋ se jeege tun maakŋ gɛgɛr ki ute jeegen iŋg ɓee naatge tu. Ɔɔ jeege se ɓaaɗo aak nakŋ kɛn tɛɗ se.
41005015	Kɛn naaɗe aan ɔŋ Isa se, naaɗe aak gaabm kɛn dɔɔl sitange iŋgo ron̰ ki se, naan̰ mɛtɛkga ɔɔ iŋg kiŋg ute kalin̰ ron̰ ki. Kɛn naaɗe aakin̰ se, ɓeere ɓaa ɔkɗe.
41005016	Jee kɛn aako nakŋ aan do gaab kɛn ɔk sitange ute gɛn kin̰zirge se, naaɗe ɔɔs maanin̰ jeege tu,
41005017	ɔɔ jee se ɓaa eem nɔɔ mɛtn Isa ki ɔɔ n̰'iin̰ n̰'ɔn̰ɗen taa naaŋɗe.
41005018	Kɛn Isa ook maakŋ markab ki ɓaa ɓaa se, gaabm tɛɗo kɔɔn̰ sitange se eemin̰ nɔɔ mɛtin̰ ki ɔɔ 'ɓaa te naan̰a.
41005019	Gɔtn se Isa undin̰ te kul eyo, gaŋ naan̰ ɗeekin̰ ɔɔ: «'Ɓaa ɓei ki ɔŋ jeeige se, 'taaɗɗen nakgen paacn̰ Raa tɛɗi naai ki se, ɔɔ kɛɛjn̰ kɛn naan̰ ɛɛji doi ki se.»
41005020	Kɛn naan̰ jaay ɓaa ɓaa se, baag taaɗn jeege tun taa naaŋ kɛn k'daŋin̰ Gɛgɛrgen‑Sik taa bɛɛ paacn̰ kɛn Isa tɛɗin̰ naan̰ ki se. Ɔɔ jeegen booy taar se, paac se, ɔkɗen taaɗ eyo.
41005021	Isa iin̰ gɔtn se ook maakŋ markab ki ɔɔ ɔk tɛrl ɓaaɗo jɛŋ baar kɛn kaam naane. Kɛn naan̰ jaay aan se, jee dɛnge se ɓaaɗo tus cɛɛn̰ ki.
41005022	Gɔtn se gaaba kalaŋ k'daŋin̰ Jayrus, naan̰ se magal gɛn ɓee Yaudgen lee tusn maak ki, ɓaaɗo jaay aak Isa se, ɛrg mɛtn jɛn̰ ki.
41005023	Naan̰ eemin̰ nɔɔ mɛtin̰ ki kɔni kɔni ɔɔ ɗeekin̰ ɔɔ: «Maam se, goonum mɛnd baat se ɓaa ɓaa kooyo. 'Ɓaaɗo ɔnd ji ron̰ ki, taa naan̰ 'kɔŋ lapia ɔɔ 'kiin̰i.»
41005024	Isa tooko ɔɔ ɓaa te naan̰a. Ɔɔ jee te dɛnɗe se ɔk mɛtin̰a ɔɔ tuurin̰ kaam ara kaam ara.
41005025	Gɔtn se mɛnda kalaŋ bini, gɔtn moosin̰ aan sum se ɔŋ ɗaar eyo. Moosin̰ se, ɔkga ɓaara sik‑kaar‑dio ron̰ ki.
41005026	Naan̰ lee dabarga ron̰ dɛna gɔtn jee dawage tu ɔɔ utga jin̰ paac naɓo ɔŋ te lapi eyo. Num gaŋ kɔɔn̰in̰ se cirin̰ cir do ki daala.
41005027	Num naan̰ booyga kɛn j'ɔɔs maan Isa se, taa naan̰ se ɓo, naan̰ taaɗ ute maakin̰ ɔɔ: «Kɛn maam m'ɓaa jaay m'utga kalin̰ sum ɓo, m'utu m'kɔŋ lapia.» Naan̰ ɛnd daan jeege tu, ɓaaɗo naagŋ Isa ki ɔɔ ut kalin̰a.
41005029	Naan̰ kɛn se sum ɓo, moosin̰ nɔŋ ɗaara ɔɔ naan̰ naam ɔk ron̰a.
41005030	Gɔtn se Isa naar naam tɔɔgɔ teec ron̰ ki se, naan̰ tɛrl aak jee dɛnge ɔɔ tɔnd mɛtɗe ɔɔ: «Naŋa jaay ut kalum se?»
41005031	Gaŋ jee mɛtin̰ ki tɛrlin̰ ɔɔ: «Aaka, jeege ɓo tuuri kaam ara kaam ara, jaay tɛrl naai 'tɔnd mɛta ɔɔ: ‹Naŋa ɓo utum se?› Gɛn ɗi?»
41005032	Num gaŋ Isa tɛrl aak jeegen gurugin̰ se, taa kaakŋ nam jaay utin̰ se.
41005033	Gɔtn se mɛnda se ɓeer ɓaa ɔkin̰a ɔɔ ron̰ ook marga, taa naan̰ jeel nakŋ aan ron̰ ki se. Naan̰ ɓaaɗo ooc mɛtn jɛn̰ ki ɔɔ taaɗin̰ nakŋ kɛn aan don̰ ki se paac.
41005034	Isa ɗeekin̰ ɔɔ: «Goonuma, taa naai aalga maaki dom ki se, kaal maaki se aajiga. 'Ɓaa ute lapia; kɔɔn̰i se ai tɛɗn ɗim ey sum.»
41005035	Kɛn Isa utu ɗaar taaɗ taaɗ ɓɔrt se sum ɓo, jeegen iin̰o ɓee Jayrus ki, naan̰ kɛn magal ɓee kɛn Yaudge lee tusn maak ki se, ɓaaɗo taaɗin̰ ɔɔ: «Ɓɛrɛ, gooni mɛnda se lɛ, ooyga; Debm dooy jeege se ɔn̰in̰ kaam kalaŋ.»
41005036	Gaŋ taar naaɗe se Isa tɔnd mɛt eyo. Naan̰ ɗeek Jayrus ki ɔɔ: «Ɔn̰te 'ɓeere; ɔnd maaki kaam kalaŋ.»
41005037	Isa ɔn̰ nam ɔk mɛtin̰ eyo ɔɔp Piɛr, Jak, ute gɛnaan̰ Jan sum.
41005038	Kɛn naaɗe jaay aan maakŋ ɓee kɛn gɛn magal ɓee kɛn Yaudge lee tusn maak ki se, Isa aak jeege se tɛɗ gaaja gaaja, jee mɛtin̰ge eem keeme, kɛngen mɛtin̰ge tɔɔy tɔɔyɔ se.
41005039	Isa ɛnd maakŋ ɓee ki se ɗeekɗen ɔɔ: «Gɛn ɗi jaay naase eemki ɔɔ 'tɛɗki gaaja gaaja se? Bɛrɛ, goon se lɛ ooy te eyo; naan̰ tooɗ tooɗ bi sum.»
41005040	Gɔtn se naaɗe baagin̰ tooy koogo mɛtin̰ ki. Gaŋ Isa tuur ɔɔɗ jee se paac naatn, ɔɔp bubm goono ute kon̰a ɔɔ jeegen ɓaaɗo ute naan̰ se. Gɔtn se, Isa ɛnd maakŋ ɓee kɛn j'aal goono maak ki se.
41005041	Naan̰ ɔk ji goono ɔɔ ɗeekin̰ ɔɔ: « Talita kuum! » Taar se je ɗeekŋ ɔɔ: m'ɗeeki m'ɔɔ goon mɛnda, iin̰i!
41005042	Gɔtn se goon mɛnda naar iin̰i ɔɔ baag lea. Goon mɛnda se goon ɓaara sik‑kaar‑dio. Kɛn jeege jaay aak nakŋ se, ɓaa deel doɗe ɔɔ ɔkɗen taaɗ eyo.
41005043	Gaŋ Isa dɛjɗen ɔɔ: «Nakŋ se, j'ɔn̰te taaɗn nam ki.» Tɛr ɗeekɗen ɔɔ: «Goon mɛnda se j'ɛɗin̰ kɔsɔ.»
41006001	Isa iin̰ ɔn̰ gɔtn se ɓaa maakŋ naaŋin̰ ki ɔɔ jee mɛtin̰ ki ɓaa te naan̰a.
41006002	Ɓii sebit jaay aan se, naan̰ ɛnd maakŋ ɓee kɛn Yaudge lee tusn maak ki ɔɔ baag dooy jeege. Jee dɛn iŋg booy taar naan̰ iŋg taaɗ se, taar se tap ɓo ɔkɗen taaɗ eyo. Naaɗe taaɗ ɔɔ: «Nakgen se tap ɓo naan̰ ɔŋin̰o gay? Ɔɔ jeel‑taar se naŋa ɓo taaɗin̰o, jaay ɔlin̰ tɛɗ nakŋ‑kɔɔɓgen bin se?
41006003	Naan̰ se debm tirɗn goon Mari, kɛn lee cɔɔc ɗaap nakge se ey la? Naan̰ se gɛnaa Jak, gɛn Joos, gɛn Jud, ute gɛn Simon ey la? Ɔɔ gɛnaan̰gen mɛndge ɓo utu tiŋg te naajege ara ki ey la?» Kɛse ɓo nakŋ kɛn tɛɗɗen naaɗe ɔŋ aal maakɗe don̰ ki ey se.
41006004	Gɔtn se Isa taaɗɗen ɔɔ: «Debm taaɗ taar teeco taar Raa ki se, jeege paac aalin̰ maak ki, num kɛn aalin̰ maak ki ey se, jee maakŋ naaŋin̰ ki, taasin̰ge, ute jee kɛn maakŋ ɓeen̰ ki.»
41006005	Gɔtn se Isa ɔŋ tɛɗ te nakŋ‑kɔɔɓm gam eyo, naɓo tɔnd jin̰ ɓo do jee kɔɔn̰ge tu kandum bin sum ɔɔ naaɗe se ɔŋ lapia.
41006006	Kɛn Isa jaay aakɗe naaɗe baate tookŋ kaal maakɗe don̰ ki se, tap ɓo, ɔkin̰ taaɗ eyo. Gɔtn se Isa iin̰ ɓaa lee dooy jeege maakŋ naaŋge tun cɛɛ gɛgɛr Nazarɛt ki.
41006007	Naan̰ daŋo jee mɛtin̰ kɛn sik‑kaar‑di se baagɗe tɔl naaba jeege di dio. Gɔtn se naan̰ ɛɗɗen tɔɔgɔ gɛn cir sitange,
41006008	ɔɔ dɛjɗen ɔɔ: «Ɔn̰te 'kuunki ɗim gɛn kɔkŋ ɗoobo; ɔn̰te 'kuunki kɔsɔ, ɔn̰te 'kuunki ɓɔɔnɔ, ɔn̰te 'kuunki gurs, num kɛn 'ɓaaki ɓaa se, 'tɔski sirɗge ɓo jisege tu sum.
41006009	'Tɔlki saasege jɛsege tu num gaŋ ɔn̰te 'tɔski kalge di dio.»
41006010	Tɛr naan̰ ɗeekɗen daala ɔɔ: «Kɛn naase aankiga jaay, ɛndkiga ɓee nam ki num, iŋgki gɔtn ese sum bini anki kiin̰ ɓaa maak ki. Ɔn̰te ɓaaki ɓee nam kɛn kuuyu.
41006011	Gɔtn naase 'ɓaaki jaay jeege baate dɔɔɗn kɔkse se ɔɔ baate booy taarse num, naase 'teec ɔn̰ɗeki naaŋɗe ɔɔ kɛn 'teecki teec se, 'kuɗn jɛsege tu kic ɓo 'tupɗenki naatn. Taa kɛse aɗen tɛɗn saaɗa.»
41006012	Kɛn naaɗe jaay ɓaa se taaɗ taar Raa jeege tu ɗeekɗen ɔɔ k'tɛrl maakɗe.
41006013	Naaɗe tuur sitange dɛna ro jeege tu ɔɔ jee kɔɔn̰ge dɛna naaɗe ɔtɗen uubu roɗe ki ɔɔ naaɗe ɛɗɗen lapia.
41006014	Gaar Ɛrɔd se booy jeege ɔɔs maan Isa, taa nookin̰ eem dɔɔɗ gɔtɔ ɓaa se paac. Jee mɛtin̰ge ɔɔ: «Jan‑Batist ɓo duroga daan yoge tu. Taa naan̰ se ɓo Raa ɛɗin̰ga tɔɔgɔ gɛn tɛɗn nakŋ‑kɔɔɓge.»
41006015	Jee mɛtin̰gen kuuy se ɗeek ɔɔ: «Naan̰ ɓo Ɛli.» Ɔɔ jeegen kuuy daala ɗeek ɔɔ: «Naan̰ se debm taaɗ taar teeco taar Raa ki tec deb kalaŋ maakŋ jeejege tun taaɗ taar teeco taar Raa kɛn do dɔkin̰ se.»
41006016	Gaŋ kɛn Ɛrɔd booy j'ɔɔsin̰ maan Isa se, ɗeek ɔɔ: «Kɛse Jan‑Batist kɛn maam m'ɔl k'gaaŋ don̰ se ɓo duroga daan yoge tu.»
41006017	Kɛn naan̰ taaɗ bin se taa naan̰ ɔkga kɔk Ɛrɔdiad, mɛnd gɛnaan̰ Pilip. Num gaŋ Jan ɓaaɗo ɗeekin̰ ɔɔ: «Kɔkŋ naai ɔk mɛnd gɛnaai se ɗoobin̰ eyo.» Taa naan̰ se ɓo, Ɛrɔd ɔl k'j'ɔk k'dɔɔko Jan ɔɔ ɔl k'ɓaa k'j'ɔlin̰ maakŋ daŋgay ki.
41006019	Taa naan̰ se ɓo, Ɛrɔdiad kic ɓo ɔk Jan ute taar‑maaka. Naan̰ je ɗoobm an̰ tɔɔl ɓo, gaŋ ɔŋ eyo.
41006020	Ɛrɔd se aal Jan maak ki taa naan̰ jeele Jan se tɛɗ nakge te ɗoobin̰a, naan̰ se debm salal. Taa naan̰ se ɓo, Ɛrɔd aakin̰ don̰ ki. Kɛn Jan jaay baaga taaɗn taara num, ɗoobm ron̰ tap ɓo, naan̰ jeel eyo. Ute naan̰ se kic ɓo, kɛn Jan jaay baaga taaɗn taara num, Ɛrɔd booy se, maakin̰ raapo.
41006021	Gaŋ ɓii kalaŋ se, Ɛrɔdiad ɔŋ ɗoobm gɛn tɛɗn nakŋ kɛn naan̰ maakin̰ jen ro ki, kaaɗ kɛn Ɛrɔd tɛɗ tɛɗ maak‑raapm ɓii koojin̰ se. Ɛrɔd tɛɗ kɔsɔ te kaaye dɛna, daŋo jee magalgen cɛɛn̰ ki, magal asgarin̰ge ɔɔ magalgen taa naaŋ Galile ki kici.
41006022	Kɛn jeege jaay tus maakŋ ɓee ki gɛn tɛɗn maak‑raapɗe se, gɔtn se goon Ɛrɔdiad mɛnda se, ɓaaɗo ɛnd ɔŋɗe ɔɔ baag daama. Kɛn Ɛrɔd te jeen̰ge jaay aakin̰ naan̰ daam daama se, naaɗe paac maakɗe raapo. Taa naan̰ se, gaarge taaɗin̰ ɔɔ: «Nakŋ naai maaki je se, 'tɔnd mɛtuma, m'aisin̰ kɛɗa.»
41006023	Naan̰ ɗeekin̰ ɔɔ: «Maam se m'naam roma, nakŋ naai 'je ɗi ɗi bini cɛɛsn taa naaŋum kic ɓo, m'aisin̰ kɛɗa.»
41006024	Ɔɔ goono se teec ɓaa tɔnd mɛtn kon̰a ɔɔ: «Kaaya, maam se m'tɔnd mɛtn nakŋ gay?» Gaŋ kon̰ tɛrlin̰ ɔɔ: «'Ɓaa 'ɗeek ɔɔ: maam se m'je do Jan‑Batist.»
41006025	Gɔtn se, goono naar ɛnd ɓaa ɔŋ gaarge, ɗeekin̰ ɔɔ: «'Gaaŋ ɛɗumo yɔkɔɗɔ do Jan‑Batist se maakŋ supura ki.»
41006026	Kɛn gaarge jaay booy taar se, maakin̰ tuju. Naɓo aan gɔɔ naan̰ naamga naam taarin̰ naan jeege tu se, ɗoobm naan̰ an kɔɔɗn don̰a se, gɔtɔ.
41006027	Gɔtn se sum ɓo, gaarge naar ɔl asgar taa ano ɓaa ute do Jan‑Batist. Asgar se iin̰ ɓaa gaaŋo do Jan‑Batist maakŋ daŋgay ki.
41006028	Naan̰ uunin̰o do Jan se maakŋ supura ki, ɓaaɗo ɛɗin̰ goon mɛnd ki ɔɔ goon mɛnd se uun ɓaa ɛɗin̰ kon̰ ki.
41006029	Kɛn jee mɛtn Jan jaay booyo ɔɔ mɛlɗe ooyga se, naaɗe uun ɓaa duubin̰a.
41006030	Jee kaan̰ naabm Isage ɓaaɗo tus cɛɛn̰ ki ɔɔ taaɗin̰ nakgen paacn̰ naaɗe tɛɗo ɔɔ dooy kɛn naaɗe dooyo jeege.
41006031	Gɔtn se ɔk jeege dɛna, jee ɓaa ɓaao, jee tɛrlo tɛrlɛ, gɔtn naaɗe an kɔs kic ɓo gɔtɔ. Taa naan̰ se, Isa ɗeekɗen ɔɔ: «Naase se, iik 'tɔɔk 'ɓaaki do kɔɗ‑ɓaar ki taa aki ɓaa tɔɔl kɔɔr se cɔkɔ.»
41006032	Gɔtn se naaɗe ook maakŋ markab ki ɔɔ gaaŋ ɓaa do kɔɗ‑ɓaar ki kalɗe ki.
41006033	Gaŋ naaɗe jaay ɓaa ɓaa se, jee dɛn se aak jeelɗega. Gɔtn se naaɗe naar teeco maakŋ gɛgɛrge tu paac, naaɗe aan̰ deel naan ki te jɛɗe. Gɔtn naaɗe ɓaa ɓaa se, naaɗe ɓo nɔŋ aan deete.
41006034	Kɛn Isa aan jaay bɔɔyo maakŋ markab ki se, naan̰ aak jee dɛnge se, naan̰ ɛɛjɗen doɗe ki, taa jeege se tec aan gɔɔ baatgen ɔk debm gaam eyo ɔɔ gɔtn se naan̰ baagɗe dooy ute taarge dɛna.
41006035	Gɔtn se, jee mɛtin̰ ki aak kaaɗa ɓaa se, ɓaaɗo ɔŋin̰a ɗeekin̰ ɔɔ: «Ɓɛrɛ, gɔtn ese daanin̰ kɔɗ‑ɓaara, dɔk ute ɓea ɔɔ kaaɗa lɛ kic ɓo ɓaaga.
41006036	Jeege se ɔn̰ɗe wɔɔkŋ ɓaa ɓee naatge tu ute maakŋ naaŋge tun gɔɔr gɔɔr ute gɔtn ese se, gɛn ɓaa je dugŋ nakŋ kɔsɔ.»
41006037	Gaŋ Isa tɛrlɗen ɔɔ: «Jeege se, naase mala ɛɗɗeki kɔsɔ!» Gɔtn se naaɗe ɗeekin̰ ɔɔ: «'Je j'aɗe ɓaa dugŋ mappa gɛn tamma kaaru di jaay j'aɗen kɛɗn naaɗe kɔs la?»
41006038	Isa ɗeekɗen ɔɔ: «Naase ɔkki mappa kando? 'Ɓaa aakin̰ki tu!» Kɛn naaɗe ɓaa aakin̰ se, tɛrl ɓaaɗo taaɗin̰ ɔɔ: «Naaje se j'ɔk mappa mii ute kɛn̰jge dio.»
41006039	Gɔtn se Isa taaɗ jeege tun mɛtin̰ ki ɔɔ jee se paac gaaŋɗeki dɔɔlɔ dɔɔlɔ ɔɔ k'j'iŋg do mu zɛɛrge tu.
41006040	Naaɗe iŋg rɛɛs se: jee mɛtin̰gen kaaru kaaru, jee mɛtin̰gen si‑mii si‑mii.
41006041	Gɔtn se Isa tɔs mappan mii ute kɛn̰jgen di se jin̰ ki, uun kaamin̰ raan, tɔɔm Raa, mappa se naan̰ dupin̰a ɔɔ ɛɗin̰ jeege tun mɛtin̰ ki ɔɔ naaɗe ɓaa nigin̰ jeege tu. Ɔɔ kɛn̰jgen di se kic, Isa gaaŋ nigin̰ jeege tu paac.
41006042	Ɔɔ gɔtn se naaɗe paac ɔs dɛrɛŋ ute maraadɗe.
41006043	Togŋ mappan naaɗe ɔs ɔɔp se, k'tuunin̰ se ɗooc gɔrnɔ sik‑kaar‑dio ɔɔ kɛn̰jgen naaɗe ɔs se kic ɓo ɔɔpga.
41006044	Jeegen ɔs paac se, naaɗe gaabge dupu‑mii.
41006045	Naan̰ kɛn se sum ɓo, Isa ɗeek jeege tun mɛtin̰ ki ɔɔ k'j'ook maakŋ markab ki, k'gaaŋ k'deel k'ɓaa do jɛŋ kɛn naane kaam aak gɛgɛr Betsaida kɔr naan̰ utu wɔɔk wɔɔk jeege se.
41006046	Kɛn Isa wɔɔk jeege aas se, naan̰ iin̰ ɓaa ook do kɔs ki gɛn keem Raa.
41006047	Kɛn markaba jaay aan daan maane ki se, kaaɗa ɓaaga ɔɔ Isa ɔɔp do jɛŋ ki kalin̰ ki.
41006048	Kaaɗ kɛn Isa jaay aakɗe, naaɗe dabar gɛn deepm maane taa kuulu ɔl deeb doɗe ki se. Kɛn gɔtɔ ɔɔpga baata aki kiip se, Isa ɓaa kɔŋ jeen̰ge se, leeɗo do maane ki, sakɗe ɔmb bɛyɛ aan gɔɔ aɗega deele.
41006049	Kɛn naaɗe jaay aak Isa lee lee do maane ki se, naaɗe aakin̰ se saap ɔɔ nirl nam. Gɔtn se naaɗe baag tɔɔɗn tɔɔyɔ,
41006050	taa naaɗe paac aakin̰ga, kɛse ɓo teecɗen nirlɗe. Gaŋ Isa naar taaɗɗen ɔɔ: «Ɔkki maakse tɔɔgɔ. Ɔn̰te 'ɓeerki, kɛse maama.»
41006051	Naan̰ ook maakŋ markab ki ute naaɗe. Gɔtn se kuulu ɗaara, num nakŋ se deel doɗe ɔɔ ɔkɗen taaɗ eyo.
41006052	Taa nakŋ‑kɔɔɓm naan̰ tɛɗ ro mappa ki se, naaɗe ɔnd te te mɛtin̰ eyo, taa biɗe ɔŋ booy ɔk mɛtn nakŋ se eyo.
41006053	Kɛn naaɗe gaaŋ baar jaay aan taa naaŋ Genezarɛt ki se, naaɗe ɓaa ɗaar jɛŋ ki ɔɔ dɔɔk markabɗe.
41006054	Kɛn naaɗe jaay bɔɔyo maakŋ markab ki naatn se, jee se naar ɓaa aak jeel Isa.
41006055	Jeege se aan̰ wɔɔk taa naaŋ kɛn se paac ɔɔ tuuno jee kɔɔn̰ge do nakŋ tooɗɗege tu ɔɔ ɓaano gɔtn naaɗe booy j'ɔɔ Isa utu se.
41006056	Gɔtn naan̰ aanga tak se, kɛn maakŋ gɛgɛrge tu, maakŋ naaŋ baat ki, kɛn maakŋ naaŋ magal ki, lɔ kɛn ɓee naat ki, jeege ɓaano ute jee kɔɔn̰ɗege bɔɔr ki. Ɔɔ naaɗe sɛl mɛtn Isa ɔɔ n̰'ɔn̰ɗe num naaɗe kutn taa kalin̰ sum. Ɔɔ jeegen paacn̰ ut taa kalin̰ se, ɔŋ lapia.
41007001	Parizige ute jee jeel taaɗn tɔɔkŋ mɛtn Ko Taar Raage kandum iin̰o Jeruzalɛm ki, ɓaaɗo tus gɔtn Isa ki.
41007002	Gɔtn se naaɗe aak jee mɛtin̰ kɛn mɛtin̰ge se, tug te jiɗege aan gɔɔ gɛn ɓugɗege ey sum ɓo, baag kɔsɔ.
41007003	Taa Parizige ute Yaudge paac se uun nakŋ ɓugɗege. Kɛn naaɗe jaay tug te jiɗege aan gɔɔ gɛn ɓugɗege ey se, naaɗe ɔs ɗim eyo.
41007004	Kɛn naaɗe ɓaaga suuk ki jaay ɓaaɗoga num, naaɗe tug roɗe jaay baag kɔsɔ. Num naan̰ se sum eyo, tɛɗ nakŋ ɓugɗegen kuuy kic dɛna aan gɔɔ kɛn ɔɔp kɔɔpɗege, nakŋ takŋ maanɗege ɔɔ gidirɗege.
41007005	Parizige ute jee jeel taaɗn tɔɔkŋ mɛtn Ko Taar Raage se tɔnd mɛtn Isa ɔɔ: «Taa ɗi jaay jee mɛti ki baate kuun nakŋ ɓugjege se? Gɛn ɗi jaay naaɗe tug te jiɗege aan gɔɔ gɛn ɓugjege ey sum ɓo, baag kɔsɔ se?»
41007006	Isa tɛrlɗen ɔɔ: «Naase maa jee maakse dio! Do dɔkin̰ kic se Ezayi debm taaɗ taar teeco taar Raa ki se taaɗga taaɗ taar se ro naase ki ɔɔ: Jeegen ese se tɔɔmum ute taarɗe sum, ey num maakɗe se dom ki eyo.
41007007	Kɛn naaɗe ɓaaɗoga kɛrgŋ naanum ki gɛn keemum kic ɓo, cɛr sum, taa nakŋ kɛn naaɗe lee dooy jeege se lɛ, dooyɗe ute nakŋ kɛn jikilimge lee tɛɗ se sum.
41007008	Nakŋ kɛn Raa taaɗ ɔɔ gɛn tɛɗa tap ɓo, naase ɔn̰ki ɔɔ uunki nakŋ jikilimgen lee tɛɗ se ɓo ciri.»
41007009	Tɛr Isa taaɗɗen daala ɔɔ: «Nakŋ kɛn Raa taaɗ gɛn tɛɗa tap ɓo, naase 'rɛsin̰ki naatn ɔɔ 'tɛɗki ɓo nakŋ ɓugsege.
41007010	Ey num Musa taaɗ ɔɔ ne: 'Sook koi ki te bubi ki. «Tɛr naan̰ taaɗ daala ɔɔ: Debm jaay naam kon̰ te bubin̰ se k'tɔɔlin̰a.
41007011	«Num gaŋ naase se, 'taaɗki ɔɔki nakŋ kɛn deba kɛɗn kon̰ ki ey lɛ bubin̰ ki se, jaay ɗeekga ɔɔ: ‹Kɛse tɛɗga kɔrban.› Kɔrban se je ɗeekŋ ɔɔ: nakŋ se ɔɔpga gɛn Raa. Ɔɔki, debm bin se kɔŋ noogŋ kon̰ ute bubin̰ ey sum. Kɛn bin se naan̰ je tɛɗn bɛɛ kon̰ ki ute bubin̰ ki kic num, naase 'gaasin̰ki.
41007013	'Tɛɗki bin se, naase 'tujki taar Raa, 'dooyki jeege ɓo ute nakŋ ɓugsege. Ɔɔ naase utu 'tɛɗki nakgen kuuy dɛna tec napar nakgen se.»
41007014	Gɔtn se Isa daŋo jee dɛnge daala ɔɔ ɗeekɗen ɔɔ: «Uɗki bia ɔɔ 'booy ɔkki taar kɛn maam m'asen taaɗ se!
41007015	Kɛn tuj debkilimi naan Raa ki se nakŋ naan̰ uun ɔl taarin̰ ki jaay ɓaa maakin̰ ki se eyo, num gaŋ nakŋ iin̰o saapin̰ ki jaay teec taarin̰ ki se ɓo, kɛn tujin̰ naan Raa ki.
41007016	['Booyki bɛɛ, debm ɔk bi booyo num, 'booy ɔk taar se.]
41007017	Kɛn Isa jaay iin̰ ɔn̰ jee dɛnge ɔɔ ɓaa ɓeen se, gɔtn se jee mɛtin̰ ki tɔnd mɛtin̰a ɔɔ: «'Taaɗjen tu mɛtn kaal naagŋ taar se.»
41007018	Ɔɔ naan̰ tɛrlɗen ɔɔ: «Naase kic taar se 'booy ɔkki mɛtin̰ ey ne? Naase 'jeelki ey la nakŋ kɛn debkilimi ɔs jaay bɔɔy ɓaa maakin̰ ki se an̰ kɔŋ tujin̰ naan Raa ki eyo.
41007019	Taa nakŋ debkilimi jaay ɔs se, bɔɔy ɓaa maakin̰ ki ɔɔ tɛɗga num, ɓaa naamin̰ ci naatn.» Kɛn Isa taaɗ bin se ɔɔ nakŋ kɔsɔ paac se ɔk taar eyo, debkilimi 'kɔŋ kɔsɔ.
41007020	Isa tɛrl taaɗɗen daala ɔɔ: «Nakŋ iin̰o saapm debkilim ki jaay teec taarin̰ ki se ɓo, kɛn tujin̰ naan Raa ki.
41007021	Taa saapgen jig ey paac se teeco maakŋ debkilim ki. Kɛse ɓo kɛn ɔl jeege lee ɛɛs naapa rɛn̰ rɛn̰, ɓoogo, tɔɔl jeege,
41007022	ɛɛs mɛnd jeege ɔɔ gaabm jeege, tɛɗ jee tamage, tɛɗ kusin̰ ɓaa ute naanɗe, aan̰ jeege dala, tɛɗ nakŋ maakɗe jea, tɛɗ maak‑kilimi ro jeege tu, naaj jeege, nook roɗe ɔɔ ɔlɗe naaɗe tɛɗ jee dɛrlge.
41007023	Nakgen kusin̰ ese paac se teeco saapm debkilim ki, kɛse ɓo kɛn tujin̰ naan Raa ki.»
41007024	Kɛn Isa taaɗ naŋ taarin̰ se, naan̰ iin̰ ɔn̰ gɔtn se ɔɔ ɓaa taa naaŋ Tir ki. Naan̰ aan se, ɛnd maakŋ ɓee ki. Naan̰ je nam jeel gɔtin̰ eyo, naɓo ɔŋ te gɔtn naan̰ an koom eyo.
41007025	Gɔtn se mɛnda kalaŋ bini, mɛnd Yaud eyo. Naan̰ se mɛnd Penisi tiŋg taa naaŋ Siri ki ɔɔ naan̰ ɔk goon mɛnda ɔɔ goonin̰ se ɔk kɔɔn̰ sitan. Mɛnd se booyga j'ɔɔs kɔɔs maan Isa, gɔtn se naan̰ naar ɓaaɗo ɔŋin̰a, ɛrg mɛtn jɛn̰ ki ɔɔ tɔnd mɛtin̰ ɔɔ n̰'tuurin̰ sitan ro goonin̰ ki se naatn.
41007027	Gaŋ Isa taaɗin̰ ɔɔ: «Ɔn̰ gaange se ɔs aasɗe jaayo. Mɛt ki eyo kɛn gaange ɔs dɛrɛŋ te ey sum ɓo k'tɔsn kɛɗn kɔsn se gaan bɛsge tu.»
41007028	Num gaŋ mɛnda se tɛrlin̰ ɔɔ: «Ɗeere Mɛluma, kɔsn si ji gaange tu mɛtn tabil ki se ɓo gaan bɛsge tuun ɔsɔ.»
41007029	Isa tɛrlin̰ ɔɔ: «'Ɓaa, do taari ki se gooni sitan teec ɔn̰in̰ga.»
41007030	Kɛn mɛnda jaay tɛrl aan ɓeen̰ ki se, ɔŋ goonin̰ sitan teec ɔn̰in̰ga ron̰ tɔɔlin̰ga, tooɗ tooɗ daŋal ki.
41007031	Naan̰ kɛn se, Isa iin̰ ɔn̰ taa naaŋ Tir ɔɔ tɛrl ɓaa taa naaŋ Sidɔŋ ki ɔɔ naan̰ aal kaam taa naaŋ kɛn k'daŋin̰ Gɛgɛrgen Sik jaay ɔk tɛrlo kaam aak taa baar Galile.
41007032	Gɔtn se j'ɔk k'ɓaano ute debm duguyu ɔɔ debm duguy se kɛn taaɗ kic ɓo j'ɔŋ k'booy k'j'ɔk mɛc eyo, jeege eem nɔɔ mɛtn Isa ki ɔɔ n̰'ɔnd jin̰ don̰ ki taa an̰ kɛɗn lapia.
41007033	Isa ɔk gaabm se, ɓaansin̰ dɔk ute jee dɛnge, ɔl jin̰a bin̰ ki ɔɔ tɛrl tup ɓooro jin̰ ki ɔɔ ut rɔɔn̰in̰a.
41007034	Gɔtn se naan̰ uun kaamin̰ raan ɔɔ ɔl kon̰ pirr ɔɔ naan̰ ɗeek gaab kɛn se ɔɔ: «Eppata!» Eppata se je ɗeekŋ ɔɔ: ɔɔɗɔ!
41007035	Gɔtn se gaaba naar booyo, rɔɔn̰in̰ tɛrlɛ ɔɔ naan̰ baag taaɗn cɛy.
41007036	Isa taaɗɗen ɔɔ j'ɔn̰te taaɗn nam ki. Gaŋ jee se taaɗ jeege tu uun sird sird.
41007037	Naaɗe aak nakŋ se deel doɗe ɔɔ ɔkɗen taaɗ eyo, ɗeek ɔɔ: «Naan̰ se tɛɗn nakgen paacn̰ jig aak eyo. Tɛɗ jee duguyge booyo ɔɔ jee ɔŋ taaɗ taar ey kic ɓo taaɗa!»
41008001	Maakŋ ɓiige tun se, jeege ɓaaɗo tus dɛn daala num ɗim naaɗe kɔs kic ɓo gɔtɔ. Gɔtn se Isa daŋo jee mɛtin̰ ki ɔɔ taaɗɗen ɔɔ:
41008002	«Jee dɛn ese maam m'aakɗe se m'ɛɛjɗenga doɗe ki, taa naaɗe tɛɗga ɓii mɔtɔ ute maama ɔɔ ɗim kɔsɗe gɔtɔga.
41008003	Kɛn m'ɔn̰ɗen naaɗe ɓaaga ute ɓoɗe num, naaɗe ɓaa baatn ɗoob ki, taa jee mɛtin̰ge se iin̰o gɔtn dɔkɔ.»
41008004	Jee mɛtin̰ ki tɛrlin̰ ɔɔ: «Gɔtɔ lɛ dɔk ute ɓea; gɔtn ara se j'aɗe kɔŋ mappa gay jaay j'aɗe kɛɗn naaɗe kɔsn dɛrɛŋ se?»
41008005	Isa tɔnd mɛtɗe ɔɔ: «Naase tap ɓo ɔkki mappa kando?» Ɔɔ naaɗe tɛrlin̰ ɔɔ: «Naaje k'j'ɔk cili.»
41008006	Gɔtn se Isa ɗeek jee dɛnge tu ɔɔ k'j'iŋg naaŋ ki. Naan̰ tɔs mappan cili se jin̰ ki, tɔɔm Raa aas se, naan̰ dup ɛɗin̰ jeege tun mɛtin̰ ki ɔɔ naaɗe ɓaa nigin̰ jee dɛnge tu.
41008007	Naaɗe ɔk kɛn̰jge sɛɛm sɛɛm kandum bin kici. Taa naan̰ se Isa tɔɔm Raa kici ɔɔ ɗeek jee mɛtin̰ ki ɔɔ ɓaa nigɗesin̰ki kici.
41008008	Gɔtn se jeege ɔs dɛrɛŋ ute maraadɗe. Ɔɔ togŋ ɔɔp se, jee mɛtin̰ ki tɔs ɔmbin̰ maakŋ gɔrnge tu cili.
41008009	Jeegen ɔs se ɓaa ɓaa nakŋ dupu‑sɔɔ. Jaay Isa ɔlɗen k'wɔɔk k'ɓaa.
41008010	Gɔtn se naan̰ naar ook maakŋ markab ki ute jee mɛtin̰ ki ɔɔ gaaŋ ɓaa taa naaŋ kɛn k'daŋin̰ Dalmanuta.
41008011	Parizige ɓaaɗo baag naajn̰ ute Isa. Naaɗe je an̰ goom kɔkŋ do taarin̰ ki, tɔnd mɛtin̰ ɔɔ n̰'tɛɗɗen nakŋ‑kɔɔɓm kɛn iin̰o gɔtn Raa ki.
41008012	Isa ɔl kon̰ pirr, ɗeek ɔɔ: «Jee duni kɛn ɓɔrse jaay je nakŋ‑kɔɔɓɔ se gɛn ɗi? 'Booyki bɛɛ, m'asen taaɗa, jee se j'aɗen tɛɗn nakŋ‑kɔɔɓm gam eyo.»
41008013	Gɔtn se Isa ute jee mɛtin̰ ki iin̰ ɔn̰ɗe, ook maakŋ markab ki ɔɔ gaaŋ deel ɓaa jɛŋ kɛn kaam naane.
41008014	Kɛn naaɗe ɓaa ɓaa te markabɗe do maane ki se, jee mɛtin̰ ki aak se ɔɔpɗenga mappa kalaŋ sum, taa naaɗe dirigɗenoga tɔso te mapp eyo.
41008015	Gɔtn se Isa baagɗe dɛjɛ ɔɔ: «Ɔɔɗki dose ɔɔ ɔndki kɔndɔ ute ɔrɔm Parizige ɔɔ ute gɛn Ɛrɔd se.»
41008016	Gɔtn se jee mɛtin̰ ki baag naajn̰ ute naapa se, taa naaɗe tɔso te mapp eyo.
41008017	Gaŋ Isa jeelga maak‑saapɗe se ɗeekɗen ɔɔ: «Taa ɗi jaay naase 'naajki ute naapa ɔɔ k'j'uunkiro te mapp ey se? Ɓɔrse kic ɓo naase aak ɔkki te eyo ɔɔ 'booy ɔkki te ey rɔk la? Lɔɓu 'booy ɔkki te mɛtn taar se ey lɛ?
41008018	Nakŋ maam m'tɛɗ se, naase aakin̰kiga naɓo aak ɔkin̰ te eyo ɔɔ nakŋ maam m'taaɗsen se 'booyki naɓo 'booy ɔkin̰ te eyo. Naase 'saapki tu,
41008019	kɛn m'dup mappan mii jaay m'ɛɗ gaabge tun dupu‑mii ɔs se, kɛn ɔɔp se naase 'tuun 'ɗoockiro gɔrnɔ kando?» Naaɗe tɛrlin̰ ɔɔ: «Sik‑kaar‑dio.»
41008020	«Ɔɔ kɛn m'dupo mappagen cili jaay m'ɛɗ jeege tun dupu‑sɔɔ ɔs se, mɛt kɔɔpin̰ se naase 'tɔskiro gɔrnɔ kando?» Naaɗe tɛrlin̰ ɔɔ: «Cili.»
41008021	Gɔtn se Isa tɛrl taaɗɗen daala ɔɔ: «Te naan̰ se kic ɓo, naase 'booy ɔkki te ey ɓɔrt la?»
41008022	Isa ute jee mɛtin̰ ki jaay aan naaŋ kɛn Bɛtsaida ki se. Gɔtn se jeege ɔk ɓaan̰o ute debm kaam‑tɔɔkɔ ɔɔ eemin̰ nɔɔ ɔɔ n̰'ɔl jin̰ n̰'utin̰a.
41008023	Isa ɔk ji debm kaam‑tɔɔkɔ ɔɔ tɔɔɗ teecn̰sin̰ naata maakŋ naaŋ kɛn se. Ɔɔ naan̰ baagin̰ tupm ɓooro kaamin̰ ki ɔɔ ɔnd jin̰ don̰ ki ɔɔ tɔnd mɛtin̰a ɔɔ: «Naai aak ɗim lɔɓu gɔtɔ?»
41008024	Debm kaam‑tɔɔkɔ se ɔɔɗ kaamin̰a ɔɔ ɗeek ɔɔ: «Yɛɛ, maam m'aak jeege lee lea, naɓo m'aakɗen tec aan gɔɔ kaagge.»
41008025	Gɔtn se, Isa tɛrl ɔnd jin̰ kaam gaab kɛn se daala ɔɔ gaabm se ɔŋ lapia, kaamin̰ ɔɔɗ aak kɛlɛŋ.
41008026	Isa taaɗin̰ ɔɔ: «Ɔn̰te 'kaal ute maakŋ ɓea ɔɔ uun ɗoobi, 'ɓaa ɓei ki.»
41008027	Isa iin̰ ɓaa ute jee mɛtin̰ ki, ɓaa maakŋ naaŋge tun cɛɛ gɛgɛr Sezare kɛn taa naaŋ Pilip ki. Kɛn naaɗe ɓaa ɓaa ɗoob ki se, Isa tɔnd mɛtɗe ɔɔ: «Gɛn jeege tu num, maam se tap ɓo m'naŋa?»
41008028	Naaɗe tɛrlin̰ ɔɔ: «Jee mɛtin̰ge ɔɔ naai Jan‑Batist, jee kuuy ɔɔ naai Ɛli; kɛngen kuuy taaɗ ɔɔ naai se deb kalaŋ maakŋ jeege tun taaɗ taar teeco taar Raa ki do dɔkin̰ se.»
41008029	Num Isa tɔnd mɛtɗe daala ɔɔ: «Gɛn naase ki num, ɔɔki maam tap ɓo m'naŋa?» Piɛr tɛrlin̰ ɔɔ: «Naai ɓo al‑Masi.»
41008030	Gɔtn se Isa aacɗen kaama ɔɔ taar se j'ɔn̰te ɓaa taaɗn nam ki.
41008031	Gɔtn se, Isa baag dooy jee mɛtin̰ ki ɔɔ bɛɛki se, Goon Deba se utu 'dabar kusin̰ aak eyo. Magal taa ɓee Yaudge, magal jee tɛɗn sɛrkɛ Raage tu, ute jee jeel taaɗn tɔɔkŋ mɛtn Ko Taar Raage, naaɗe se utu an̰ kɔɔɗn kundu ɔɔ utu an̰ tɔɔlɔ. Naan̰ ooy, tɛɗga ɓii mɔtɔ jaay ɓo sɔm, aɗe duru.
41008032	Taar se naan̰ taaɗɗesin̰ tal tal. Gaŋ gɔtn se Piɛr daŋ ɓaansin̰ cɛɛs ki ɔɔ baagin̰ mooyo.
41008033	Num gaŋ Isa tɛrl aak jee mɛtin̰ ki, aac kaama Piɛr ki, ɗeekin̰ ɔɔ: «Ɓubm sitange, iik naatn cɛɛm ki gam naane! Taa saapm naai se gɛn Raa eyo, kɛse saapm jikilimge.»
41008034	Gɔtn se Isa daŋo jee dɛnge ute jee mɛtin̰ ki, taaɗɗen ɔɔ: «Debm jaay je am daan num, 'baatn ron̰ mala, 'kuun kaagŋ yon̰a jaay ɓo am daana.
41008035	Taa debm jaay je kaajn̰ kon̰ se utu an̰ kutu naan Raa ki, ɔɔ debm ut kon̰a taa maama ɔɔ taa Labar Jiga se utu an̰ kaaja.
41008036	Kɛn debm jaay duni ute magalin̰ ɓo kaam jin̰ kic num, kɛn naan̰ kutn kon̰ naan Raa ki se, naan̰ an kɔŋ ɗi ro ki?
41008037	Ey num debkilimi se kon̰a se, naan̰ an̰ dugin̰ ute ɗio?
41008038	Ɔɔ jee dunia kɛn ɓɔrse tɛɗga jee kusin̰ge ɔɔ tujga ɔrmɗe naan Raa ki se, naan naaɗe ki se jaay debm tɛɗ sɔkɔn̰ɔ taa maama ɔɔ taa taarum se, maam Goon Deba kic ɓo sɔkɔn̰ɔ utu am tɔɔl taa naan̰ kici, ɓiin m'aɗe ɓaa maakŋ Gaar Bubum ki ɔɔ ute gɛn kɔɗin̰gen salal se.»
41009001	Gɔtn se Isa ɗeekɗen daala ɔɔ: «Ɗeere, 'booyki bɛɛ, m'asen taaɗa: maakŋ jeege tun ɓɔrse utu ara se, mɛtin̰ge se kooy ey sum ɓo utu kaakŋ maakŋ Gaar Raa kɛn aɗe bɔɔy te tɔɔgin̰a.»
41009002	Kɛn ɓii mɛcɛ jaay deel se, Isa daŋ Piɛr, Jak ute Jan ɔk ɓaanɗe do ko ki jɛrlɛ kalɗe ki. Kɛn naaɗe aan se, gɔtn se Raa ooj tɛrlin̰ ron̰a naanɗe ki.
41009003	Kalin̰ge ɓaa tɛɗ raap lak lak ɔɔ ɔmb mɛt ki birin̰ birin̰. Debm do naaŋ ki jaay kɛcn̰ kɔɔɗn kalin̰ aan gɔɔ naan̰ se, gɔtɔ.
41009004	Gɔtn se, jee mɛtin̰ kɛn mɔtɔ se naar aak Ɛli ute Musa teec naanɗe ki, ɗaar taaɗ taaɗ ute Isa.
41009005	Piɛr ɗeek Isa ki ɔɔ: «Debm dooyje, bɛɛki num, j'aki kiŋg gɔtn ara ki ɓo jiga; ɔn̰ j'asen taal daabge mɔtɔ, kalaŋ naai ki, kalaŋ Musa ki ɔɔ kalaŋ Ɛli ki.»
41009006	Kɛn naaɗe ɓeere jaay ɓaa ɔkɗe se, taar kɛn Piɛr taaɗ se kic ɓo taaɗ rɛn̰ sum, jeel mɛtin̰ eyo.
41009007	Gɔtn se, gapara naar ɓaaɗo deebɗe bat. Ɔɔ maakŋ gapar ki se, k'booy mind deba taaɗ ɔɔ: «Naan̰ se Goonuma, kɛn maam jen̰a. 'Booy uunki taarin̰a!»
41009008	Gɔtn se, jee mɛtin̰ ki naar tɛrl aak cɛɛsɗe ki se, nam gɔtɔ ɔɔp Isa kalin̰ ki ɓo ute te naaɗe sum.
41009009	Kaaɗ kɛn naaɗe utu bɔɔyɔ bɔɔy kon se, Isa dɛjɗe ɔɔ: «Ɓɛrɛ, nakŋ naase aakkiro se, ɔn̰te 'taaɗki nam ki, bini Goon Deba se aɗe dur daan yoge tu jaayo.»
41009010	Gɔtn se naaɗe uun taarin̰a, gaŋ naaɗe naaj ute naapa do taar kɛn naan̰ taaɗ ɔɔ utu aɗe dur daan yoge tu se, taar se tap ɓo, je taaɗn ɔɔ ɗi?
41009011	Gɔtn se naaɗe tɔnd mɛtin̰ ɔɔ: «Gɛn ɗi jaay jee jeel taaɗn tɔɔkŋ mɛtn Ko Taar Raage taaɗ ɔɔ Ɛli aɗe ɓaa jaay al‑Masi aɗe ɓaa se?»
41009012	Naan̰ tɛrlɗen ɔɔ: «Ɗeere, Ɛli utu aɗe ɓaao ɔɔ naan̰ ɓo utu tɔnd ɗaapm nakge paac ute ɗoobin̰ jaayo. Num 'booyki m'asen taaɗa: Ɛli se lɛ ɓaaɗoga, naɓo jeege tɛɗin̰ga nakŋ naaɗe maakɗe je don̰ ki, aan gɔɔ kɛn Kitap taaɗo do dɔkin̰a. Num tɛr maakŋ Kitap ki se, Raa taaɗga taaɗ kic ey la ɔɔ Goon Deba se, utu dabar kusin̰a ɔɔ jeege utu an̰ baate.»
41009014	Kɛn Isa ute jee mɛtin̰ kɛn mɔtɔ jaay ɓaaɗo ɔŋ jee mɛtin̰gen kuuy se, naaɗe aak jeege dɛna iŋg gurugɗe. Gɔtn se jee jeel taaɗ tɔɔkŋ mɛtn Ko Taar Raage kic ɓo utu daan jeege tun se. Naaɗe iŋg naaj naaj ute jee mɛtin̰ kɛn se.
41009015	Kɛn jeege jaay aak Isa utu ɓaaɗo se, naaɗe paac dɔrlɔ ɔɔ aan̰ ɓaaɗo tɛɗin̰ tɔɔsɛ.
41009016	Isa tɔnd mɛtɗe ki ɔɔ: «Ɔŋki ɗi jaay naase iŋg 'naajki taara ute naaɗe se?»
41009017	Deb kalaŋ maakŋ jee dɛnge tu se ɗeekin̰ ɔɔ: «Debm dooy jeege, maam se m'ɓaano ute goonum gaaba ɔɔ goonum se ɔk kɔɔn̰ sitan gaasin̰ ɔŋ taaɗ taar eyo.
41009018	Gɔtn mɛtin̰ se kɛn sitan ɔkin̰ga tak ɓo, uun undin̰ naaŋ ki, tɛɗin̰ taarin̰ tiin̰ gupiyu, ɔlin̰ taan̰ naaŋin̰a, tɛɗga num, ron̰ buj biŋ. Maam m'tɔndo mɛtn jee mɛti ki m'ɔɔ am tuur sitan ro goonum ki, naɓo naaɗe ɔŋ aasin̰ te eyo.»
41009019	Isa ɗeekɗen ɔɔ: «Naase jee do duni kɛn ɓɔrsen aalki maakse do Raa ki ey se, maam tap ɓo m'kiŋg ute naase bini nuŋ ki jaayo? Maam tap ɓo m'asen sɛrkŋ bini nuŋ ki? Goono se ɔk 'ɓaamsin̰kiro!»
41009020	Naaɗe jaay ɔk ɓaano ɓaa ute goono se ɔɔ kɛn sitan jaay aak Isa se, baag tiikŋ goono, uun undin̰ naaŋ ki ɔɔ dircilin̰a ɔɔ taarin̰ tiin̰ gupiyu.
41009021	Isa tɔnd mɛtn bubin̰a ɔɔ: «Kɔɔn̰in̰ se tɛɛsin̰ nuŋ ki?» Bubm goono se tɛrlin̰ ɔɔ: «Kɔɔn̰in̰ se tɛɛsin̰ baatin̰ ki.
41009022	Gɔtn mɛtin̰ge sitan se iin̰ga num ɔlin̰ naan̰ tooc maakŋ pooɗ ki ey lɛ maakŋ maane ki taa je an̰ tɔɔlɔ. Ɛɛjjen doje ki, 'noogje kɛn naai jaay an̰ kaasin̰ num.»
41009023	Gaŋ Isa tɛrlin̰ ɔɔ: «Gɛn ɗi jaay naai taaɗ ɔɔ: ‹Kɛn an̰ kaasin̰ num› se? 'Booyo, ne ɗim ɔɔn̰ cir deb kɛn aal maakin̰ do Raa ki se gɔtɔ.»
41009024	Gɔtn se, bubm goono naar ɔɔɗ ɔɔyɔ ɔɔ: «Maam m'aal maakuma naɓo 'ɓaaɗo 'nooguma taa maam m'kaal maakum paac don̰ ki.»
41009025	Kɛn Isa jaay aak jeege dɛna aan̰ ɓaaɗo ɔŋɗe kɔŋ se, naan̰ aac kaama sitan ki ɔɔ: «Naai sitan debm tɛɗn jeege duguyu ɔɔ gaasɗe ɔŋ taaɗ taar ey se, m'ɗeeki: 'teec naatn ro goon ki se ɔɔ mɔɔtn 'ɓaaɗo eyo!»
41009026	Num sitan se tɔɔy makɔn̰ɔ, tiikin̰ zak zak, jaay teece. Gɔtn se jeege baag taaɗn ɔɔ: «Goono se ooyga!» Taa naaɗe aakin̰ naan̰ tooɗ pɛyɛd.
41009027	Gaŋ Isa ɔk ji goono, uunin̰a ɔɔ goono se iin̰ ɗaar te jɛn̰a.
41009028	Kɛn Isa jaay ɔk tɛrl ɓaa ɓeen se, ɔɔpin̰ kalin̰ ki ute jee mɛtin̰ ki sum se, naaɗe tɔnd mɛtin̰a ɔɔ: «Gɛn ɗi jaay ɓo sitan se naaje j'ɔŋ k'tuurin̰ te ey se?»
41009029	Isa tɛrlɗen ɔɔ: «Napar sitangen bin se, kɛn k'tɔnd te mɛtn Raa ey num, ɔŋ teec eyo.»
41009030	Naaɗe iin̰ ɔn̰ gɔtn se ɔɔ gaaŋ ɓaa taa naaŋ Galile ki. Naan̰ kɛn se, Isa je jeege 'jeel gɔtin̰ eyo,
41009031	taa naan̰ dooy dooy jee mɛtin̰ ki ɔɔ taaɗɗen ɔɔ: «Goon Deba se j'utu j'an̰ kɔkŋ kɔl ji jeege tu. Naaɗe utu an̰ tɔɔlɔ ɔɔ ɓii k‑mɔtɔge tu se naan̰ aɗe dur daan yoge tu.»
41009032	Num gaŋ jee mɛtin̰ ki se, taar se, naaɗe ɔŋ booy ɔk te mɛtin̰ eyo, gaŋ naaɗe ɓeere gɛn tɔnd mɛtin̰a.
41009033	Naaɗe aan Kaparnayum ki. Kɛn naaɗe jaay ɛnd ɓeen se, gɔtn se Isa tɔnd mɛtɗe ɔɔ: «Taa ɗi jaay naase 'naajkiro taara ɗoob ki se?»
41009034	Gaŋ naaɗe do ɗɛk, taa ɗoob ki se, naaɗe naajo ute naapa ɔɔ maakɗe ki se, naŋa ɓo magal ciri.
41009035	Gɔtn se, Isa iŋg naaŋ ki ɔɔ daŋo jee mɛtin̰ kɛn sik‑kaar‑dio ɗeekɗen ɔɔ: «Debm jaay je tɛɗn magal se, n̰'ɔɔp ron̰ baata ɔɔ n̰'tɛɗ debm tɛɗn naabm jeege paac.»
41009036	Isa uuno goon cɔkɔ ɓaano ɗaarin̰ daanɗe ki, uun ɔkin̰ kaaɗin̰ ki ɗeekɗen ɔɔ:
41009037	«Taa maam jaay, debm ɔkga goon cɔkɔ jiga aan gɔɔ goon ese se, kɛse aan gɔɔ naan̰ ɔkum maam mala. Ɔɔ debm ɔkum maam se, ɔkum maam sum eyo, num ɔk debm kɛn ɔlumo.»
41009038	Gɔtn se Jan ɗeek Isa ki ɔɔ: «Debm dooyje, naaje j'ɔŋo deb kalaŋ bin se lee tuur tuur sitange ute roi. Num naaje k'je j'an̰o gaasa, taa naan̰ lɛ, lee ute naajege eyo.»
41009039	Gaŋ Isa tɛrlɗen ɔɔ: «Ɔn̰te 'gaasin̰ki, taa debm jaay tɛɗ nakŋ‑kɔɔɓɔ te rom se, kɔŋ naar tɛrl taaɗn kusin̰ rom ki eyo.
41009040	Debm jaay debm taamooyjege ey se, naan̰ se debm naajege.
41009041	'Booyki bɛɛ, m'asen taaɗa: debm jaay tak ɛɗsenga maan kaaye cɔkɔ taa naan̰ jeelin̰ naase 'tɛɗkiga tɛɗ jee al‑Masige se, debm bin se, bɛɛ naan̰ tɛɗ se 'kutn cɛr eyo, num naan̰ utu 'kɔŋ bɛɗin̰a.»
41009042	«Gaŋ maakŋ gaange tun sɛɛm kɛn aalga kaal maakɗe dom ki se jaay, nam ɔlga deb kalaŋ maakŋ kusin̰ ki se. Debm kɛn ɔlin̰ se, ɔn̰ bɛɛki num, j'uuno ko tootn magala k'dɔɔkin̰ mindin̰ ki ɔɔ j'uun j'undin̰ maakŋ baar ki.
41009043	Kɛn nakŋ naai 'tɛɗ te jii sum ɓo ai kɔl maakŋ kusin̰ ki num, jii se 'gaaŋ und naata. Ɔɔpi jii kalaŋ ɔɔ kɔŋ kaaja gɛn daayum, bɛɛ cir kɛn 'kiŋg te jii dio ɔɔ 'ɓaa maakŋ pooɗ kɛn gɛn daayum.
41009045	Kɛn nakŋ naai 'tɛɗ te jɛi jaay ai kɔl maakŋ kusin̰ ki num, jɛi se 'gaaŋ und naata. Ɔɔpi jɛi kalaŋ ɔɔ kɔŋ kaaja gɛn daayum se, bɛɛ cir kɛn 'lee te jɛi dio ɔɔ 'ɓaa maakŋ pooɗ kɛn gɛn daayum se.
41009047	Kɛn 'kaami jaay ɓo ai kɔli maakŋ kusin̰ ki num, kaami se ɔɔɗ und naata. Ai kɔɔpm kaami kalaŋ ɔɔ 'ɓaa maakŋ Gaar Raa ki bɛɛ cir kɛn 'lee te kaami dio ɔɔ j'ai 'ɓaa kundi maakŋ pooɗ kɛn gɛn daayum se.
41009048	Ɔɔ gɔtn naane se: kuurge lee tɔs daayum jee roɗe tiŋg aan gɔɔ ruumga ruumu ɔɔ iŋg maakŋ pooɗ kɛn gɛn daayum se.
41009049	Ey num aan gɔɔ pooɗo ɗaap nakge se, Raa kic ɓo ɔn̰ dubar, taa ɗaapm debkilimi tɛɗn bɛɛ naanin̰ ki.
41009050	«Kaata se naan̰ nakŋ jiga, num kɛn nijim kaata se naŋga num, j'an̰ tɛɗn j'ɔɔ ɗi jaay nijim gɔtin̰ ki se? Bin se, naase kic ɓo 'tɛɗki jee jiga aan gɔɔ kaatn iŋg bɛɛ se ɔɔ iŋgki lapia te naapa.»
41010001	Tɛr Isa iin̰ gɔt kɛn se ɔɔ ɓaa taa naaŋ Jude ki, kaam aak jɛŋ ool k'daŋin̰ Jordan kɛn kaam naane. Jee dɛnge ɓaaɗo tus cɛɛn̰ ki daala ɔɔ naan̰ baagɗe dooyo aan gɔɔ kɛn naan̰ lee dooy jeege.
41010002	Gɔtn se Parizigen mɛtin̰ge ɓaaɗo taa an̰ naama. Naaɗe tɔnd mɛtin̰ ɔɔ: «Deba se j'undin̰ga kulu gɛn piir mɛndin̰ la?»
41010003	Naan̰ tɛrlɗen ɔɔ: «Do taar kɛn se, Musa tap ɓo taaɗseno ɔɔ ɗi maakŋ Kitap ki?»
41010004	Naaɗe tɛrlin̰ ɔɔ: «Musa se und kulu ɔɔ k'raaŋ maktubm gɛn piiri, j'ɛɗ mɛnd ki jaay ɓo j'an̰ piiri.»
41010005	Gaŋ Isa taaɗɗen ɔɔ: «Taa do‑mɔŋgse ɓo Musa raaŋsen taar se.
41010006	Ey num do kupm mɛt ki se, Raa aalo gaaba ute mɛnda.
41010007	Taa naan̰ se ɓo gaaba teecn̰ kɔn̰ kon̰ te bubin̰a, ɓaa tum te mɛndin̰a,
41010008	ɔɔ naaɗen di se tum tɛɗga daa ro kalaŋ. Bin se naaɗe se tɛɗga aan gɔɔ jee di eyo, num aan gɔɔ deb kalaŋ sum.
41010009	Nakŋ jaay Raa dɔɔkin̰ga dɔɔk se, debkilimi ɔn̰te tuutin̰a!»
41010010	Kɛn naaɗe jaay aan ɓeen se, jee mɛtin̰ ki tɔnd mɛtin̰ do taar kɛn se daala.
41010011	Naan̰ tɛrlɗen ɔɔ: «Kɛn deba jaay piir te mɛndin̰a ɔɔ ɔk mɛnd kuuy se, aan gɔɔ debm teec ɔn̰ mɛndin̰a ɔɔ ɓaa ɛɛs mɛnd nam.
41010012	Ɔɔ mɛnda kic ɓo, kɛn piir te gaabin̰a ɔɔ ɔk gaabm kuuy se, naan̰ se aan gɔɔ mɛnd teec ɔn̰ gaabin̰a ɔɔ ɓaa ɛɛs gaabm nam.»
41010013	Gɔtn se, jeege ɓaano te gaangen sɛɛmɛ gɔtn Isa ki, taa aɗe tɔnd jin̰ doɗe ki, naɓo jee mɛtin̰ ki uunɗe kaamɗe naatn.
41010014	Kɛn Isa jaay aak nakŋ naaɗe tɛɗ se, maakin̰ tuju, ɗeekɗen ɔɔ: «Ɔn̰ki gaangen sɛɛm se aɗe ɓaa gɔtum ki, ɔn̰te 'gaasɗeki. Taa jeegen tec aan gɔɔ gaangen se ɓo utu 'kɔŋ gɔtɔ maakŋ Gaar Raa ki.
41010015	'Booyki bɛɛ, m'asen taaɗa: debm jaay took te Raa kɔsn gaar don̰ ki aan gɔɔ goon cɔkɔ ey se, naan̰ se 'kɔŋ kɛnd maakŋ Gaar Raa ki eyo.»
41010016	Gɔtn se naan̰ tuun tɔkɗe kaaɗin̰ ki, tɔnd jin̰ doɗege tu ɔɔ ɔɔɗɗen ɓooro.
41010017	Kɛn Isa jaay ɓaa ɓaa ɗoob ki se, gaaba kalaŋ aan̰ ɓaaɗo ɛrg naanin̰ ki ɔɔ tɔnd mɛtin̰a ɔɔ: «Debm dooy jeege, naai debm bɛɛ se, maam tap ɓo m'tɛɗn m'ɔɔ ɗi jaay m'kɔŋ kaajn̰ gɛn daayum se?»
41010018	Isa tɛrlin̰ ɔɔ: «Gɛn ɗi jaay naai ɔɔ maam debm bɛɛ se? Debkilim bɛɛ se tap ɓo gɔtɔ; kɛn bɛɛ se, Raa kalin̰ ki sum.
41010019	Naai lɛ 'jeele nakŋ kɛn Raa taaɗ gɛn tɛɗ se, kɛn ɔɔ: Ɔn̰te 'tɔɔl nam, ɔn̰te 'kɛɛsn mɛnd nam, ɔn̰te 'kɛɛsn gaabm nam, ɔn̰te 'ɓoogo, ɔn̰te 'tɔkŋ taar‑kɔɔɓɔ do nam ki, ɔn̰te 'kujun nam, 'sook koi ki te bubi ki.»
41010020	Gaabm se tɛrl Isa ki ɔɔ: «Debm dooy jeege, nakgen se paac, gɔtn m'iin̰ baatum ki tap ɓo, maam m'lee m'tɛɗin̰ tɛɗ tap.»
41010021	Isa jaay aak gaabm se, maakin̰ jen̰a ɔɔ ɗeekin̰ ɔɔ: «Ɔɔpiga naka kalaŋ sum. Nakŋ naai ɔk paac se, 'ɓaa dugin̰ naatn ɔɔ gursin̰ se 'ɓaa 'nigin̰ jee daayge tu, bin se ai tooɗn kɔrbɔtɔ maakŋ raa ki. Ɔɔ naai lɛ, 'ɓaaɗo 'daanuma.»
41010022	Num gaŋ kɛn gaaba jaay booy taar se, ron̰ tɛrɛcin̰ bardak, ɔk tɛrl ɓaa ɓaa se maakin̰ tuj kasak kasak, taa naan̰ debm nak dɛna.
41010023	Isa uun don̰a aak jee mɛtin̰ kɛn iŋg cɛɛn̰ ki se, ɗeekɗen ɔɔ: «Kɛn jee nak dɛnge jaay, kɛnd maakŋ Gaar Raa ki se ɔɔn̰ aak eyo!»
41010024	Jee mɛtin̰ ki jaay booy taar se ɔkɗen taaɗ eyo, num Isa tɛrl ɗeekɗen ɔɔ: «Gɛnumge, kɛnd maakŋ Gaar Raa ki se ɔɔn̰ aak eyo!
41010025	Ɗeere, kɛn gin̰ji jaay deel ute ɓee luppara se ɔɔn̰ɔ; naɓo debm nak dɛna jaay 'kɛnd maakŋ Gaar Raa ki se, ɔɔn̰ cir naan̰ se daala!»
41010026	Jee mɛtin̰ ki jaay booy taar se, ɔkɗen taaɗ eyo cir daala. Naaɗe taaɗ te naapa ɔɔ: «Kɛn bin num, naŋa ɓo 'kɔŋ kaaja?»
41010027	Isa uun kaamin̰ aakɗe ɔɔ ɗeek ɔɔ: «Gɛn jikilimge tu sum num nakŋ se ɔɔn̰ɔ, num Raa ki se, ne ɗim ɔɔn̰in̰ gɔtɔ.»
41010028	Gɔtn se Piɛr taaɗin̰ ɔɔ: «Anum 'booyo, naaje se k'j'ɔn̰oga nakge paac taa j'ai daan naai.»
41010029	Isa tɛrlin̰ ɔɔ: «'Booyki bɛɛ, m'asen taaɗa. Kɛn nam jaay ɔn̰o ɓeege, gɛnaagen gaabge ute kɛngen mɛndge, koa, bubu, gaange ey lɛ maakŋ‑gɔtin̰ge taa maama ɔɔ taa Labar Jiga se,
41010030	nakgen se paac se, naan̰ utu aɗen kɔŋ mɛt kaaru ɓeege, gɛnaagen gaabge ute kɛngen mɛndge, koge, gaange, maakŋ gɔtge, ɔɔ ute dubar kɛn jeege utu an̰ dabar taa maam se. Ɔɔ kɛn kaaɗin̰ jaay aanga num, naan̰ 'kɔŋ kaajn̰ gɛn daayum.
41010031	Maakŋ jeege tun ɓɔrse naan ki se, dɛnin̰ utu kɔɔpm mɔɔtn. Ɔɔ maakŋ jeege tun ɓɔrse mɔɔtn se, dɛnin̰ utu 'tɛɗn jee naan ki.»
41010032	Naan̰ kɛn se, naaɗe uun ɗoobo gɛn kookŋ ɓaa Jeruzalɛm ki ɔɔ kɛn naaɗe jaay ɓaa ɓaa se, Isa deel naanɗe ki. Jee mɛtin̰ ki se nakŋ se deel doɗe ɔɔ jee dɛn ɔk mɛtin̰ se lɛ, ɓeere ɔkɗe. Gɔtn se naan̰ daŋ jee mɛtin̰ sik‑kaar‑di kalɗe ki ɔɔ baagɗen taaɗn nakŋ utu kaan don̰ ki se daala.
41010033	Naan̰ ɗeekɗen ɔɔ: «'Booyki, ɓɔrse naaje k'j'ook k'ɓaaki ɓaa Jeruzalɛm ki ɔɔ Goon Deba se, j'utu j'an̰ kɔkŋ kɔl ji magal jee tɛɗn sɛrkɛ Raage tu ute ji jee jeel taaɗn tɔɔkŋ mɛtn Ko Taar Raage. Naaɗe utu an̰ kɔjn̰ bɔɔrɔ don̰ ki kɛn j'an̰ ɓaa tɔɔlɔ ɔɔ utu an̰ kɔkŋ kɔlin̰ ji jeege tun Yaudge eyo.
41010034	Naaɗe se utu an̰ tooy koogo mɛtin̰ ki, an̰ tupm ɓooro ron̰ ki, an̰ tɔnd te mɛɛjɛ ɔɔ utu an̰ tɔɔlɔ. Anum, kɛn ooy tɛɗga ɓii mɔtɔ se, naan̰ utu aɗe dur daan yoge tu.»
41010035	Jak te Jan gaan Zebedege ɓaaɗo ɔŋ Isa ɔɔ tɔnd mɛtin̰a ɔɔ: «Debm dooyje, bɛɛki num, nakŋ naaje k'je k'tɔnd mɛti ro ki se, naai ajen tooko.»
41010036	Isa tɛrlɗen ɔɔ: «Naase 'jeki m'asen tɛɗn ɗi?»
41010037	Naaɗe tɛrlin̰ ɔɔ: «Kɛn naai aɗe tɛrl maakŋ gaari ki se, ɔn̰jen deb kalaŋ kiŋg do ji daami ki ɔɔ kɛn kalaŋ do ji jeeli ki.»
41010038	Gaŋ Isa tɛrlɗen ɔɔ: «Nakŋ naase 'tɔndki mɛta ro ki se, naase 'jeel ɔkki te mɛtin̰ eyo.» Gɔtn se naan̰ ɗeekɗen ɔɔ: «Kɔɔpm dubar maam m'utu m'kaay se, naase an̰ki kɔŋ kaasn gɛn kaayin̰ la? Lɔ batɛm maam m'utu m'tɛɗ se, naase an̰ki 'kɔŋ kaasn gɛn tɛɗin̰ la?»
41010039	Naaɗe tɛrlin̰ ɔɔ: «Yɛɛ, naaje j'an̰ kɔŋ kaasa.» Naɓo Isa ɗeekɗen ɔɔ: «Ɗeere, naase utu aki kaay kɔɔpm kɛn maam m'utu m'kaay se ɔɔ utu aki tɛɗn batɛm aan gɔɔ kɛn maam m'utu m'tɛɗ se.
41010040	Naɓo gɛn gɔtn kiŋg jaay do ji daamum ki, ey lɛ do ji jeelum ki se, ɔlum maam eyo. Gɔtn se Raa ɗaapin̰ga ɗaap malin̰ge tu.»
41010041	Kɛn jee mɛtn Isa kɛn sik jaay ɓaa booy taar ese se, maakɗe tuju do Jak te Jan ki.
41010042	Isa daŋɗeno paac ɔɔ ɗeekɗen ɔɔ: «'Jeelki, jeegen k'tɔlɗe gaarge do mɛtjil jeege tun ɓaa se paac se, naaɗe iŋg doɗe ki ɔɔ magalgen k'tɔndɗe se tɛɗ jeege te taa tɔɔgɔ.
41010043	Num daan naase ki se ɔn̰te 'tɛɗn bini. Kɛn maakse ki jaay nam je tɛɗn magalse se, ɔn̰ ron̰ tɛɗn debm kaan̰ naabse.
41010044	Ɔɔ maakse ki se jaay nam je tɛɗn naanse se ɔn̰ ron̰ asen tɛɗn ɓulse paac.
41010045	Taa Goon Deba ɓaaɗo se, taa jeege ɓo an̰ tɛɗn naab eyo; num naan̰ ɓaaɗo se taa naan̰ ɓo tɛɗn naaba jeege tu ɔɔ kɛɗn kon̰ gɛn dugŋ do jee dɛna.»
41010046	Isa te jee mɛtin̰ ki aan maakŋ gɛgɛr kɛn k'daŋin̰ Jeriko ki. Kɛn naaɗe deel deel jaay aan taar ki se, jeege dɛna ɔk mɛtɗe. Gɔtn se naaɗe ɔŋ debm kaam‑tɔɔkɔ jɛŋ ɗoob ki iŋg baay baaya ron̰ Bartime, goon Time.
41010047	Kɛn naan̰ booy jaay j'ɔɔ Isan Nazarɛt ɓo deel deel se, naan̰ baag tɔɔy ɔɔ: «Isa, naai Goon Daud, ɛɛjum dom ki!»
41010048	Jeege dɛna uunin̰ kaamin̰a ɔɔ n̰'doa, gaŋ naan̰ tɔɔɗ tɔɔy makɔn̰ɔ cir daala ɔɔ: «Goon Daud, ɛɛjum dom ki!»
41010049	Isa ɔk ɗaara ɔɔ ɗeek ɔɔ: «'Daŋumsin̰kiro.» Naaɗe ɓaa ɔŋin̰a, ɗeekin̰ ɔɔ: «Isa daŋi. Ɔk 'maaki tɔɔgɔ, iin̰i.»
41010050	Gɔtn ese debm kaam‑tɔɔkɔ ɔɔɗ und te kal magalin̰a, naar iin̰ kirit ɔɔ ɓaa gɔtn Isa ki.
41010051	Isa tɔnd mɛtin̰ ɔɔ: «'Je m'ai tɛɗn ɗi?» Debm kaam‑tɔɔkɔ tɛrlin̰ ɔɔ: «Debm dooyje, ɔɔɗum kaamuma.»
41010052	Isa taaɗin̰ ɔɔ: «'Ɓaa. Taa naai aalga maaki dom ki se, ɔŋga lapia.» Gɔtn se kaamin̰ naar ɔɔɗ aaka ɔɔ naan̰ ɔk ɗoobo ute Isa tɛlɛ.
41011001	Kɛn Isa te jee mɛtin̰ ki jaay aan gɔɔr te Jeruzalɛm se, naaɗe aan do kɔsn ɔlib ki kɛn cɛɛ naaŋge tun k'daŋɗe Bɛtpajɛ te Betani. Gɔtn se maakŋ jeen̰ge tun mɛtin̰ ki se, Isa ɔl jeege di naaba.
41011002	Naan̰ ɗeekɗen ɔɔ: «'Ɓaaki maakŋ naaŋ kɛn naanse ki se. Kɛn naase ɛndki kɛnd se, aki kɔŋ goon buuru k'dɔɔkin̰ga dɔɔkɔ ɔɔ nam ɓii kalaŋ ook te do ki eyo. 'Tuut 'ɓaansin̰kiro.
41011003	Kɛn nam jaay ɗeeksenga ɔɔ: gɛn ɗi jaay naase 'tɛɗki nakŋ se? 'Tɛrlin̰ki ɔɔki: Mɛlje ɓo jen̰a ɔɔ tɛɗga sum ɓo, asesin̰o naar tɛrl gɔtin̰ ki.»
41011004	Kɛn naaɗe jaay ɓaa aan se, ɔŋ goon buuru ɗoob ki k'dɔɔkin̰ga dɔɔk taa ɓee ki ɔɔ naaɗe tuutin̰o.
41011005	Jee kɛn naaɗe ɔŋɗe gɔtn ese se, jee mɛtin̰ge aakɗe se ɗeekɗen ɔɔ: «Goon buuru se, 'tuutin̰ki gɛn ɗi?»
41011006	Naaɗe tɛrlɗen aan gɔɔ kɛn Isa taaɗɗeno ɔɔ jee se ɔn̰ɗe naaɗe tuuto goon buuru se.
41011007	Naaɗe ɔk ɓaansin̰ Isa ki, tɔɔɗ taal kal magalɗege do buur ki se jaay Isa iŋg do ki.
41011008	Jeege dɛna tɔɔɗ taal kal magalɗege ɗoob ki. Ɔɔ jee mɛtin̰ge gaaŋo doomo maakŋ kaag ki, ɓaaɗo tɔmbin̰ ɗoob ki se kici.
41011009	Jee deel naanin̰ ki ɔɔ jee ɔk mɛtin̰a ɗɔɔb ɔɔy ɔɔ: «Ozaana! Ozaana!» «Raa tɛɗn bɛɛn̰ do deb kɛn ɓaaɗo te ro Mɛljege Raa!»
41011010	«Raa tɛɗn bɛɛn̰ do deb kɛn ɔs gaar gɛn bubjege Daud!» «Ozaana Raa kɛn raan maakŋ raa ki!»
41011011	Isa ɛnd maakŋ gɛgɛr kɛn Jeruzalɛm ki ɔɔ naan̰ ɓaa ɛnd maakŋ Ɓee Raa ki. Kɛn naan̰ bɛɛr aak dɔɔɗ nakge paac aas se, kaaɗ kɛn se kaaɗa ɓaaga. Gɔtn se naan̰ teec ɓaa ute jee mɛtin̰ kɛn sik‑kaar‑di se Betani ki.
41011012	Mɛtbeen̰ki, kɛn naaɗe iin̰o Betani ki se, Isa naam ɓo tɔɔlin̰a.
41011013	Kɛn naan̰ jaay uun kaamin̰ aak ko ba ɗaar ɗaar te kambin̰ dɔk naane se ɔɔ kaaɗn naane kɔŋ koojin̰ kɔsɔ. Naɓo kɛn naan̰ jaay ɓaa mɛtin̰ ki se naan̰ ɔŋ kamba sum taa kaaɗn koojn̰ ko ba se ute ɓɔrtɔ.
41011014	Gɔtn se Isa taaɗ ko ba ki se ɔɔ: «Naan ki se mɔɔtn nam kɔsn naam kooji ey sum.» Gaŋ taar naan̰ taaɗ se jee mɛtin̰ ki se booyga.
41011015	Naaɗe aan Jeruzalɛm ki ɔɔ gɔtn se, Isa ɓaa ɛnd daan bɔɔr Ɓee Raa ki ɔɔ naan̰ baag tuur jeegen ɓaano te nakɗege gɛn zoa ɔɔ jeegen ɓaaɗo dugu gɔtn ese se. Naan̰ tɔt tɔl tuun te tabil jee pɛlɛkŋ gursge naatn ɔɔ tɔt tɔl te nakgen jee tɛɗn zo dɛɛrge lee tiŋg do ki se kici.
41011016	Naan̰ gaasɗe ɔɔ nam ɔn̰te deel ɓaano ute ne ɗim daan bɔɔr Ɓee Raa ki.
41011017	Gɔtn se naan̰ dooyɗe, taaɗɗen ɔɔ: «Raa taaɗ maakŋ Kitap ki ɔɔ: Ɓee maam se tɛɗn ɓee kɛn mɛtjil jeegen ɓaa se paac ansum keeme. Num gaŋ naase 'tɛɗin̰ki tɛɗga gɔtn jee ɓoogge!»
41011018	Magal jee tɛɗn sɛrkɛ Raage tu ɔɔ ute jee jeel taaɗn tɔɔkŋ mɛtn Ko Taar Raage jaay booy nakŋ kɛn Isa tɛɗ se, naaɗe je ɗoobm an̰ tɔɔlɔ. Naɓo naaɗe ɓeerin̰ ɓeere, taa jee dɛngen tus se jaay booy taar Isa dooyɗen se, ɔkɗen taaɗ eyo.
41011019	Kɛn aan tɛgɛr gɔtɔ ɔk jin̰ se, Isa te jee mɛtin̰ ki teec naatn maakŋ gɛgɛr kɛn Jeruzalɛm ki se.
41011020	Mɛtbeen̰ki tanɔɔrin̰‑nɔɔrin̰a, kɛn naaɗe tɛrlo tɛrl Jeruzalɛm ki se, naaɗe aak ko ba kɛn Isa naamin̰ se, tuutga n̰ɛs.
41011021	Gɔtn se Piɛr saap do taar kɛn Isa taaɗo se, ɗeekin̰ ɔɔ: «Debm dooyje, aaka! Ko ba naai 'naamin̰ se, tuutga n̰ɛs.»
41011022	Isa tɛrl taaɗ jeege tun mɛtin̰ ki ɔɔ: «Naase se aalki maakse do Raa ki!
41011023	'Booyki bɛɛ, m'asen taaɗa. Kɛn deba jaay ɗeek ko ki ɔɔ: ‹Iin̰i ooc maakŋ baar ki› ɔɔ debm se jaay ɔk naaja maakin̰ ki eyo ɔɔ aal maakin̰ do taar kɛn naan̰ taaɗ se, nakŋ se Raa ansin̰ kɔŋ tɛɗa.
41011024	Taa naan̰ se ɓo, maam ɗeeksen m'ɔɔ: nakŋ paacn̰ naase 'je aki tɔnd mɛta gɔtn Raa ki se, aalki maakse aan gɔɔ ɔŋin̰kiga ɔɔ Raa asesin̰ kɛɗa.
41011025	Kɛn naase iin̰ ɗaarkiga raan 'ɓaaki 'ɓaa tɔnd mɛtn Raa jaay, ɔkki taar te nam num, 'ɓaa ɔkin̰ki naagin̰ jaayo. Bin jaay Bubsen maakŋ raa kic ɓo asen tɔɔl kusin̰sege.»
41011027	Isa ute jee mɛtin̰ ki tɛrl ɓaaɗo Jeruzalɛm ki daala. Kaaɗ kɛn naan̰ lee ɓaa kaam ara kaam ara daan bɔɔr Ɓee Raa ki se ɓo, magal jee tɛɗn sɛrkɛ Raa ki, jee jeel taaɗn tɔɔkŋ mɛtn Ko Taar Raage ute magal taa ɓee Yaudge se ɓaaɗo ɔŋin̰a.
41011028	Naaɗe tɔnd mɛtin̰ ɔɔ: «Naai tap ɓo kɛn undi kulu gɛn tɛɗn nakgen se tap ɓo naŋa? Ey lɛ kɛn ɛɗi tɔɔgɔ gɛn tɛɗn nakgen se, tap ɓo naŋa?»
41011029	Isa tɛrlɗen ɔɔ: «Maam m'je tɔnd mɛtse naka kalaŋ sum. Kɛn naase jaay 'tɛrlumkiga num, maam kic m'asen taaɗn debm kɛn undum kulu gɛn tɛɗn nakgen se.
41011030	'Taaɗumki tu, naŋa jaay ɔlo Jan‑Batist batiz jeege se: Raa lɔɓu jikilimge lɛ?»
41011031	Ɔɔ gɔtn se naaɗe baag saapa ɔɔ taaɗ te naapa ɔɔ: «Naan̰ se j'an̰ki tɛrl ɔɔ ɗio? Kɛn k'taaɗkiga j'ɔɔki: ‹Raa ɓo ɔlin̰o› lɛ, naan̰ ajeki ɗeekŋ ɔɔ: ‹Gɛn ɗi jaay baate tookŋ kuunki taar Jan se?›
41011032	Anum kɛn k'taaɗkiga j'ɔɔki: ‹Jikilimge ɓo ɔlin̰o› lɛ? A‑a.» Taa naaɗe se ɓeer ɓeer jeege tu, taa jeege paac se jeel maakɗe ki Jan se debm taaɗ taar teeco taar Raa kɛn mala mala.
41011033	Gɔtn se naaɗe tɛrl Isa ki ɔɔ: «Naaje se k'jeel eyo.» Tɛr Isa tɛrlɗen ɔɔ: «Maam kic num, m'asen kɔŋ taaɗn debm kɛn undum kulu gɛn tɛɗn nakgen se eyo.»
41012001	Gɔtn se Isa baag taaɗn jeege tu ute kaal naagŋ taara ɔɔ: «Gaaba kalaŋ tɛɗ jinɛn bin̰, iin̰ gurugin̰ te durdur, uɗ gɔɔ do ko ki gɛn rii koojn̰ bin̰in̰a ɔɔ iin̰ gɔtɔ jɛrlɛ gɛn kiŋg bɔɔbm jinɛnin̰a. Gɔtn se maakŋ jinɛnin̰ se naan̰ ɔn̰in̰ kaam ji jee tɛɗn naabge tu ɔɔ jee tɛɗn naabge se tɛɗga num utu kɔŋ bɛɗɗe ɔɔ gɔtn se naan̰ iin̰ ɓaa mɛrtɛ.
41012002	Kɛn kaaɗn kugŋ koojn̰ bin̰ jaay aan se, naan̰ ɔl debm tɛɗn naabin̰ se gɔtn jeege tun naan̰ ɔn̰ɗe jinɛnin̰ kaam jiɗe se, taa an̰o kɔkŋ bɛɗin̰a.
41012003	Num kɛn debm tɛɗn naabin̰ jaay aan jinɛnɛ ki se, jee se ɔk tɔnd dɛrɛŋin̰a ɔɔ tuurin̰ ɔn̰in̰ ɓaa jin̰ sik.
41012004	Kɛn mɛl jinɛnɛ jaay aakin̰ naan̰ ɓaaɗo jin̰ sik se, naan̰ ɔl debm tɛɗn naabm kuuy daala. Naan̰ kic kɛn ɓaa aan se, naaɗe ɔk tɔndin̰ don̰ ki ɔɔ naajin̰a.
41012005	Naan̰ kɛn se, tɛr debm jinɛnɛ ɔl debm tɛɗn naabm kuuy daala. Naan̰ se naaɗe ɔk tɔɔlin̰a. Tɛr debm jinɛnɛ se ɔlo jee tɛɗn naabgen kuuy dɛn daala. Naaɗe se kic ɓo jee mɛtin̰ge naaɗe tɔnd dɛrɛŋɗe ɔɔ kɛngen mɛtin̰ge naaɗe tɔɔlɗe.
41012006	Debm kɛn ɔɔpin̰ se, kɛse goon maak‑jen̰a. Naan̰ saap ɔɔ: ‹Goonum mala se naaɗe utu tookŋ kuun taarin̰a.› Taa naan̰ se ɓo, naan̰ ɔlin̰o kaam mɔɔtn.
41012007	Gaŋ jee tɛɗn naabgen ese jaay aakin̰ se, baag taaɗn te naapa ɔɔ: ‹Naan̰ se ɓo kɛn bubin̰ ooyga num utu 'tɛɗn mɛl jinɛnɛ se; kɛn bin num 'ɓaakiro, k'tɔɔlin̰ki ɔɔ jinɛnɛ se ajeki kɔɔpm naajege tu.›
41012008	Gɔtn se naaɗe ɔkin̰a, tɔɔlin̰a ɔɔ maakŋ jinɛn ki se, naaɗe uun undin̰ naatn.»
41012009	Num Isa tɔnd mɛtɗe ɔɔ: «Kɛn mɛl jinɛnɛ jaay ɓaaɗoga num, jee se naan̰ aɗen tɛɗn ɔɔ ɗi? Kɛn naan̰ ɓaaɗoga num, jee se naan̰ aɗen tɔɔl naatn ɔɔ jinɛnin̰ se lɛ, naan̰ an̰ kɛɗn kaam ji jeege tun kuuy.
41012010	Naase 'dooyin̰kiga te ey la taar kɛn Raa taaɗn maakŋ Kitap ki se ɔɔ: Ko kɛn jee kiin̰ ɓeege baatin̰ se, naan̰ se ɓo tɛɗga ko kɛn 'gakŋ ɓea;
41012011	kɛse ɓo naabm Mɛljege Raa ɔɔ naajege tu se j'aakin̰ki se ɔkjeki taaɗ eyo!»
41012012	Num magal Yaudge se jeelga kaal naagŋ taar kɛn Isa taaɗ se, taaɗ te naaɗe. Gɔtn se naaɗe je ɗoobm kɛn an̰ kɔkɔ, naɓo naaɗe ɓeer jee dɛnge tu. Gɔtn se naaɗe iin̰ ɔn̰in̰a.
41012013	Magal Yaudge ɔl Parizigen mɛtin̰ge te jee Ɛrɔdgen mɛtin̰ge, taa ɓaa goom kɔkŋ Isa do taarin̰ ki.
41012014	Naaɗe ɓaaɗo taaɗin̰ ɔɔ: «Debm dooy jeege, naaje k'jeele naai se 'taaɗ taar mɛt ki ɔɔ taar jeegen kuuy se naai 'tɛɗn naaba ro ki eyo ɔɔ jeegen jeege jeelɗe jee magalge se, taar naaɗege se naai ɔli ɗim maak ki eyo. Num naai dooy jeege te ɗoobm taar Raa mɛt ki. Ɓɔrse 'taaɗjen tu: j'ɔk ɗoobo gɛn kɔgŋ miir Sezar ki lɔɓu gɔtɔ? J'an̰ kɔg lɔɓu j'an̰ kɔg ey lɛ?»
41012015	Num gaŋ Isa jeele taar naaɗe taaɗ se, taar maakɗe eyo. Naan̰ ɗeekɗen ɔɔ: «Gɛn ɗi jaay naase oomumki bin se? Uun 'ɓaankiro te tamma kalaŋ, m'an̰ kaak tu.»
41012016	Naaɗe uun ɓaano te tamma kalaŋ ɔɔ Isa tɔnd mɛtɗe ɔɔ: «Kaam‑nirl doa te ro kɛn k'raaŋin̰ ro ki se tap ɓo gɛn naŋa?» Naaɗe tɛrlin̰ ɔɔ: «Gɛn Gaar Sezar.»
41012017	Gɔtn se Isa tɛrlɗen ɔɔ: «Kɛn bin num, nakŋ gɛn Gaar Sezar se ɛɗin̰ki nakin̰a ɔɔ nakŋ gɛn Raa lɛ, ɛɗin̰ki nakin̰ kici.» Num kɛn naaɗe jaay booy taar Isa taaɗ se, ɔkɗen taaɗ eyo.
41012018	Jeegen k'daŋɗe Sadusege kɛn taaɗ ɔɔ jeege ooyga num dur ey sum se, ɓaaɗo gɔtn Isa ki ɔɔ tɔnd mɛtin̰ ɔɔ:
41012019	«Debm dooy jeege, Musa raaŋjeno maakŋ Kitap ki ɔɔ: kɛn deba ɔk mɛnda jaay ooy ɔn̰ te goon ey se, bɛɛki num, gɛnaan̰ se 'kɔkŋ mɛndin̰a taa koojn̰ mɛtjili gɛnaan̰ kɛn ooy se.
41012020	Num 'booyo, gɛnaage cili, kon̰ɗe kalaŋ. Debm deet deet se ɔk mɛnda naɓo ooy ooj te goon eyo.
41012021	Debm mɛtin̰ ki ɓaaɗo ɔk mɛndin̰a ɔɔ naan̰ kic ooy ooj te goon eyo. Debm k‑mɔtɔge tu se kic ɓo ɓaaɗo ɔk mɛnd se, naan̰ kic ɓo ooy ooj te goon eyo kici.
41012022	Ɔɔ naaɗen cili se paac tɔkŋ naamga mɛnd se, naɓo naaɗe paac ooyo ɔɔ goono kalaŋ kic ɓo nam ooj te eyo. Ɔɔ kaam mɔɔtn se, mɛnda se kic ɓaaɗo ooyo.
41012023	Bin num, ɓii kɛn jaay jeegen ooyga kooy aɗe dur daan yoge tu se, mɛnd se tap ɓo 'tɛɗn mɛnd naŋa? Taa naaɗen cili se lɛ, tɔk naamin̰ga paac.»
41012024	Isa tɛrlɗen ɔɔ: «Naase se, ɓɛrɛ, iigkiga, taa taar Raa se lɛ 'jeelki eyo ɔɔ tɔɔgŋ Raa kic lɛ, naase ɔndki te mɛtin̰ eyo.
41012025	'Booyki, ɓii kɛn jaay jeegen ooyga kooy aɗe dur daan yoge tu se, gaabge te mɛndge se tɔkŋ naap ey sum. Num naaɗe se tecn̰ aan gɔɔ kɔɗn Raagen maakŋ raa ki.
41012026	Gɛn mɛtn taar jeegen ooyga kooy jaay utu dur daan yoge tu se, taar maakŋ Kitapm Musa ki se, naase 'dooyin̰ki te ey la kɛn ɔɔ: Musa aako pooɗo ɔk kɔk maakŋ ji kaag ki ɔɔ maakŋ pooɗ kɛn se Raa taaɗin̰ ɔɔ: Maam se m'Raa gɛn Abraam m'gɛn Isaka ɔɔ m'gɛn Yakub?
41012027	Raa se, naan̰ Raa jeegen ooyga kooy eyo, num naan̰ se, Raa jee zɛɛrɛ. Naase se, ɓɛrɛ, ɗeer ɗeer iigkiga.»
41012028	Kaaɗ kɛn Isa naaj naaj ute Sadusege se, debm jeel taaɗn tɔɔkŋ mɛtn Ko Taar Raa kalaŋ bini utu te naaɗe. Kɛn naan̰ jaay booy Isa taaɗ tɔɔk mɛtn taara nijim bin se, naan̰ iiko cɛɛn̰ ki ɔɔ tɔnd mɛtin̰ ɔɔ: «Maakŋ taarge tun kɛn Raa taaɗ ɔɔ k'tɛɗ paac se, kɛn gay ɓo cirɗe?»
41012029	Isa tɛrlin̰ ɔɔ: «Taar cirɗe paac se kɛn ɔɔ: 'Booyki gaan Israɛlge, Mɛljege Raa se, naan̰ kalin̰ ki sum ɓo Raa.
41012030	Naai 'je Mɛli Raa se ute maaki paac, ute roi paac, ute saapi paac ɔɔ ute tɔɔgi paac.»
41012031	Tɛr kɛn mɛtin̰ ki ɔɔ: « 'Je naapi aan gɔɔ 'je ro naai mala. Maakŋ taarge tun kɛn Raa taaɗ ɔɔ gɛn tɛɗa se, kɛn cir taargen ese se gɔtɔ.»
41012032	Debm jeel taaɗn tɔɔkŋ mɛtn Ko Taar Raa ɗeek Isa ki ɔɔ: «Debm dooy jeege, kɛse jiga. Taar naai 'taaɗ se taar mɛt ki. Raa se naan̰ kalin̰ ki sum ɔɔ Raa kuuy se, gɔtɔ.
41012033	Debkilimi je Raa se, an̰ je te maakin̰ paac, ute saapin̰ paac, ute tɔɔgin̰ paac ɔɔ je naapin̰ aan gɔɔ ro naan̰ mala. Taargen se cir sɛrkŋ kɛn naan̰ ɛɗ Raa ki ɔɔ cir sɛrkŋ kɛn naan̰ tɔjɔ ɔɔ tɔɔcin̰ se.»
41012034	Isa jaay booy taar gaabm tɛrlin̰ nijim bin se, naan̰ ɗeekin̰ ɔɔ: «Naai se 'dɔk te maakŋ Gaar Raa eyo.» Gɔtn se naaɗe mɔɔtn nam tɔnd te mɛtin̰ gɛn taar ɗim kuuy ey sum.
41012035	Gaŋ kɛn Isa dooy dooy jeege daan bɔɔr Ɓee Raa ki se, naan̰ tɔnd mɛtɗe ɔɔ: «Gɛn ɗi jaay jee jeel taaɗn tɔɔkŋ mɛtn Ko Taar Raage taaɗ ɔɔ al‑Masi naan̰ goon Daud se?
41012036	Daud mala kic ɓo Nirl Salal ɔlin̰ ɗeek ɔɔ: Mɛljege Raa taaɗo Mɛlum ki ɔɔ: 'Ɓaaɗo iŋg do ji daamum ki, bini jee taamooyige se m'aɗen tɛɗn naai utu 'kiŋg doɗe ki.
41012037	Daud mala kic ɓo daŋin̰ ɔɔ: Mɛluma, anum 'tɛɗn goonin̰ se, 'tɛɗn ɔɔ ɗi daala?» Kɛn jee dɛn jaay booy taar se ɛɗɗen maak‑raapo.
41012038	Tɛr Isa ɗeek jeege tun naan̰ dooyɗe dooy se ɔɔ: «Ɔndki kɔndɔ te jee jeel taaɗn tɔɔkŋ mɛtn Ko Taar Raage se, taa naaɗe se je lee te kal magalɗege gɛn magal roɗe ɔɔ kɛn ɓaaga bɔɔr ki se, naaɗe je jeege aɗen tɛɗn tɔɔsɛ naaɗe ki.
41012039	Ɔɔ kɛn naaɗe jaay aanga maakŋ ɓee Yaudge lee tusn maak ki se, naaɗe je kiŋg gɔtn naan ki. Ɔɔ kɛn aanga gɔtn kɔs ki kic lɛ, naaɗe je gɔtn naan ki.
41012040	Naaɗe se ɓo kɛn baagga keem Raa num, eem lɛk tɛc tɛɗ aan gɔɔ naaɗe ɓo jee bɛɛ taa jeege aɗen kaaka ɔɔ naaɗe ɓo jee kɛn ɔs naŋ ji mɛnd‑daayge. Num gaŋ naaɗe se, bɔɔr utu koocn̰ doɗe ki se ɔɔn̰ aak eyo.»
41012041	Gɔtn se, daan bɔɔr Ɓee Raa ki, Isa utu iŋg cɛɛ tukul kaag kɛn jeege lee tɔmb sɛrkɛ maak ki ɔɔ naan̰ aak jee dɛngen ɓaaɗo ɔmb sɛrkɛ Raa ki maakŋ tukul kaag ki se. Gɔtn se jee maalge ro naap ki ɓaaɗo ɔmb gurs dɛna.
41012042	Gɔtn se, mɛnd‑daay kalaŋ ɓaaɗo ɔmb tammage sɛɛm sɛɛm dio ɔɔ tammagen se kɔbɔrɔ kic ɓo aas eyo.
41012043	Gɔtn se Isa daŋ jee mɛtin̰ ki ɔɔ ɗeekɗen ɔɔ: «'Booyki bɛɛ, m'asen taaɗa. Mɛnd‑daay kɛn daay naŋ takŋ ese se, nakŋ naan̰ ɔmb maakŋ tukul kaag ki se dɛn cir gɛn jee ɓaa se paac.
41012044	Taa jeegen se ɛɗ do nak dɛnɗege tu, gaŋ mɛnd‑daay se ute daayin̰ se kic ɓo, nakŋ naan̰ ɔkŋ kɛn an tiŋg se ɓo, naan̰ ɓaaɗo ɔmbin̰ paac.»
41013001	Kaaɗ kɛn Isa teeco teec maakŋ Ɓee Raa ki se, maakŋ jeen̰ge tun mɛtin̰ ki se, deb kalaŋ ɗeekin̰ ɔɔ: «Debm dooyje, aak tu kogen aak bɛɛ kɛn j'iin̰ ɓee se! Aak tu ɓee se j'iin̰in̰ga aak bɛɛ aak eyo!»
41013002	Isa tɛrlin̰ ɔɔ: «Aaka, ɓee magal ɗaar aak bɛɛ bɛɛ ese se, jeege utu an̰ ru naŋ tak. Kon̰gen rɛɛs aak bɛɛ bɛɛ se, utu wɔɔkŋ kalaŋ kalaŋ ɔɔ ko tap ɓo 'kɔŋ tooɗn do naapin̰ ko ki eyo.»
41013003	Naan̰ kɛn se, Isa ook iŋg do kɔsn ɔlib ki ɔɔ ɔl kaamin̰ aak kaam sak Ɓee Raa. Gɔtn se jee mɛtin̰ ki se, Piɛr, Jak, Jan ɔɔ Andre naaɗe se sum ɓo ute te naan̰a ɔɔ naaɗe tɔnd mɛtin̰ ɔɔ:
41013004	«'Taaɗjen tu, nakgen se 'kaan nuŋ ki? Ɔɔ naan̰ se 'tɛɗn ɔɔ ɗi jaay ɓo naaje j'an kaakŋ jeel ro ki kɛn nakgen se jaay kaaɗin̰ 'kaan se?»
41013005	Gɔtn se Isa baagɗen taaɗa ɔɔ: «Ɔndki kɔndɔ, ɔn̰te 'kɔn̰ki nam ɔn̰ten 'dɛrlse.
41013006	Jeege dɛna utu aɗe ɓaa ute roma ɔɔ asen taaɗn ɔɔ: ‹Maam ɓo al‑Masi!› Ɔɔ kɛn naaɗe 'tɛɗ bin se utu 'dɛrl jeege dɛna.
41013007	Kɛn 'booykiga jeege jaay baaga kɔɔsn maan bɔɔrge, kɛn gɔɔr utu naase lɔɓu 'dɔkɔ, anum ɓɛrɛ, ɔn̰ten 'ɓeerki. Taa nakgen se utu 'kaana, naɓo duni se 'kɔŋ naŋ ey ɓɔrtɔ.
41013008	Jee taa naaŋ kaam kalaŋ utu kiin̰ bɔɔrɔ ute jee taa naaŋ kuuy. Taa naaŋ gaar kaam kalaŋ utu kiin̰ bɔɔrɔ te taa naaŋ gaar kɛn kuuy. Maakŋ naaŋge tun mɛtin̰ naaŋa utu 'tea ɔɔ gɔtn mɛtin̰ ɓo utu tɔɔl jeege. Aan gɔɔ mɛnd kɛn maakin̰ tuunin̰ gɛn koojo se, nakgen se kic ɓo baaga kaana num, kɛse je taaɗn ɔɔ dunia ɔɔpga gɔɔrɔ.
41013009	Num naase jee mɛtum ki se iŋgki do mɛtɛk se ki. Taa jeege se utu asen kɔnd bɔɔrɔ ɔɔ asen ɓaa tɔnd dɛrɛŋ maakŋ ɓeege tun Yaudge lee tusn maak ki. Taa maam se naaɗe asen tɔkŋ ɓaa naan magalge tu ɔɔ naan gaarin̰ge tu. Taa bin se, naase aki tɛɗn saaɗumge naan naaɗe ki.
41013010	Anum bɛɛki se Labar Jigan gɛn Isa al‑Masi se, j'utu j'an̰ taaɗn mɛtjil jeege tun do naaŋ ki se paac jaayo.
41013011	Kɛn j'ɔk k'ɓaanse ɓaa gɔtn kɔjn̰ bɔɔr ki se, nirlse ɔn̰te kaay se do taar kɛn naase aki ɓaa taaɗa, taa taar kɛn naase aki ɓaa taaɗ kaaɗ kɛn se naase mala eyo, num Nirl Salal ɓo asen kɔl naase aki 'taaɗa.
41013012	Naan̰ kɛn se gɛnaa utu kɔl gɛnaan̰ j'an̰ ɓaa tɔɔlɔ ɔɔ bubu kici utu kɔl goonin̰a j'an̰ ɓaa tɔɔlɔ. Gaange utu tɛrl naaga bubɗege tu ɔɔ je yoɗe.
41013013	Taa maam se jeege paac utu asen kɔɔɗn kundu; naɓo debm jaay aayga kaamin̰ bini aanga do taar tɔɔlin̰ ki num, naan̰ se utu 'kɔŋ kaaja.»
41013014	«Kaaɗin̰ utu kaan se naase utu aki kaakŋ Debm tuj deelga te gɔtin̰ se utu 'kɛnd kiŋg maakŋ Ɓee Raa ki, gɔt kɛn salal se, kɛn bɛɛki num, naan̰ kɛnd eyo. Bin num debm jaay dooy taar ese se booy n̰'ɔkin̰ jiga jaayo! Kɛn jaay aakkiga nakgen se num, ɔn̰ jee kɛn iŋg taa naaŋ Jude ki se, k'j'aan̰ j'ook maakŋ koge tu.
41013015	Debm iŋg kiŋg do ɓeen̰ ki raan se, kɛn naan̰ bɔɔy jaay aan̰ kaan̰ se, n̰'ɔn̰te bɔɔyo gɛn tɔsn nakin̰gen maakŋ ɓeen̰ ki.
41013016	Debm jaay maakŋ gɔtin̰ ki kic lɛ n̰'ɔn̰te tɛrlo ɓeene gɛn kuun kal magalin̰a.
41013017	Ɓii kɛn se, mɛndgen mɛndkaamge ute ko gaangen gɛnɗege aay kaay si se, aɗen tɛɗn ɔɔn̰ aak eyo.
41013018	Eemki Raa taa nakgen se 'kaan kaaɗn kuul ki eyo.
41013019	Kaaɗ kɛn se jeege utu dabar dɛna ɔɔ dubar se gɔtn Raa aal dunia tap ɓo nam naam te eyo ɔɔ mɔɔtn dubar naan ki jaay 'kɔɔn̰ cir naan̰ ese se gɔtɔ.
41013020	Num Mɛljege Raa, ɓii dubar se, naan̰ gaaŋin̰ga duuku taa jeegen naan̰ bɛɛr tɔɔɗɗe se, kɛn ɓiigen se jaay naan̰ gaaŋɗen te duuk ey num, nam kɔŋ kaaja tap ɓo gɔtɔ.
41013021	Kaaɗ kɛn se jaay nam taaɗsenga ɔɔ: ‹'Ɓaaɗo aakki, al‑Masi utu ara!› Ey lɛ taaɗsen ɔɔ: ‹Aakki! Naan̰ utu naane!› Naase, ɔn̰ten 'tookki taarin̰a.
41013022	'Booyki! Jeegen kɛn tɛɗ roɗe ɔɔ naaɗe ɓo al‑Masige ute jeegen tɛɗ roɗe ɔɔ naaɗe jee taaɗ taar teeco taar Raa ki se utu aɗe ɓaao. Naaɗe utu 'tɛɗn nakŋ‑kɔɔɓge ute nakgen deel doa, taa 'kaan̰ jeege dala. Ɔɔ jee kɛn Raa bɛɛr tɔɔɗɗenga tɔɔɗ se kɛn naaɗe ɔŋga ɗoobo num, aɗen kaan̰ dal kici.
41013023	Num, naase se ɔndki kɔndɔ! Ɓɛrɛ, taar se lɛ, maam m'aalsenga kaal paac bise ki.»
41013024	Tɛr Isa taaɗɗen daala ɔɔ: «Kɛn ɓiigen gɛn dubarge se jaay deelga num, kaaɗa se utu 'tɛɗn ilim dib ɔɔ laapa se lɛ wɔɔr eyo.
41013025	K‑dijgen maakŋ raa ki aɗe si naaŋ ki ɔɔ nakgen ɔk tɔɔgɔ maakŋ raa ki paac se, utu 'tea.
41013026	«Gɔtn se j'kaakŋ Goon Deba aɗe bɔɔy maakŋ gapara ki ute tɔɔgŋ Raa kɛn wɔɔr gɔtɔ kɛlɛŋ.
41013027	Ɔɔ Goon Deba se aɗe kɔl kɔɗn Raage ɔɔ naaɗe utu 'tusn jee kɛn naan̰ bɛɛr tɔɔɗɗe, mɛtn naaŋ kɛn kaam sɔɔ, gɔtn do naaŋa iin̰ ro ki bini ɗaar ro ki ɔɔ bini gɔtn mɛtn raa ɗaar ro ki.»
41013028	«Naase ɔndki doa te ko ba: kɛn naan̰ jaay baaga kɔɔɗn taa‑oomo ɔɔ dɔɔb kamba se, naase 'jeelki ɔkki mɛt‑kijiri aanga ɔɔ ɓara ɔɔpga gɔɔrɔ.
41013029	Bin num naase kic ɓo, kɛn aakkiga nakgen se jaay aanga num, 'jeelki Goon Deba se, naan̰ aan ɔŋsega gɔɔr kaam‑taarse ki.
41013030	'Booyki bɛɛ, m'asen taaɗa: jee duni ki ɓɔrse se 'kooy naŋ ey sum ɓo, nakgen se utu 'kaana.
41013031	Maakŋ raa ute do naaŋa se utu 'deele, num taar maam se 'kɔŋ deel eyo.»
41013032	«Num gaŋ kɛn gɛn kaaɗin̰ ute ɓiin̰ Goon Deba ano ɓaa se, nam tap ɓo jeel eyo. Kɔɗgen maakŋ raa ki kic lɛ jeel eyo, ɔɔ Goono kic ɓo, jeel eyo. Nam jeel ɓiin̰ se, gɔtɔ. Kɛn jeel se, Bubu kalin̰ ki sum.
41013033	Ɔndki kɔndɔ, ɔn̰te 'tooɗki bia, taa kaaɗn Goon Deba aɗe ɓaa se, naase 'jeelki eyo.
41013034	Kɛse tec aan gɔɔ debm ɓaa ɓaa mɛrtɛ. Naan̰ ɔn̰ ɓeen̰ kaam ji jee tɛɗn naabin̰ge. Naŋa kic naan̰ taaɗin̰ naabin̰ naabin̰a ɔɔ debm bɔɔbm taa ɗoobo se naan̰ taaɗin̰ ɔɔ n̰'ɔn̰te tooɗn bia.
41013035	Iŋgki zɛɛrɛ daayum, taa naase kic ɓo 'jeelki eyo kaaɗn kɛn mɛl ɓee aɗe ɓaa se, kɛn naan̰ ɓo 'kaan tɛgɛr, daan ɓea, do‑mɛtbɛɛki, lɔ tanɔɔrin̰a.
41013036	Ɔndki kɔnd ey num sɔm naan̰ asen kaan kɔŋ pirsil kaaɗ kɛn naase utu tooɗki tooɗ bia.
41013037	Taar kɛn maam m'taaɗsen se, m'taaɗin̰ jeege tu paac: daayum iŋgki zɛɛrɛ.»
41014001	Ɔɔpga ɓii di sum ɓo, Yaudge 'tɛɗn laa Paak ute laa mappan ɔk ɔrɔm eyo. Gɔtn se magal jee tɛɗn sɛrkɛ Raage tu ute jee jeel taaɗn tɔɔkŋ mɛtn Ko Taar Raage je ɗoobm an goon̰ kɔkŋ Isa taa an̰ ɓaa tɔɔlɔ.
41014002	Naaɗe taaɗ ɔɔ: «J'ɔn̰te 'kɔkin̰ki ɓii laa ki, ey num jeege kiin̰ gɛn tɛɗn taara ɔɔ gɔtɔ tuju.»
41014003	Isa ɓaa maakŋ naaŋ kɛn Betani ki ɔɔ kaaɗ kɛn naan̰ iŋg ɔs kɔsɔ maakŋ ɓee Simon kɛn k'daŋin̰ debm bikiɗi se, mɛnda kalaŋ ɓaaɗo uuno naka aan gɔɔ k‑ɓɔkɔlɔ kalaŋ ɔɔ nakŋ se ko ɓo k'cɔɔc k'ɗaapin̰a. K‑ɓɔkɔl se k'daŋin̰ albatir . Ɔɔ itir maak ki se itir salal ɔɔ ɔɔn̰ɔ ɔɔ k'daŋin̰ nard . Mɛnd se ɓaaɗo tɔɔk k‑ɓɔkɔlɔ se ɔɔ ɔɔy itir maak ki se do Isa ki.
41014004	Jee mɛtin̰gen iŋg gɔtn se aak se, maakɗe tuju ɔɔ baag taaɗn te naapa ɔɔ: «Gɛn ɗi jaay itir se naan̰ tujin̰ bin se?
41014005	Itir se jaay k'ɓaa k'dugin̰ga num, ano ɓaa te tamma cir kaar‑mɔtɔ ɔɔ gursn se j'an̰ nigin̰ jee daayge tu!» Taa naan̰ se ɓo naaɗe taaɗ taargen iŋg kusu ro mɛnd kɛn se.
41014006	Gaŋ Isa ɗeekɗen ɔɔ: «Mɛnda se ɔn̰in̰ki jɛlɛk, ɔn̰te 'tɛrɛcin̰ki mindin̰a. Nakŋ naan̰ tɛɗum maam ki se, nakŋ jig aak eyo.
41014007	Jee daayge se daayum utu te naase ɔɔ kɛn naase 'jeki num aɗeki kɔŋ tɛɗn bɛɛ. Num gaŋ maam se m'kɔŋ kiŋg te naase daayum eyo.
41014008	Ey num, mɛnd se naan̰ tɛɗga bɛɛ kɛn naan̰ kɔŋ tɛɗa. Ɔɔ itir naan̰ ɔtum se ɗaapumga roma kɛn tɛɗga num j'utu j'am kɔl maakŋ ɓaaɗ ki se.
41014009	'Booyki bɛɛ, m'asen taaɗa: do naaŋa ute magalin̰ se gɔtn gay gay kic ɓo, kɛn jeege utu 'taaɗn Labar Jiga se, nakŋ kɛn mɛnd se jaay tɛɗum se, jeege paac utu kɔɔsn maanin̰a ɔɔ saapm do nakŋ kɛn naan̰ tɛɗn ese se.»
41014010	Judas Iskariɔt se, naan̰ maakŋ jee mɛtn Isa kɛn sik‑kaar‑dio. Naan̰ iin̰ ɓaa taaɗ magal debm tɛɗn sɛrkɛ Raage tu taa naan̰ je aɗen taaɗn ɗoobm kɛn naaɗe an kɔkŋ Isa.
41014011	Kɛn naaɗe booy taar Judas se, maakɗe raapo ɔɔ naaɗe taaɗin̰ga taaɗ ɔɔ utu an̰ kɛɗn gurs. Naan̰ kɛn se, Judas baag je ɓo ɗoobm an kutn Isa sum.
41014012	Ɓii deet deetn gɛn laa mappan ɔk ɔrɔm eyo jaay aan se, ɓii kɛn se ɓo k'tɔjn̰ gaan baatge gɛn laa Paak gɛn Yaudge. Jee mɛtn Isa ki tɔnd mɛtin̰ ɔɔ: «Kɔsn gɛn laa Paak se, naai 'je j'aisin̰ tɛɗn kaam gay?»
41014013	Gɔtn se Isa ɔl maakŋ jeege tun mɛtin̰ ki se jeege dio, ɗeekɗen ɔɔ: «'Ɓaaki maakŋ gɛgɛr ki ɔɔ kɛn 'ɓaaki ɓaa se, naase aakki dɔɔɗn ute gaaba uuno kɔɔyɔ ɗooc te maane se. Ɔkki mɛtin̰a,
41014014	ɔɔ gɔtn naan̰ an kɛnd maak ki se, 'taaɗki mɛl ɓee ki se ɔɔki debm dooy jeege ɔljeno, ɔɔ k'tɔnd mɛti ɔɔ ɓee gay jaay ɓo naan̰ an kɔsn kɔsn laa Paak te jee mɛtin̰ ki se?
41014015	Gɔtn se naan̰ asen taaɗn ɓee magala kɛn do ɓee ki raan, ɔɔ maakŋ ɓee ki se, nakin̰ge paac aas kart. Gɔtn ese ɓo ajeki tɛɗn kɔsn gɛn laa Paak se.»
41014016	Kɛn jee mɛtin̰ ki jaay ɓaa aan maakŋ gɛgɛr kɛn ese se, naaɗe ɔŋ nakge se paac aan gɔɔ kɛn Isa taaɗɗeno. Gɔtn se ɓo naaɗe tɛɗ kɔsn gɛn laa Paak.
41014017	Kɛn aan tɛgɛr gɔtɔ ɓaa ɔk jin̰ se, Isa ɓaaɗo ute jee mɛtin̰ kɛn sik‑kaar‑dio.
41014018	Kɛn naaɗe jaay iŋg gɔtn kɔs ki baag kɔsɔ se, Isa ɗeekɗen ɔɔ: «'Booyki bɛɛ, m'asen taaɗa: maakse ki se, debm iŋg ɔs kɔs te maam se ɓo utu am kutu.»
41014019	Kɛn naaɗe jaay booy taar ese se, naaɗe maakɗe tuju. Gɔtn se naŋa naŋa kic ɓo baag tɔnd mɛtn Isa ɔɔ: «Lɔ, nakŋ se tɛɗn maam lɛ?»
41014020	Isa tɛrlɗen ɔɔ: «Maakŋ naase kɛn sik‑kaar‑di se, debm ɔl kɔl jin̰ maakŋ baay ki ute maam se ɓo, naan̰a.
41014021	Ɗeere, Goon Deba se, utu 'kooy aan gɔɔ kɛn Raa taaɗno maakŋ Kitap ki, num gaŋ ɔɔn̰ deb kɛn an̰ kut se! Debm bin se kɛn j'oojin̰ te ey kic ɓo, bɛɛ kaca.»
41014022	Kaaɗ kɛn naaɗe ɔs kɔs se, Isa uun mappa jin̰ ki, tɔɔm Raa ɔɔ dup ɛɗin̰ jeege tun mɛtin̰ ki ɗeekɗen ɔɔ: «Ɔk ɔski, kɛse roma.»
41014023	Tɛr naan̰ uun kɔɔp ɗooc te tɔtn koojn̰ kaagŋ k'daŋin̰ bin̰ se jin̰ ki, tɔɔm Raa, ɛɗɗesin̰a ɔɔ naaɗe paac naŋa kic ɓo ɔk aaye aaye.
41014024	Isa ɗeekɗen ɔɔ: «Kɛse moosuma kɛn taaɗ ɔɔ Raa dɔɔkga ute naase. Moosn se ɔɔy taa jee dɛna.
41014025	'Booyki bɛɛ, m'asen taaɗa: tɔtn koojn̰ bin̰ ese se, mɔɔtn maam m'kaay ey sum, bini m'ɓaa kaay tɔtn koojn̰ bin̰ kiji se, maakŋ Gaar Raa ki jaayo.»
41014026	Kɛn naaɗe aar kaa gɛn keem Raa aas se, naaɗe teec ɓaa ook do kɔsn ɔlib ki.
41014027	Gɔtn se Isa taaɗ jeege tun mɛtin̰ ki ɔɔ: «Naase 'paacki utu amki kaan̰ rɛsɛ, taa Raa taaɗga taaɗ maakŋ Kitap ki ɔɔ: Maam m'utu m'tɔɔl debm gaam baatge, ɔɔ baatin̰ge se lɛ utu 'kaan̰ wɔɔkɔ.
41014028	Num kɛn maam jaay m'ooy m'duroga num, maam m'kɔnd naana, m'asen ɓaa booy taa naaŋ Galile ki.»
41014029	Gɔtn se Piɛr ɗeekin̰ ɔɔ: «Kɛn jee mɛti ki jaay aan̰ rɛsi paac kic ɓo, maam se m'ai kɔŋ rɛs eyo.»
41014030	Gaŋ Isa tɛrlin̰ ɔɔ: «'Booy bɛɛ, m'ai taaɗa: maakŋ nɔɔr kɛn jaaki se, kɔr kɔrɔn̰jɔ 'kɔɔy ɗɔɔl di ey sum ɓo, naai 'naajn̰ ɗɔɔl mɔtɔ 'ɗeekŋ ɔɔ naai 'jeelum eyo.»
41014031	Gaŋ Piɛr ɗeekin̰ ɔɔ: «Gɔtɔ! Maam se kɛn am kaan te yoa kic ɓo, m'ai baati eyo!» Ɔɔ jee mɛtin̰ kɛn kuuy se kic ɓo paac taaɗ aan gɔɔ gɛn Piɛr se.
41014032	Naan̰ kɛn se, naaɗe aan gɔt kɛn k'daŋin̰ Getsemane. Kɛn naaɗe aan se, Isa taaɗn jee mɛtin̰ ki ɔɔ: «Iŋgki gɔtn ara, kɔr maam m'aɗe ɓaa tɔnd mɛtn Raa se.»
41014033	Naan̰ ɔk ɓaan te Piɛr, Jak ɔɔ Jan. Gɔtn se nirlin̰ baag teece ɔɔ taar maakin̰ ki naŋ tak.
41014034	Isa ɗeekɗen ɔɔ: «Maam se maakum tujga ɔɔ nirlum teecga aan gɔɔ m'aki kooyo. Anum naase se iŋgki gɔtn ara ɔɔ ɔn̰ten 'tooɗki bia.»
41014035	Naan̰ iin̰ iik naan ki cɔkɔ, ooc naaŋ ki ɔɔ baag tɔnd mɛtn Raa ɗeek ɔɔ: «Kɛn naai 'je num, kaaɗn dubar kɛn utu kaan dom ki se, iikin̰ naatn dɔkɔ.»
41014036	Naan̰ tɛrl taaɗ daala ɔɔ: «Abba, Bua, nakŋ ɔɔn̰ ciri naai ki se, gɔtɔ. Iikum kɔɔpm dubar se rom ki naata. Num gaŋ 'tɛɗ aan gɔɔ kɛn naai maaki jen ro ki, aan gɔɔ kɛn maam ɓo m'je se eyo.»
41014037	Kɛn naan̰ tɛrl ɓaaɗo ɔŋ jee mɛtin̰ ki se, kaamɗe ɔkga bia. Naan̰ ɗeek Simon Piɛr ki ɔɔ: «Simon, naai 'tooɗ tooɗ bi la? Lɛr kalaŋ kic ɓo naai ɔŋ aasin̰ te gɛn kiŋg zɛɛr ey ne?
41014038	Naase iŋgki zɛɛrɛ, 'tɔndki mɛtn Raa, taa naase aki koocn̰ maakŋ nakŋ naam ki eyo. Maakŋ debkilimi se je tɛɗn nakŋ bɛɛ, naɓo daa ron̰ ɓo ɔŋ aasin̰ eyo.»
41014039	Tɛr Isa iik naan ki cɔkɔ daala, ɓaa tɔnd mɛtn Raa, naan̰ iŋg ɗɔɔl taar ese sum.
41014040	Kɛn naan̰ ɔk tɛrlo daal se, ɓaaɗo ɔŋ jee mɛtin̰ ki tooɗ tooɗ bia ɔɔ kɛn bi ɔkɗe se, kaamɗe kic ɔŋ aak eyo. Gɔtn se taar naaɗe an̰ taaɗ kic ɓo jeel eyo. Isa ɔk tɛrl ɓaa tɔnd mɛtn Raa daala.
41014041	Kɛn naan̰ tɛrl ɓaaɗo ɔŋɗe gɛn k‑mɔtɔge se, ɗeekɗen ɔɔ: «Maakŋ tooɗn bise ki se naase utu 'tooɗ 'tɔɔlki tɔɔl kɔɔrse rɔk la? Bɛɛga, kaaɗin̰ aanga. 'Booyki, Goon Deba se, j'utu j'an̰ kɔkŋ kɔl ji jee tɛɗn kusin̰ge tu.
41014042	Iin̰ki, k'ɓaaki! Aakki, debm am kut se aanga!»
41014043	Kɛn Isa utu taaɗ naŋ te taarin̰ ey sum ɓo, gɔtn se Judas aana; naan̰ se maakŋ jeege tun mɛtn Isa kɛn sik‑kaar‑dio. Naan̰ ɓaaɗo ute dɔɔl jeege dɛna mɛtin̰ ki kɛn ɔk gɔrɗ‑jɛrlɗege ɔɔ te sirɗɗege. Jee se, magal jee tɛɗn sɛrkɛ Raage tu, jee jeel taaɗn tɔɔkŋ mɛtn Ko Taar Raage ute magal taa ɓee Yaudge ɓo ɔlɗeno.
41014044	Judas, naan̰ ɓo debm utu kutn Isa se, taaɗga taaɗ jeege tun ese se ɔɔ: «Debm jaay maam m'an̰ baam kɔkɔ ɔɔ m'kaay ciilin̰ se ɓo, kɛse ɓo naan̰a! Ɔk 'ɓaansin̰ki ɔɔ 'bɔɔbin̰ki jiga.»
41014045	Kɛn Judas jaay ɓaaɗo aan se, naar ɓaa cɛɛ Isa ki ɔɔ ɗeekin̰ ɔɔ: «Debm dooyje!» Gɔtn se naan̰ baam ɔkin̰a ɔɔ aay ciilin̰a.
41014046	Jee kuuy k'ɓaaɗo tɛl se ɔɔ iij‑ɔkin̰a.
41014047	Num maakɗe ki se, deb kalaŋ ɔɔɗo gɔrɗ‑jɛrlin̰a, ɔg gaaŋ te bi debm tɛɗn naabm magal debm tɛɗn sɛrkɛ Raa ki se.
41014048	Gaŋ Isa ɗeekɗen ɔɔ: «Naase 'teeckiro ute gɔrɗ‑jɛrlsege ɔɔ te sirɗsege se, aan gɔɔ 'ɓaakiro kɔkŋ debm ɓoogo.
41014049	Ey num ɓii‑raa maam m'tiŋgo ute naase daan bɔɔr Ɓee Raa ki m'lee dooy jeege, naɓo naase ɔŋ ɔkumkiro te eyo. Num jaaki jaay m'ɓaamkiro kɔkɔ se, taa taar k'raaŋin̰o maakŋ Kitap ki do dɔkin̰ se, 'kaan ɗoobin̰ ki.»
41014050	Gaŋ gɔtn se, jee mɛtin̰ ki paac baatin̰a ɔɔ aan̰ rɛsin̰a.
41014051	Anum, gɔtn se goon kɔɗɔ kalaŋ bini ɔk mɛtn Isa ɔɔ naan̰ aal kal kuulu sum ɓo ron̰ ki. Jee se ɔkin̰a,
41014052	naɓo naan̰ an̰ ɔn̰ɗe kalin̰ jiɗe ki, aan̰ ɓaa mɛt‑beere.
41014053	Naaɗe ɔk ɓaan te Isa ɓee magal debm tɛɗn sɛrkɛ Raa ki. Gɔtn se magal jee tɛɗn sɛrkɛ Raage tu, magal taa ɓee Yaudge ute jee jeel taaɗn tɔɔkŋ mɛtn Ko Taar Raage se, paac tus gɔtn ese.
41014054	Piɛr ɔko mɛtn Isa daanɗe goon dɔkɔ, ɛnd ɓaa bini aan daan bɔɔr ɓee magal debm tɛɗn sɛrkɛ Raa ki. Gɔtn se naan̰ iŋg riib riib pooɗo te jee tɛɗn naabge.
41014055	Anum magal jee tɛɗn sɛrkɛ Raage tu, ute magal Yaudgen kuuy paacn̰ jee kaakŋ mɛtn taarge se, naaɗe je tɔl taara do Isa ki taa an̰ kɔkŋ mindin̰ num, j'an̰ ɓaa tɔɔlɔ, naɓo naaɗe ɔŋ te taar ɗim eyo.
41014056	Ey num saaɗge dɛna ɓaaɗo tɔlin̰ taar‑kɔɔɓɔ don̰ ki, naɓo saaɗɗege ɔk mɛtn naap eyo.
41014057	Jee mɛtin̰ge uun taar mɛt ki eyo, ɔlin̰ don̰ ki taa an̰ kɔkŋ mindin̰a, ɗeek ɔɔ:
41014058	«Naaje k'booyo naan̰ taaɗ ɔɔ: ‹Ɓee Raa kɛn jeege ɓo iin̰in̰ te jiɗe se, maam m'an̰ tɔɔkŋ naatn ɔɔ daan ɓiige tun mɔtɔ se, maam m'kiin̰ kɛn kuuy gɔtin̰ ki. Ɓee maam m'an̰ kiin̰ se, jikilimge ɓo an̰ kiin̰ te jiɗe eyo.›»
41014059	Ute naan̰ se kic ɓo, saaɗgen ɓaaɗo taaɗ taar se, taarɗe ɔk mɛtn naap eyo.
41014060	Gɔtn se magal debm tɛɗn sɛrkɛ Raa ki se iin̰ ɗaar daan jeege tu ɔɔ tɔnd mɛtn Isa ɔɔ: «Naai tap ɓo 'tɛrlɗen taar ɗim ey la do taarge tun naaɗe tɔli doi ki se?»
41014061	Gaŋ Isa do ɗɛk ɔɔ tɛrlin̰ taar ɗim eyo. Tɛr magal debm tɛɗn sɛrkɛ Raa ki tɔnd mɛtin̰ daala ɔɔ: «Naai ɓo al‑Masi kɛn Goon Raa kɛn jeege lee tɔɔmin̰ se la?»
41014062	Isa tɛrlin̰ ɔɔ: «Yɛɛ, kɛse maama. Ɔɔ naase utu aki kaakŋ Goon Deba se, iŋg kiŋg do ji daam Sidburku ki ɔɔ kɛn naan̰ aɗe bɔɔy se aɗe kiŋg do gapar ki.»
41014063	Gɔtn se magal debm tɛɗn sɛrkɛ Raa ki, iin̰ nɛɛpm te kalin̰ge ɔɔ ɗeek ɔɔ: «'Booyki! Naase nakage k'jeki saaɗn nam kuuy se, gɛn ɗi daala!
41014064	Naase lɛ 'booykiga te bise kɛn naan̰ naaj naaj Raa se! Anum naase 'saapki ɔɔki ɗi?» Jee gɔtn ese paac ɔjin̰ bɔɔrɔ don̰ ki ɔɔ: «Naan̰ se nakin̰ yoa!»
41014065	Jee mɛtin̰ge baagin̰ tupm ɓooro ron̰ ki, teelin̰ kaamin̰a, tɔndin̰ ute kutupu ɔɔ tɔnd mɛtin̰ ɔɔ: «'Taaɗjen tu, debm taaɗ taar teeco taar Raa ki, kɛn tɔndi se, naŋa?» Gɔtn se asgarge kic ɓo ɔk ɓaansin̰a ɔɔ tɔndin̰ mɛtn bin̰ ki.
41014066	Kaaɗ kɛn Piɛr jaay utu nɛŋ daan bɔɔr ki se, maakŋ mɛndge tun jee tɛɗn naabm magal debm tɛɗn sɛrkɛ Raa ki se, deb kalaŋ ɓaaɗo.
41014067	Kɛn naan̰ aak Piɛr iŋg riib riib pooɗo se, gɔtn se naan̰ ɔndin̰ kaama tak, ɗeekin̰ ɔɔ: «Ɓɛrɛ, naai kic ɓo debm Isan kɔɗ Nazarɛt se.»
41014068	Gɔtn se Piɛr baag naaja ɗeek ɔɔ: «Gaabm se maam m'jeelin̰ eyo ɔɔ taar naai 'taaɗ se lɛ, maam m'booy m'ɔk mɛtin̰ eyo.» Gɔtn se Piɛr iin̰ teec naatn ɓaa maakŋ ɓee kɛn taa ɗoob ki. [Gaŋ gɔtn se sum ɓo kɔrɔn̰jɔ ɔɔɗ ɔɔyɔ].
41014069	Num mɛnda se tɛrl aakin̰a ɔɔ baag taaɗn jeege tun iŋg gɔtn ese ɔɔ: «Gaabm ese kic ɓo mɛtn naaɗe!»
41014070	Gaŋ Piɛr tɛrl naaj daala. Tɛr cɔkɔ sum ɓo, jee iŋg gɔtn ese ɗeekin̰ daala ɔɔ: «Ɗeer ɗeer, naai se mɛtn naaɗe, taa naai kic ɓo kɔɗ Galile.»
41014071	Num Piɛr baag naam taarin̰ ɔɔ: «Ɓɛrɛ, maam m'naam rom te Raa, m'taaɗsen m'ɔɔ: gaabm se maam m'jeelin̰ eyo ɔɔ kɛn m'taaɗga taar‑kɔɔɓɔ kic ɓo ɔn̰ Raa am naama.»
41014072	Gaŋ gɔtn se sum ɓo kɔrɔn̰jɔ ɔɔɗ ɔɔy gɛn k‑dige ɔɔ Piɛr naar saap do taar kɛn Isa taaɗin̰o ɔɔ: «Kɔr kɔrɔn̰jɔ kɔɔy ɗɔɔl di se, naai am baatn ɗɔɔl mɔtɔ.» Gɔtn se naan̰ saap do taar kɛn se, naar teeco ɔɔ baag keeme.
41015001	Tanɔɔrin̰ nɔɔrin̰ se, magal jee tɛɗn sɛrkɛ Raage tu, ute magal taa ɓee Yaudge ɔɔ jee jeel taaɗn tɔɔkŋ mɛtn Ko Taar Raage, naaɗe se ɓo magal Yaudgen jee kaakŋ mɛtn taarge, naaɗe paac tus taaɗ dɔɔk taarɗe kalaŋ. Kɛn naaɗe taarɗe tɛɗ kalaŋ se, gɔtn se ɔl k'j'ɔk k'dɔɔk Isa ɔɔ ɔk ɓaa ɛɗin̰ Pilat ki.
41015002	Kɛn naaɗe aan se, Pilat tɔnd mɛtn Isa ɔɔ: «Naai ɓo Gaar Yaudge la?» Isa tɛrlin̰ ɔɔ: «Yɛɛ aan gɔɔ kɛn naai 'ɗeekin̰ se.»
41015003	Magal jee tɛɗn sɛrkɛ Raage tu se tɔlin̰ taarge dɛna don̰ ki taa an̰ kɔkŋ mindin̰a.
41015004	Tɛr Pilat tɔnd mɛtin̰ daala ɔɔ: «Naai 'tɛrlɗen ey la? Naai 'booy ey la taar naaɗe tɔli doi ki taa ai kɔkŋ mindi se?»
41015005	Num gaŋ Isa tɛrlin̰ te taar ɗim eyo. Kɛn Pilat aakin̰ se, ɔkin̰ taaɗ eyo.
41015006	Kɛn aanga laa Paak gɛn Yaudge se tak ɓo, jeege se ɓaaɗo tɔnd mɛtn Pilat ɔɔ j'ɔɔɗ j'ɔlɗen debm daŋgay kalaŋ kɛn naaɗe jenga ro ki.
41015007	Naan̰ kɛn se, gaaba kalaŋ bini debm daŋgay k'daŋin̰ Barabas, j'ɔkin̰ daŋgay ki te sawarge. Kaaɗ kɛn jeege teec sawar se, naaɗe tɔɔlga deba.
41015008	Gaŋ ɓii kɛn se sum ɓo, jeege dɔɔlɔ ook ɔŋ Pilat ɔɔ tɔnd mɛtin̰ ɔɔ aɗe kɔɔɗn debɗe kalaŋ aan gɔɔ kɛn naan̰ n̰'lee n̰'tɛɗa.
41015009	Pilat tɛrlɗen ɔɔ: «'Jeki m'asen kɔɔɗn kɔl Gaar Yaudge se la?»
41015010	Taa Pilat se jeele, kɛn magal jee tɛɗn sɛrkɛ Raage tu jaay ɔk ɓaan̰o ute Isa se, naaɗe tɛɗ tɛɗ maak‑kilimi ɓo ron̰ ki.
41015011	Anum magal jee tɛɗn sɛrkɛ Raage tu ɔl mɛtn jee dɛnge ɔɔ k'tɔnd mɛtn Pilat num, taa j'aɗen kɔɔɗn kɔl Barabasi.
41015012	Ɔɔ jeege se, Pilat tɔnd mɛtɗe daala ɔɔ: «Num gaabm naase 'daŋin̰ki Gaar Yaudge se, m'an̰ tɛɗn m'ɔɔ ɗi?»
41015013	Gɔtn se, tɛr jeege ɗɔɔb ɔɔy caa ɔɔ: «Naan̰ se, 'tup 'tɔɔlin̰ ro kaag ki!»
41015014	Pilat tɛrlɗen ɔɔ: «Naan̰ tap ɓo tujga ɗi?» Num gaŋ jeege se tɔɔy dɔɔk taara ɔn̰ eyo ɔɔ: «Naan̰ se, 'tup 'tɔɔlin̰ ro kaag ki!»
41015015	Pilat je raapm maakŋ jee dɛnge se, ɔl k'ɓaa k'j'ɔɔɗ j'ɔlɗen Barabas. Gaŋ gɛn Isa se, naan̰ ɔl k'j'ɔndin̰ ute mɛɛjɛ ɔɔ ɔk ɔlin̰ asgarge tu taa j'an̰ ɓaa tupm tɔɔl ro kaag ki.
41015016	Asgarge ɔk ɓaan te Isa daan bɔɔr ɓee kɛn maak ki ɔɔ ɓee se gɛn magal taa naaŋ gɔtn ese. Gɔtn se naaɗe daŋo dɔɔl asgarge paac.
41015017	Naaɗe uun uusin̰ kal gaarin̰ge aac boŋ ɔɔ uj ɗaapo jɛkɛ gɛn kɔrɔndɔ, ɓaaɗo ɔndin̰ don̰ ki.
41015018	Naaɗe baagin̰ tɛɗn tɔɔsɛ ɔɔ: «Tɔɔsɛ naai ki, Gaar Yaudge!»
41015019	Gaŋ gɔtn se, naaɗe tɔndin̰ don̰ ki te kaagŋ tec naala, tupin̰ ɓooro ron̰ ki, ɓaaɗo tɛrgɛ ɔɔ no naanin̰ ki.
41015020	Kɛn naaɗe tooyin̰ koogo mɛtin̰ ki aas se, kal aac boŋ se naaɗe ɔɔɗin̰ naatn ɔɔ tuusin̰ kal naan̰ge gɔtin̰ ki jaay ɔk ɓaansin̰ naata, taa j'an̰ ɓaa tupm tɔɔl ro kaag ki.
41015021	Gɔtn se, gaaba kalaŋ k'daŋin̰ Simon kɔɗ Sirɛn. Naan̰ se bubm Alekzandɛr te gɛn Rupus. Naan̰ iin̰o naatn ɔɔ deel deel te ɗoobm se. Asgarge ɔkin̰ taa tɔɔgɔ gɛn kuun kaagŋ j'an̰ tupm Isa ro ki se.
41015022	Naaɗe ɔk ɓaan te Isa gɔt kɛn k'daŋin̰ Golgota ; Golgota se je ɗeekŋ ɔɔ: gɔtn kaaɗn do deba.
41015023	Naaɗe ɛɗin̰ tɔtn koojn̰ bin̰ deep te dawa k'daŋin̰ mir, gaŋ Isa baate kaaye.
41015024	Gɔtn se, naaɗe tupin̰ ro kaag ki ɔɔ uun ɗaarin̰ raan ɔɔ kalin̰ge se, asgarge tɛɗin̰ salatia jaay ɓo nigin̰a ɔɔ debm oocin̰ga ɓo uunu uunu.
41015025	Naaɗe tup Isa ro kaag ki se kaaɗn mɛs ki.
41015026	Naaɗe tupin̰ aas se, raaŋ ɔlin̰ kaam don̰ ki mɛtn taar kɛn naaɗe ansin̰ tɔɔlɔ, naaɗe raaŋ ɔɔ: Kɛse ɓo Gaar Yaudge.
41015027	Naaɗe iin̰ tup jee ɓoogge dio ro kaagge tu kici. Deb kalaŋ k'j'uun k'ɗaarin̰ do ji daamin̰ ki ɔɔ deb kalaŋ k'j'uun k'ɗaarin̰ do ji jeelin̰ ki.
41015029	Jee deel deel gɔtn se jaay ɗaar aakin̰ se, naaɗe siik doɗe ɔɔ naajin̰ ɔɔ: «Waya! Naai ɓo debm ɔɔ 'tɔɔkŋ Ɓee Raa ɔɔ an̰ kiin̰ kuuy daan ɓiige tun mɔtɔ se,
41015030	aaj roi mala; 'bɔɔy do kaag ki se naata!»
41015031	Magalgen jee tɛɗn sɛrkɛ Raage tu ute jee jeel taaɗn tɔɔkŋ mɛtn Ko Taar Raage se kici, taaɗ te naapa ɔɔ tooyin̰ koogo mɛtin̰ ki ɔɔ: «Jee kuuy se, naan̰ aajɗenoga num, ɔŋ aasin̰ gɛn kaajn̰ ro naan̰ mal eyo.
41015032	Naan̰ al‑Masi kɛn Gaar Israɛlge ɗey se, n̰'bɔɔyɔ naatn ɓɔrse ro kaag ki ɔɔ kɛn naaje jaay j'aakin̰ga naan̰ bɔɔyoga num, j'kaal maakje don̰ ki.» Jee ɓooggen k'tup k'tɔɔlɗe do kaagge tun cɛɛsn Isa ki se kic ɓo naajin̰a.
41015033	Kɛn kaaɗa jaay aas katar tir se, do naaŋa te magalin̰ se gɔtɔ ɓaa tɛɗ ilim dib bini aan katar do tɛgɛr ki.
41015034	Aan katar do tɛgɛr ki se, Isa ɔɔɗ ɔɔy makɔn̰ ute taar naaŋin̰a ɔɔ: « Eloyi, Eloyi, lɛma sabaktani? » Taar se je ɗeekŋ ɔɔ: Raama, Raama, naai 'rɛsum gɛn ɗi?
41015035	Maakŋ jeege tun ɗaar gɔtn ese se kɛn booyin̰ naan̰ taaɗ bin se, jee mɛtin̰ge taaɗ ute naapa ɔɔ: «'Ɓooyki tu, naan̰ daŋ daŋ Ɛli!»
41015036	Gɔtn se deb kalaŋ aan̰ ɓaa uuno naka kalaŋ kɛn uun maane, ɔlin̰ maakŋ tɔtn koojn̰ bin̰ kɛn mooyo jaay, uun ɔlin̰ taa garɗ ki ɔɔ uun ɔlin̰ taar Isa ki taa n̰'suubu. Tɛr ɗeek ɔɔ: «Ɔn̰ki jaay sɔm j'aakin̰ki, kɛn Ɛli jaay utu aɗe ɓaa an̰ bɔɔyin̰ naatn ro kaag ki se num.»
41015037	Gɔtn se, Isa ɔɔɗ ɔɔy makɔn̰ɔ ɔɔ kon̰ teece.
41015038	Naan̰ kɛn se, kal deer k'gaaŋ maakŋ Ɓee Raa se, nɛɛpo raan bini aan naaŋ ki tak.
41015039	Bubm asgarge kalaŋ kɛn ɗaar kaaɗn Isa ki se, jaay booy Isa ɔɔɗ ɔɔyɔ ɔɔ kaakŋ naan̰ aak kooyin̰ se, ɗeek ɔɔ: «Ɗeer ɗeer, gaabm ara se Goon Raa!»
41015040	Gɔtn se mɛndge ɗaar dɔkɔ ɔɔ aakin̰a. Maakɗe ki se Mari kɛn iin̰o Magdala ki, Mari ko Jakŋ baata te gɛn Yozɛ ɔɔ ute mɛnda ron̰ Salome.
41015041	Kɛn Isa utu Galile ki se, naaɗe leeɗo te naan̰a ɔɔ tɛɗin̰o naaba. Gɔtn se mɛndgen kuuy kic dɛna ɓaaɗo te naan̰a Jeruzalɛm ki tɛlɛ.
41015042	Ɓii kɛn se ɓo, Yaudge ɗaap ɗaap roɗe gɛn ɓii sebitn kɛn 'baagŋ tɛgɛr kɛn gɔtɔ ɔkga jin̰ se. Kɛn kaaɗn tɛgɛr jaay aan se,
41015043	gaaba kalaŋ bini kɔɗ Arimate ron̰ Yusup ɓaaɗo. Maakŋ magal Yaudge tun jee lee kaakŋ mɛtn taarge se, naan̰ kic ɓo debm k'jeel jeel gɔtin̰a. Ɔɔ naan̰ kic iŋg aak kaak kaam maakŋ Gaar Raa kɛn utu 'kaan se. Naan̰ aay kaamin̰ ɓaa ɛnd ɔŋ Pilat ɔɔ tɔnd mɛtin̰a taa an̰ kɔn̰ ro Isa se naan̰ an̰ ɓaa kɔl maakŋ ɓaaɗ ki.
41015044	Kɛn Pilat jaay booy j'ɔɔ Isa ooyga se, ɔkin̰ taaɗ eyo. Naan̰ ɔl k'daŋo bubm asgarge tɔnd mɛtin̰ ɔɔ: «Isa ooy se daanin̰ dɔkga la?»
41015045	Kɛn bubm asgarge jaay ɗeekin̰ ɔɔ: «Yɛɛ» naan̰ kɛn se jaay Pilat ɔn̰ Yusup ɓaa ɔɔɗ ro Isa.
41015046	Num Yusup iin̰ dugo kal duubu, bɔɔyo ro Isa naatn ro kaag ki ɔɔ teelin̰ te kal se, uun ɔlin̰ maakŋ ɓaaɗ kɛn j'ɔŋ ko ɓo j'uɗ k'ɗaapin̰a ɔɔ dircil aalin̰ ko taar ki.
41015047	Mari kɛn iin̰o Magdala ki ute Mari ko Yozɛ, naaɗe aak gɔtn j'ɔl j'aalsin̰a.
41016001	Kɛn ɓii sebit jaay deel se, Mari kɛn iin̰o Magdala ki, Mari ko Jak ute Salome dugo nakŋ oot nijimi gɛn ɓaa kɔtn ro Isa ki aan gɔɔ kɛn Yaudge lee tɛɗa.
41016002	Num ɓii dumas ki tanɔɔrin̰ nɔɔrin̰, naaɗe iin̰ ɓaa ɓaa taa ɓaaɗ kɛn j'ɔl j'aalo ro Isa maak ki se, taaɗ te naapa ɔɔ: «Naŋa jaay ajeki dircil ko taa ɓaaɗ ki se?» Kɛn naaɗe jaay aan taa ɓaaɗ ki se, kaaɗa utu ooko kooko.
41016004	Kɛn naaɗe jaay uun kaamɗe aak se, ko taa ɓaaɗ ki se nam dircilin̰ga, ey num, ko se magal bɛɛ eyo.
41016005	Kɛn naaɗe aan se, ɛnd maakŋ ɓaaɗ ki. Kaam do ji daamɗe ki se, aak goon kɔɗɔ iŋg ute kalin̰ raap raapo. Kɛn naaɗe aakin̰ se, dɔrlɔ ɔɔ nirlɗe teece.
41016006	Gaŋ goon kɔɗɔ se taaɗɗen ɔɔ: «Ɔn̰ten 'ɓeerki! Naase se 'jeki je Isan kɔɗ Nazarɛtn kɛn k'tup k'tɔɔlin̰ ro kaag ki se; naan̰ se duroga daan yoge tu; gɔtn ara se, naan̰ gɔtɔ. Aakki tu, kɛse ɓo gɔtn kɛn j'ɔl j'aalsin̰a.
41016007	Bin num, 'ɓaa 'taaɗki Piɛr ki te jee mɛtn Isa kɛn kuuy se ɔɔki: naan̰ se ɔndsenga naana, asen ɓaa booy taa naaŋ Galile ki. Gɔtn naane se ɓo, naase an̰ki 'ɓaa kaaka, aan gɔɔ kɛn naan̰ taaɗseno.»
41016008	Naaɗe teec aan̰ ɔn̰ taa ɓaaɗa taa naaɗe se nirlɗe teecga ɔɔ roɗe kic ɓo ɔk marga jɛg jɛg. Kɛn ɓeere ɔkɗe se, taar ɗim kic ɓo naaɗe ɔŋ taaɗ nam ki eyo. [
41016009	Isa duro daan yoge tu se ɓii dumas ki tanɔɔrin̰ nɔɔrin̰. Deet deet se naan̰ teec naan Mari kɛn iin̰o Magdala ki, naan̰ ɓo kɛn Isa tuurin̰o sitange cili ron̰ ki.
41016010	Mɛnd se ɓaa taaɗ jeege tun tiŋgo te Isa ɔɔ kɛn naan̰ ɔŋɗe se, naaɗe maakŋ kɔl do ki ɔɔ iŋg eem keeme.
41016011	Kɛn naaɗe jaay booy taar naan̰ taaɗɗen ɔɔ Isa se duroga daan yoge tu ɔɔ naan̰ mala aakin̰oga ute kaamin̰ se, gaŋ jee se baate tookŋ taarin̰a.
41016012	Kɛn nakgen se jaay deel se, jee mɛtin̰ kɛn dio ɓaa ɓaa ɓee naata. Kɛn naaɗe jaay ɓaa ɓaa ɗoob ki se, Isa teec naanɗe ki ute ro kuuy.
41016013	Jee se tɛrl ɓaaɗo taaɗ jeeɗege tun kuuy ɔɔ jee se kic ɓo naaɗe baate tookŋ taarɗe.
41016014	Tɛr Isa ɓaaɗo teec naan jee mɛtin̰ kɛn sik‑kaar‑kalaŋ, kaaɗ kɛn naaɗe iŋg ɔs kɔsɔ. Gɔtn se naan̰ mooyɗe taa naaɗe baate kaal maakɗe don̰ ki ɔɔ taa do‑mɔŋgɗen kɛn ɔlɗe naaɗe baate tookŋ taar jeegen ɓaaɗo taaɗɗen ɔɔ naan̰ duroga ɔɔ naaɗe aakin̰ga te kaamɗe se.
41016015	Naan̰ taaɗɗen ɔɔ: «'Ɓaaki do naaŋ ki paac ɔɔ 'taaɗki Labar Jiga se jeege tu paac.
41016016	Debm took aalga maakin̰ se j'an̰ batizi ɔɔ naan̰ kɔŋ kaaja, num debm baate tookŋ kaal maakin̰ lɛ bɔɔr utu kɔjn̰ don̰ ki.»
41016017	'Booyki! Jee aalga maakɗe dom ki se, naaɗe kɔŋ tuur sitange te roma ɔɔ naaɗe kɔŋ taaɗn taar naaŋgen kuuy. Naaɗe tɔkŋ wɔɔjge te jiɗe ɔɔ kɛn aayga kaagŋ tɔɔlɔ kic ɓo, aɗe kɔŋ tɛɗn ɗim eyo. Naaɗe tɔnd jiɗege do jee kɔɔn̰ge tu ɔɔ jee kɔɔn̰ge 'kɔŋ lapia. Kɛse ɓo nakŋ‑kɔɔɓgen naaɗe tɛɗa.
41016019	Kɛn Mɛljege Isa jaay taaɗ naŋ taarin̰ se, Raa uun ɓaansin̰ maakŋ raa ki ɔɔ naan̰ iŋg do ji daamin̰ ki.
41016020	Ɔɔ jee mɛtin̰ ki se ɓaa gɔtɔ ɓaa se paac taaɗ Labar Jiga gɛn Isa se jeege tu. Ɔɔ Mɛlje Isa noogɗe maakŋ naabɗe ki, naaɗe tɛɗga nakgen deel doa taa jeege jeele taar naaɗe taaɗ se, taar mɛt ki.]
42001001	Teopil, jeege dɛna raaŋoga mɛtn taar nakgen deel daanjege tu se.
42001002	Jeegen ɓaaɗo taaɗjeki mɛtn taar nakgen deel ese se ɔɔ naaɗe se ɓo jee saaɗgen mɛtn‑jiki aako ute kaamɗe, ɓɔrse naaɗe se ɓo kɛn tɛɗga jee lee wɔɔk taar Raa se.
42001003	Taa naan̰ se ɓo, Jaamus, gɔtn nakŋ se jaay uuno mɛtin̰ sum se, maam m'tuuro mɛtin̰ tak tak jaay ɓo maakin̰ tɔɔlumi ɔɔ m'je m'aisin̰ raaŋ te ɗoobin̰a.
42001004	Bin ɓo do nakge tun k'taaɗio mɛtin̰ se, naai 'jeele kɛse ɓo taar mɛt ki.
42001005	Kaaɗ kɛn Ɛrɔd iŋgo gaar taa naaŋ Jude se, gaaba kalaŋ, debm tɛɗn sɛrkɛ Raa ki k'daŋin̰ Zakari. Naan̰ se mɛtn jee Abiage ɔɔ mɛndin̰ se ron̰a Elizabet; naan̰ kic mɛtjil gɛn Aarunge.
42001006	Naaɗen di se paac jee bɛɛ naan Raa ki, naaɗe iŋg do Ko Taar kɛn Raa ɛɗo Musa ki ɔɔ nakgen kɛn Raa ɔɔ k'tɛɗ se, naaɗe paac tɛɗin̰ te ɗoobin̰a.
42001007	Gaŋ naaɗe se ɔk gaange eyo, taa mɛndin̰ Elizabet se mɛndkarta ɔɔ naaɗe di se lɛ paac gɔɔlga.
42001008	Ɓii kalaŋ se, aan kaabm Zakari ki ute jeen̰ge gɛn ɓaa tɛɗn sɛrkɛ maakŋ Ɓee Raa ki.
42001009	Aan gɔɔ jee tɛɗn sɛrkgen naan Raage tu kɛn lee tɛɗ do dɔkin̰ se, kɛn kaaɗin̰ jaay aanga num, naaɗe bɛɛr ɔɔɗ deb kalaŋ te salatia gɛn ɓaa kɛnd ɓee Mɛljege tu Raa ki ɔɔ taa 'ɓaa tɔɔcn nakŋ oot nijim naanin̰ ki.
42001010	Kaaɗ kɛn jaay Zakari ɛnd maakŋ Ɓee Raa ki gɛn tɔɔcn nakŋ oot nijim se, jee dɛn se iŋg naatn eem keem Raa.
42001011	Gɔtn se, kɔɗn Mɛljege Raa teec naan Zakari ki ɔɔ naan̰ ɗaar do ji daam ki gɔtn kɛn k'lee k'tɔɔcn nakŋ oot nijim se.
42001012	Kɛn Zakari jaay aakin̰ se, nirlin̰ teece ɔɔ ɓeere ɔkin̰a.
42001013	Gaŋ kɔɗn Raa ɗeekin̰ ɔɔ: «Ɔn̰te 'ɓeere Zakari! Taa Raa se naan̰ booyiga keemi. Mɛndi Elizabet se utu ai koojn̰ goon gaaba ɔɔ naai an̰ kɔnd ron̰ Jan.
42001014	Goon se ai tɛɗi naai maaki ute raapm dɛn aak eyo ɔɔ ɓii koojin̰ ki se, jeege dɛna maakɗe utu 'raapm kici.
42001015	Taa naan̰ se utu 'tɛɗn debm magala naan Mɛljege tu. Tɔtn koojn̰ bin̰ ute tɔtn te ɔrɔmin̰ se, naan̰ 'kaay eyo. Num kɛn naan̰ utu maakŋ kon̰ ki sum ɓo, Raa utu an̰ ɗoocin̰ te Nirl Salal.
42001016	Naan̰ an tɔɔɗn ɓaa ute gaan Israɛlge dɛna naan Mɛlɗe Raa ki.
42001017	Ɔɔ naan̰ utu 'lee naan Raa ki ute tɔɔgŋ Ɛli ɔɔ ute Nirl Raa kɛn bɔɔyo don̰ ki se, taa naan̰ 'tɛɗn bubge ute gaange se 'kɔkŋ taasa ute naapa, ɔɔ jeegen kɛn baate tookŋ taar Raa se lɛ, naan̰ aɗen tɛrl maakɗe 'tɛɗn jee kɛn tɛɗ nakge ute ɗoobin̰a. Bin jaay ɓo, naan̰ 'tɛɗn jeege se 'ɗaap roɗe gɛn booy Mɛlɗe.»
42001018	Zakari ɗeek kɔɗn Raa ki ɔɔ: «Naan̰ se maam m'an̰ m'jeelin̰ m'ɔɔ ɗio? Taa maam lɛ m'gɔɔlga ɔɔ mɛndum kic lɛ gɔɔlga gɔɔlɔ.»
42001019	Gɔtn se kɔɗn Raa tɛrlin̰ ɔɔ: «Maam ɓo m'Gabriɛl kɛn m'ɗaar naan Raa ki gɛn tɛɗn naabin̰a. Naan̰ ɓo ɔlumo taa m'taaɗn te naai ɔɔ m'ai taaɗn labar jigan ese se.
42001020	'Booyo! Aan gɔɔ naai uun te taarum ey se, naan ki se, naai 'booyo, naɓo 'kɔŋ taaɗn taar eyo bini, taar maam taaɗi se 'kaan ɗoobin̰ ki.»
42001021	Kaaɗ kɛn se jee dɛn se iŋg aak kaamin̰a ɔɔ nakŋ se deel doɗe kɛn Zakari ɛnd maakŋ Ɓee Raa ki jaay teeco yɔkɔɗ ey se.
42001022	Kɛn naan̰ teeco sum se, naan̰ ɔŋ taaɗ taar eyo. Naan̰ kɛn se, jee dɛn se saap jeelga ɔɔ Zakari aakoga ne ɗim maakŋ Ɓee Raa ki. Kɛn naan̰ jaay teeco se, naan̰ taaɗ te jin̰a, ɔŋ taaɗga ute taarin̰ ey sum.
42001023	Kɛn ɓii tɛɗn naabin̰ jaay aas se, Zakari ɔk tɛrl ɓaa ɓeen̰ ki.
42001024	Kɛn nakgen se jaay deel se, mɛndin̰ Elizabet tɛɗ mɛndkaama. Kɛn Elizabet jaay uun maaka sum se, maakŋ laap kɛn mii se, naan̰ ɔy ron̰ maak ki ɔɔ taaɗ te maakin̰ ɔɔ:
42001025	«Kɛse ɓo bɛɛ kɛn Mɛlum tɛɗum maam ki ɔɔ sɔkɔn̰um se, naan̰ ɔɔɗumsin̰ga naatn naan jeege tu.»
42001026	Kɛn Elizabet jaay uun maaka ɔɔ ɔk laapa mɛcɛ se, tɛr Raa ɔlo kɔɗin̰ Gabriɛl daala taa naaŋ Galile ki, maakŋ gɛgɛr kɛn k'daŋin̰ Nazarɛt,
42001027	gɔtn goon mɛnd ki. Ɔɔ goon mɛnd se jeel te gaab eyo. Naan̰ se ron̰ Mari, gaabm kɛɛsin̰ se ron̰ Yusup ɔɔ Yusup se, naan̰ mɛtjil Daud.
42001028	Kɔɗn Raa ɛnd ɔŋin̰ ɓeen̰ ki ɔɔ ɗeekin̰ ɔɔ: «Tɔɔsɛ Mari, naai se ɔn̰ maaki raapm sakan̰. Taa Mɛljege Raa se naan̰ tɛɗiga bɛɛ ɔɔ naan̰ utu te naai.»
42001029	Kɛn Mari jaay booy taar ese se, taar se deel don̰a ɔɔ naan̰ taaɗ te maakin̰ ɔɔ: «Kɛse ɓo tɛɗn tɔɔsn ɔɔ ɗio bini?»
42001030	Kɔɗn Raa tɛrlin̰ ɔɔ: «Mari, ɔn̰te gɛn ɓeere, taa naai se ɔŋga bɛɛ naan Raa ki!
42001031	'Booyo. Naai utu 'tɛɗn mɛndkaama utu 'koojn̰ goon gaaba ɔɔ goon se an̰ kɔnd ron̰ Isa.
42001032	Naan̰ utu 'tɛɗn magala naan Raa ki ɔɔ j'an̰ daŋin̰ Goon Raa Taaro. Mɛljege Raa utu an̰ kɛɗn gaar ɓugin̰ Daud.
42001033	Naan̰ 'kɔsn gaara gɛn daayum do gaan Israɛlge tu ɔɔ gaar naan̰ se 'kɔŋ naŋ eyo.»
42001034	Mari tɔnd mɛtn kɔɗn Raa ɔɔ: «Nakŋ se tap ɓo 'tɛɗn ɔɔ ɗio? Maam lɛ m'jeel te gaab ey ɓɔrtɔ.»
42001035	Kɔɗn Raa tɛrlin̰ ɔɔ: «Nirl Salal utu aɗe bɔɔy doi ki, ɔɔ tɔɔgŋ Raa Taaro se utu ai deebm ute Nirlin̰ bat. Taa naan̰ se ɓo, goon naai an̰ kooj se 'tɛɗn goon salal ɔɔ naan̰ se j'an̰ daŋin̰ Goon Raa.
42001036	'Booyo: taasi Elizabet kɛn mɛndkarta se kic ɓo do gɔɔlin̰ ki se, tɛɗga mɛndkaama ɓɔrse ɔkga laapa mɛcɛ.
42001037	Ɓɛrɛ, ne ɗim jaay ɔɔn̰ Raa ki se, gɔtɔ.»
42001038	Gɔtn se Mari ɗeek ɔɔ: «Maam se m'ɓul gɛn Raa. Maam m'tooko do taari ki. Ɔn̰ 'tɛɗn aan gɔɔ kɛn naai 'taaɗum ro ki se.» Ɔɔ gɔtn se kɔɗn Raa iin̰ ɔn̰in̰a.
42001039	Naan̰ kɛn se, Mari naar ook ɓaa maakŋ koge tun taa naaŋ Jude ki maakŋ gɛgɛr ki kalaŋ bini.
42001040	Naan̰ ɓaa ɛnd ɓee Zakari ki ɔɔ tɛɗ tɔɔsɛ mɛndin̰ Elizabet ki.
42001041	Kɛn Elizabet jaay booy tɛɗn tɔɔsn Mari se, goon maakin̰ ki kic ɓo baag tɔɔbm ron̰a ɔɔ Nirl Salal se ɗooc maakŋ kon̰ Elizabet.
42001042	Gɔtn se naan̰ ɔɔɗ ɔɔy makɔn̰ɔ ɔɔ ɗeek Mari ki ɔɔ: «Maakŋ mɛndge tu se, naai sum ɓo kɛn Raa tɛɗiga bɛɛ cir paac ɔɔ goon kɛn maaki ki se kic ɓo, Raa tɛɗin̰ga bɛɛn̰a!
42001043	Maam ara ɓo m'naŋa kaca jaay ɓo ko Mɛluma ɓaaɗo ɓaa gɔtum ki taa am kaak se!
42001044	«'Booyo: kɛn jaay maam booy tɛɗn tɔɔsn naai sum se, goon maakum ki kic ɓo maakin̰ ɓaa raapo ɔɔ baag tɔɔbm maakum ki.
42001045	Naai se 'maaki raapo taa naai 'tookga taar kɛn Mɛljege taaɗi se, taa nakŋ naan̰ taaɗi se utu 'kaan ɗoobin̰ ki.»
42001046	Gɔtn se Mari ɗeek ɔɔ: «Maam se m'nook Mɛlum Raa ute maakum paac.
42001047	Maakum ɗooc te maak‑raapo do Raa ki; naan̰ se Mɛl Kaajuma.
42001048	Maam m'ɓulin̰ kɛn jeege aalum maak ey se, naan̰ saapga dom ki. Ɗeere, naan ki se, kɛngen j'utu j'aɗega tooj paac se, utu am daŋum mɛnd maak‑raapo.
42001049	Taa Raa Sidburku se tɛɗumga nakgen bɛɛ dɛn aak eyo ɔɔ ro naan̰ se, ro kɛn salal.
42001050	Daayum naan̰ tɛɗ bɛɛn̰a do jeege tun ɓeerin̰.
42001051	Raa se taaɗga tɔɔgin̰a ɔɔ jee kɛn magal roɗe se, naan̰ wɔɔkɗenga.
42001052	Gaarin̰gen tɔɔgŋ k'jeel jeel gɔtɗe se, naan̰ tuurɗege naatn maakŋ gaarɗege tu. Num gaŋ jee ɔɔp roɗe baat se, naan̰ uunɗega roɗe raan.
42001053	Jee ɓo tɔɔlɗe se, naan̰ ɛɗɗenga kɔsɔ ute maraadɗe ɔɔ jee maalge se lɛ, naan̰ tuurɗega te jiɗe sik.
42001054	Raa se naan̰ dirig te gɛn tɛɗn bɛɛn̰ jeen̰ge tu eyo «ɔɔ naan̰ ɓaaɗoga noogŋ jee tɛɗn naabin̰gen gaan Israɛlge.
42001055	Kɛse ɓo nakŋ kɛn naan̰ taaɗo bubjege tu ɔɔ utu 'tɛɗn Abraam ki ute mɛtjilin̰ ki gɛn daayum daayum se.»
42001056	Tɛr gɔtn se, Mari tiŋg te Elizabet se ɓaa ɓaa nakŋ laapa mɔtɔ jaay, ɔk tɛrl ɓaa ɓeen̰ ki.
42001057	Ɓii kɛn Elizabet an kooj jaay aan se, naan̰ ooj goon gaaba.
42001058	Kɛn jee do daamboogin̰ge ute taasin̰ge jaay booy bɛɛ kɛn Raa tɛɗin̰ se, naaɗe tɛɗ maak‑raapo ute naan̰a.
42001059	Kɛn ooj jaay ɔk ɓii marta se, naaɗe uun ɓaano ute goono taa j'an̰ kɔjn̰ pɔndɔ. Gɔtn se jeege ɔɔ goono se j'an̰ daŋin̰ ute ro bubin̰ Zakari.
42001060	Gɔtn se kon̰a ɛɛp taarin̰a ɔɔ taaɗɗen ɔɔ: «Bin eyo! Goono se j'an̰ daŋin̰ Jan.»
42001061	Naaɗe tɛrlin̰ ɔɔ: «Taa ɓeese ki se nam ron̰a bin se, ɓɛrɛ, gɔtɔ.»
42001062	Ɔɔ naaɗe tɔnd mɛtn bubin̰a ute jiɗe, taa n̰'aɗen taaɗa goono se tap ɓo naan̰ je j'an̰ daŋin̰ naŋa?
42001063	Bubin̰ taaɗɗen ute jin̰a ɔɔ k'ɓaano ute kaaga paak paaka. Naan̰ raaŋ ro ki ɔɔ: goono se ron̰ Jan. Jeegen paacn̰ iŋg gɔtn ese jaay aak nakŋ se tap ɓo ɔkɗen taaɗ eyo.
42001064	Gaŋ gɔtn se sum ɓo, Zakari, Raa ɛɛpin̰ taarin̰a baag taaɗn taara ɔɔ naan̰ tɔɔm Raa.
42001065	Jee do daamboogɗege jaay booy se, ɓeere ɓaa ɔkɗe ɔɔ jeegen iŋg maakŋ koge tun kɛn taa naaŋ Jude ki paac se, naaɗe lee ɔɔs maana do nakge tun deel se.
42001066	Jeegen paacn̰ booy mɛtn taar nakgen ese se, taar se naaɗe ɔkin̰ maakɗe ki ɔɔ naaɗe taaɗ ute naapa ɔɔ: «Goon se tap ɓo 'tɛɗn goon ɔɔ ɗi?» Anum goon se, ɗeere, Raa utu te naan̰a.
42001067	Gɔtn se, Zakari bubm Jan se, maakin̰ ɗooc ute Nirl Salal ɔɔ Nirl Salal se ɔlin̰ taaɗ ɔɔ:
42001068	«K'tɔɔmki Mɛljege, naan̰ ɓo Raa gɛn gaan Israɛlge, taa naan̰ ɓaaɗoga kaakŋ jeen̰ge ɔɔ dugɗenga doɗe.
42001069	Maakŋ ɓee gɛn ɓulin̰ Gaar Daud se, naan̰ ɛɗjekiga Debm Kaajn̰ tɔɔgɔ.
42001070	Kɛse ɓo taar kɛn jeegen salal kɛn taaɗ taar teeco taar Raa ki taaɗo do dɔkin̰ jeege tu se.
42001071	Naan̰ taaɗjekiga ɔɔ naan̰ utu ajeki kɔɔɗn dojege maakŋ ji jee taamooyjege tu ɔɔ ji jeege tun paacn̰ jejeki eyo.
42001072	Taa naan̰ tɛɗga bɛɛ do bubjege tu ɔɔ naan̰ se saapga do dɔɔk kɛn salal kɛn naan̰ dɔɔko ute naaɗe se,
42001073	aan gɔɔ kɛn naan̰ naamo taarin̰a bubjege tu Abraam ki.
42001074	Kɛn naan̰ jaay ɔɔɗjekiga dojege ji jee taamooyjege tu se, naan̰ utu ajeki tɛɗn bɛɛ ɔɔ naajege j'an̰ki keem kic ɓo j'an̰ki ɓeer eyo,
42001075	ɔɔ daayum naanin̰ ki se j'aki tɛɗn jee salal, j'aki kɔkŋ taarin̰ ɔɔn̰ɔ ɔɔ j'aki tɛɗn nakge ute ɗoobin̰a.
42001076	Anum, naai goonum se, j'utu jaay daŋi debm kɛn taaɗ taar teeco taar Raa kɛn Taaro. Taa naai se utu 'lee naan Mɛli Raa ki taa an̰ ɗaapm ɗoobin̰a,
42001077	ɔɔ naai 'tɛɗn jeen̰ge 'jeele, Raa se debm tɔɔl kusin̰ɗe ɔɔ naan̰ ɓo debm aɗen kɛɗn kaaja.
42001078	Taa Raa naajege se, naan̰ debm bɛɛ dɛn aak eyo. Taa bɛɛ naan̰ se ɓo, naan̰ utu ajekiro kɔl gɔtn wɔɔrɔ taa ajeki wɔɔr gɔtɔ aan gɔɔ bɔɔr kaaɗn utu ooko kook se.
42001079	Naan̰ utu wɔɔr jeegen iŋg maakŋ gɔt kɛn ɔɔɗɔ ɔɔ jee kɛn iŋg taa yo ki, taa naan̰ ajeki tɔɔɗn te ɗoobm kɛn j'anki kɔŋ lapia.» [Gɔtn se Zakari taaɗ naŋ taarin̰ bini.]
42001080	Goono se teepe ɔɔ mɛtɛk ɓaa te naanin̰a. Naan̰ ɓaa iŋg do kɔɗ‑ɓaar ki ɔɔ tiŋg bini aan ɓii kɛn naan̰ baag tɛɗn naabin̰ naan gaan Israɛlge tu.
42002001	Kaaɗ kɛn se, Gaar magal iŋg Rɔm ki kɛn k'daŋin̰ Sezar Ogust se, ɔlo ɔɔ jee taa naaŋin̰ ki paac se j'aɗen 'ɓaa mɛɗɛ.
42002002	Mɛɗn deet deet bin se baag kaaɗ kɛn Kirinius ɓo magal jee taa naaŋ Siri ki.
42002003	Jeege paac, naŋa naŋa kic ɓo iin̰ ɓaa maakŋ naaŋin̰ ki taa j'an̰ ɓaa mɛɗɛ.
42002004	Taa naan̰ se ɓo Yusup iin̰o maakŋ gɛgɛr kɛn Nazarɛt kɛn taa naaŋ Galile ki, naan̰ kic ook ɓaa maakŋ gɛgɛr kɛn Betleem kɛn taa naaŋ Jude ki. Betleem se, gɔtn j'oojn̰ Gaar Daud. Kɛn ɔlin̰ Yusup jaay ɓaa naane se, taa naan̰ kic iin̰o mɛtjil Daud ki ɔɔ teeco kaagŋ ɓee naan̰ ki.
42002005	Naan̰ ɓaa ute mɛnd kɛɛsin̰ Mari mɛndkaama maakin̰ magalga magala taa j'an̰ ɓaa mɛɗɛ.
42002006	Kɛn naaɗe aan Betleem ki se, kaaɗ kɛn naaɗe tiŋg naane se ɓo, ɓii kɛn Mari an kooj se, aasa.
42002007	Gɔtn se Mari ooj goon paragin̰ gaaba. Naan̰ teelin̰ ute kala ɔɔ uun aalin̰ maakŋ kɔlay ki taa naaɗe ɔŋ te gɔt eyo maakŋ ɓee tooɗn mɛrtge tu se.
42002008	Maakŋ taa naaŋ gɔtn ese se naatn cɛɛs ki cɛɛs ki se, jee gaam baatge tiŋg lee gaam baatɗege nɔɔr.
42002009	Gɔtn se sum ɓo kɔɗn Raa naar teec naanɗe ki, ɔɔ Mɛljege Raa tɛɗɗen gɔtɔ wɔɔr kɛlɛŋ ɔɔ naaɗe nirlɗe teece.
42002010	Num kɔɗn Raa se ɗeekɗen ɔɔ: «Ɔn̰ten 'ɓeerki! 'Booyki: maam ɓaanseno ute Labar Jiga kɛn utu 'raapm maakŋ jeege paac dɛn bɛɛ eyo.
42002011	Taa nɔɔr jaaki ara se, j'oojsega Debm Kaaja maakŋ gɛgɛr gɛn Gaar Daud ki. Naan̰ ɓo al‑Masi kɛn Raa taaɗo mɛtn taarin̰ do dɔkin̰a. Naan̰ se ɓo, Mɛljege.
42002012	Kɛn naase jaay ɓaa aankiga se, naase aki kɔŋ goon k'taace se k'teelin̰ga teel ute kala ɔɔ j'aalin̰ga tooɗ tooɗ maakŋ kɔlay ki. Kɛse ɓo nakŋ kɛn naase anki kaakŋ jeel ro ki.»
42002013	Gɔt kɛn se sum ɓo kɔɗn Raagen kuuy dɔɔlɔ naar ɓaaɗo ɔŋ debɗe se ɔɔ baag tɔɔm Raa tɛlɛ ute kaa ɔɔ:
42002014	«K'nookki Raa kɛn iŋg raan maakŋ raa ki. Naan̰ ɓo debm ɛɗ tɔɔsɛ jeege tun do naaŋ ki kɛn naan̰ jeɗe.»
42002015	Kɛn kɔɗn Raage jaay iin̰ ɔn̰ɗe ɔɔ ɔk tɛrl ɓaa maakŋ raa ki se, gɔtn se jee gaam baatge baag taaɗn ute naapa ɔɔ: «K'ɓaaki ɓɔrse Betleem ki j'aki ɓaa kaakŋ nakŋ kɛn tɛɗ jaay Mɛljege taaɗjekiro mɛtin̰ se.»
42002016	Gɔtn se naaɗe naar iin̰ ɓaa. Kɛn naaɗe aan se ɔŋ Mari, Yusup ɔɔ goon k'taace tooɗ tooɗ maakŋ kɔlay ki.
42002017	Kɛn naaɗe jaay aakin̰ se, naaɗe baag kɔɔsn maanin̰ jeege tu taar kɛn kɔɗn Raa taaɗɗeno ro goon ki se.
42002018	Ɔɔ jee paacn̰ kɛn booy maan jee gaam baatge paac se, naaɗe booy taar se ɔkɗen taaɗ eyo.
42002019	Gaŋ Mari se, taargen deel paac se, naan̰ ɔkin̰ maakin̰ ki tak ɔɔ tiŋg saap do ki.
42002020	Gɔtn se jee gaam baatge ɔk tɛrl uun ɗoobm baatɗege. Kɛn naaɗe ɓaa ɓaa se, nook Raa ɔɔ tɔɔmin̰ ute kaa taa nakgen naaɗe aako ɔɔ booyo se, taa nakgen se paac, naaɗe ɓaa ɔŋin̰ te ɗoobin̰a aan gɔɔ kɛn kɔɗn Raa taaɗɗeno se.
42002021	Kɛn goono k'j'oojin̰ jaay ɔk ɓii marta se, kɛse ɓo ɓii kɛn j'ɔjin̰ pɔndɔ. Goono se j'ɔndin̰ ron̰ Isa, ro se ɓo kɛn kɔɗn Raa taaɗɗesin̰ kaaɗ kɛn kon̰a utu aam te ey ɓɔrtɔ.
42002022	Kɛn nakgen se jaay deel paac se, kaaɗin̰ aas se naaɗe ɓaaɗo maakŋ gɛgɛr kɛn Jeruzalɛm ki ɛnd maakŋ Ɓee Raa ki gɛn tugŋ ɗaapm roɗe. Naaɗe tɛɗin̰ aan gɔɔ Ko Taar kɛn Raa ɛɗo Musa ki taaɗno. Ɔɔ kaaɗ kɛn se ɓo naaɗe uun ɓaano ute goono ɓaaɗo taaɗin̰ naan Mɛljege tu Raa ki kici.
42002023	Taa maakŋ Ko Taar kɛn Raa ɛɗo Musa ki se k'raaŋga raaŋ j'ɔɔ: Gaan paragen gaabge paac se, j'ɛɗin̰ Mɛljege tu Raa ki.
42002024	Taa naan̰ se tɛr Ko Taar kɛn Raa ɛɗo Musa ki se taaɗ ɔɔ gɛn tɛɗn sɛrkɛ Raa ki se j'ano ɓaa ute: dɛɛrge dio ey lɛ napar gaan dɛɛrgen kuuy dio.
42002025	Anum maakŋ Jeruzalɛm ki se, gaaba kalaŋ ron̰ Simɛon. Naan̰ se debm daan ki ɔɔ ɔk ɗoobm Raa ɔɔn̰ɔ. Naan̰ iŋg aak kaam debm kɛn utu 'kaajn̰ gaan Israɛlge ɔɔ Nirl Salal utu te naan̰a.
42002026	Nirl Salal taaɗin̰oga taaɗa ɔɔ: «Naai se 'kooy eyo 'tiŋg bini utu 'kaakŋ ute kaami al‑Masi kɛn Mɛljege Raa utu an̰o kɔl se jaayo.»
42002027	Nirl Salal ɔl Simɛon iin̰ ɓaa maakŋ Ɓee Raa ki ɔɔ kaaɗ kɛn se ɓo bubm Isa ute kon̰a ɓaansin̰o naan Raa ki gɛn tɛɗn nakŋ kɛn Ko Taar kɛn Raa ɛɗo Musa ki ɔɔ k'tɛɗ se.
42002028	Gɔtn se Simɛon uun Isa jin̰ ki ɔɔ tɔɔm Raa ɗeek ɔɔ:
42002029	«Ɓɔrse Mɛluma, taar naai 'taaɗum se aanga ɗoobin̰ ki, ɔn̰ ɓuli se 'kooy ɓaa ute lapia.
42002030	Taa kaamum se aakga Debm‑kaajn̰ kɛn naai ɔlin̰o se.
42002031	Kɛse ɓo Debm‑kaajn̰ kɛn naai ɔlo jeege tu paac.
42002032	Naan̰ ɓo debm kɛn utu wɔɔr gɔtɔ ɔɔ tɛɗn jeegen Yaudge eyo 'jeel Raa ɔɔ ute ro naan̰ se, gaan Israɛlge roɗe utu 'kookŋ raan.»
42002033	Taar kɛn Simɛon taaɗ ro goon ki, jaay bubin̰ ute kon̰ booy se, taar se tap ɓo ɔkɗen taaɗ eyo.
42002034	Gɔtn se Simɛon ɔɔɗɗen ɓooro ɔɔ ɗeek Mari kon̰ ki ɔɔ: «'Jeele, ute goon ese se gaan Israɛlgen dɛn mɛtin̰ge se, utu 'kiigi ɔɔ jee mɛtin̰ge se utu 'kaaja. Taa naan̰ ɓo 'tɛɗn debm kɛn jeege an jeel Raa, naɓo jeegen mɛtin̰ge se 'took eyo.
42002035	Ute naan̰ se maak‑saapm naaɗe se, Raa utu an̰ 'tɛɗin̰ 'tooɗn tal ɔɔ naai, Mari kon̰ se, utu 'dabara aan gɔɔ debm k'j'ɔɔsin̰ ute gɔrɗ‑jɛrlɛ.»
42002036	Gɔtn se mɛnd gɔɔlɔ kalaŋ se, ron̰ Ann. Naan̰ se, goon Panuel, mɛtjil gɛn Asɛrge. Naan̰ se mɛnd taaɗ taar teeco taar Raa ki. Ute gaabin̰ se, naaɗe tiŋgo ɓaara cili sum.
42002037	Gɔtn gaabin̰ ooy sum se, naan̰ ɔɔp mɛnd‑daaye ɔɔ kaaɗ kɛn se naan̰ ɓaarin̰ sik‑marta‑kaar‑sɔɔ naan̰ lee maakŋ Ɓee Raa ki daayum gɛn tɛɗn naabm Raa. Ɔɔ nɔɔrɔ katara naan̰ eem Raa ɔɔ iin̰ga num lee uun siam.
42002038	Num kaaɗ kɛn jaay k'ɓaano ute goon Isa naan Raa ki se, naan̰ baag tɔɔm Raa ɔɔ taaɗ mɛtn taar goon se jeege tun paacn̰ kɛn iŋg aak kaak kaam debm kɛn utu 'kɔɔɗn do jee kɛn Jeruzalɛm ki.
42002039	Kɛn naaɗe jaay tɛɗ aas nakŋ kɛn Ko Taar kɛn Mɛljege Raa ɛɗo Musa ki jaay aas se, naaɗe ɔk tɛrl ɓaa taa naaŋ Galile ki, maakŋ gɛgɛrɗe kɛn Nazarɛt ki.
42002040	Goono se teep ɓaa ute naanin̰a ɔɔ naan̰ mɛtɛkɛ ɔɔ jeel‑taara dɛna ɔɔ daayum Raa se tɛɗin̰ bɛɛn̰a.
42002041	Aanga ɓaara tak ɓo, ko Isa ute gaabin̰ se lee ɓaaɗo Jeruzalɛm ki gɛn tɛɗn laa Paak gɛn Yaudge.
42002042	Kɛn Isa jaay ɓaarin̰ aas sik‑kaar‑di se, naaɗe ɔk ɓaansin̰ Jeruzalɛm ki gɛn tɛɗn Laaɗen kɛn naaɗe lee tɛɗ se.
42002043	Kɛn ɓii Laa Paak jaay naŋ sum se, naaɗe ɔk tɛrl ɓaa Nazarɛt ki. Num goonɗe Isa se ɔɔp iŋg Jeruzalɛm ki, naɓo kon̰ ute bubin̰ se, gɔtn goonɗe ɔɔp se, naaɗe jeel te eyo.
42002044	Gɛn kon̰ te bubin̰ ki num ɔɔ kaaɗn naane, naan̰ utu ɓaaɗo ute jeeɗegen k'ɓaaɗo ɓaa kalaŋ se. Kɛn naaɗe lee lɛk tɛc se jaay ɓo naaɗe ɓaa saap don̰ ki ɔɔ gɔtn se, naaɗe baagin̰ je gɔtn jee jeelɗege tu ɔɔ gɔtn taasɗege tu.
42002045	Kɛn naaɗe jaay je bini ɔŋin̰ ey se, naaɗe ɔk tɛrl ɓaan̰ je Jeruzalɛm ki.
42002046	Naaɗe jen̰ ɓii mɔtɔ jaay ɓo ɓaa ɔŋin̰ maakŋ Ɓee Raa ki iŋg kiŋg daan jee jeel tɔkŋ mɛtn Ko Taar Raage. Naan̰ iŋg booy booy taarɗe ɔɔ do taarɗege tu se naan̰ tɔnd mɛtɗe.
42002047	Jeegen paacn̰ iŋg uɗ bi do taar kɛn naan̰ tɛrlɗen se, naaɗe booy jeelin̰ se deel doɗe ɔɔ ɔkɗen taaɗ eyo.
42002048	Kɛn kon̰ge jaay ɔŋin̰ se, naaɗe aakin̰ se tap ɓo, ɔkɗen taaɗ eyo. Ɔɔ gɔtn se kon̰ ɗeekin̰ ɔɔ: «Goonuma, kɛse naai 'tɛɗjen nakŋ‑kɔɔɓm ɗi bini? 'Booyo, maam ute bubi se, nirlje teecga k'lee k'jei jea.»
42002049	Num gɔtn se Isa tɛrlɗen ɔɔ: «Naase 'jemki gɛn ɗi? Naase 'jeelki ey la kɛn maam m'ɓaaɗo tap ɓo gɛn maakŋ ɓee Bubum se?»
42002050	Gaŋ taar kɛn naan̰ taaɗɗen se, naaɗe ɔŋ booy ɔk te mɛtin̰ eyo.
42002051	Gɔtn se naan̰ iin̰ bɔɔy ɓaa ute naaɗe Nazarɛt ki ɔɔ daayum naan̰ lee took taarɗe. Anum nakgen deel paacn̰ ese se, kon̰ se ɔkin̰ maakin̰ ki.
42002052	Ɔɔ Isa se teepe ɔɔ jeel‑taara ɓaa te naanin̰a. Kɛn Raa aakin̰ se, tɔɔlin̰ ɔɔ tɔɔl jeege tu kici.
42003001	Kaaɗ kɛn Tiber Sezar, Gaar magal iŋg Rɔm ki, jaay ɔk ɓaara sik‑kaar‑mii maakŋ gaarin̰ ki se ɔɔ naan̰ kɛn se Pons Pilat ɓo magal gɛn taa naaŋ Jude ɔɔ Ɛrɔd se gaar gɛn taa naaŋ Galile ɔɔ gɛnaan̰ Pilip se gaar gɛn taa naaŋ Iturɛ ute taa naaŋ Trakonitis ɔɔ Lisanias se gaar gɛn taa naaŋ Abilɛn.
42003002	Kaaɗ kɛn se Annan ute Kayip ɓo magal jee tɛɗn sɛrkɛ Raage tu. Naan̰ kɛn se ɓo Raa ɓaaɗo taaɗ Jan goon Zakari kɛn iŋg do kɔɗ‑ɓaar ki se.
42003003	Ɔɔ Jan se ɓaa lee taa naaŋ ool magal kɛn Jordan ki se paac ɔɔ naan̰ taaɗ jeege tu ɔɔ: «'Tɛrlki maakse ɔɔ ɔn̰ j'asen batizi ɔɔ Raa asen tɔɔl kusin̰sege.
42003004	Aan gɔɔ kɛn Ezayi debm taaɗ taar teeco taar Raa ki raaŋo do dɔkin̰a maakŋ Kitapin̰ ki kɛn ɔɔ: K'booy mind deba taaɗ makɔn̰ do kɔɗ‑ɓaar ki ɔɔ: 'Ɗaapki ɗoobm Mɛljege ɔɔ 'tɛɗin̰sin̰ki jiga 'tooɗn tal.
42003005	Gɔɔgen daan koge tu se, k'tuurumɗe naata ɔɔ koge ute kɔsge se k'tɔɔkɗe naatn. Ɔɔ ɗoobgen ɗug ɗug se k'tɛɗɗe 'tɔɔjn̰ 'tooɗn tal ɔɔ ɗoobm kɛn ɔk koge kɔrcɔm kɔrcɔm se kic lɛ k'ɗaapɗe 'tooɗn kɔlɔn̰.
42003006	Bin jaay jeege paac utu kaakŋ debm kɛn Raa utu aɗeno kɔlɔ jaay aɗen kaaj se.»
42003007	Gɔtn se jee dɛngen ɓaaɗo tɛɗn batɛm gɔtn Jan ki se, naan̰ ɗeekɗen ɔɔ: «Aakumki tu wɔɔjgen ara! Naŋa jaay ɓo dɛjseno taa aki kaan̰ kɔtn maak‑taar gɛn Raa kɛn utu bɔɔy do jeege tu se?
42003008	Naan ki se, 'tɛɗki nakgen jiga kɛn 'taaɗn jeege tu ɔɔ naase se 'tɛrlkiga maakse do Raa ki ɔɔ ɔn̰te 'taaɗki ɔɔki: naaje se lɛ k'gaan Abraamge. 'Booyki m'asen ɗeeke: kogen ese se kɛn Raa je kic ɓo an̰ dɛlin̰ 'tɛɗn gaange Abraam ki.
42003009	Ɓɛrɛ, alpasa se lɛ k'ɗaarin̰ga mɛtn ko kaag ki. Ko kaaggen paacn̰ jaay ooj jig ey se, j'aɗen tɔgŋ tund naatn ɔɔ j'aɗen tɔɔcn̰ pooɗn.»
42003010	Gɔtn se jee dɛnge ɓaaɗo tɔnd mɛtn Jan ɔɔ: «Naaje tap ɓo k'tɛɗn roje ɔɔ ɗio?»
42003011	Jan tɛrlɗen ɔɔ: «Maakse ki se, debm ɔk kal di se uun ɛɗ kalaŋ se deb kɛn ɔk eyo ɔɔ debm ɔk nakŋ kɔsɔ kic ɓo nigin̰ ute debm kɛn ɔk eyo.»
42003012	Gɔtn se, jee tɛɗn miirge kic ɓaaɗo taa j'aɗen batizi ɔɔ naaɗe tɔnd mɛtin̰ ɔɔ: «Debm dooy jeege, naaje tap ɓo k'tɛɗn roje ɔɔ ɗio?»
42003013	Naan̰ tɛrlɗen ɔɔ: «Miir kɛn k'taaɗsen j'ɔɔ aki kɔkŋ gɔtn jeege tu se, ɔn̰te 'ziiɗin̰ki ɗim do ki.»
42003014	Asgarge ɓaaɗo tɔnd mɛtin̰ ɔɔ: «Naaje kic ɓo k'tɛɗn roje j'ɔɔ ɗio?» Jan tɛrlɗen ɔɔ: «Ɔn̰te 'kuunki gursn nam ute taa tɔɔgɔ ɔɔ ɔn̰te 'tɔlki taara do nam ki. Num iŋgki do gursn laapse ki sum.»
42003015	Aan gɔɔ kaaɗ kɛn se jeege iŋg aak kaak kaam nakŋ utu 'tɛɗ se ɔɔ kɛn naaɗe jaay aak Jan se, gɔtn se naaɗe saap‑maakɗe ki ɔɔ: «Kɛse ɓo 'tɛɗn al‑Masi lɛ ɗaam?»
42003016	Jan tɛrlɗen naaɗe ki paac ɔɔ: «Maam se, m'asen batizn ute maane, num gaŋ debm kɛn utu ɓaaɗo mɛtum ki se, naan̰ magal ciruma. Maam se kɔl saan̰ kic ɓo m'aas gɛn no tuutin̰ eyo. Debm ese se ɓo utu asen batizn ute Nirl Salal ɔɔ ute pooɗo.
42003017	Ute gɛrt magalin̰ se naan̰ utu tuuy teen̰in̰a ɔɔ kɛn naan̰ jaay tuuy aasga num kaam teen̰in̰ se, naan̰ utu an̰ tɔsn kɔmb maakŋ giijin̰ ki, num tɛsin̰ se, naan̰ utu an̰ kɔmb maakŋ pooɗ kɛn ooy eyo.»
42003018	Do taarge tun naan̰ taaɗɗen se tɛr Jan dɛjɗenga ute taargen kuuy kic dɛna. Gɔtn ese se naan̰ taaɗɗen Labar Jiga se jeege tu.
42003019	Num kɛn Gaar Ɛrɔd jaay ɔk Ɛrɔdiad mɛnd gɛnaan̰a ɔɔ do kɛn se tɛr tɛɗn nakgen kuuy kusin̰ kici, gɔtn se Jan taaɗin̰sin̰ tal.
42003020	Naɓo do kusin̰ kɛn naan̰ lee tɛɗ se, tɛr do kɛn se naan̰ iij‑ɔk ɔl Jan daŋgay ki daala.
42003021	Kɛn jeege paac jaay k'batizɗe aas se, Isa kic ɓo k'batizin̰a. Kɛn naan̰ eem keem Raa se, gɔtn se maakŋ raa ɔɔɗ waŋ.
42003022	Gɔtn se, Nirl Salal se tec aan gɔɔ dɛɛrɛ ɓaaɗo bɔɔy do Isa ki. Gɔtn se k'booy mind deba taaɗ maakŋ raa ki ɔɔ: «Naai se 'Goonuma. Maam ɓo m'bɛɛr m'ɔɔɗio ute maak‑raapuma.»
42003023	Kaaɗ kɛn Isa baagŋ naabin̰ se, naan̰ ɔk ɓaara ɓaa ɓaa si‑mɔtɔ. Jeege se saap ɔɔ naan̰ goon Yusup, Yusup se goon Ɛli,
42003024	Ɛli se goon Matat, Matat se goon Lɛbi, Lɛbi se goon Mɛlki, Mɛlki se goon Yanay, Yanay se goon Yusup,
42003025	Yusup se goon Matatias, Matatias se goon Amɔs, Amɔs se goon Naum, Naum se goon Ɛsli, Ɛsli se goon Nagay,
42003026	Nagay se goon Maat, Maat se goon Matatias, Matatias se goon Semeyin, Semeyin se goon Yɔsɛk, Yɔsɛk se goon Yɔda,
42003027	Yɔda se goon Yɔanan, Yɔanan se goon Rɛsa, Rɛsa se goon Zorobabɛl, Zorobabɛl se goon Salatiɛl, Salatiɛl se goon Neri,
42003028	Neri se goon Mɛlki, Mɛlki se goon Addi, Addi se goon Kɔsam, Kɔsam se goon Ɛlmadam, Ɛlmadam se goon Ɛr,
42003029	Ɛr se goon Jɛzu, Jɛzu se goon Ɛliɛzɛr, Ɛliɛzɛr se goon Yɔrim, Yɔrim se goon Matat, Matat se goon Lɛbi,
42003030	Lɛbi se goon Simɛon, Simɛon se goon Juda, Juda se goon Yusup, Yusup se goon Yɔnam, Yɔnam se goon Ɛliakim,
42003031	Ɛliakim se goon Mɛlɛa, Mɛlɛa se goon Mɛnna, Mɛnna se goon Matata, Matata se goon Natan, Natan se goon Daud,
42003032	Daud se goon Jɛsɛ, Jɛsɛ se goon Obed, Obed se goon Booz, Booz se goon Sala, Sala se goon Naason,
42003033	Naason se goon Aminadab, Aminadab se goon Admin, Admin se goon Arni, Arni se goon Ɛzrɔm, Ɛzrɔm se goon Pɛrɛz, Pɛrɛz se goon Juda,
42003034	Juda se goon Yakub, Yakub se goon Isak, Isak se goon Abraam, Abraam se goon Tɛra, Tɛra se goon Naɔr,
42003035	Naɔr se goon Sɛruk, Sɛruk se goon Ragau, Ragau se goon Pɛlɛg, Pɛlɛg se goon Ɛbɛr, Ɛbɛr se goon Sala,
42003036	Sala se goon Kaynam, Kaynam se goon Arpakzad, Arpakzad se goon Sɛm, Sɛm se goon Noe, Noe se goon Lɛmɛk,
42003037	Lɛmɛk se goon Matuzala, Matuzala se goon Ɛnɔk, Ɛnɔk se goon Yɛrɛd, Yɛrɛd se goon Maalalɛɛl, Maalalɛɛl se goon Kaynam,
42003038	Kaynam se goon Ɛnɔs, Ɛnɔs se goon Sɛt, Sɛt se goon Adum, Adum se goon Raa.
42004001	Gɔtn se Isa ɗooc te Nirl Salal se, iin̰o taa ool magal Jordan ki ɔɔ Nirl Salal se tɔɔɗ ɔlin̰ do kɔɗ‑ɓaar ki.
42004002	Maakŋ ɓiige tun si‑sɔɔ se, Bubm sitange ɓaaɗo naamin̰a. Nɔɔrɔ katara se Isa ɔs te ɗim eyo ɔɔ kɛn ɓiigen si‑sɔɔ jaay aas se, naan̰ ɓo tɔɔlin̰a.
42004003	Gɔtn ese se, Bubm sitange ɗeekin̰ ɔɔ: «Kɛn naai 'Goon Raa ɗeer num, 'taaɗ ko ki se ai dɛl nakŋ kɔsɔ.»
42004004	Ɔɔ Isa tɛrlin̰ ɔɔ: «Taar se Kitap taaɗga taaɗa ɔɔ: Kɛn tɛɗ debkilimi iŋg se kɔsɔ kalin̰ ki sum eyo.»
42004005	Tɛr Bubm sitange tɔɔɗ ɔlin̰ gɔtn raan. Gɔtn ese sum ɓo naan̰ naar taaɗin̰ taa naaŋ gaarin̰gen do naaŋ ki paac se.
42004006	Ɔɔ Bubm sitange ɗeekin̰ ɔɔ: «Maam m'ai kɛɗn tɔɔgɔ paac ute nakgen aak bɛɛ kɛn do naaŋ ki kaam jii, taa nakgen se j'ɛɗumsin̰ga kɛɗ maam ki ɔɔ maam m'an̰ kɛɗn deb kɛn maakum jen̰a.
42004007	Ɔɔ kɛn naai jaay 'ɓaaɗo ɛrgga naanum ki ɔɔ 'daanumga num, nakgen se paac maam m'aisin̰ kɛɗa.»
42004008	Isa tɛrlin̰ ɔɔ: «Taa Kitap taaɗga taaɗ ɔɔ: Mɛli Raa kalaŋ tak se ɓo naai 'kɛrgŋ naanin̰ ki ɔɔ an̰ 'tɛɗn naabin̰a.»
42004009	Tɛr Bubm sitange tɔɔɗ ɓaansin̰ maakŋ gɛgɛr kɛn Jeruzalɛm ki ɔɔ ɓaa uun ɔlin̰ do Ɓee Raa ki raan lɛŋ lɛŋ ɔɔ ɗeekin̰ ɔɔ: «Kɛn naai 'Goon Raa ɗeer num, do ɓee ki ara se iin̰ aal naaŋ ki.
42004010	Taa Kitap se taaɗga taaɗ ɔɔ: Raa 'kund 'kulu kɔɗin̰ge tu ai bɔɔbɔ
42004011	ɔɔ naaɗe ai caapm kɔkŋ jiɗege tu taa jɛige se 'kɔŋ rɔɔkŋ ro ko kɛn gam eyo.»
42004012	Isa tɛrlin̰ ɔɔ: «Kitap taaɗga taaɗ ɔɔ: Ɓɛrɛ, naai se 'kɔŋ 'naam Mɛli Raa eyo.»
42004013	Kɛn Bubm sitange naamin̰ kaam ara kaam ara jaay aas se, naan̰ iin̰ ɔn̰in̰a ɔɔ booy bini aan kaaɗ kɛn Raa mala ɔndin̰ se jaayo.
42004014	Gɔtn se Isa ɗooc te tɔɔgŋ Nirl Salal, ɔk tɛrl ɓaa taa naaŋ Galile ki ɔɔ nookin̰ eem dɔɔɗ taa naaŋ gɔtn ese paac.
42004015	Naan̰ lee dooyɗe maakŋ ɓeege tun kɛn Yaudge lee tus maak ki ɔɔ jeege paac tɔɔmin̰a.
42004016	Isa tɛrl maakŋ gɛgɛr kɛn Nazarɛt gɔtn naan̰ teepmno ro ki. Kɛn ɓii sebit jaay aanga num, aan gɔɔ daayum naan̰ lee ɓaa maakŋ ɓee kɛn Yaudge lee tusn maak ki gɛn keem Raa ɗey se, naan̰ ɛnd maak ki ɔɔ ɓii kɛn se ɓo, naan̰ iin̰ ɗaara gɛn dooy Kitap naan jeege tu.
42004017	Gɔtn se j'uun j'ɛɗin̰ Kitapm gɛn debm taaɗ taar teeco taar Raa ki kɛn k'daŋin̰ Ezayi. Naan̰ wɔrgin̰a, ɔɔ ɔŋ gɔtn kɛn k'raaŋin̰ j'ɔɔ:
42004018	Nirl gɛn Mɛljege se, utu maakum ki, taa naan̰ bɛɛr ɔɔɗumo gɛn taaɗn Labar Jiga se jee daayge tu. Naan̰ ɔlumo taa m'taaɗn ɓulge tu se j'utu j'aɗen kɔɔɗn doɗe ɔɔ jee kaam‑tɔɔkge se utu 'kaaka ɔɔ jee kɛn j'ɔɔɗɗe yɛɛɓɗe cɛrɛ se, j'utu j'aɗen kɔɔɗn doɗe,
42004019	ɔɔ maam m'ɓaaɗo se m'asen taaɗn ɓaar kɛn Raa tɛɗn bɛɛn̰ jeege tu kici.
42004020	Kɛn naan̰ jaay dooy Kitap aas se, naan̰ teelin̰a, ɔɔ ɛɗin̰ gaab kɛn tɛɗn naaba gɔtn ese se ɔɔ naan̰ tɛrl iŋg gɔtin̰ ki ɔɔ jee iŋg maakŋ ɓee kɛn gɔtn ese paac ɔndin̰ kaama.
42004021	Gɔtn se naan̰ baagɗen taaɗa ɔɔ: «'Booyki, taar Kitapm kɛn naase 'booyin̰ki jaaki se, aanga ɗoobin̰ ki.»
42004022	Gɔtn se jeegen paacn̰ iŋg booy taarin̰ se taaɗ taargen jiga ron̰ ki ɔɔ taarin̰ nijim kɛn naan̰ taaɗɗen se, ɔkɗen taaɗ eyo. Naaɗe ɗeek ɔɔ: «Kɛse tap ɓo goon Yusup ey la?»
42004023	Gɔtn se Isa ɗeekɗen ɔɔ: «Ɗeere, kaan̰ kaa taar kɛn jeege lee taaɗ se utu amsin̰ki tɛɗn dom ki kɛn taaɗ ɔɔ: ‹Kɛn naai jaay daptor num, aaj roi mala.› Bin se naase kic utu amki taaɗn ɔɔ: nakŋ naaje k'booy kɛn naai 'tɛɗo maakŋ gɛgɛr kɛn Kaparnayum ki se, ɓɔrse naai 'tɛɗin̰ maakŋ naaŋi ki ara kici.»
42004024	Tɛr naan̰ taaɗɗen ɔɔ: «Ɗeere, 'booyki m'asen taaɗa: ɓii kalaŋ debm taaɗ taar teeco taar Raa ki gam j'ɔkin̰ te ɔɔn̰ maakŋ naaŋin̰ ki eyo.
42004025	'Booyki bɛɛ m'asen taaɗa: do dɔkin̰ do Ɛli ki se, Israɛl ɔk mɛnd‑daayge dɛna ɔɔ kaaɗ kɛn se ɓaara mɔtɔ ute laapa mɛcɛ se, maane baate keeɗe ɔɔ ɓo tɔɔl tɛɗ daama maakŋ naaŋ ki.
42004026	Num gaŋ Ɛli se, Raa ɔlin̰ te gɔtn mɛnd‑daay kɛn gam kɛn maakŋ taa naaŋ Israɛl ki se eyo; num ɔlin̰ gɔtn mɛnd‑daay kɛn iŋg maakŋ gɛgɛr kɛn k'daŋin̰ Sarepta kɛn taa naaŋ Sidɔŋ ki.
42004027	Do dɔkin̰ do Ɛlizɛ ki kɛn debm taaɗ taar teeco taar Raa ki se kic ɓo, Israɛlge se ɔk jee bikiɗge dɛna. Naɓo maakɗe ki paac se, deb kalaŋ kic ɓo Ɛlizɛ ɛɗin̰ te lapi eyo; num gaŋ ɛɗ lapi ɓo gaab ki kalaŋ kɛn k'daŋin̰ Naaman kɛn kɔɗ Siri.»
42004028	Kɛn jee maakŋ ɓee kɛn Yaudge lee tusn maak ki jaay booy taar kɛn naan̰ taaɗɗen se, naaɗe maakɗe taarɗe don̰ ki pirin̰.
42004029	Aan gɔɔ gɛgɛr se lɛ do ko ki se, naaɗe iin̰ iij‑ɔkin̰ teecn̰sin̰ naatn ɔɔ ɓaansin̰ taa an̰ 'kɔtn kɔl ziri ki.
42004030	Num gɔtn se naan̰ iik uj jiɗe ki ɔɔ but aal daanɗe ki se ɔɔ uun ɗoobin̰ ɓaa.
42004031	Gɔtn se Isa bɔɔy ɓaa maakŋ gɛgɛr kɛn Kaparnayum kɛn taa naaŋ Galile ki. Ɓii sebit jaay aan se, naan̰ ɓaa dooy jeege.
42004032	Jeegen booy taar kɛn naan̰ dooyɗe se ɔkɗen taaɗ eyo, taa naan̰ dooyɗen ute tɔɔgin̰ mala.
42004033	Jee iŋg maakŋ ɓee kɛn Yaudge lee tusn maak ki gɔtn ese se, gaaba kalaŋ se ɔk kɔɔn̰ sitan. Kɛn naan̰ aak Isa se ɔɔɗ ɔɔy makɔn̰ɔ ɔɔ:
42004034	«Waay! Naai Isan Nazarɛt. Naai tap ɓo naaje j'ɔŋ ɗi ute naai? Naai se 'ɓaaɗo gɛn kutje! Maam se m'jeeli, naai se Debm Salal kɛn Raa ɓo ɔlio.»
42004035	Gaŋ Isa aacin̰ kaama ɔɔ: «'Ɗoa! 'Teec naatn ro gaab kɛn se!» Gɔtn se gaabm se ooc daan jeege tu ɔɔ sitan se teec naatn ron̰ ki ɔɔ tɛɗin̰ te ɗim eyo.
42004036	Jee paacn̰ aak nakŋ se, ɓeer ɔkɗe ɔɔ lee taaɗ ute naapa ɔɔ: «Kɛse taar ɔɔ ɗi ɓo bini! Gaabm se ute tɔɔgin̰ se, naan̰ taaɗ sitange tu ɔɔ naaɗe teec aan̰a.»
42004037	Gɔtn se nookin̰ eem dɔɔɗ taa naaŋ gɔtn ese paac.
42004038	Kɛn Isa jaay teeco maakŋ ɓee kɛn Yaudge lee tusn maak ki se, naan̰ ɓaa ɓee Simon ki ɔɔ ɔŋ moomin̰ mɛnda se ron̰ ɔŋg kɛɗɛk kɛɗɛk. Gɔtn ese naaɗe tɔnd mɛtn Isa ɔɔ n̰'saapm don̰ ki.
42004039	Isa ɓaaɗo no don̰ ki aac kaama kɔɔn̰ ki ɔɔ ron̰ ɔŋg kɛɗɛk se tɛrɛc urlu. Gɔtn ese sum ɓo mɛnda se naar iin̰ ɗaara ɔɔ baagɗen tɛɗn kɔsɔ.
42004040	Kaaɗ kɛn jaay kaaɗa ɓaa ɓaa kooco se, jeege dɛna ɓaano ute jee kɔɔn̰ge napar napar gɔtn Isa ki ɔɔ naŋa naŋa kic ɓo naan̰ ɔndin̰ jin̰ don̰ ki, ɔɔ jee kɔɔn̰gen se paac ɔŋ lapia.
42004041	Gɔtn ese kic sitange dɛna teec naatn ro jeege tu ɔɔ kɛn naaɗe teec teec se tɔɔɗ tɔɔy makɔn̰ ɔɔ: «Naai se, 'Goon Raa.» Gaŋ Isa aacɗen kaama ɔɔ j'ɔn̰te taaɗa, taa naaɗe se jeelin̰a naan̰ ɓo al‑Masi.
42004042	Tanɔɔrin̰‑nɔɔrin̰ se, Isa iin̰ teec ɓaa do kɔɗ‑ɓaar ki gɔtɔ kaam kalaŋ. Gɔtn se jee dɛnge se iin̰ taa jen̰a ɔɔ kɛn naaɗe jaay ɔŋin̰ se, jee se je naan̰ aɗe kɔn̰ɔ eyo, num 'kɔɔpm kiŋg ute naaɗe.
42004043	Gaŋ Isa tɛrlɗen ɔɔ: «Bɛɛki se, m'ɓaa taaɗn Labar Jigan gɛn Gaar Raa se, maakŋ gɛgɛrge tun kuuy kici. Taa naan̰ se ɓo Raa ɔlumo.»
42004044	Isa lee taaɗ taar Raa maakŋ ɓeege tun kɛn Yaudge lee tusn maak ki kɛn taa naaŋ Jude ki se paac.
42005001	Ɓii kalaŋ, Isa ɗaar ɗaar taa baar kɛn k'daŋin̰ Genezarɛt se ɔɔ gɔtn se jee dɛnge ɓaaɗo deebin̰ bat gɛn booy taar Raa.
42005002	Gɔtn se Isa aak markabge dio ɗaar ɗaar taa baar ki ɔɔ jee toocn̰ kɛn̰jgen bɔɔyo maak ki se ɗaar tug tug gɛndɗege.
42005003	Gɔtn se Isa ook maakŋ markab kɛn kalaŋ ɔɔ markabm ese se gɛn Simon. Naan̰ taaɗ Simon ki ɔɔ: «Iik 'ɓaa naan ki cɔkɔ.» Gɔtn se Isa iŋg maakŋ markab ki ɔɔ baag dooy jee dɛnge.
42005004	Kɛn naan̰ jaay taaɗ naŋ taarin̰ se, naan̰ ɗeek Simon ki ɔɔ: «Iik 'ɓaa gɔtn kɛn maanin̰ jɛrlɛ, ute jeeige se, 'tuunki gɛndsege maan gɛn toocn̰ kɛn̰jge.»
42005005	Simon tɛrlin̰ ɔɔ: «Debm dooy jeege, daan nɔɔr ki ute magalin̰ se, naaje k'dabarga dɛna naɓo j'ɔŋ te ɗim eyo. Num gaŋ do taari ki se, gɛndge se maam m'aɗen tuun maan.»
42005006	Kɛn naaɗe jaay tuun gɛndɗege maan se, naaɗe uuno kɛn̰jge dɛna; bini gɛndɗege kic ɓo ɓaa ɓaa nɛɛpɛ!
42005007	Naaɗe daŋ mɛɗɗegen maakŋ markab kɛn kuuy se te jiɗe taa aɗe ɓaa num, aɗen noogo. Mɛɗɗege jaay ɓaaɗo ɔŋɗe se, markabɗegen di se paac naaɗe ɗoocin̰ tal tal ute kɛn̰jge, bini ɓaa ɓaa duubm maan.
42005008	Kɛn Simon Piɛr jaay aak nakŋ ese se, naan̰ ɓaaɗo ooc mɛtn jɛ Isa ki ɗeekin̰ ɔɔ: «Mɛluma, iik naatn cɛɛm ki; taa maam se m'debm kusin̰a.»
42005009	Taa kɛn̰jgen dɛn kɛn naaɗe uuno se, Piɛr ute mɛɗin̰ge se ɓeere ɓaa ɔkɗe.
42005010	Mɛɗin̰gen Jak ute Jan kɛn gaan Zebedege se aak se, ɓeere ɔkɗe kici. Gɔtn se Isa ɗeek Simon ki ɔɔ: «Ɔn̰te ɓeere! Naan ki se, naai 'ɓaa je jikilimge ɓo anɗeno ɓaa ɗoobm Raa ki.»
42005011	Markabɗege se naaɗe tiik ɓaano taa jɛŋ ki ɔɔ gɔtn ese sum ɓo, naaɗe rɛsn te nakɗege paac ɔɔ daanin̰a.
42005012	Ɓii kalaŋ Isa iin̰ ɓaa maakŋ gɛgɛr kɛn kalaŋ ɔɔ gɔtn se debm bikiɗi ɓaaɗo ɔŋin̰a. Gaabm se ron̰ paac taal aace. Kɛn naan̰ aak Isa se, naan̰ ooc mɛtn jɛn̰ ki ɔɔ tɔnd mɛtin̰ ɔɔ: «Mɛlje, kɛn naai 'je num, ɛɗum lapia taa rom se ɗaapm 'tooɗn kɔlɔn̰ kɔlɔn̰.»
42005013	Isa ɔl jin̰ utin̰a ɔɔ ɗeekin̰ ɔɔ: «Yɛɛ, maam m'jea, ɔn̰ roi ɗaapm 'tooɗn kɔlɔn̰ kɔlɔn̰!» Gɔtn se sum ɓo, gaabm se kɔɔn̰in̰ ɔn̰in̰a.
42005014	Gɔtn se Isa ɗeekin̰ ɔɔ: «Ɔn̰te ɓaa 'taaɗn nam ki. Taa naai ɔŋga lapi se 'ɓaa 'taaɗ roi debm tɛɗn sɛrkɛ Raa ki se ɔɔ 'ɓaa ɛɗ sɛrkɛ Raa ki aan gɔɔ kɛn Musa taaɗin̰o maakŋ Kitap ki, taa naai se roi ɗaapga tooɗga kɔlɔn̰ kɔlɔn̰ se. Bin ɓo, jeege paac 'jeele, naai se ɔŋga lapia.»
42005015	Gɔtn se jeege baag kɔɔsn maanin̰ gɔtɔ ɓaa se paac ɔɔ jeege dɛna lee tusu gɛn booy taarin̰a ɔɔ jee kɔɔn̰ge se lɛ ɓaaɗo se gɛn je lapia roɗe.
42005016	Gaŋ Isa se teec ɓaa do kɔɗ‑ɓaar ki kalin̰ ki gɛn tɔnd mɛtn Raa.
42005017	Ɓii kalaŋ Isa dooy dooy jeege ɔɔ maakŋ jeege tun naan̰ dooyɗe dooy se ɔk Parizige ute jee jeel taaɗn tɔɔkŋ mɛtn Ko Taar Raage. Naaɗe se iin̰o maakŋ naaŋge tun taa naaŋ Galile ki ute kɛngen taa naaŋ Jude ki ɔɔ ute kɛngen iin̰o maakŋ gɛgɛr kɛn Jeruzalɛm ki. Gɔtn se Isa ute tɔɔgŋ Mɛljege se, ɛɗ lapi jee kɔɔn̰ge tu.
42005018	Gɔtn ese sum ɓo jeege uuno debm k'ruŋguyu do nakŋ tooɗin̰ ki. Kɛn naaɗe aan se, naaɗe je ɗoobm an kɛnd kɔŋ Isa.
42005019	Naɓo taa jeege dɛn dɛn se naaɗe ɔŋ te ɗoobm an kɛnd kɔŋ Isa eyo. Taa naan̰ se ɓo naaɗe uun ookŋsin̰ do ɓee ki raan ɔɔ ɔɔɗ taa bɔlɔ ɔɔ naaɗe bɔɔyin̰o do nakŋ tooɗin̰ ki naan Isa ki daan jeege tu.
42005020	Kɛn Isa jaay aak naaɗe aal maakɗe don̰ ki se, ɗeek ɔɔ: «Gaaba, kusin̰ige se, maam m'tɔɔlisin̰ga naatn.»
42005021	Kɛn jee jeel taaɗn tɔɔkŋ mɛtn Ko Taar Raage ute Parizige jaay booy se, naaɗe baag naajn̰ te naapa ute mind naaŋ ki ɔɔ: «Naan̰ se tap ɓo naŋa jaay naaj Raa bin se? Kɛn 'kɔŋ tɔɔl kusin̰ deba se, Raa kalin̰ ki sum ey la?»
42005022	Aan gɔɔ Isa jeel maak‑saapɗe se, naan̰ tɛrlɗen ɔɔ: «Taa ɗi jaay naase 'taaɗki ute maakse bin se?
42005023	Gɛn naase ki num, kɛn gay ɓo ɔɔn̰ ciri, kɛn m'ɗeekŋ m'ɔɔ: ‹Kusin̰ige se, maam m'tɔɔlisin̰ga naatn› lɔɓu m'ɗeekŋ m'ɔɔ: ‹Iin̰i ɔɔ 'lee› se lɛ?
42005024	Bin num, naase aki 'jeele maam m'Goon Deba se m'ɔk tɔɔgɔ gɛn tɔɔl kusin̰ jeege.» Gɔtn se, Isa ɗeek debm k'ruŋguy ki ɔɔ: «M'ɗeeki m'ɔɔ: iin̰i, uun nakŋ tooɗi se ɔɔ 'ɓaa ɓei ki.»
42005025	Gɔtn ese se sum ɓo, gaabm se, iin̰ ɗaara naan jeege tu, uun nakŋ tooɗin̰a ɔɔ ɓaa ɓeen̰ ki. Kɛn naan̰ ɓaa ɓaa se naan̰ tɔɔm Raa.
42005026	Jee gɔtn ese paac nakŋ se deel doɗe ɔɔ naaɗe tɔɔm Raa kici. Gɔtn se naaɗe ɓeere ɔkɗe se, taaɗ ute naapa ɔɔ: «Nakage, jaaki se, j'aakkiga nakgen kɛn deel do aak eyo!»
42005027	Kɛn nakgen se jaay deel se, Isa teec teec se aak debm tɔkŋ miiri ron̰ Lɛbi iŋg kiŋg gɔtn tɛɗn naabin̰ ki. Naan̰ ɗeekin̰ ɔɔ: «Iin̰i 'daanuma!»
42005028	Gɔtn se sum ɓo Lɛbi iin̰i, ɔn̰ nakin̰ge paac ɔɔ daan Isa.
42005029	Gɔtn se Lɛbi tɛɗ kɔsɔ dɛna ɔɔ daŋ Isa ɓeen̰ ki gɛn ɓaa kɔsɔ. Ɔɔ jeege dɛna iŋg ɔs te naaɗe ɔɔ maakɗe ki se jee tɔkŋ miirge ɔɔ jee kuuy se kici ute te naaɗe.
42005030	Gɔtn se, Parizige ute jee jeel taaɗn tɔɔkŋ mɛtn Ko Taar Raage se jaay aakɗe se mooy naaŋ ki dir dir ɔɔ taaɗ jeege tun mɛtn Isa ki se ɔɔ: «Gɛn ɗi jaay naase ɔski ɔɔ aayki ute jee tɔkŋ miirge ɔɔ jee kusin̰ge se?»
42005031	Isa tɛrlɗen ɔɔ: «Jee roɗe kiji se, naaɗe je daptor eyo, num kɛn je daptor se, jee kɔɔn̰ge.
42005032	Maam m'ɓaaɗo se gɛn daŋ jee kɛn saap ɔɔ naaɗe aak bɛɛ naan Raa ki se eyo, num maam m'ɓaaɗo se gɛn jee jeel roɗe ki naaɗe jee kusin̰ge, taa 'tɛrl maakɗe do Raa ki.»
42005033	Naan̰ kɛn se jeege ɓaaɗo taaɗ Isa ki ɔɔ: «Jee mɛtn Jan‑Batist ki ute jee mɛtn Parizige se tɛɗga num lee tuun siam ɔɔ tɔnd mɛtn Raa. Num jee mɛtn naai ki se ɔsɔ ɔɔ aaye.»
42005034	Isa tɛrlɗen ɔɔ: «Jeegen ɓaaɗo kɔkŋ mɛnda jaay gaabm mɛnda utu te naaɗe se, kaaɗ kɛn se naaɗe 'kɔŋ kuun siam la? Mɛt ki eyo.
42005035	Num gaŋ ɓii kalaŋ kaaɗin̰ utu kaana gaabm mɛnda se j'utu j'an̰ kɔɔɗn naata ɔɔ naan̰ kɛn se jaay ɓo, mɛɗin̰ge se lee tuun siam gɛn tɔnd mɛtn Raa.»
42005036	Isa taaɗɗen ute kaal naagŋ taara daala ɔɔ: «Nam ɔk kala koono nɛɛpga nɛɛp se, aɗe kɔŋ nɛɛpm taar kal kiji jaay an̰ kal do ki eyo; ey num taa kal kijin kɛn k'nɛɛpo se cɛrɛ sum, ɔɔ kɛn j'aalin̰ga kic num, naaɗe se kɔŋ tum eyo.
42005037	Ɔɔ tɔtn koojn̰ bin̰ utu iin̰ kiin̰ se, j'ɔmbin̰ maakŋ k‑lɛɛtɛrge tun koono eyo; ey num tɔtn koojn̰ bin̰ se, an dɔɔbm ute k‑lɛɛtɛrge se naatn. Ɔɔ tɔtn koojn̰ bin̰ se lɛ 'kɔɔy naaŋ ki cɛrɛ ɔɔ k‑lɛɛtɛrge se lɛ, dɔɔbm tujn̰ kici.
42005038	Num gaŋ bɛɛki num, tɔtn kaam ki se j'an̰ kɔmb maakŋ k‑lɛɛtɛrge tun kiji kici.
42005039	Ɔɔ debm aayga kaay tɔtn cooɗi tɔɔlum se lɛ, tɔtn kaam ki se, ɓon̰ tɔɔlin̰ ey sum. Taa naan̰ ɗeek ɔɔ: kɛn nijim cir paac se tɔtn kɛn cooɗi tɔɔlum se.»
42006001	Ɓii kalaŋ ɓii sebit ki se, Isa ute jee mɛtin̰ ki deel maakŋ gɔtn gɛm ki. Gɔtn se jee mɛtin̰ ki tɛrɛc do gɛmge ɔɔ ɔɔɗ kaamin̰ maakŋ jiɗe ki ɔɔ taan̰e.
42006002	Num Parizigen kandum gɔtn ese taaɗɗen ɔɔ: «Gɛn ɗi jaay naase 'tɛɗki nakŋ kɛn j'und te kulu eyo gɛn tɛɗ ɓii sebit ki se?»
42006003	Isa tɛrlɗen ɔɔ: «Naase 'dooyin̰ki te ey la, nakŋ kɛn Daud tɛɗ ute jeen̰ge kaaɗ kɛn naaɗe ɓo tɔɔlɗe se?
42006004	Naan̰ ɛndo maakŋ kɔrɔr gɛn Raa ki, ɔɔ tɔs mappan j'ɛɗin̰ga kɛɗ sɛrkɛ Raa ki, ɔso ɔɔ ɛɗo jeen̰ge tun mɛtin̰ ki kici. Ey num, kɛn ɔk ɗoobm 'kɔsn se jee tɛɗn sɛrkge Raa ki kalɗe ki sum.»
42006005	Ɔɔ tɛr Isa ɗeekɗen ɔɔ: «Goon Deba se lɛ, naan̰ ɓo Mɛl gɛn ɓii sebit.»
42006006	Kɛn aan ɓii sebit kɛn kuuy se, Isa ɓaa ɛnd maakŋ ɓee kɛn Yaudge lee tusn maak ki se ɔɔ dooy jeege. Gɔtn ese, naan̰ ɔŋ gaaba kalaŋ ji daamin̰ ooyga kooyo.
42006007	Jee jeel taaɗn tɔɔkŋ mɛtn Ko Taar Raage ute Parizige se ɔnd kaama Isa ki tak taa naaɗe je an̰ kaaka kɛn n̰'kɛɗn lapia gaab kɛn se ɓii sebit ki num, bin se naaɗe an̰ kɔkŋ mindin̰a.
42006008	Aan gɔɔ Isa jeel saapm‑maakɗe ki se, naan̰ ɗeek gaab kɛn jin̰ ooyga kooy se ɔɔ: «Iin̰i 'ɗaar naan jeege tu.» Ɔɔ gaabm se iin̰ ɗaara.
42006009	Gɔtn se Isa taaɗɗen ɔɔ: «Maam m'je tɔnd mɛtse: ɓii sebit ki se, j'undsenga kulu gɛn tɛɗn bɛɛ lɔɓu gɛn tɛɗn kusin̰ lɛ? Ɔɔ ɔŋ deba jaay ɗim an don̰ ki num, an̰ kaaj lɔɓu an̰ kɔn̰in̰ naan̰ 'kut lɛ?»
42006010	Gɔtn se Isa uun kaamin̰ aak dɔɔɗɗe paac ɔɔ ɗeek gaabm kɛn jin̰ ooyga kooy se ɔɔ: «'Sɛɛj jii!» Ɔɔ gaabm se sɛɛj jin̰a ɔɔ gɔtn ese sum ɓo jin̰ ɔŋ lapia.
42006011	Kɛn Parizige ute jee jeel taaɗn tɔɔkŋ mɛtn Ko Taar Raage jaay aak nakŋ se, maakɗe taarɗe don̰ ki pirin̰ ɔɔ taaɗ ute naapa do nak kɛn naaɗe utu 'tɛɗn do Isa ki.
42006012	Kaaɗ kɛn se sum ɓo, ɓii kalaŋ Isa ɓaa ook do ko ki gɛn keem Raa ɔɔ maakŋ nɔɔr kɛn te magalin̰ se, naan̰ eem Raa.
42006013	Kɛn gɔtɔ jaay iip se, naan̰ daŋ jee mɛtin̰ ki ɔɔ maakɗe ki se, naan̰ bɛɛr tɔɔɗ jeege sik‑kaar‑dio kɛn naan̰ daŋɗe jee kaan̰ naabin̰ge. Kɛse ɓo ro jee se:
42006014	Simon se, naan̰ daŋin̰ te ro Piɛr, Andre se gɛnaan̰a, Jak, Jan, Pilip, Bartelemi,
42006015	Matiye, Tɔma, Jak goon Alpe, Simon debm je kujn̰ naaŋin̰a,
42006016	Jud goon Jak ɔɔ Judas Iskariɔt, naan̰ ɓo debm utu kutn Isa se.
42006017	Kɛn Isa jaay bɔɔy do ko ki ute jee mɛtin̰ kɛn sik‑kaar‑di se naan̰ ɔŋ gɔtn tooɗ tal jaay naan̰ ɗaara ɔɔ gɔtn se naan̰ ɔŋ jee dɛn mɛtin̰ ki ute jeege dɔɔlɔ dɛna iin̰o taa naaŋ Jude ki, kɛngen iin̰o maakŋ gɛgɛr kɛn Jeruzalɛm ki, ɔɔ kɛngen kuuy se iin̰o taa naaŋ Tir ute gɛn Sidɔŋ ki kɛn iŋg maakŋ gɛgɛrge tun taa baar ki.
42006018	Naaɗe ɓaaɗo se gɛn booy taarin̰a ɔɔ gɛn je lapi roɗe, ɔɔ jee ɔk kɔɔn̰ sitangen kɛn lee dabarɗe se kic ɓo ɔŋ lapia.
42006019	Jee dɛngen tus paac se naŋa naŋa kic ɓo je kutn ro Isa taa debm utga ron̰ num, tɔɔg Isan 'teec ron̰ ki se, ɛɗɗen lapia.
42006020	Gɔtn se Isa uun kaamin̰a aak jee mɛtin̰ ki ɔɔ taaɗɗen ɔɔ: «Maak‑raapo naase jee daayge tu, taa maakŋ Gaar Raa se naase ki.
42006021	Maak‑raapo naase jee ɓo tɔɔlsen ɓɔrse se, taa naase utu aki kɔsn dɛrɛŋ te maraad se! Maak‑raapo naase kɛn ɓɔrse maakŋ kaa‑maan ki, taa naase se utu aki kooy koogo.
42006022	Maak‑raapo naase kɛn jeege jese eyo, ɔɔɗ undse naatn, naajse ɔɔ tɔlsen taar jig eyo dose ki, taa naase aalki maakse do Goon Deb ki.
42006023	«Kɛn nakgen se jaay aanga dose ki num, ɓii kɛn se ɔn̰ki maakse 'raap sakan̰ ɔɔ 'daamki te maak‑raapo! Taa maakŋ raa ki se, Raa utu asen kɔgŋ bɛɗse dɛn aak eyo. Bin ɓo ɓugɗegen do dɔkin̰ se lee dabaro jee taaɗ taar teeco taar Raa ki se bin kici.
42006024	«Num gaŋ asen kɔɔn̰ naasen jee nak dɛnge taa ɓɔrse naase ɔŋkiga dose.
42006025	Asen kɔɔn̰ naasen kɛn ɓɔrse ɗim daaysen ey se, taa naase ɓo utu asen tɔɔlɔ. Asen kɔɔn̰ naasen jee iŋg 'tooyki koogo ɓɔrse, taa naase se maakse utu 'tuju ɔɔ utu aki keeme.
42006026	Asen kɔɔn̰ naasen kɛn jeege paac taaɗ taargen nijim rose ki sum se, bin ɓo ɓugɗegen do dɔkin̰ se tɛɗo ute jeegen tɛɗ roɗe aan gɔɔ jee taaɗ taar teeco taar Raa ki bin kici.»
42006027	«Gaŋ maam m'taaɗsen naase kɛn iŋg booyki taarum se, m'ɔɔ: 'jeki jee taamooysege, 'tɛɗki bɛɛ jeege tun jese eyo.
42006028	Ɔɔɗki ɓooro do jeege tun naamse ɔɔ eemki Raa taa jeegen kɛn dabarse se.
42006029	Kɛn nam jaay ɔndiga mɛtn bi ki num, 'tɛrlin̰ kɛn do ji kuuy se kici. Kɛn nam jaay uunga kali magal se, kali baatn maak ki se kic num, ɔn̰te 'kɔɔgin̰.
42006030	Debm kɛn jaay tɔnd mɛtn ɗim gɔti ki num, ɛɗin̰ ɔɔ nam jaay uunga ɗimi num, ɔn̰te 'ɓaa baayin̰a.
42006031	Bɛɛ kɛn naase 'jeki jeege asen tɛɗse, naase kic num, 'tɛɗki jeege tu bin kici.
42006032	«Kɛn naase jaay 'jeki jeegen jese sum num, bin se nakŋ jaay j'asen tɔɔm ro ki tap ɓo gɔtɔ. Taa jee kusin̰ge kic lɛ je naapa bin kici!
42006033	Ɔɔ kɛn naase jaay 'tɛɗki bɛɛ jeege tun 'tɛɗsen bɛɛ naase ki sum num, bin se nakŋ jaay j'asen tɔɔm ro ki se tap ɓo gɔtɔ. Taa jee kusin̰ge kic lɛ lee tɛɗ bɛɛ ute naapa kici!
42006034	Kɛn naase jaay ɛɗki sɛɛ ɓo jeege tun utu asesin̰ tɛrl kɔgŋ gɔtin̰ ki sum num, bin se nakŋ jaay j'asen tɔɔm ro ki se tap ɓo gɔtɔ. Taa jee kusin̰ge kic ɓo lee ɛɗ kɛɗ sɛɛ ute naapa, taa naaɗe jeele j'aɗesin̰ kɔgŋ gɔtin̰ ki!
42006035	Num gaŋ naase se, 'jeki jee taamooysege; 'tɛɗki bɛɛ jeege tu ɔɔ kɛn ɛɗkiga sɛɛ jeege tu num, ɔn̰te 'saapki ɔɔki j'asesin̰ kɔgɔ. Bin ɓo Raa utu asen tɛɗn bɛɛn̰ dɛn aak eyo ɔɔ naase se j'utu j'asen daŋ gaan Raagen Taaro. Taa Raa se naan̰ debm jiga ɔɔ naan̰ tɛɗ bɛɛn̰a do jeege tun k'tɛɗɗen bɛɛ kic ɓo naaɗe jeel eyo ɔɔ tɛɗ bɛɛ jee kusin̰ge tu kici.
42006036	'Kɛrcɛlki aan gɔɔ Bubsen maakŋ raa ki, kɛrcɛl se.»
42006037	«Ɔn̰ten 'kɔjki bɔɔrɔ do jeege tu, ɔɔ naase kic ɓo j'asen kɔjn̰ bɔɔrɔ dose ki eyo. Ɔn̰ten 'kɛndki tɛl nam gɛn kutin̰a, bin se naase kic j'asen kɔŋ kut eyo. Kɛn naase jaay 'lee ɔkki naagŋ naapa num, Raa kici asen tɔɔl kusin̰se.
42006038	Ɛɗki naka jeege tu taa j'utu j'asen kɛɗn naase ki kici: ute gɔrn kɛn naase 'lee 'dɔɔjn̰ki jeege tu se, Raa utu asesin̰ dɔɔjn̰, ɗoocn̰ kɔnd gazagaza ɔɔ asesin̰ dɔɔjn̰ cir cir. Bin ɓo ute nakŋ kɛn naase 'lee 'dɔɔjn̰ki nakge jeege tu se, naase kic j'utu j'asesin̰ dɔɔjn̰ bin kici.
42006039	«Tɛr Isa taaɗɗen ute kaal naagŋ taara kuuy daala ɔɔ: debm kaam‑tɔɔkɔ 'kɔŋ tɔɔɗn naapin̰ debm kaam‑tɔɔkɔ la? Naaɗen di paac se 'si maakŋ gɔɔ ki ey ne?
42006040	Debm lee mɛtn deb kɛn dooyin̰ se 'kɔŋ cir debm dooyin̰ eyo. Num gaŋ debm mɛtn deb ki jaay mɛlin̰ dooy ɔkin̰ga se, naan̰ utu 'tɛɗn aan gɔɔ mɛlin̰a.
42006041	«Mu cɔkɔn kɛn kaam gɛnaai ki ɓo naai ɔŋ aakin̰a. Num gɛn ɗi jaay naai ɔŋ aak guɗum kaagŋ kaami ki ey se?
42006042	Ute naan̰ se ɓo, naai 'kɔŋ ɗeekŋ gɛnaai ki ɔɔ: Gɛnaama, 'ɓaaɗo m'ai kɔɔɗn mu kaami ki. Nakŋ naai 'tɛɗin̰ se, mɛt ki eyo! Ey num naai ɔk mɛt‑guɗum kaagŋ kaami ki se kici! Bɛɛki num, ɔɔɗ mɛt‑guɗum kaagŋ kaami ki se ram, jaay ɓo kaami 'kɔɔɗn kaakŋ jiga bin jaay 'kɔɔɗn mu cɔkɔn kɛn kaam gɛnaai ki se!»
42006043	«Kaagŋ jiga se koojin̰ aak kus eyo ɔɔ kaagŋ kɔɔn̰ɔ lɛ ɔŋ ooj koojin̰ jig ey kici.
42006044	Taa kaagge se j'aak k'jeelɗe ute koojɗege: taa naan̰ se ɓo j'kɔŋ tuugŋ koojn̰ mɔŋgɔ do kaag kɛn ute kɔrɔndin̰ eyo ɔɔ kɔŋ tuugŋ koojn̰ k‑ƴooko se do k‑lili ki ey kici.
42006045	Debm bɛɛ se, bɛɛn̰ se iin̰o maakin̰ ki, ɔɔ debm kusin̰ se, kusin̰in̰ se kic ɓo iin̰o maakin̰ ki. Taa taar kɛn jikilimge lee taaɗ paac se iin̰o maakɗe ki.»
42006046	«Naase iŋg 'daŋum ki: Mɛluma, Mɛluma. Num gɛn ɗi jaay ɓo naase 'baateki gɛn tɛɗn nakŋ kɛn maam m'taaɗsen m'ɔɔ aki tɛɗ se?
42006047	Debm ɓaaɗo gɔtum ki, booy taaruma ɔɔ iŋg do ki se, 'booyki m'asen taaɗn nakŋ kɛn naan̰ tecin̰ tece.
42006048	Naan̰ se tec aan gɔɔ debm ɓaa kɔɓm ɓeen̰a: naan̰ uɗ gɔɔ jɛrlɛ bini aan do ko ki jaay ɓo ɔndo mɛtn ɓeen̰a. Kɛn naan̰ jaay iin̰in̰ aas sum se, maane eeɗ dɛna ɔɔ oolge kic ɓo ɗooco ɔɔ ɔɔy makɔn̰ɔ ɓaaɗo deeb ɓee se bat naɓo, ɔŋ tɛɗin̰ te ɗim eyo, taa ɓee se k'j'iin̰in̰ga jiga.
42006049	Num gaŋ debm booy taaruma ɔɔ iŋg do ki ey se, naan̰ se tec aan gɔɔ debm kɛn uɗ te gɔɔ ey sum ɓo iin̰ ɓeen̰a. Kɛn oolge ɗooco jaay ɔɔyɔ makɔn̰ɔ ɔɔ ɓaaɗo deebin̰ bat se, ɓee se ru naŋ tak.»
42007001	Kɛn Isa jaay taaɗ naŋ taarin̰ naan jeege tu aas se, naan̰ ɓaa ɛnd maakŋ gɛgɛr kɛn Kaparnayum ki.
42007002	Gɔtn se bubm asgarge se ɔk ɓulu kalaŋ bin se naan̰ jen̰ dɛn aak eyo. Naɓo ɓulin̰ se ooc kɔɔn̰ɔ kaam yoa.
42007003	Kɛn gaabm se jaay booy j'ɔɔs maan Isa se, gɔtn se naan̰ iin̰ ɔl magal Yaudge kandum taa ɓaa sɛl mɛtn Isa num, aɗe ɓaa utu kɛɗn lapia ɓulin̰ ki se.
42007004	Kɛn magal Yaudge jaay aan gɔtn Isa ki se, naaɗe eemin̰ nɔɔ ɔɔ: «Bɛɛki num, gɛn tɛɗn bɛɛ se, 'tɛɗn gaab kɛn se.
42007005	Taa naaje Yaudge se, gaabm se jejeki dɛna ɔɔ naan̰ mala ɓo iin̰jeki ɓee kɛn k'lee k'tusn maak ki se.»
42007006	Gɔtn se Isa ɓaa ute naaɗe. Num kɛn naan̰ aan te cɛɛ ɓee magal asgarge tu ey sum ɓo, bubm asgar Rɔmɛge ɔlo mɛɗin̰ge taa an̰ taaɗn ɔɔ: «Mɛluma, ɔn̰te dabar roi gɛn ɓaaɗo ɓeem ki, taa maam se m'aas ɗim naani ki eyo.
42007007	Taa naan̰ se ɓo, maam m'ɔŋ m'ɓaa te gɔti ki ey se. Num gɔtn ɗaari ki se, naai 'taaɗ ute taari sum ɓo, debm tɛɗn naabum se 'kɔŋ lapia.
42007008	Taa maam se, kic m'kaam ji deb kuuy, naɓo m'ɔk asgarge kaam ji maam kici. Kɛn m'iŋgga num m'ɗeek deb kalaŋ ki m'ɔɔ: 'Ɓaa se, naan̰ iin̰ 'ɓaa. Ɔɔ m'ɗeek deb kuuy ki m'ɔɔ: 'Ɓaaɗo se, naan̰ iin̰ ɓaaɗo. Ɔɔ ɓulum ki se jaay, m'ɗeekin̰ m'ɔɔ: 'Tɛɗn nakŋ ese se, naan̰ iin̰ tɛɗin̰a.»
42007009	Kɛn Isa jaay booy taar ese se, taara se ɔkin̰ taaɗ eyo. Gɔtn se naan̰ tɛrl aak jee dɛngen ɓaaɗo mɛtin̰ ki se ɔɔ naan̰ ɗeekɗen ɔɔ: «'Booyki m'asen taaɗa: maakŋ gaan Israɛlge tun ute dɛnɗe kic ɓo maam m'ɔŋ te nam jaay aal maakin̰ do Raa ki aan gɔɔ gaabm ara se eyo.»
42007010	Kɔr jee naan̰ ɔlɗeno naaba jaay aan ɓeen se, naaɗe ɔŋ ɓul se ɔŋga lapia.
42007011	Naan̰ kɛn se jaay, Isa iin̰ ɓaa maakŋ gɛgɛr kɛn k'daŋin̰ Nayn. Jee mɛtin̰ ki ute jeege dɛna ɓaa ute naan̰a.
42007012	Kɛn Isa ute jeege jaay aan taa ɗoob kɛn j'an kɛnd maakŋ gɛgɛr ki se, naaɗe aak jeege uuno yoa ɔɔ kɛn ooy se goon mɛnd‑daaye ɔɔ naan̰ kalin̰ ki sum ɓo maakŋ kon̰ ki. Gɔtn se jeege dɛna daan mɛnd se.
42007013	Kɛn Mɛljege jaay aak ko goono se, naan̰ ɛɛjin̰ don̰ ki ɔɔ ɗeekin̰ ɔɔ: «Ɔn̰te 'tɔɔyɔ.»
42007014	Gɔtn se Isa iiko cɛɛ jeege tun uuno yo se, ɔnd jin̰ do baraŋgal ki ɔɔ gɔtn se, jee ɓaan ɓaa ute yo se ɗaara ɔɔ Isa ɗeek goon kɔɗ ki se ɔɔ: «M'ɗeeki m'ɔɔ, iin̰i!»
42007015	Gɔtn se goon kɔɗn ooyga kooy se duru iin̰ iŋg ute mɛtin̰a ɔɔ baag taaɗn taara. Ɔɔ Isa ɔk ɛɗin̰ kon̰ ki.
42007016	Kɛn jeege jaay aak nakŋ se, ɓeere ɓaa ɔkɗe paac ɔɔ naaɗe nook Raa ɔɔ: «Debm taaɗ taar teeco taar Raa ki magal se, ɓɛrɛ, ɓaaɗoga daanjege tu. Kɛse Raa mala ɓo ɓaaɗoga kaakŋ jeen̰ge!»
42007017	Taa naan̰ se ɓo jee taa naaŋ Jude ki ute jee kɛn taa naaŋge tun cɛɛs ki se, paac se iŋg ɓo gɛn kɔɔsn maana do nakge tun kɛn Isa tɛɗo se.
42007018	Gɔtn se jee mɛtn Jan‑Batist ki ɓaaɗo taaɗ mɛlɗe ki. Kɛn Jan jaay booy taarɗe sum se, maakɗe ki se naan̰ daŋ jeege dio,
42007019	ɔɔ ɔlɗe gɔtn Mɛlje Isa ki taa 'ɓaa tɔnd mɛtin̰ ɔɔ: «Naai ɓo debm kɛn jeege iŋg aak kaama j'ɔɔ utu aɗe ɓaa se lɔɓu k'booy nam kuuy lɛ?»
42007020	Kɛn naaɗe jaay aan gɔtn Isa ki se, jee se taaɗ ɔɔ: «Naaje se Jan‑Batist ɓo ɔljeno gɔti ki ɔɔ k'tɔnd mɛti: naai ɓo debm kɛn jeege iŋg aak kaama j'ɔɔ utu aɗe ɓaa se lɔɓu k'booy nam kuuy lɛ?»
42007021	Naanɗe ki se sum ɓo, Isa ɛɗ lapia jee kɔɔn̰ɗege tu dɛna. Maakɗe ki se jeegen kɛn kɔɔn̰ɔ tujɗenga tuju ute jee ɔk kɔɔn̰ sitange se kic naan̰ ɛɗɗen lapia ɔɔ jee kaam‑tɔɔkge dɛn se kic ɓo naan̰ ɔɔɗɗen kaamɗege.
42007022	Gɔtn se Isa ɗeek jeege tun Jan ɔlɗeno naaba se ɔɔ: «'Ɓaa 'taaɗki Jan ki nakŋ naase mala aakin̰kiga ute kaamse ɔɔ booyin̰kiga ute bise: jee kaam‑tɔɔkge lɛ aakga, jee cɛkɛɗge lɛ leega talam talam, jee bikiɗge lɛ ɔŋga lapia ɔɔ roɗege lɛ tooɗga kɔlɔn̰ kɔlɔn̰, jee duguyge lɛ ɓɔrse booy booyo, jee ooyga kooy kic lɛ duroga daan yoge tu ɔɔ Labar Jiga se lɛ, k'taaɗin̰ga jee daayge tu.
42007023	Maak‑raapo debm kɛn jaay ai kaamin̰ ɔn̰te ɗoobm gɛn kaal maakin̰ do maam ki ey se.»
42007024	Kɛn jee Jan ɔlɗeno naaba jaay ɔk tɛrl ɓaa se, Isa baag taaɗn taar Jan se jee dɛnge tu ɔɔ: «Do kɔɗ‑ɓaar ki se naase tap ɓo iŋgkiro kaakŋ naŋa? Lɔɓu iŋgkiro kaakŋ mu taa baar kɛn kuul teen̰ ɓaansin̰ kaam ara kaam ara se la?
42007025	A‑a! Bin num naase iŋgkiro kaakŋ naŋa? Lɔɓu iŋgkiro kaakŋ gaabm kɛn tus kalge aak bɛɛ se lɛ? Gɔtɔ. Jee lee tus kalgen aak bɛɛ gɛn koono se ute jee maalge se, naaɗe se tiŋg maakŋ ɓee gaarin̰ge tu.
42007026	Lɔɓu naase tap ɓo iŋgkiro kaakŋ naŋa? Naase se iŋgkiro kaakŋ debm taaɗ taar teeco taar Raa ki se la? Ɗeere, 'booyki m'asen taaɗa: naan̰ se debm taaɗ taar teeco taar Raa ki naɓo naan̰ magal cir debm taaɗ taar teeco taar Raa ki se daala.
42007027	Naan̰ se ɓo debm kɛn Raa taaɗo taarin̰ do dɔkin̰ maakŋ Kitap ki ɔɔ: 'Booyo, maam m'ai kɔl debm kaan̰ naabum naani ki, taa ai 'ɗaapm ɗoobi.
42007028	«'Booyki m'asen taaɗa: maakŋ jeege tun mɛndge toojɗen do naaŋ ki ara bini aan do Jan ki se, debm kɛn magal cirin̰ Jan se, gɔtɔ. Anum debm maakŋ Gaar Raa ki se baat aan gɔɔ ɗi kic ɓo, naan̰ se ɓo magal cir Jan.
42007029	«Jee dɛnge ute jee tɔkŋ miirge jaay booy taarin̰ se, Jan batizɗe taa naaɗe jeelga Raa se tɛɗ naka ute ɗoobin̰a.
42007030	Num gaŋ Parizige utu jee jeel taaɗn tɔɔkŋ mɛtn Ko Taar Raage se, naaɗe se baate tookŋ do nakge tun kɛn Raa je ɔɔ aɗen tɛɗn naaɗe ki se. Bin ɓo, naaɗe baate tookŋ kɛn Jan aɗen batizi.»
42007031	Tɛr Isa taaɗɗen ɔɔ: «Jee ɓɔrse tap ɓo, m'aɗen kɔmb bɛyɛ ute naŋge? Naaɗe tap ɓo tec naŋge?
42007032	Naaɗe se tec aan gɔɔ gaangen iŋg bɔɔr ki jaay taaɗ ute naapa ɔɔ: Naaje k'tuuysen kaa naɓo naase 'baate daamki. Naaje k'j'aarsen kaa yoa naɓo naase 'baate keemki.
42007033	«Ey num Jan‑Batist ɓaaɗo se, naan̰ ɔs mapp eyo ɔɔ aay tɔtn koojn̰ bin̰ eyo ɔɔ naase ɔɔki num: naan̰ se debm sitan!
42007034	Kɛn Goon Deba jaay ɓaaɗo se ɔsɔ ɔɔ aaye, naɓo naase ɔɔki num: naan̰ se debm kaam‑kɔsɔ ɔɔ debm kaay‑koono ɔɔ ɔk mɛɗɛ ute jee tɔkŋ miirge ɔɔ ute jee kusin̰ge!
42007035	Num gaŋ jee took aal maakɗe don̰ ki se, aak ɔkga jeel‑taar Raa se ute ɗoobin̰a.»
42007036	Ɓii kalaŋ kɔɗ Parizi kalaŋ bini, daŋ Isa ɓeen̰ ki, gɛn ɓaa kɔsn ute naan̰a. Kɛn Isa jaay ɓaa ɓeen̰ ki se, gɔtn se naaɗe tooɗ ute cɛɛsɗe jaay ɓo baag kɔsɔ do tabil ki.
42007037	Mɛnda kalaŋ iin̰o maakŋ gɛgɛr kɛn se ɔɔ jeege paac jeelin̰ naan̰ se, mɛnd tɛɗn kusin̰a. Naan̰ ɓaaɗo ɔŋɗe taa naan̰ booyga booy j'ɔɔ Isa utu iŋg ɔs kɔs gɔtn kɔɗ Parizi ki se. Kɛn naan̰ ɓaaɗo ɓaa se, naan̰ uuno naka aan gɔɔ k‑ɓɔkɔlɔ kalaŋ ko ɓo k'cɔɔc k'ɗaapin̰a. K‑ɓɔkɔl se k'ɗaapin̰ ute nakŋ kɛn k'daŋin̰ albatir, ɔɔ naan̰ se ɗooc ute itir.
42007038	Naan̰ ɓaaɗo kaam jɛ Isa ki ɔɔ naan̰ eeme ɔn̰ kaa‑maanin̰ se neet jɛ Isa ɔɔ naan̰ ɔtin̰sin̰ ute bɛɛkin̰a ɔɔ baam ɔk aay jɛn̰ se ute maak‑raapo ɔɔ ɔɔyin̰ itir do jɛn̰ ki.
42007039	Kɔɗ Parizi kɛn daŋ Isa ɓeen̰ ki jaay aak nakŋ bin se, taaɗ ute maakin̰ ɔɔ: «Kɛn gaabm se jaay debm taaɗ taar teeco taar Raa ki ɗeer num, mɛnd ɓaaɗo utin̰ se, naan̰ an̰ 'jeelin̰ naan̰ se, mɛnd tɛɗn kusin̰a.»
42007040	Gɔtn se Isa taaɗin̰ ɔɔ: «Simon, maam se m'ɔk taara m'ai ɗeeke.» Naan̰ tɛrlin̰ ɔɔ: «Debm dooy jeege, 'taaɗa.»
42007041	Isa ɔɔ: «'Booyo. Debm kalaŋ ɔk jee sɛɛge dio. Deb kalaŋ se ey num an̰ kɔgŋ tamma kaar‑mii ɔɔ debm kuuy se lɛ ey num an̰ kɔgŋ tamma si‑mii.
42007042	Num gaŋ ɗim naaɗe aan kɔgŋ sɛɛɗe gɔtɔ se, naaɗe di se paac, naan̰ tɔɔlɗen sɛɛɗege se naata. Num maakŋ naaɗe kɛn di se, debm ɛɗɗen sɛɛ se kɛn gay ɓo an̰ 'je ciri?»
42007043	Simon tɛrlin̰ ɔɔ: «Gɛn maam ki num m'ɔɔ, debm kɛn sɛɛn̰ dɛn jaay ɓo k'tɔɔlin̰sin̰ se.» Isa ɗeekin̰ ɔɔ: «Kɛse naai 'taaɗga taar mɛt ki.»
42007044	Gɔtn se Isa uun tɛrl aak mɛnd se, ɔɔ ɗeek Simon ki ɔɔ: «Naai aak mɛnd se ɗaamo! Gɔtn maam m'ɛndo ɓei ki se, naai ɛɗum te maan tugŋ jɛm eyo; num gaŋ mɛnd se neetum jɛm ute kaa‑maanin̰a ɔɔ ɔtumsin̰ ute bɛɛkin̰a.
42007045	Ɔɔ naai 'baam ɔk aay te taarum ute maak‑raap eyo; num mɛnd se kɛn maam m'aan sum se, gɔtn naan̰ baam ɔk aay jɛma ute maak‑raapo sum se, ɔn̰um te eyo.
42007046	Naai ɔtum te uubm oot dom ki eyo; num mɛnd se ɔtum itir jɛm ki.
42007047	'Ɓooyo m'ai taaɗa: mɛnd se kusin̰in̰gen dɛn se, Raa tɔɔlisin̰ga naatn. Taa naan̰ se ɓo, naan̰ jem dɛn se. Gaŋ debm k'tɔɔlin̰ kusin̰in̰ baat se, naan̰ kic ɓo ɔk maak‑je baata.»
42007048	Tɛr Isa taaɗ mɛnd ki ɔɔ: «Kusin̰ige se maam m'tɔɔlisin̰ga naata.»
42007049	Jeegen iŋg ɔs ute naaɗe se, baag taaɗn ute naapa ɔɔ: «Kɛse tap ɓo naŋa jaay taaɗ taa 'tɔɔl kusin̰ jeege se?»
42007050	Isa ɗeek mɛnd ki ɔɔ: «Mɛnda, ute kaal maaki kɛn naai aal dom ki se, aajiga. Iin̰i, 'ɓaa ute lapia.»
42008001	Naan̰ kɛn se jaay Isa ɓaa lee maakŋ gɛgɛrge tu ɔɔ maakŋ naaŋge tu. Naan̰ taaɗ wɔɔk Labar Jigan gɛn Gaar Raa se jeege tu. Gɔtn se jee kaan̰ naabin̰gen sik‑kaar‑dio,
42008002	ute mɛndge kandum se lee ute naan̰a. Mɛndgen se ɓo kɛn naan̰ ɛɗɗeno lapia gɛn kɔɔn̰ roɗege tu ɔɔ tuurɗeno sitange roɗege tu se. Maakɗe ki se, Mari iin̰o Magdala ɔɔ ro naan̰ ki se ɓo, Isa tuurin̰o sitange cili se.
42008003	Ɔɔ Yoanna kɛn mɛnd Kuza, gaabin̰ se Gaar Ɛrɔd ɔn̰in̰ maalin̰ paac kaam jin̰a ɔɔ Suzaan ute mɛndgen kuuy dɛn kici. Naaɗe se ɓo kɛn lee noog Isa ute jee mɛtin̰ ki ute nakgen naaɗe ɔkɔ.
42008004	Jeege dɛna iin̰o maakŋ gɛgɛrge tu paac ɔɔ ɓaaɗo tus gɔtn Isa ki ɔɔ naan̰ taaɗɗen ute kaal naagŋ taara ɔɔ:
42008005	«Ɓii kalaŋ deba kalaŋ teec ɓaa kɔnd buru. Kɛn naan̰ jaay ɔnd kɔnd burin̰ se, kupm mɛtin̰ si jɛŋ ɗoob ki; gɔtn se jeege tuumin̰a ɔɔ yeelge ɓaaɗo tuun ɔsin̰ naatn paac.
42008006	Kupm mɛtin̰ge se si gɔt kɛn naaŋin̰ maakin̰ ɔk koa. Kɛn naan̰ jaay utu teec teec sum ɓo naar tuutu taa gɔtn se naaŋin̰ cɛɛpɛ.
42008007	Kupm mɛtin̰ se, si maakŋ ji kaag kɛn ɔk kɔrɔndɔ se, naan̰ teece naɓo aan gɔɔ teep maakŋ ji kaag ki se, ji kaaga aayin̰ taara.
42008008	Num kupm kɛn si do naaŋ kɛn jiga se, gɔtn se naan̰ teece, teepe, tɔk doa ɔɔ ɔk kaama dɛn aak eyo.» Do taar kɛn se, Isa uun mindin̰ raan ɗeekɗen ɔɔ: «Debm jaay ɔk bi booyo num, booy ɔk taar se.»
42008009	Jee mɛtn Isa ki se tɔnd mɛtin̰ ɔɔ: «Kaal naagŋ taar kɛn naai 'taaɗ se tap ɓo je ɗeekŋ ɔɔ ɗio?»
42008010	Isa tɛrlɗen ɔɔ: «Nakŋ j'ɔyin̰ga kɔy maakŋ Gaar Raa ki se, naase se Raa taaɗsenga naase 'jeelin̰kiga. Num gaŋ jee kuuy se k'taaɗɗen ute kaal naagŋ taara se, taa: Naaɗe 'kaakŋ ute kaamɗe naɓo 'kaakŋ kɔk eyo, 'booy ute biɗe naɓo 'booy kɔk eyo.»
42008011	«'Booyki kaal naagŋ taar ese se je ɗeekŋ ɔɔ: kupm maam m'taaɗn se, kɛse taar Raa.
42008012	Kupm kɛn si jɛŋ ɗoob ki se, kɛse taaɗ ute jeegen booy taar Raa naɓo Ɓubm sitange ɓaaɗo ɔɔɗ taar se maakɗe ki naatn, taa sɔm naaɗe booy uunga num 'kɔŋ kaaja.
42008013	Kupm kɛn si gɔtn naaŋin̰ ɔk ko maak ki se, kɛse taaɗ te jeegen mɛtn‑jiki booy uun taar Raa ute maak‑raapo naɓo naaɗe ɔŋ ɔkin̰ tɔɔg eyo. Kaaɗ kɛn gɔtɔ utu bɛɛ se naaɗe ɔk taar Raa se ɔɔn̰ɔ, gaŋ nakŋ naama jaay aanga doɗe ki num, naaɗe rɛsn naatn ute taar Raa se.
42008014	Kupm si maakŋ ji kaag kɛn ɔk kɔrɔndɔ se, kɛse taaɗ te jeegen booy ɔk taar Raa naɓo, naaɗe uun nirlɗe, je maal dunia ɔɔ je nakŋ kɛn daa roɗe ɓo jea. Kɛse ɓo tɛɗɗen kaal maakɗe ɓaa tɛɗn nakŋ cɛrɛ sum se.
42008015	Num kupm kɛn si do naaŋ kɛn jiga se, kɛse taaɗ te jeegen maakɗe bɛɛ, booy uun taar Raa ɔɔ ɔkin̰ maakɗe ki jiga ɔɔ jee se, naaɗe aay kaamɗe aal maakɗe do Raa ki ɔɔ tɛɗn nakgen jiga.»
42008016	«Nam 'kɔɔcn̰ lɔɔmpɔ jaay an̰ deebm dukulu don̰ ki, ey lɛ an̰ kɔl kɔnd mɛtn daŋal ki se, gɔtɔ. Gaŋ lɔɔmpɔ se k'j'ɔɔcin̰ga num, j'uun j'ɔlin̰ raan ro kaag ki taa jee ɛnd gɔtn ese se, 'kaakŋ gɔtn wɔɔrɔ.
42008017	Taa nakŋ j'ɔyin̰ kɔy se j'utu j'an̰ kaakŋ 'tooɗn tal ɔɔ nakŋ jeege jaay jeel mɛtin̰ ey se jeege utu 'jeel mɛtin̰ paac ɔɔ j'utu j'an̰ kaakŋ kaam kaaɗ ki utu 'tooɗn tal.
42008018	Bin se kɛn aki booy taar Raa num, ɔndki kɔndɔ! Taa debm ɔk se j'an̰ kɔmb do ki, num debm ɔk ey se lɛ, kɛn nakŋ naan̰ saap ɔɔ ɔk se kic ɓo, j'an tɔsn naatn.»
42008019	Gɔtn se gɛnaa Isage ute kon̰ɗe ɓaan̰o kaaka, naɓo taa jeegen dɛn se, naaɗe ɔŋ aan te gɔtin̰ ki eyo.
42008020	Nam ɓaaɗo taaɗ Isa ki ɔɔ: «Koi ute gɛnaaige se utu naatn ɔɔ naaɗe je ai kaaka.»
42008021	Isa tɛrlɗen ɔɔ: «Koyuma ute gɛnaamge se, kɛse jee kɛn booy taar Raa ɔɔ took iŋg do ki.»
42008022	Ɓii kalaŋ se, Isa ook maakŋ markab ki ute jee mɛtin̰ ki ɔɔ naan̰ ɗeekɗen ɔɔ: «K'gaaŋ k'ɓaaki jɛŋ baar kɛn kaam naane.» Ɔɔ gɔtn se naaɗe iin̰ ɓaa.
42008023	Kɛn naaɗe ɓaa ɓaa do maane ki se, gɔtn se Isa kaamin̰ ɓaa ɔk bia. Kaaɗ kɛn se guduray dɔɔbɔ do baar ki ɔɔ ɔl maane ɛnd ɗooc ɗooc maakŋ markaba se ɔɔ naan̰ kɛn se gɔtɔ ɓaa tɛɗɗen ɔɔn̰ɔ.
42008024	Naaɗe iiko cɛɛ Isa ki, durin̰a ɔɔ ɗeekin̰ ɔɔ: «Debm dooyje, Debm dooyje, ɓɛrɛ, naajege j'aki kutu!» Kɛn naan̰ jaay iin̰ se, naan̰ aac kaama kuul ki ute maane ki ɔɔ gɔtn se, kuulu ute maan se ɔk ɗaara ɔɔ gɔtɔ do dil.
42008025	Gɔtn se naan̰ ɗeekɗen ɔɔ: «Kaal maaksen jaay naase aalki dom ki se, tap ɓo gay?» Kɛn naaɗe jaay aak nakŋ ese se, ɔkɗen taaɗ eyo ɔɔ ɓeere ɓaa ɔkɗe ɔɔ gɔtn se, naaɗe baag taaɗn ute naapa ɔɔ: «Kɛse tap ɓo naŋa bini, kɛn taaɗ kuul ki ute maane ki kic ɓo tookin̰ taarin̰ se?»
42008026	Gɔtn se naaɗe ɓaa aan taa naaŋ jeege tun k'daŋɗen Gɛrazɛnige kɛn sak kaam taa naaŋ Galile ki.
42008027	Kɛn naaɗe aan taa jɛŋ ki jaay Isa bɔɔy bɔɔy naaŋ ki se, gɔtn se gaab kalaŋ bini ɔk kɔɔn̰ sitan iin̰o maakŋ gɛgɛr kɛn ese ɔɔ ɓaaɗo dɔɔɗ Isa. Ɔɔ gaabm se, naan̰ tiŋg ɓeen eyo ɔɔ lee ute kal ey se daanin̰ dɔkga, num naan̰ se tiŋg maakŋ iiɓge tun Yaudge tɛɗin̰o gɛn tɔl taal yoɗege se.
42008028	Kɛn naan̰ jaay aak Isa se, ɔɔɗ ɔɔy makɔn̰ɔ ɔɔ ɓaaɗo ooc mɛtn jɛn̰ ki ɔɔ ɗeekin̰ ɔɔ: «Isa Goon Raa Taaro, j'ɔŋ ɗi ute naai? M'eemi nɔɔ mɛti ki, ɔn̰te gɛn dabaruma!»
42008029	Kɛn ɔlin̰ taaɗ bin se, taa Isa ɗeekin̰ga ɗeek ɔɔ n̰'teec naatn ro gaab kɛn se. Taa sitan se, iin̰ga num tɛɗ gaabm se kusin̰a ɔɔ ɔl k'dɔɔkin̰ ute sɛsɛrɛ ɔɔ j'aalin̰ dɔkɔɗɔm maala se kic ɓo, naan̰ gaaŋ naatn ɔɔ sitan se ɔlin̰ aan̰ teec ɓaa do kɔɗ‑ɓaar ki.
42008030	Ɔɔ Isa tɔnd mɛtin̰ ɔɔ: «Naai, 'roi naŋa?» Naan̰ tɛrlin̰ ɔɔ: «Maam rom Dɔɔl asgarge,» taa gaabm se ɔk sitange ron̰ ki dɛna.
42008031	Gɔtn se sitange eem nɔɔ mɛtn Isa ki ɔɔ ɗeekin̰ ɔɔ: «Ɔn̰te 'tɔkŋ kɔmbje maakŋ gɔɔ kɛn jɛrl zuzu se.»
42008032	Gaŋ gɔtn se ɔk dɔɔl kin̰zirge dɛna lee gaam gaam do kɔs ki. Gɔtn se sitange se sɛl mɛtn Isa ɔɔ: «Ɔn̰je naaje k'ɓaa kɛnd maakŋ kin̰zirge tu se.» Gɔtn se Isa tookɗen.
42008033	Ɔɔ sitange se teeco ro gaab kɛn se ɓaa ɛnd maakŋ kin̰zirge tu se ɔɔ dɔɔl kin̰zirgen te dɛnɗe se dɔɔbɔ rus ɔɔ naar aan̰o girdi girdi bɔɔy ɓaa si maakŋ baar ki ɔɔ maane ɔsɗe paac.
42008034	Kɛn jee gaam kin̰zirge jaay aak nakŋ tɛɗ se, naaɗe dɔɔb aan̰ ɓaa taaɗ jeege tun maakŋ gɛgɛr ki ute jeege tun iŋg ɓee naatge tu.
42008035	Kɛn jeege jaay ɓaa booy se, naaɗe ɓaaɗo gɛn kaakŋ nakŋ tɛɗ se. Kɛn naaɗe jaay aan ɔŋ Isa se, ɔŋ gaabm debm sitan se, sitanin̰ge se teecga naatn ron̰ ki ɔɔ naan̰ iŋg kiŋg mɛtn jɛ Isa ki ɔɔ tusga kala ron̰ ki jiga jiga. Kɛn naaɗe jaay aakin̰ se, ɓeere ɓaa ɔkɗe.
42008036	Jeegen aako nakŋ se ute kaamɗe se, ɓaaɗo taaɗ jeege tu nakŋ kɛn Isa tɛɗo do gaabm kɛn debm sitan jaay ɓo ɔŋ lapi se.
42008037	Gɔtn se jee iŋg taa naaŋ Gɛrazɛ ki paac se, kɛn naaɗe jaay ɓeere ɓaa ɔkɗe se, naaɗe taaɗ Isa ki ɔɔ: «Iin̰ ɔn̰je, 'ɓaa dɔkɔ.» Gɔtn se Isa ook maakŋ markab ki gɛn tɛrl ɓaa.
42008038	Gaabm kɛn sitange teec ɔn̰in̰ se, tɔnd mɛtn Isa ɔɔ: «Ɔn̰um m'ɓaa ute naai.» Gaŋ Isa taaɗin̰ ɔɔ:
42008039	«'Tɛrl ɓaa ɓei ki ɔɔ taaɗ nakŋ paacn̰ kɛn Raa tɛɗi naai ki se.» Kɛn gaabm se jaay ɔk tɛrl ɓaa ɓeen̰ ki se, ɓaa taaɗin̰ jeege tun maakŋ gɛgɛr ki se paac nakŋ kɛn Isa tɛɗin̰o naan̰ ki se.
42008040	Kɛn Isa jaay aan se, jee dɛnge dɔɔɗin̰a, taa naaɗe se iŋg aak kaak kaamin̰a.
42008041	Gaaba kalaŋ k'daŋin̰ Jayrus; naan̰ se magal ɓee kɛn Yaudge lee tusn maak ki. Naan̰ ɓaaɗo ooc mɛtn jɛ Isa ki eemin̰ nɔɔ ɔɔ n̰'ɓaaɗo ɓeen̰ ki.
42008042	Taa naan̰ ɔk goon mɛnda kalaŋ lak, ɓaarin̰ ɓaa ɓaa sik‑kaar‑dio ɔɔ goonin̰ se tooɗ kɔɔn̰ɔ kaam yoa. Kaaɗ kɛn Isa ɓaa ɓaa gɔtn goon mɛnd ki se, jeege dɛna tus ron̰ ki ɔɔ gɔtn lee kic naan̰ ɔŋ eyo.
42008043	Maakŋ jee dɛnge tu se, mɛnda kalaŋ bin se, gɔtn moosin̰ aan sum se ɔŋ ɗaar eyo ɔkga ɓaara sik‑kaar‑dio ron̰ ki. Naan̰ utga jin̰ paac gɔtn jee dawage tu, naɓo nam ɔŋ ɛɗin̰ te lapi eyo.
42008044	Mɛnd se ɓaaɗo naagŋ Isa ki ɔɔ ut taa kalin̰a ɔɔ gɔtn ese sum ɓo, moosin̰ naar ɗaara.
42008045	Isa tɔnd mɛta ɔɔ: «Kɛn ɔl jin̰ utum se naŋa?» Aan gɔɔ jeege paac baaga naaja se, gɔtn se Piɛr ɗeek Isa ki ɔɔ: «Mɛluma, aaka jeege ɓo lee uri mak mak se ɗey!»
42008046	Gaŋ Isa ɗeek ɔɔ: «Num nam ɔlga jin̰ utumga, taa maam m'naamga tɔɔgŋ kɛn teec rom ki se.»
42008047	Kɛn mɛnd se jaay jeel jeege an̰ jeel se, ɓeere ɓaa ɔkin̰ se ron̰ ook marga ɔɔ ɓaaɗo ooc mɛtn jɛ Isa ki. Gɔtn se naan̰ taaɗ naan jeege tu paac nakŋ kɛn ɔlin̰ jaay ɓo, naan̰ ɔl jin̰ ut taa kal Isa se. Mɛnd se taaɗɗen ɔɔ: «Maam m'naar m'ut kali sum ɓo, m'ɔŋ lapia.»
42008048	Gɔtn se Isa ɗeekin̰ ɔɔ: «Goonuma, taa naai aalga maaki dom ki se, kaal maaki se aajiga. 'Ɓaa ute lapia.»
42008049	Kɛn Isa utu ɗaar taaɗ taaɗ ɓɔrt se sum ɓo, deb kalaŋ iin̰o gɔtn Jayrus ki ɔɔ ɓaaɗo taaɗin̰ ɔɔ: «Ɓɛrɛ, gooni mɛnda se lɛ ooyga. Ɔn̰te dabar Debm dooy jeege se cɛrɛ.»
42008050	Num kɛn Isa jaay booy taar se, naan̰ taaɗ Jayrus ki ɔɔ: «Ɔn̰te ɓeere; ɔnd maaki kaam kalaŋ. Gooni mɛnda se utu 'kaaja.»
42008051	Kɛn Isa jaay aan ɓee Jayrus ki se, jee dɛn se naan̰ gaasɗe naatn. Gɔtn se ɔɔp Piɛr, Jan, Jak ɔɔ ko goono ute bubm goono sum ɓo ɛnd ute naan̰a.
42008052	Jeege paac eeme ɔɔ tɔɔy makɔn̰ɔ do yo ki se. Num gaŋ Isa ɗeekɗen ɔɔ: «Ɔn̰te 'keemki. Goono se ooy te eyo; naan̰ lɛ tooɗ tooɗ bi sum.»
42008053	Kɛn naaɗe jaay booy taarin̰ se, naaɗe baag tooy koogo mɛtin̰ ki taa naaɗe jeele goon mɛnda se lɛ, ooyga ɗeere.
42008054	Gɔtn se Isa ɔk jin̰a, uun mindin̰ raan ɔɔ: «Goonuma, iin̰i!»
42008055	Gɔtn se sum ɓo goono se duru ɔɔ naar iin̰ ɗaara. Tɛr Isa taaɗɗen ɔɔ: «Goono se, j'ɛɗin̰ kɔsɔ.»
42008056	Kɛn bubin̰ ute kon̰ jaay aak nakŋ se, nakŋ se ɓaa deel doɗe ɔɔ ɔkɗen taaɗ eyo. Gɔtn se Isa dɛjɗen ɔɔ nakŋ deel se, j'ɔn̰te ɓaa taaɗin̰ nam ki.
42009001	Ɓii kalaŋ Isa tus jee kaan̰ naabin̰gen sik‑kaar‑dio ɔɔ naan̰ ɛɗɗen tɔɔgɔ do sitange tu paac ɔɔ ɛɗɗen tɔɔgŋ gɛn kɛɗn lapia jee kɔɔn̰ge tu.
42009002	Naan̰ ɔlɗen naaba se taa 'ɓaa taaɗn labar gɛn maakŋ Gaar Raa se jeege tu ɔɔ gɛn kɛɗn lapi jee kɔɔn̰ge tu.
42009003	Naan̰ taaɗɗen ɔɔ: «Kɛn 'ɓaaki ɓaa mɛrtɛ se, ɔn̰te 'kuunki ɗim, ɔn̰te 'kuunki sirɗi, ɓɔɔnɔ, kɔsɔ ɔɔ ɔn̰te 'kuunki gurs kici. Ɔɔ maakse ki se, nam ɔn̰te 'tɔsn kalge dio.
42009004	Ɓee kɛn naase 'bɔɔykiga maak ki se, 'tooɗki gɔtn ese, bini anki kiin̰ ɓaa maak ki.
42009005	Gɔtn naase 'ɓaaki jaay jeege baate dɔɔɗn kɔkse num, kɛn naase 'teecki teec maakŋ gɛgɛrɗe kɛn ese se, kuɗn jɛsege se kic ɓo 'tupɗenki naatn, kɛse aɗen tooɗn saaɗa.»
42009006	Bin ɓo, jee kaan̰ naabm Isage se ɓaa lee maakŋ naaŋge tu, taaɗ Labar Jiga jeege tu ɔɔ gɔtɔ ɓaa se paac, naaɗe ɛɗ lapia jee kɔɔn̰ge tu.
42009007	Kɛn Gaar Ɛrɔd Antipas naan̰ ɓo magal taa naaŋ Galile se jaay booy j'ɔɔs maan nakgen deel se, taar se ɓaa deel don̰a taa jee mɛtin̰ge ɗeek ɔɔ: «Kɛse Jan‑Batist ɓo duroga daan yoge tu.»
42009008	Ɔɔ jee mɛtin̰gen kuuy taaɗ ɔɔ: «Ɛli do dɔkin̰ se ɓo, ɓaaɗoga.» Ɔɔ kɛngen kuuy kic taaɗ ɔɔ: «Kaaɗn naane maakŋ jeege tun taaɗ taar teeco taar Raa ki do dɔkin̰ se ɓo, deb kalaŋ duroga daan yoge tu.»
42009009	Taa naan̰ se ɓo ɔl Ɛrɔd taaɗ ɔɔ: «Nakage, ey num Jan‑Batist se lɛ maam mala ɓo m'ɔl k'gaaŋo ute don̰a. Num kɛse tap ɓo debm gay daala jaay m'booy tɛɗ nakgen bin se?» Gɔtn se naan̰ je Isa taa an̰ kaaka.
42009010	Kɛn jee kaan̰ naabm Isage jaay tɛrl ɓaa ɔŋ Isa se, taaɗin̰ mɛtn nakgen naaɗe tɛɗo paac se. Gɔtn se naan̰ ɔk ɓaanɗe cɛɛs ki kaam gɛgɛr kɛn sak Betsaida.
42009011	Kɛn jee dɛnge jaay booy labar se, naaɗe ru ɓaa mɛtin̰ ki. Ɔɔ Isa dɔɔɗ ɔkɗe ɔɔ gɔtn se, naan̰ taaɗɗen taar maakŋ Gaar Raa ɔɔ jee kɛn ɓaaɗo je lapi roɗe se, naan̰ ɛɗɗen lapia.
42009012	Gaŋ kɛn kaaɗa ɓaa ɓaa kooco se, jee kaan̰ naabm Isagen sik‑kaar‑di se, ɓaaɗo taaɗin̰ ɔɔ: «'Ɗeek jeege tu se k'wɔɔk k'ɓaa maakŋ naaŋge tu ɔɔ maakŋ ɓee naatge tun gɔɔr gɔɔr se. Taa gɔtn naane se, naaɗe 'kɔŋ nakŋ kɔsɔ ɔɔ 'kɔŋ gɔtn tooɗo kici. Ey num gɔtn ara se, naajege k'do kɔɗ‑ɓaar ki.»
42009013	Gaŋ Isa tɛrlɗen ɔɔ: «Naase mala ɛɗɗeki kɔsɔ.» Gɔtn se naaɗe tɛrlin̰ ɔɔ: «Mappan j'ɔk se lɛ cir mii eyo ɔɔ kɛn̰jge kic lɛ k'j'ɔk di sum. Kɛn jee se jaay 'kɔŋ kɔsɔ paac num, naan̰ se naaje j'aɗe ɓaa dugŋ kɔsɔ kuuy do ki.»
42009014	Jee tus gɔtn ese paac se, gaabge kalɗe ki sum ɓo ɓaa ɓaa nakŋ dupu‑mii. Gɔtn se Isa taaɗ jeege tun mɛtin̰ ki ɔɔ: «'Taaɗki jeege tu k'j'iŋg naaŋ ki ɔɔ 'gaaŋɗeki jeege se si‑mii si‑mii.»
42009015	Naaɗe tɛɗ jeege paac iŋg naaŋ ki.
42009016	Num Isa tɔs mappan mii ute kɛn̰jgen di se jin̰ ki, naan̰ uun kaamin̰ raan, tɔɔm Raa, dup mappa ɔɔ ɛɗin̰ jeege tun mɛtin̰ ki taa 'kɛɗn jee dɛnge tu.
42009017	Naaɗe paac ɔs dɛrɛŋ ute maraadɗe ɔɔ togŋ ɔɔp se k'tuun k'tusin̰ maakŋ gɔrnge tu sik‑kaar‑dio.
42009018	Ɓii kalaŋ se, Isa iik took cɛɛs ki kalin̰ ki gɛn tɔnd mɛtn Raa. Naan̰ kɛn se, jee mɛtin̰ ki utu te naan̰a. Gɔtn se naan̰ tɔnd mɛtɗe ɔɔ: «Jee dɛnge tap ɓo taaɗ ɔɔ maam m'naŋa?»
42009019	Naaɗe tɛrlin̰ ɔɔ: «Jee mɛtin̰ge ɔɔ naai Jan‑Batist ɔɔ jee kuuy ɔɔ naai Ɛli kɛn do dɔkin̰a ɔɔ kɛngen kuuy daala ɔɔ naai se kaaɗn naane maakŋ jeege tun taaɗ taar teeco taar Raa ki do dɔkin̰ se ɓo, deb kalaŋ duroga daan yoge tu ɗaam.»
42009020	Ɔɔ Isa ɗeekɗen ɔɔ: «Kɛn maak‑saap naase ki num ɔɔki maam m'naŋa?» Piɛr ɛɛp taarin̰ ɔɔ: «Naai ɓo al‑Masi kɛn Raa ɔlo.»
42009021	Gɔtn se Isa aacɗen kaama ɔɔ taar se j'ɔn̰te ɓaa taaɗn nam ki.
42009022	Tɛr naan̰ taaɗɗen mɛtin̰ ɔɔ: «Bɛɛki num, Goon Deba utu 'dabar kusin̰a. Magal taa ɓee Yaudge, jee magal tɛɗn sɛrkɛ Raa ki, ute jee jeel taaɗn tɔɔkŋ mɛtn Ko Taar Raage, naaɗe se utu an̰ kɔɔɗn kundu ɔɔ utu an̰ tɔɔlɔ ɔɔ daan ɓii k‑mɔtɔge tu se, naan̰ utu aɗe dur daan yoge tu.»
42009023	Gɔtn se naan̰ taaɗɗen paac ɔɔ: «Debm jaay je am daan maam se, naan̰ 'baatn ron̰ mala ɔɔ ɓii‑raa 'kuun kaagŋ yon̰a jaay ɓo am daana.
42009024	Taa debm je kaajn̰ kon̰ se utu an̰ kutu naan Raa ki ɔɔ debm ut kon̰a taa maam se, utu an̰ kaaja.
42009025	Kɛn debm jaay duni ute magalin̰ ɓo kaam jin̰ kic num, kɛn naan̰ kutn kon̰ naan Raa ki se, an kɔŋ ɗi ro ki?
42009026	Taa naan̰ se ɓo, debm jaay tɛɗ sɔkɔn̰ɔ taa maama ɔɔ ro taarum ki se, maam Goon Deba kic ɓo, ɓiin m'aɗe ɓaa maakŋ nookum ki gɛn Bubum ki ɔɔ ute gɛn kɔɗin̰gen salal se, maam kic sɔkɔn̰ɔ utu am tɔɔl taa naan̰ kici.
42009027	Ɗeere, 'booyki m'asen taaɗa: maakŋ jeege tun ɓɔrse utu ara se, mɛtin̰ge se kooy ey sum ɓo, utu 'kaakŋ Raa 'kɔsn gaara doɗe ki.»
42009028	Kɛn Isa taaɗ aas taarin̰ jeege tu jaay ɔk nakŋ ɓaa ɓaa ɓii marta se, naan̰ ɔk Piɛr, Jan ɔɔ Jak ɔɔ naaɗe ook do ko ki gɛn ɓaa keem Raa.
42009029	Kaaɗ kɛn Isa eem keem Raa se, daan‑kaamin̰ ɓaa tɛrl kuuy ɔɔ kalin̰ se ɓaa tɛɗ raap lak lak ɔɔ ɔmb mɛt ki birin̰ birin̰.
42009030	Gɔtn se naaɗe aak gaabge dio ɗaar taaɗ taaɗ ute Isa ɔɔ jee di ese se, Musa ute Ɛli.
42009031	Ɔɔ gɔtn Musa ute Ɛli ɗaar ro ki se, Raa tɛɗin̰ gɔtɔ wɔɔr kɛlɛŋ. Gɔtn se naaɗe taaɗ mɛtn taar kɛn tɛɗga num, Isa utu 'kooy Jeruzalɛm ki se.
42009032	Gaŋ Piɛr ute mɛɗin̰ge se bi ɓaa cirɗe. Num kɛn naaɗe duro maakŋ biɗe ki se, naaɗe aak Isa se ron̰ wɔɔr gɔtɔ kɛlɛŋ ɔɔ naaɗe aak jee di se ɗaar ɗaar cɛɛn̰ ki.
42009033	Kɛn Musa ute Ɛli jaay iin̰ ɔn̰ kɔn̰ Isa se, Piɛr ɗeek Isa ki ɔɔ: «Debm dooyje, bɛɛki num, j'aki kiŋg gɔtn ara ki ɓo jiga; ɔn̰ j'asen taal daabge mɔtɔ, kalaŋ naai ki, kalaŋ Musa ki ɔɔ kalaŋ Ɛli ki.» Gaŋ taar naan̰ taaɗ se tap ɓo, ɔnd te mɛtin̰ eyo.
42009034	Kɛn Piɛr utu taaɗ taaɗ sum ɓo, gapara naar ɓaaɗo deebɗe bat. Kɛn naaɗe jaay aak gapara ɓaa deebɗe se, ɓeere ɓaa ɔkɗe.
42009035	Tɛr naaɗe booy mind deba taaɗ maakŋ gapar ki ɔɔ: «Kɛse goonum kɛn maam m'bɛɛr m'ɔɔɗin̰o. 'Booy uunki taarin̰a.»
42009036	Kaaɗ kɛn naaɗe booy mind deba utu taaɗ taaɗ se, kɔr naaɗe aak ɔk se, ɔɔp Isa kalin̰ ki sum. Nakŋ naaɗe aakin̰ paac se, kaaɗ kɛn se naaɗe taaɗin̰ te nam ki eyo, num naaɗe bɔɔbin̰ maakɗe ki.
42009037	Ɔɔ mɛtbeen̰ki se, kɛn naaɗe bɔɔyɔ bɔɔy do ko ki se, jeege dɛna ɓaaɗo dɔɔɗn Isa.
42009038	Maakŋ jeege tu se, gaaba kalaŋ daŋin̰ makɔn̰ɔ ɔɔ: «Debm dooy jeege, m'eemi nɔɔ 'ɓaaɗo aakum tu goonum ara se. Ɓɛrɛ, goonum ɓo kalaŋ ese sum.
42009039	Gɔtn mɛtin̰ se kɛn sitan ɔkin̰ga tak ɓo, goono tɔɔy makɔn̰ɔ, uun undin̰ naaŋ ki, tiikin̰ zak zak ɔɔ taarin̰ kic ɓo tiin̰ gupiyu. Kɛn sitan se jaay ɔkin̰ga num, tɛɗin̰ ɔɔn̰ jaay teec ron̰ ki dabarin̰ bini naŋin̰ tɔɔgin̰ jaay ɔn̰in̰a.
42009040	Maam m'tɔndo mɛtn jee mɛti ki m'ɔɔ am tuur sitan ro goonum ki se naatn, naɓo naaɗe ɔŋ aasin̰ te eyo.»
42009041	Isa ɗeekɗen ɔɔ: «Naase jee do naaŋ kɛn ɓɔrse aalki maakse do Raa ki ey se. Naase se jee naajn̰ taarge ɔɔ jee bɛɛki eyo! Maam tap ɓo m'kiŋg ute naase se bini nuŋ ki ɔɔ m'asen sɛrkŋ bini nuŋ ki? Ɔk ɓaano ute gooni se ara.»
42009042	Kɛn goono jaay k'ɓaano ɓaa gɔtn Isa ki se, sitan uun undin̰ naaŋ ki ɔɔ naan̰ baag tiikŋ zak zak. Gaŋ kɛn Isa jaay aakin̰ se, naan̰ aac kaama sitan ki ɔɔ sitan teec ɔn̰ goono. Ɔɔ goono se, Isa uun ɛɗin̰ bubin̰ ki.
42009043	Kɛn jeege jaay aak nakŋ tɛɗ se, ɓaa deel doɗe ɔɔ ɔkɗen taaɗ eyo ɔɔ ɗeek ɔɔ: «Ɗeere, Raa se magal aak eyo.» Kaaɗ kɛn jeege paac utu aak kaak nakŋ kɛn Isa tɛɗ jaay ɔkɗen taaɗ ey se, Isa ɗeek jeege tun mɛtin̰ ki ɔɔ:
42009044	«Uɗki bi jiga ro taar kɛn maam m'je m'asen taaɗse. Goon Deba se, j'utu j'an̰ kɔkŋ kɔl ji jeege tu.»
42009045	Num gaŋ jee mɛtin̰ ki se, taar se, naaɗe ɔŋ booy ɔk te mɛtin̰ eyo; taa taar se mɛtin̰ ute don̰ naaɗe ɔnd te eyo. Ɔɔ gɛn tɔnd mɛtin̰ lɛ, naaɗe ɓeerin̰ ɓeere.
42009046	Jee mɛtn Isa ki baag naajn̰ ute naapa ɔɔ maakɗe ki se, naŋa ɓo 'tɛɗn magalɗe.
42009047	Aan gɔɔ Isa jeel maak‑saapɗe se, naan̰ uuno goon cɔkɔ ɓaaɗo ɔndin̰ cɛɛn̰ ki.
42009048	Ɔɔ naan̰ ɗeekɗen ɔɔ: «Goon ese se jaay debm ɔkin̰ jiga taa maam se, kɛse naan̰ ɔkum maam mala. Ɔɔ debm ɔkum maam se, naan̰ ɔk debm kɛn ɔlumo. Taa naan̰ se ɓo, maakŋ naase kɛn paac se, debm ɔɔp ron̰ baat se, naan̰ ɓo asen 'tɛɗn magalse.»
42009049	Gɔtn ese Jan ɛɛp taarin̰ ɗeekin̰ ɔɔ: «Debm dooyje, naaje j'ɔŋo deb kalaŋ bin se lee tuur tuur sitange ute roi. Num naaje k'je j'an̰o gaasa, taa naan̰ lɛ lee ute naajege eyo.»
42009050	Gaŋ Isa ɗeekin̰ ɔɔ: «Ɔn̰te 'gaasin̰ki! Debm jaay debm taamooyse ey se, naan̰ se debm naase.»
42009051	Kaaɗn naan̰ aan kiin̰ kɔn̰ do naaŋa jaay aan se, Isa uun doa ute maakin̰ paac gɛn ɓaa Jeruzalɛm ki.
42009052	Gɔtn se naan̰ ɔl jeege naanin̰ ki ɔɔ jee se jaay ɓaa aan maakŋ naaŋ kɛn kalaŋ gɛn taa naaŋ Samari ki se, naaɗe je an̰ ɗaapm gɔtɔ.
42009053	Num gaŋ taa naan̰ ɓaa ɓaa Jeruzalɛm ki se, jee se baate kɔkin̰ gɔtɗe ki.
42009054	Kɛn naaɗe jaay aak nakŋ ese se, jee mɛtin̰ kɛn Jak ute Jan se ɗeekin̰ ɔɔ: «Mɛlje, kɛn naai je num j'aki 'tɔnd mɛtn Raa aɗe bɔɔy pooɗo doɗe ki taa aɗen kɔsn naŋa.»
42009055	Kɛn Isa jaay booy taarɗe se, naan̰ ɔk tɛrl mooyɗe.
42009056	Gɔtn se naaɗe uun ɗoobm naaŋ kuuy.
42009057	Kɛn naaɗe ɓaa ɓaa ɗoob ki se, deb kalaŋ ɗeek Isa ki ɔɔ: «Gɔtn naai 'ɓaa gay gay kic ɓo, maam m'ai daana.»
42009058	Isa tɛrlin̰ ɔɔ: «'Booyo! K‑bukumbɔɔge kic ɓo ɔk ɓee tooɗɗege, ɔɔ yeelge kic lɛ ɔk kujɗege. Num gaŋ maam Goon Deba se m'ɔk gɔtn maam m'an kɔl dom eyo.»
42009059	Naan̰ ɗeek deb kuuy ki ɔɔ: «'Daanuma!» Gaabm se tɛrlin̰ ɔɔ: «Ɔn̰um m'aɗe ɓaa duubm bubum jaayo.»
42009060	Gaŋ Isa tɛrlin̰ ɔɔ: «Ɔn̰ jeegen aan gɔɔ ooyga kooy naan Raa ki se 'duubm naapa. Num naai se, 'ɓaa taaɗ labar gɛn maakŋ Gaar Raa se jeege tu.»
42009061	Tɛr deb kuuy daala ɓaaɗo ɔŋin̰ ɗeekin̰ ɔɔ: «Mɛlje, maam se m'je m'ai daana, naɓo ɔn̰um m'aɗe tɛɗn tɔɔsɛ jeemge tun maakŋ ɓeem ki jaayo.»
42009062	Isa tɛrlin̰ ɔɔ: «Debm kɛn naab naab ute maraŋge jaay tɛrl aak mɛtin̰ ki se, debm bin se aas gɛn 'kɔŋ tɛɗn naaba maakŋ Gaar Raa ki eyo.»
42010001	Kɛn nakgen se jaay deel se, Mɛljege bɛɛr tɔɔɗ jee kuuy sik‑cili‑kaar‑dio, nigɗe di dio ɔɔ ɔlɗen naaba maakŋ gɛgɛrge tu ɔɔ maakŋ naaŋge tun kɛn naan̰ mala utu ɓaa maak ki kici.
42010002	Gɔtn se Isa ɗeekɗen ɔɔ: «Maakŋ‑gɔtn tɛɗga gɛn kɔjɔ se utu dɛna, naɓo jee tɛɗn naabge se, baata. Bin num, 'tɔndki mɛtn Mɛl maakŋ‑gɔtɔ taa aɗe kɔl jee tɛɗn naabge do ki gɛn kɔjn̰ maakŋ gɔtin̰a.»
42010003	Isa ɗeekɗen ɔɔ: «Iin̰ 'ɓaaki! Naɓo 'booyki: maam se m'ɔlsen aan gɔɔ gaan baatge maakŋ k‑sogsogige tu.
42010004	Kɛn 'ɓaaki ɓaa se, ɔn̰te 'kuunki k'bɔnd gurs, ɓɔɔnɔ, saa ɔɔ daan ɗoob ki se, ɔn̰te 'ɗaarki gɛn tɛɗn tɔɔsɛ nam ki.
42010005	«Maakŋ ɓee kɛn naase ɛndkiga maak ki deet deet se, 'tɛɗɗeki tɔɔsɛ.
42010006	Maakŋ ɓee kɛn jaay ɔŋkiga debm jaay je tɔɔsɛ se, ɔn̰ki tɔɔsɛ se 'kɔɔpm maakŋ ɓeen̰ ki; kɛn ɔŋki nam jaay je tɔɔsɛ ey num, tɔɔsɛ se 'tɛrl ute naase.
42010007	Maakŋ ɓee jaay mɛlin̰ge ɔksenga jiga num, iŋgki gɔtn ese; ɔski ɔɔ aayki, taa debm tɛɗn naaba se, bɛɛki num, j'an̰ kɔgŋ dal dubarin̰a. Ɔɔ iŋgki kaam kalaŋ, ɔn̰te 'leeki ɓee jeege tu.
42010008	«Maakŋ gɛgɛr kɛn naase ɛndkiga jaay mɛlin̰ge ɔksenga jiga se, kɔsn kɛn naaɗe ɓaansenoga se ɔn̰te 'baatin̰ki, ɔski.
42010009	Jee kɔɔn̰gen gɔtn ese ɛɗɗeki lapia ɔɔ jee se 'taaɗɗeki ɔɔki: ɓɛrɛ, ɓɔrse maakŋ Gaar Raa se aanga gɔtse ki.
42010010	Num gaŋ, maakŋ gɛgɛr kɛn naase ɛndkiga jaay, mɛlin̰ge baatsenga kɔkŋ num, 'teecki naatn bɔɔr ki ɔɔ 'ɗeekɗeki ɔɔki:
42010011	Kuɗn maakŋ gɛgɛr se kɛn uun naagŋ jɛje ki se kic ɓo, k'tupsesin̰ naatn naanse ki. Ɓɛrɛ 'jeelki: maakŋ Gaar Raa se aanga gɔtse ki!
42010012	'Booyki m'asen taaɗa: ɓii kɛn Raa 'kɔjn̰ bɔɔrɔ do jeege tu se, jee ese se bɔɔr kɛn koocn̰ do naaɗe ki se aɗen tɛɗn ɔɔn̰ cir gɛn jee maakŋ gɛgɛr Sɔdɔm ki se dɔkɔ.»
42010013	Isa ɗeekɗen ɔɔ: «Utu asen kɔɔn̰ aak eyo naasen jee maakŋ gɛgɛr kɛn Kɔrɔzin ki ɔɔ utu asen kɔɔn̰ aak eyo naasen jee maakŋ gɛgɛr kɛn Betsaida ki! Taa nakŋ‑kɔɔɓgen kɛn tɛɗo gɔtse ki se, jaay 'tɛɗoga tɛɗ maakŋ gɛgɛrge tun Tir ki ute kɛn Sidɔŋ kɛn jee kusin̰ge se num, kaaɗn do dɔkin̰ naaɗe tɛrlɗega maakɗe do Raa ki, naaɗe tuusn kal kɔl doa ɔɔ bɔɔy burku doɗege tu.
42010014	Ɗeere, ɓii kɛn Raa utu 'kɔjn̰ bɔɔrɔ do jeege tu se, nakŋ utu 'kaan dose ki se utu 'kɔɔn̰ cir kɛn aano do jeege tun Tir ki ute Sidɔŋ ki se daala.
42010015	Ɔɔ naase jee gɛgɛr kɛn Kaparnayum ki, gɛn naase ki num, ɔɔki nookse se 'keem kaan maakŋ raa ki la? Gɔtɔ! Naase se utu aki kooy 'ɓaa ɓee yoge tu.»
42010016	Tɛr Isa taaɗɗen ɔɔ: «Debm booy uun taar naase se, booy uun taar maam kici ɔɔ debm baatse naase se, baatum maam kici. Anum debm kɛn baatum maam se, baate debm kɛn ɔlumo se kici.»
42010017	Kɛn jee mɛtn Isa kɛn sik‑cili‑kaar‑di jaay naŋo naabɗe se, naaɗe ɔk tɛrl ɓaaɗo ɔŋ Isa ute maak‑raapo ɔɔ ɗeekin̰ ɔɔ: «Mɛlje, kɛn naaje k'tuuro sitange ute ro naai se, naaɗe kic ɓo tookjeno taarje.»
42010018	Gɔtn se Isa tɛrlɗen ɔɔ: «Maam m'aak Ɓubm sitange bɔɔy ooco maakŋ raa ki aan gɔɔ maan kɛn aal wusuk wusuk se.
42010019	'Booyki, kɛse ɓo tɔɔgŋ kɛn maam m'ɛɗsen taa anki tuum wɔɔjge ute iin̰ge ɔɔ ute tɔɔgŋ se, naase anki cir jee wɔɔysege ɔɔ naaɗe se paac asen 'kɔŋ tɛɗn ɗim eyo.
42010020	Bin num maakse ɔn̰te raapo taa sitange ɓeersenoga ɔɔ booysenoga taarse, num gaŋ 'tɛɗki maak‑raapo taa rosege se Raa raaŋin̰ga raaŋ maakŋ raa ki.»
42010021	Naan̰ kɛn se sum ɓo, Isa ɗooc ute Nirl Salal, ɔɔ gɔtn se maakin̰‑raap sakan̰ ɔɔ baag tɔɔm Raa ɔɔ: «Bua, naai ɓo Mɛl maakŋ raa ute gɛn do naaŋa, maam m'tɔɔmi taa nakgen se naai ɔyin̰ga kɔyɔ jee jeel‑taarge tu ute jee mɛtɛkge tu, ɔɔ ɓɔrse naai 'taaɗga mɛtin̰a gaan sɛɛmge tu. Ɗeere, Bua, kɛse ɓo nakŋ jigan kɛn naai maaki jen ro ki.
42010022	Nakge paac se Bubum ɛɗumsin̰ga kaam jima. Ey num Goono se nam tap ɓo jeelin̰ eyo; kɛn jeelin̰ se Raa Bubu kalin̰ ki sum. Ɔɔ Raa Bubu se kic ey num, nam tap ɓo jeelin̰ eyo num kɛn jeelin̰ se, Goonin̰ kalin̰ ki sum ɔɔ Goonin̰ se ɓo je an̰ taaɗn Raa Bubu se jeege tu.»
42010023	Gɔtn se Isa tɛrl aak jee mɛtin̰ ki ɔɔ taaɗɗen naaɗe kalɗe ki sum ɔɔ: «Naase 'maakse raapo taa nakŋ kɛn naase aakin̰ki ute kaamse se.
42010024	'Booyki m'asen taaɗa: jee taaɗ taar teeco taar Raa ki dɛna ute gaarin̰gen do dɔkin̰ dɛn se, je ɔɔ aɗe kaakŋ nakŋ kɛn ɓɔrse naase aakki se, naɓo ɔŋ aakin̰ te eyo, ɔɔ je ɔɔ aɗe booy nakŋ ɓɔrse naase 'booyki se, naɓo ɔŋ booyin̰ te eyo.»
42010025	Ɓii kalaŋ debm jeel taaɗn tɔɔkŋ mɛtn Ko Taar Raa kalaŋ bini iin̰ ɗaar tɔnd mɛtn Isa taa an̰ naama ɔɔ ɗeekin̰ ɔɔ: «Debm dooy jeege, m'tɛɗn m'ɔɔ ɗi jaay m'kɔŋ kaajn̰ gɛn daayum se?»
42010026	Isa tɛrlin̰ ɔɔ: «Do Ko Taar kɛn Raa ɛɗo Musa ki se k'raaŋo j'ɔɔ ɗi? Kɛn naai 'dooyin̰ se 'booy ɔkin̰ ɔɔ ɗio?»
42010027	Gaaba se tɛrlin̰ ɔɔ: «Kɛn maam dooyin̰ se ɗeek ɔɔ: Naai 'je Mɛli Raa se ute maaki paac, ute roi paac, ute tɔɔgi paac, ute saapi paac ɔɔ 'je naapi se aan gɔɔ 'je ro naai mala.»
42010028	Isa tɛrlin̰ ɔɔ: «Taar se, naai 'tɛrlin̰ga ute ɗoobin̰a. 'Ɓaa 'tɛɗn naan̰ se ɔɔ naai 'kɔŋ kaajn̰ gɛn daayum.»
42010029	Num gaaba je ɗaapm taarin̰ se tɔnd mɛtn Isa ɔɔ: «Naapum tap ɓo naŋa?»
42010030	Isa ɗeekin̰ ɔɔ: 'Booy m'ai taaɗn mɛtn taara kalaŋ. Ɓii kalaŋ se, gaaba kalaŋ iin̰o maakŋ gɛgɛr kɛn Jeruzalɛm ki bɔɔy ɓaa ɓaa maakŋ gɛgɛr kɛn Jeriko ki. Kɛn naan̰ ɓaa ɓaa se, ɓaa ooc ji jee ɓoogge tu. Gɔtn se jee ɓoogge se ɔkin̰a, tɔɔɗn te kalin̰ naatn, ɔɔ tɔnd aalin̰ par kaam yoa; jaay ɓo naaɗe aan̰ rɛsin̰a.
42010031	Num gɔtn se, debm tɛɗn sɛrkɛ Raa ki kalaŋ bini, ɓaaɗo ɓaa te ɗoobm se rɛn̰ sum ɓo, gaŋ kɛn naan̰ aak gaabm tooɗ par se, naan̰ aal cɛɛs ki dɔkɔ uun ɗoobin̰ ɓaa.
42010032	Tɛr kɔɗ Lɛbi kalaŋ bin kic, aalo te ɗoobm se. Num kɛn naan̰ jaay aan gɔtn se, naan̰ aak gaabm tooɗ par se ɔɔ naan̰ kic aal cɛɛs ki dɔkɔ ɔɔ uun ɗoobin̰ ɓaa kici.
42010033	Num gaŋ kɔɗ Samari kalaŋ bin kic ɓaa ɓaa mɛrtɛ ute ɗoobm se. Kɛn naan̰ jaay aak gaabm tooɗ par se, naan̰ ɛɛjin̰ don̰ ki.
42010034	Naan̰ ɓaaɗo ɔŋin̰a, tugin̰ taan‑dun̰a ute tɔtn koojn̰ bin̰, ɔtin̰ uubu ɔɔ saamin̰sin̰a; jaay ɓo uun ɔndin̰ do buurin̰ ki ɔɔ ɓaansin̰ ɓee bɔɔy mɛrtge tu ɔɔ iŋg don̰ ki.
42010035	Mɛtbeen̰ki se, naan̰ ɔɔɗ tamma dio, ɛɗ debm tɛɗn mɛrtge tu se ɔɔ ɗeekin̰ ɔɔ: «Gaabm se, aakin̰ don̰ ki. Nakŋ naai utga cir naan̰ se num, maam m'tɛrloga se, m'utu m'aisin̰ kɔgŋ gɔtin̰ ki.»
42010036	Gɔtn se Isa tɔnd mɛtn debm jeel taaɗn tɔɔkŋ mɛtn Ko Taar Raa se ɔɔ: «Maakŋ naai ki num, maakŋ jeege tun mɔtɔ se, gaab kɛn jee ɓoogge tɔndin̰o se kɛn gay ɓo naapin̰a?»
42010037	Naan̰ tɛrl Isa ki ɔɔ: «Jaay debm kɛn tɛɗ bɛɛ deb kɛn jee ɓoogge tɔndin̰ se.» Gɔtn se Isa ɗeekin̰ ɔɔ: «Naai kic 'ɓaa 'tɛɗ bin kici.»
42010038	Kɛn Isa jaay ɓaa ɓaa ɗoob ki ute jee mɛtin̰ ki se, naan̰ ɓaa ɛnd maakŋ naaŋ ki kalaŋ bini, ɔɔ gɔtn se mɛnda kalaŋ ron̰ Mart dɔɔɗ ɔkin̰ ɓeen̰ ki.
42010039	Naan̰ ɔk gɛnaa ron̰ Mari ɔɔ Mari se, ɓaaɗo iŋg mɛtn jɛ Mɛljege tu ɔɔ naan̰ iŋg booy booy taar Mɛljege taaɗ se.
42010040	Kɛn Mart jaay naaba ɓaa deel don̰ se, naan̰ ɓaaɗo ɗeek Isa ki ɔɔ: «Mɛluma, aaka gɛnaam se. Naaba se paac ɔn̰umsin̰ dom ki. Kɛse tap ɓo naai an ɗim ey ne? 'Ɗeekin̰ 'ɓaaɗo utu am noogo!»
42010041	Num Mɛljege tɛrlin̰ ɔɔ: «Mart, Mart, naai se uun nirli do nakge tun paacn̰ kɛn naai tɛɗ se; taa naan̰ se ɓo naai 'baate roi tak tak ɔɔ 'tɛɗi ɓaa kaam ara kaam ara.
42010042	Num Mart, 'booyo. Naka kalaŋ sum ɓo jiga cir paac. Kɛn se ɓo Mari bɛɛr uunga. Num nakŋ Mari bɛɛr uun se, nam an̰sin̰ kɔŋ kɔɔɗ eyo.»
42011001	Ɓii kalaŋ Isa iŋg gɔtɔ kaam kalaŋ bini, gɛn keem Raa. Kɛn naan̰ jaay eem Raa aas se, maakŋ jeege tun mɛtin̰ ki se, deb kalaŋ ɓaaɗo tɔnd mɛtin̰a ɔɔ: «Mɛlje, 'dooyje gɛn keem Raa aan gɔɔ kɛn Jan dooy jee mɛtin̰ ki se.»
42011002	Isa taaɗɗen ɔɔ: «Kɛn naase jaay aki keem Raa num, 'ɗeekki ɔɔki: Bua, ɔn̰ jeege paac ai jeeli naai kali ki sum ɓo Raa. Ɔn̰ naai ɓo kɔsn gaara do jeege tu paac.
42011003	Ɛɗjeno kɔsn kɛn ajen kaasn ɓii‑raa.
42011004	'Tɔɔlje kusin̰je taa naaje kic ɓo k'tɛɗn kalɗɛ jeege tun paacn̰ kɛn tujjenga naaje ki kici. Ɔn̰te 'kɔn̰je k'kɛnd maakŋ nakŋ naam ki.»
42011005	Gɔtn se Isa ɗeekɗen daala ɔɔ: «Kɛn maakse ki se jaay, deb kalaŋ ɔk mɛɗɛ ɔɔ mɛɗin̰ se ɓaaɗo ɔŋin̰ daan nɔɔr ki ɔɔ tɔnd mɛtin̰ ɔɔ: ‹Mɛɗuma, ɛɗumo tu mappa mɔtɔ,
42011006	taa maakŋ mɛɗumge tu se, deb kalaŋ ɓaaɗoga mɛrtɛ gɔtum ki, naɓo maam m'ɔk ɗim m'an̰ kɛɗ eyo.›
42011007	Num kɛn debm maak ki se jaay, tɛrlin̰ ɔɔ: ‹Ɔn̰um, m'tooɗn kaam kalaŋ. Ɓɔrse kaam taarum lɛ m'gaasin̰ga, ɔɔ maam m'ute gɛnumge paac kic lɛ, k'tooɗga. Bin num, maam se m'kɔŋ kiin̰ jaay m'ai kɛɗn mapp eyo.›
42011008	Gaŋ 'booyki m'asen taaɗa: naan̰ 'kiin̰ an̰ kɛɗ se taa gaaba se mɛɗin̰ sum eyo, num taa naan̰ dɔɔk taar tɔnd mɛta ɔn̰ ey se ɓo, naan̰ 'kiin̰i an̰ kɛɗa.
42011009	«Maam m'ɗeeksen m'ɔɔ: 'lee 'tɔndki mɛta ɔɔ j'asen kɛɗa, 'lee 'jeki ɔɔ naase aki kɔŋɔ, 'lee 'tɔndki kaam‑taara ɔɔ j'asen kɔɔɗɔ.
42011010	Ɗeere, debm tɔnd mɛta se j'an̰ kɛɗɛ, debm je se 'kɔŋɔ ɔɔ debm tɔnd kaam‑taara se lɛ, j'utu j'an̰ kɔɔɗɔ.
42011011	'Saapki tu, maakse ki se bubm gay jaay, goonin̰ tɔnd mɛtn kɛn̰jɛ gɔtin̰ ki num, naan̰ an̰ kɔŋ kɛɗn wɔɔjɔ ne?
42011012	Ey lɛ, kɛn tɔnd mɛtn kaaɓm kɔrɔn̰jɔ se, an̰ kɔŋ kɛɗn iin̰i ne?
42011013	Naasen jeegen kɛn jig ey se kic ɓo 'jeelki kɛɗn nakŋ bɛɛ gɛnsege tu. Num mɛt kando Bubm kɛn maakŋ raa ki 'kɛɗn Nirl Salal jeege tun tɔnd mɛtin̰ ey ne!»
42011014	Gaaba kalaŋ bini ɔk kɔɔn̰ sitan ɔɔ naan̰ ɔŋ taaɗ taar eyo. Ɓii kalaŋ, Isa tuurin̰ sitan se naatn ron̰ ki. Kɛn sitan jaay teec ɔn̰in̰ se, gaabm ɔŋ taaɗ taar ey se baag taaɗn taara cɛy. Ɔɔ kɛn jee dɛnge aak se nakŋ se deel doɗe ɔɔ ɔkɗen taaɗ eyo.
42011015	Num gaŋ maakɗe ki se jee kandum ɗeek ɔɔ: «Ute Belzebul, naan̰ kɛn Bubm sitange se ɓo, naan̰ tuur sitange ro jeege tu.»
42011016	Mɛtin̰gen kuuy se je an̰ naam se, tɔnd mɛtin̰ ɔɔ n̰'aɗen tɛɗn nakŋ‑kɔɔɓm kɛn naaɗe an kaakŋ jeel ro ki, kɛn bɔɔyo maakŋ raa ki.
42011017	Gaŋ Isa jeel maak‑saapɗe ɗey se, ɗeekɗen ɔɔ: «Maakŋ taa naaŋ gaar kɛn jeen̰ge taarɗe ɔk mɛtn naap eyo ɔɔ baagga tɛɗn bɔɔrɔ ute naapa se, naaŋ se utu tɛrɛcɛ ɔɔ gɔtin̰ utu 'tooɗn kuuɗu.
42011018	Naase ɔɔki: ute tɔɔgŋ Bubm sitangen Belzebul se ɓo, maam m'tuur sitange ro jeege tu. Kɛn Bubm sitange tɛɗ bɔɔrɔ ute ro naan̰ malin̰ se, bin se naan̰ tɔpga ron̰a. Kɛn bin num, gaarin̰ se naan̰ an̰ kɔkŋ ɔɔ ɗio?
42011019	Naase ɔɔki: maam m'tuur sitange ute ro Belzebul se; num jee mɛtse ki se, kɛn ɛɗɗen tɔɔgɔ jaay tuur sitange se, naŋa? Bin num naaɗe mala se ɓo asen kɔjn̰ bɔɔrɔ dose ki.
42011020	Num gaŋ kɛn maam jaay m'tuur sitange ute tɔɔgŋ Raa ɗeer num, kɛse maakŋ Gaar Raa se bɔɔy aanga gɔtse ki.
42011021	Kɛn debm gaabm bɔɔrɔ jaay iŋg ute bɔɔrin̰ ɓeen̰ ki ɔɔ kɛn naan̰ jaay bɔɔb ɓeen̰ jiga se, maalin̰ge se 'kɔŋ kut eyo.
42011022	Num gaŋ debm kuuy kɛn tɔɔg cirin̰ jaay ɓaaɗo oocin̰ga ɔɔ cirin̰a jaay tɔsn ute bɔɔrin̰gen naan̰ ɔndo do ki se num, maalin̰ge se, naan̰ an̰ tɔsn nigin̰ jeege tu.
42011023	«Debm jaay ute maam ey se, naan̰ se debm taamooyuma ɔɔ debm jaay noogum gɛn tusn jeege ey se, debm bin se wɔɔkɗen wɔɔkɔ.»
42011024	Tɛr Isa taaɗɗen ɔɔ: «Kɛn sitan jaay teec ɔn̰ga nam se, naan̰ ɓaa leeɗo do kɔɗ‑ɓaarge tu je gɔtn an tɔɔl maakin̰a naɓo naan̰ jaay ɔŋo te ey se. Kɛn naan̰ jaay ɔŋ te ey num, baag taaɗn ute maakin̰ ɔɔ: ‹Maam se m'kɔkŋ m'tɛrl gɔtn kɛn m'iin̰no ro ki.›
42011025	Kɛn naan̰ jaay ɔk tɛrl aan se, ɔŋ ɓee se j'ɔtin̰ga aac walak ɔɔ nakin̰ge se k'rɛɛs k'ɗaapin̰ga ute ɗoobin̰a.
42011026	Gɔtn se naan̰ ɔk tɛrlɛ ɔɔ ɓaa ɔŋo sitangen kuuy cili kɛn kusin̰ cirin̰ naan̰ se daala. Naaɗe ɓaaɗo tɛlɛ ɛnd iŋg maakŋ gaab kɛn se ɔɔ kiŋg gaabm se tɛrl ɓaa tɛɗ kusin̰ cir kɛn deet se daala.»
42011027	Kɛn Isa jaay utu taaɗ taaɗ taarin̰ se, mɛnda kalaŋ uun mindin̰ raan daan jee dɛnge tu ɔɔ ɗeekin̰ ɔɔ: «Mɛnd kɛn ooji naai ɔɔ kɛn naai aayo sin̰ se, ɔn̰ maakin̰ 'raapm aak eyo.»
42011028	Gaŋ Isa tɛrlin̰ ɔɔ: «Jeegen booy taar Raa ɔɔ ɔkin̰ maakɗe ki se ɓo ɔn̰ maakɗege 'raapm cir daala.»
42011029	Aan gɔɔ jeege baag tus tɛɗn dɛn se, Isa baagɗen taaɗ ɔɔ: «Jeegen duni kɛn ɓɔrse se, jee jig eyo. Ɔɔ naaɗe je kaakŋ nakŋ‑kɔɔɓɔ, naɓo nakŋ‑kɔɔɓm naaɗe an kaakŋ jeel ro ki se, tecn̰ aan gɔɔ kɛn gɛn Yunus se sum.
42011030	Aan gɔɔ nakŋ aan do Yunus ki jaay taaɗ jeege tun Ninib ki taa an kaakŋ jeel ro ki Raa ɓo ɔlin̰o gɔtɗe ki se, Goon Deba se utu 'tɛɗn bin kici, taa 'taaɗn jeege tun duni kɛn ɓɔrse se, an 'kaakŋ jeel ro ki naan̰ kic Raa ɓo ɔlin̰o.
42011031	Ɓii kɛn Raa an kɔjn̰ bɔɔrɔ do jeege tu se, nɛɛlgen iin̰o kaam kaam bɔɔyɔ gɔtn duni ɗaar ro ki se utu kɔkŋ mind jeegen duni kɛn ɓɔrse se. Taa naan̰ iin̰o gɔtn dɔkɔ gɛn booy taar Gaar Salomon debm jeel‑taara se, ɔɔ 'booyki, debm jeel‑taar ara se, cir Salomon se daala.
42011032	Ɓii kɛn jaay Raa an kɔjn̰ bɔɔrɔ do jeege tu se, jeegen Ninib ki se kic utu 'kɔkŋ mind jeegen duni kɛn ɓɔrse. Taa naaɗe se booy uunga taar Yunus ɔɔ tɛrlga maakɗe do Raa ki, anum 'booyki, debm ara se cir Yunus se daala.»
42011033	Tɛr Isa taaɗɗen ɔɔ: «Nam jaay ɔɔcga lɔɔmpɔ num ɔyin̰ mɛtn ɗim ki eyo ey lɛ deebin̰ ute ɗim eyo, num j'uun j'ɔlin̰ raan ro kaag ki taa jee ɛnd gɔtn ese 'kaakŋ gɔtn wɔɔrɔ.
42011034	Kaami se, naan̰ ɓo lɔɔmpɔn gɛn roi. Bin num kɛn kaami jaay lapi se, roi te dɛnin̰ paac kic iŋg maakŋ gɔt kɛn wɔɔrɔ. Num kɛn kaami jaay kɔɔn̰ɔ num, roi ute dɛnin̰ paac kic maakŋ gɔt kɛn ɔɔɗɔ.
42011035	Bin se, ɔnd kɔndɔ ute gɔtn wɔɔr kɛn naai ɔkse, ɔn̰te kɔn̰in̰ 'tɛɗn gɔtn ɔɔɗɔ.
42011036	Kɛn kiŋgi jaay paac iŋg gɔt kɛn wɔɔr se ɔɔ kɛn ɗim ɔɔɗ cɔkɔ kic gɔtɔ roi ki num, bin se, kiŋgi ute dɛnin̰ paac se, 'tɛɗn gɔtn wɔɔrɔ aan gɔɔ lɔɔmpɔn kɛn lee wɔɔri gɔtɔ kɛlɛŋ se.»
42011037	Kɛn Isa utu taaɗ taaɗ ɓɔrt sum ɓo, kɔɗ Parizi kalaŋ bini daŋin̰ ɔɔ k'ɓaa kɔsn ɓeen̰ ki. Kɛn naaɗe jaay aan se, naaɗe tooɗ ute cɛɛsɗe jaay ɓo baag kɔsɔ do tabil ki.
42011038	Kɛn kɔɗ Parizi jaay aak Isa tug te jin̰ aan gɔɔ kɛn naaɗe lee tug se ey sum ɓo, baag kɔsɔ se, naan̰ aak se ɔkin̰ taaɗ eyo.
42011039	Gɔtn se Mɛljege ɗeek kɔɗ Parizi ki ɔɔ: «Naase Parizige se, naase 'tugki naagŋ nakgen naase 'lee aayki ɔɔ ɔsnki se aac walak, num gaŋ maakin̰ tap ɓo ɔn̰in̰ki ɗooc ute saapm gɛn ɓoogo ute nakgen kusin̰a.
42011040	Kalɛ jee dɛrlge! Raa kɛn ɔɓo daa roi se, kɛn maak ki kic naan̰ ɓo debm kɔɓin̰ ey la?
42011041	Nakŋ naase ɔkki maakŋ baay kɔssege tu se, ɛɗin̰ki sɛrkɛ jee daayge tu, bin jaay ɓo maakse 'tɛɗn aak bɛɛ naan Raa ki.
42011042	«Num naasen Parizige utu asen tɛɗn ɔɔn̰ aak eyo, taa nakgen naase ɔkki sɛɛm sɛɛm kɛn 'lee tɔmbki maakŋ taaɗsege tu kɛn tɛɗin̰ nijimi ute naksegen maakŋ jinɛn ki se kic ɓo, naase 'lee 'nigin̰ki gɔtɔ kaam sik ɔɔ kɛn kaam kalaŋ se, naase 'lee ɛɗin̰ki Raa ki. Naɓo naase 'tɛɗki nakge ute ɗoobin̰ eyo ɔɔ 'jeki Raa eyo. Bɛɛki num, naase aki tɛɗn nakgen ute ɗoobin̰a ɔɔ aki je Raa jaay ɓo, naksegen kɛn naase 'lee ɛɗki sɛrkɛ Raa ki sɛɛm sɛɛm se kic ɓo, ɔn̰ten 'dirigin̰ki kici.
42011043	«Naasen Parizige utu asen tɛɗn ɔɔn̰ aak eyo, naasen kɛn 'ɓaakiga maakŋ ɓee kɛn Yaudge lee tusn maak ki se, 'jeki ɔɔki naase ɓo aki kiŋg naan ki. Ɔɔ kɛn aankiga bɔɔr ki kic lɛ, 'jeki ɔɔki jeege ɓo asen tɛɗn tɔɔsɛ naase ki ɓo deete.
42011044	«Utu asen tɛɗn ɔɔn̰ aak eyo, naasen kɛn 'tecki aan gɔɔ yogen k'duubɗe maakŋ ɓaaɗ ki kɛn jeege ɔŋ aakɗe eyo, jaay lee do ki se.»
42011045	Gɔtn se debm jeel taaɗn tɔɔkŋ mɛtn Ko Taar Raa kalaŋ bini ɗeek Isa ki ɔɔ: «Debm dooy jeege, taar kɛn naai iŋg 'taaɗ se, kɛse naai 'naajjen naaje kici.»
42011046	Gaŋ Isa tɛrlin̰ ɔɔ: «Naasen jee jeel taaɗn tɔɔkŋ mɛtn Ko Taar Raage se utu asen tɛɗn ɔɔn̰ aak ey kici, taa naase 'tuun 'tɔndki daam deer se do jeege tu, num naase, ute goon jisen baat se kic ɓo utin̰ki eyo.
42011047	«Utu asen tɛɗn ɔɔn̰ aak eyo naasen 'lee iin̰ 'ɗaapki do ɓaaɗn jee taaɗ taar teeco taar Raa ki do dɔkin̰a ɔɔ naaɗe se ɓugsege ɓo kɛn tɔɔlɗeno.
42011048	Kɛn bin num, naase ute bubsege se taarse kalaŋ; jee taaɗ taar teeco taar Raa ki se, naaɗe ɓo jee tɔɔlɗeno ɔɔ naase ɓo jee kiin̰ do ɓaaɗɗege.
42011049	Taa naan̰ se ɓo, Raa kɛn jeel‑taar mala mala se taaɗo ɔɔ: M'utu m'aseno kɔl jee taaɗ taar teeco taarum ki ute jee kaan̰ naabumge ɔɔ mɛtin̰ge naaɗe utu aɗen tɔɔlɔ ɔɔ mɛtin̰gen kuuy se, naaɗe utu aɗen dabara.
42011050	Taa naan̰ se ɓo, jee duni kɛn ɓɔrse se, taa moosn jeegen taaɗ taar teeco taar Raa ki se, naan̰ utu aɗen kɔkŋ mindɗe do yoɗege tun baago kaaɗ kɛn Raa utu aalo kaal do dunia,
42011051	kɛn iin̰o do yo Abɛl ki bini aan do yo Zakari, kɛn k'tɔɔlin̰o daan gɔtn kɛn k'lee k'tɛɗn sɛrkɛ Raa ki ute Ɓee Raa. Ɗeere, 'booyki m'asen taaɗa: jee duni kɛn ɓɔrse se Raa utu aɗen kɔkŋ mindɗe.
42011052	«Naasen jee jeel taaɗn tɔɔkŋ mɛtn Ko Taar Raage se utu asen tɛɗn ɔɔn̰ aak eyo! Taa naase 'gaaskiga ɗoobm kɛn 'kɔl jeege gɔtn Raa ki ɔɔ naase malin̰ge lɛ 'baate kɛndki, ɔɔ jeegen je kɛndɛ se lɛ, naase 'gaasɗeki ɗoobo.»
42011053	Kɛn Isa jaay taaɗ naŋ taarin̰a ɔɔ teeco teec gɔtn ese se, jee jeel taaɗn tɔɔkŋ mɛtn Ko Taar Raage ute Parizige se iin̰ ron̰ ki cɛy ɔɔ naaɗe baag tɔnd mɛtin̰ do taarge tu dɛna.
42011054	Do taarge tun Isa taaɗ se, naaɗe goomin̰ kɛn naan̰ jaay taaɗ tujin̰ga num, naaɗe an̰ kɔkŋ mindin̰a.
42012001	Kaaɗ kɛn se, jeege tus dupu kando kando bini baag tuum naapa. Gɔtn se Isa baag taaɗn jeege tun mɛtin̰ ki se ɓo deete ɗeekɗen ɔɔ: «Naase se, ɔndki kɔndɔ ute ɔrɔm Parizige. Ɔrɔm naaɗe se je taaɗn ɔɔ naaɗe tɛɗ roɗe aan gɔɔ naaɗe ɓo jee taaɗ taar mɛt ki.
42012002	«Taa kaaɗin̰ jaay utu 'kaan se, nakŋ paacn̰ j'ɔyin̰ga kɔy se, utu tooɗn tal. Ɔɔ nakŋ ɓɔrse k'jeelki mɛtin̰ ey se, j'utu j'an̰ki jeele.
42012003	Bin ɓo, nakŋ paacn̰ naase 'taaɗin̰ki maakŋ nɔɔr ki se, 'ɓaa 'taaɗin̰ki jeege tu ute kaam kaaɗa. Nakŋ kɛn naase 'booyin̰ki k'taaɗsen naaŋ ki mɛtn bisege tu maakŋ ɓee ki se, 'wɔɔkin̰ki do ɓeege tu kici.
42012004	«Mɛɗumge, taar se maam m'taaɗsen naase ki: ɔn̰te 'ɓeerki jeege tun 'tɔɔl daa roa, num mɔɔtn asen kɔŋ tɛɗn ɗim ey se.
42012005	Num 'booyki m'asen taaɗn debm kɛn naase an̰ki ɓeere: 'ɓeerki deb kɛn ooykiga kic ɓo, naan̰ ɔk tɔɔgŋ kɛn asen kɔl maakŋ pooɗ kɛn gɛn daayum. Ɗeere, 'booyki m'asen taaɗa: kɛse ɓo debm kɛn naase an̰ki ɓeere.
42012006	«'Jeelki, yeelge sɛɛm sɛɛm mii se k'dugin̰ ute kɔbɔrɔ di sum ey la? Ute naan̰ se kic ɓo, Raa ɔŋ dirig kalaŋ maakɗe ki eyo.
42012007	Num gaŋ naase se bini bɛɛkŋ dosege se kic ɓo, Raa jeelin̰ kalaŋ kalaŋ. Bin se, ɔn̰te 'ɓeerki! Naan Raa ki se naase 'cirki yeelge se dɔkɔ.
42012008	«'Booyki m'asen taaɗa: debm taaɗ naan jeege tu ɔɔ naan̰ debm maam se, maam Goon Deba kic ɓo maam m'taaɗn naan kɔɗn Raage tu m'ɔɔ naan̰ se debm maama.
42012009	Num debm kɛn baatum naan jeege tu se, maam kic m'utu m'an̰ baatin̰ naan kɔɗn Raage tu.
42012010	Ɔɔ debm kɛn tuj taarin̰a ro Goon Deb ki se, Raa an̰ tɔɔl kusin̰in̰ ese se; num debm kɛn jaay naaj Nirl Salal se, naan̰ se Raa an̰ tɔɔl kusin̰in̰ se eyo.
42012011	Kɛn naase jaay k'tɔk k'ɓaansenga maakŋ ɓee kɛn Yaudge lee tusn maak ki se ey lɛ naan gaarin̰ge tu ɔɔ gɔtn tɔɔgge tu se num, naase ɔn̰te 'ɓeerki do taar kɛn naase aki ɓaa taaɗn naanɗe ki kɛn anki nakŋ kɔɔɗn dose.
42012012	Taa kaaɗ kɛn se, Nirl Salal ɓo asen kɔl naase aki jeel taaɗn taara naanɗe ki.»
42012013	Maakŋ jee dɛnge tu se, deb kalaŋ bini ɓaaɗo ɔŋ Isa ɔɔ ɗeekin̰ ɔɔ: «Debm dooy jeege, gɛnaam se ɔl nam ɓaa 'taaɗin̰, n̰'ɓaaɗo num maal bubje se ɔn̰ naai ɓo ajesin̰ nigi.»
42012014	Gɔtn se Isa tɛrlin̰ ɔɔ: «Debm kɛn ɔndum gɛn kaakŋ mɛtn taarsege ey lɛ gɛn nigŋ maalsege se, tap ɓo naŋa?»
42012015	Tɛr naan̰ taaɗ jeege tu paac ɔɔ: «Ɔndki kɔndɔ! Ɔɔ naase se ɔndki dose daan ki, bɔɔbki rose ro tama ki. Taa debkilim se, maalin̰ dɛn aan gɔɔ ɗi kic ɓo, kɛn ɔlin̰ iŋg se, maalin̰ eyo.»
42012016	Gɔtn se tɛr Isa taaɗɗen ute kaal naagŋ taara ɔɔ: «Debm maala kalaŋ bin se, maakŋ gɔtin̰ ooj tuun karat karat.
42012017	Kɛn naan̰ aak nakin̰ jaay ooj dɛn se, naan̰ baag taaɗn ute maakin̰ ɔɔ: ‹Ɓaar jaaki tap ɓo, maam m'tɛɗn rom m'ɔɔ ɗi? Ɓɛrɛ, gɔtn am kaasn m'an kɔmb nakumge se lɛ gɔtɔ.›
42012018	Tɛr naan̰ taaɗ ute maakin̰ ɔɔ: ‹Ɓɔrse, kɛse ɓo nakŋ maam m'utu m'tɛɗa: giijumge se m'aɗen tɔɔkŋ paac naatn ɔɔ m'kɔɓm kɛngen kuuy magala magala cir naaɗege se daala. Kɛn m'ɔɓɗenga jaay aasga num, teen̰umge ute nakumge paac se, m'aɗen tusn kɔmb maak ki.
42012019	Gɔtn se maam m'ɗeekŋ rom ki m'ɔɔ: ai roma, 'tɔɔl kɔɔri gɛn ɓaara ɓaara, taa kɔsɔ ute kaayi lɛ, dɛna. Taa naan ki se maam m'kɔsɔ, m'kaaye ɔɔ m'tɛɗ nakgen kɛn maakum jea.›
42012020	Num gaŋ Raa ɗeekin̰ ɔɔ: ‹Kalɛ debm dɛrlɛ, maakŋ nɔɔr kɛn ese sum ɓo, naai lɛ 'kooyo; num nakigen naai 'tusin̰ se, tap ɓo 'kɔɔpm naŋ ki?›
42012021	'Booyki! Kɛse nakŋ kɛn utu 'kaan do deb kɛn tusn maala dɛna do duni ki, naɓo naan Raa ki se, naan̰ ɔk ɗim ey se.»
42012022	Gɔtn se Isa taaɗ jeege tun mɛtin̰ ki ɔɔ: «Taa naan̰ se ɓo, maam m'ɗeeksen m'ɔɔ: taa kose se ɔn̰ten 'kuunki nirlse taa nakŋ naase aki kɔsɔ ɔɔ taa rose se ɔn̰ten 'kuunki nirlse do kal kɛn naase aki tuusu.
42012023	Taa kose se, naan̰ cir nakŋ kɔsɔ ɔɔ rose se lɛ, naan̰ cir kala.
42012024	Aakki tu gaakge se; naaɗe lɛ ɔɔc eyo ɔɔ ɔk teen̰ gɛn kɔj eyo ɔɔ giiji lɛ, naaɗe ɔk eyo ɔɔ gɔtn kɔmb kɔrbɔtɗe kic ɓo, naaɗe ɔk eyo. Ute naan̰ se kic ɓo, Raa ulɗe. Num naase se mɛt kando yeelge se, naase 'cirɗeki?
42012025	Maakse ki se, naŋa jaay ute kuun nirlin̰ sum ɓo 'kɔŋ ziiɗn ɓii kiŋgin̰ do naaŋ ki ne?
42012026	Kɛn ese jaay naase ɔŋ aasin̰ki te ey num, gɛn ɗi jaay naase uunki nirlse do nakge tun ɔɔp ɓaa se?
42012027	«Aakki tu pɔɔn̰ nakgen taak bɛɛ maakŋ kaag ki se; naaɗe se ɔɓ kuubu eyo ɔɔ ɔnd cɛkɛ eyo. Naɓo 'booyki m'asen taaɗa: Gaar Salomon do dɔkin̰ se, ute maalin̰ dɛn paac se kic ɓo, ɓii kalaŋ ɔŋ uus te kal aak bɛɛ tec aan gɔɔ gɛn naaɗe se eyo.
42012028	Mu jaaki ɗaar maakŋ kaag ki ɔɔ mɛtbeeki sum ɓo j'utu j'an̰ tɔɔc se kic ɓo Raa tamarin̰ aak bɛɛ bɛɛ se, mɛt kando asen kɔŋ kɛɗn kal tuusu naase ki ey ne? Ɓɛrɛ, naase se jee kɛn aalki te maakse paac do Raa ki eyo.
42012029	Ɔɔ ɔn̰te 'kuunki nirlse gɛn je nakŋ naase aki kɔsɔ ɔɔ aki kaaye.
42012030	Nakgen bin se paac, jee jeel Raa mal ey ɓo daayum iŋg saap do ki. Ey num, Bubsen maakŋ raa ki se jeele nakŋ kɛn naase 'jeki.
42012031	Num naase se 'jeki ɓo Raa kɔsn gaara dose ki ɔɔ nakgen ɔɔp se, naan̰ asesin̰ kɛɗn do ki.
42012032	Naasen dɔɔl baatgen cɔkɔ ara, ɔn̰te 'ɓeerki! Taa Bubsen maakŋ raa ki se, nakŋ kɛn tɔɔlin̰ naan̰ ki se, naase utu aki kiŋg ute naan̰a maakŋ gaarin̰ ki.»
42012033	«Bin se, nakŋ naase ɔkki se, dugin̰ki naatn ɔɔ gursin̰ se, ɛɗin̰ki sɛrkɛ jee daayge tu. Bin se gɔɔ naase ɔmbkiga naksege gɔtn 'kɔŋ 'tuj eyo ɔɔ daayum asen tooɗn kɔrbɔtɔ maakŋ raa ki. Gɔtn naane se, debm ɓoogo gɔtɔ ɔɔ k‑n̰ɔɔ kic ɓo an̰ kɔŋ tuj eyo.
42012034	Taa gɔtn maalse ro ki se, gɔtn ese ɓo maak‑saapse iŋg ro ki kici.»
42012035	«Iŋgki daayum ute kal tɛɗn naabse rose ki, ɔɔ ɔn̰te 'kɔn̰ki lɔɔmpsege 'kooyo.
42012036	Ɔɔ naase iŋgki aan gɔɔ jeegen kɛn iŋg aak kaak kaam mɛlɗen kɛn utu aɗe tɛrl gɔtn kɔkŋ mɛnd ki se. Taa kɛn naan̰ jaay aanga ɔɔ tɔndga kaam taara num, naaɗe an̰ naar kɔɔɗɔ.
42012037	Maak‑raapo naaɗe kɛn mɛlɗe ɓaaɗo ɔŋɗega jaay naaɗe utu iŋg kiŋg zɛɛr se. 'Ɓooyki bɛɛ m'asen taaɗa: mɛlɗe se, naan̰ mala 'kuun kuusn kal tɛɗn naabin̰a aɗen kɔŋ naaŋ ki ɔɔ naan̰ ɓo aɗen kɛɗn kɔsɔ.
42012038	Maak‑raapo naaɗe kɛn mɛlɗe 'kaan daan nɔɔr ki lɔ do mɛtbeeki kɛn aɗen kɔŋ naaɗe utu iŋg zɛɛr se.
42012039	«Naase 'jeelki, kɛn mɛl ɓee jaay jeel kaaɗn debm ɓoogo ano ɓaa num, naan̰ 'kɔn̰ ɓeen̰ se debm ɓoogo an̰ tɛrɛc eyo.
42012040	Naase kic 'ɗaapki rose, iŋgki do mɛtɛkse ki, taa kaaɗn kɛn Goon Deba jaay aɗe ɓaa se lɛ, naase 'jeelki eyo.»
42012041	Gɔtn se Piɛr tɔnd mɛtin̰ ɔɔ: «Mɛluma, kaal naagŋ taar kɛn naai taaɗ se, taaɗ ute naaje sum lɔɓu ute jeege paac lɛ?»
42012042	Mɛljege tɛrlin̰ ɔɔ: «Debm tɛɗn naabm mɛtɛkɛ ɔɔ tuj ɔrmin̰ ey se kɛn gay? Naan̰ ɓo debm kɛn mɛlin̰ utu an̰ kɔn̰ jee tɛɗn naabgen kuuy kaam jin̰a ɔɔ kɛn aanga kaaɗin̰ ki num, aɗen lee 'nigŋ nakŋ kɔsɔ.
42012043	Maak‑raapo debm tɛɗn naab kɛn mɛlin̰ aan jaay ɔŋin̰ naan̰ utu tɛɗin̰ tɛɗn naabm kɛn naan̰ ɔn̰in̰sin̰ kaam jin̰ se.
42012044	'Booyki bɛɛ m'asen taaɗa: debm tɛɗn naabm bin se, mɛlin̰ utu an̰ kɔn̰ nakin̰ge paac kaam jin̰a.
42012045	Num gaŋ kɛn debm tɛɗn naabm se jaay taaɗ ute maakin̰ ɔɔ: Mɛlum se aɗe kɔŋ tɛrl yɔkɔɗ eyo, ɔɔ gɔtn se naan̰ iin̰ baag tɔnd jee tɛɗn naabgen mɛndge ute gaabge, jaay naan̰ ɔsɔ ɔɔ aay oono.
42012046	Gaŋ mɛl gaabm ese se, ɓiin jaay naan̰ ano tɛrl se, naan̰ ɔnd eyo ɔɔ kaaɗ kɛn naan̰ aan kaan kic lɛ, naan̰ saap do ki eyo. Kɛn mɛlin̰ jaay aanga num, utu an̰ tuur naata ɔɔ an̰ kɔlin̰ 'dabar ute jee kɛn baate kaal maakɗe do Raa ki.
42012047	Debm tɛɗn naabm kɛn jeel naabm kɛn mɛlin̰ maakin̰ jen ro ki se, naɓo ɔŋ tɛɗin̰ te ey se, naan̰ se mɛlin̰ utu an̰ kɔnd dɛn aak eyo.
42012048	«Num gaŋ debm tɛɗn naabm jeel eyo naabm kɛn mɛlin̰ maakin̰ jen ro ki se, kɛn naabin̰ se jaay tujga kic num, j'an̰ kɔndin̰ kaam dɔɔɗin̰ki sum. «Taa naan̰ se ɓo, debm kɛn j'ɛɗin̰ga nakge dɛn num, k'je gɔtin̰ ki kic ɓo dɛna ɔɔ debm kɛn j'ɔn̰in̰ga nakge dɛn kaam jin̰ se, j'utu k'tɔnd mɛtn nakge dɛna gɔtin̰ ki kici.»
42012049	Isa taaɗ ɔɔ: «Maam se m'ɓaano ute pooɗo do naaŋ ki ɔɔ m'je pooɗn se 'kɔkɔ.
42012050	Kɔr naan̰ se kaan se, maam m'ɔk batɛm dubar kɛn maam m'utu m'batizi. Naan̰ se ɓo, nakŋ deerum kɛn iŋg booyum bini m'utu m'an̰ tɛɗn 'kaasn jaay se.
42012051	«Ɔn̰ten 'saapki ɔɔki maam se m'ɓaano ute lapia ɓo do naaŋ ki. Gɔtɔ! 'Booyki, m'asen taaɗa: maam se m'ɓaaɗo ɓo gɛn gaaŋ jeege ute naapa.
42012052	Taa naan̰ se ɓo, naan ki se, jee maakŋ ɓeeɗe ki mii se utu gaaŋ ute naapa. Maakɗe ki se, jee mɔtɔ taarɗe 'kɔŋ kɔkŋ mɛtn naapa ute jee di eyo ɔɔ jee di se kic ɓo taarɗe 'kɔŋ kɔkŋ mɛtn naapa ute jee mɔtɔ eyo.
42012053	Naaɗe utu gaaŋ ute naapa: bubu se, utu 'gaaŋ te goonin̰ gaaba ɔɔ goon gaaba se, utu 'gaaŋ ute bubin̰ kici; ko se, utu 'gaaŋ ute goonin̰ mɛnda ɔɔ goon mɛnda se, utu 'gaaŋ ute kon̰a kici. Moom mɛnda se, utu 'gaaŋ ute mɛnd goonin̰a ɔɔ mɛnd goono se, utu 'gaaŋ ute moomin̰ mɛnda kici.»
42012054	Isa taaɗ jee dɛnge tu daala ɔɔ: «Kɛn naase jaay aakkiga gapara ɔsga mɛtn raa ki num, ɓɔrse sum ɓo naase naar ɔɔki maane utu aɗe ɓaao. Ɔɔ maane se ɓaaɗo ɗeere.
42012055	Kɛn naase jaay aakkiga kuulu baagga kɔl ɓaa kaam kaam bɛrɗe se, naase ɔɔki, jaaki se gɔtɔ utu 'kɔŋgɔ ɔɔ gɔtɔ ɓaaɗo ɔŋg ɗeere.
42012056	Kɛn naase jaay 'jeelki kaakŋ jeel kaaɗn nakgen kɛn tɛɗ do naaŋ ki, ute kɛn tɛɗn maakŋ raa ki num, 'tɛɗ ɔɔ ɗi jaay 'jeel ɔkki mɛtn nakgen kɛn deel daanse ki ey se? Naase se jee kɛn saap ɔkki mɛtn nakge eyo.
42012057	«Gɛn ɗi jaay naase ɔŋ aak ɔkki mɛtn nakgen gɛn tɛɗ ute ɗoobin̰ ey se?
42012058	Taa naan̰ se ɓo, kɛn naai 'ɓaa ɓaa gɔtn kɔjn̰ bɔɔr ki num, ɗoob ki se, ute debm taamooyi se naai ai kaami ɗaap taari. Ey num, ɓɛrɛ, naan̰ ai ɓaa kɔli gɔtn debm kɔjn̰ bɔɔr ki ɔɔ debm kɔjn̰ bɔɔrɔ se lɛ ai kɔli gɔtn asgarge tu ɔɔ asgarge se, ai kɔkŋ kɔli daŋgay ki.
42012059	'Booy m'ai taaɗa: nakŋ doi ki paac se, bini kɔbɔrɔ kic ɓo ɔg naŋin̰ te ey se, naai 'kɔŋ teecn̰ maakŋ daŋgay ki eyo.»
42013001	Kaaɗ kɛn se, jee mɛtin̰ge ɓaaɗo taaɗ Isa ki taa Galilegen ɓaaɗo tɛɗn sɛrkɛ jaay ɓo, Pilat tɔɔlɗe kaaɗ kɛn naaɗe tɛɗ tɛɗ sɛrkɛ se.
42013002	Gɔtn se Isa tɛrlɗen ɔɔ: «Saapm naase ki num, ɔɔki Galilegen kɛn Pilat tɔɔlɗe se ɓo, tɛɗga jee kusin̰ cir Galilegen ɓaa se paac la?
42013003	Gɔtɔ! 'Booyki m'asen taaɗa: kɛn naase jaay 'tɛrlki te maakse do Raa ki te ey se, naase paac utu aki 'kutn bin kici.
42013004	Lɔ jeegen sik‑kaar‑martn ɓee jɛrlɛ k'daŋin̰ Siloe kɛn ooc doɗe ki jaay tɔɔlɗe se, gɛn naase ki num, jee Jeruzalɛm ki te dɛnɗe se, ɔɔki naaɗen kɛn ooy se ɓo, jee kusin̰ge cir jee ɓaa se paac la?
42013005	Gɔtɔ! 'Booyki m'asen taaɗa: kɛn naase jaay 'tɛrlki te maakse do Raa ki ey se, naase paac utu aki 'kutn bin kici.»
42013006	Gɔtn se Isa taaɗ ute kaal naagŋ taara ɔɔ: «Gaaba kalaŋ ɔk ko ba maakŋ jinɛnin̰ ki ɔɔ naan̰ ɓaaɗo je koojin̰a, naɓo ɔŋ te koojin̰ eyo.
42013007	Gaŋ naan̰ ɗeek deb kɛn tɛɗin̰ naaba maakŋ jinɛnin̰ ki se ɔɔ: ‹Aaka, ko kaagŋ se maam m'leega ɓaara mɔtɔ ɔɔ m'je koojin̰ naɓo m'ɔŋ eyo. Ɓɔrse ɔg 'gaaŋ undin̰ naatn, taa naan̰ lɛ ɗaar gaas gɔtɔ cɛrɛ sum.›
42013008	Num debm tɛɗn naaba se tɛrlin̰ ɔɔ: ‹Mɛluma, ɔn̰umsin̰ gɛn ɓaara kalaŋ daala; maam m'an̰ kuɗn mɛtin̰a ɔɔ m'utu m'an̰ kɔmb yɛɛn̰ɛ.
42013009	Bin sum ɓo ute naan̰ se kɔr ɓaar kuuy se, sɔm utu 'koojo ɗaam; kɛn naan̰ jaay ooj te ey lɛ, an̰ kɔgŋ kund naatn.›»
42013010	Ɓii kalaŋ, ɓii sebit ki se, maakŋ ɓeege tun kɛn Yaudge lee tusn maak ki se, gɔtn se Isa ɓaa ɛnd maakŋ ɓee kɛn kalaŋ ɔɔ baag dooy jeege.
42013011	Gɔtn se, mɛnda kalaŋ ɔk kɔɔn̰ sitan ɔɔ gɔtn kɔɔn̰in̰ ɔkin̰ sum se, ɔkga ɓaara sik‑kaar‑marta. Ɔɔ kɔɔn̰in̰ se ɔkin̰ durunin̰ki tɛɗin̰ tap ɓo ɔŋ sɛɛj eyo.
42013012	Kɛn Isa jaay aakin̰ se, daŋin̰a ɔɔ taaɗin̰ ɔɔ: «Mɛnda 'booyo, maam se m'ɔɔɗiga doi maakŋ kɔɔn̰i kɛn lee dabari se.»
42013013	Gɔtn se Isa ɔnd jin̰a do mɛnd kɛn se, ɔɔ mɛnd se naar ɔŋ lapia, iin̰ ɗaara sɛɛj tal ɔɔ baag nookŋ Raa.
42013014	Gaŋ magal ɓee kɛn Yaudge lee tusn maak ki jaay aak Isa ɛɗ lapia mɛnd ki, ɓii sebit ki se, naan̰ maakin̰ taarin̰a. Gɔtn se naan̰ uun mindin̰ raan taaɗ jeege tu ɔɔ: «'Booyki! Naajege se, j'ɔkki ɓii mɛcɛ gɛn tɛɗn naaba. Bin se, debm je lapia ron̰ num, n̰'ɓaaɗo daan ɓiige tun se. Ey num ɓii sebit se, ɓii tɛɗn naab eyo.»
42013015	Gaŋ Mɛljege tɛrlin̰ ɔɔ: «Aak jeegen kɛn tɛɗ roɗe aan gɔɔ jee taaɗ taargen mɛt ki ara! Maakse ki se, naŋa jaay aanga ɓii sebit ki num, kɔŋ kɔn̰ maraŋin̰a ey lɛ buurin̰a mɛtn bɛlɛn̰ ki ɔɔ an̰ tuutn gɛn ɓaa kɛɗn maan ey se?
42013016	Num mɛnd se lɛ, naan̰ mɛtjil Abraam mala, ɔɔ aaka, gɔtn Ɓubm sitange ɔkin̰ sum se ɔkga ɓaara sik‑kaar‑marta. Bɛɛki num, ɓii sebit ki se ɓo, j'an̰ kɔɔɗn don̰a maakŋ ji Bubm sitange tu se ey la?»
42013017	Kɛn jee taamooyin̰ge jaay ɓaa booy taar se, sɔkɔn̰ɔ ɓaa tɔɔlɗe; gaŋ jee dɛngen aak nakŋ‑kɔɔɓgen paacn̰ naan̰ tɛɗ se, maakɗe raapo. mutard
42013018	Gɔtn se, Isa tɛr taaɗɗen daala ɔɔ: «Kɛn Raa utu 'kɔsn gaar do jeege tu tap ɓo 'tecn̰ aan gɔɔ ɗi? Maam m'an̰ kɔmb bɛyɛ ute ɗi?
42013019	Maakŋ Gaar Raa se, tecn̰ aan gɔɔ kaam nakŋ k'daŋin̰ mutardn ese se, kɛn gaaba kalaŋ uun ɔɔcin̰ maakŋ jinɛnin̰ ki. Kɛn naan̰ jaay ɔɔcin̰ sum se, naan̰ teece ɔɔ teep tɛɗ ko kaaga. Bini yeelge kic ɓo ɓaaɗo uj kujɗege tɛlɛtin̰ge tu.»
42013020	Isa ɗeek daala ɔɔ: «Maakŋ Gaar Raa se tap ɓo m'an̰ kɔmb bɛyɛ ute ɗi?
42013021	Naan̰ se tec aan gɔɔ ɔrɔm kɛn mɛnda jaay tɔs rujn̰ gɛmɛ ɗooc gɔrn magala ɔɔ kɛn naan̰ jaay deepin̰ga ɔɔ ɔmbin̰ga maak ki num, iin̰in̰ paac se.»
42013022	Kɛn Isa jaay ɓaa ɓaa Jeruzalɛm ki se, naan̰ aal teeco maakŋ gɛgɛrge tu ɔɔ maakŋ naaŋge tu ɔɔ naan̰ kɛn se, naan̰ lee dooy jeege.
42013023	Gɔtn se nam kalaŋ bini tɔnd mɛtin̰ ɔɔ: «Mɛluma, jee kɛn utu kaaj se, baat ey ne?» Gɔtn se Isa tɛrlɗen ɔɔ:
42013024	«Aayki kaamse ɛndki ute taa ɗoobm baata, taa maam m'ɗeeksen m'ɔɔ: jeege dɛna utu 'je ɗoobm 'kɛndɛ naɓo naaɗe an̰ kɔŋ kaas eyo.
42013025	Kɛn kaaɗin̰ jaay utu kaan se, mɛl ɓee utu kiin̰i ɔɔ 'gaasn kaam taarin̰a ɔɔ naasen aki kɔɔpm naatn se aki baagŋ tɔnd kaam taara aki ɗeekŋ ɔɔki: Mɛlje, ɔɔɗjen kaam taara! Gaŋ naan̰ maak ki se asen tɛrl ɔɔ: Naase tap ɓo, iin̰kiro gayo? Maam se, m'jeelsen eyo.
42013026	Kaaɗ kɛn naane se, naase an̰ki taaɗn ɔɔki: naaje se j'ɔso ɔɔ j'aayo ute naai tɛlɛ ɔɔ naai dooy jeege daan ɗoobjege tu kici.
42013027	Gaŋ naan̰ utu asen tɛrl ɔɔ: Naase iin̰kiro gay gay se, maam m'jeelsen eyo. Iikki naatn cɛɛm ki dɔkɔ, naasen paacn̰ jee tɛɗn kusin̰ge se!
42013028	Gɔtn naane se, naase aki ɓaa keeme ɔɔ aki taan̰ naaŋsege kɛn aki ɓaa kaakŋ Abraam, Isak ɔɔ Yakub ute jee taaɗ taar teeco taar Raa ki paac maakŋ Gaar Raa ki; naɓo naase se, j'asen tuur naatn.
42013029	Ɓii kɛn se, jee mɛtin̰ge se aɗe kiin̰ gɔtn kaaɗa tookŋo ɔɔ jee mɛtin̰ge se aɗe kiin̰ gɔtn kaaɗa toocn̰ni, ɔɔ kɛngen mɛtin̰ge aɗe kiin̰ kaam kaam kooko ɔɔ kɛngen kuuy se aɗe kiin̰ kaam kaam bɔɔyɔ, ɔɔ paac naaɗe aɗe ɓaa utu tusn 'kiŋg kɔsn ɓii laa ki ute maak‑raapo maakŋ Gaar Raa ki.
42013030	'Booyki! Bin ɓo, jee kaam mɔɔtn se ɓo, utu 'tɛɗn jee deet deete ɔɔ jee deet deet se ɓo, utu 'tɛɗn jee kaam mɔɔtn.»
42013031	Naan̰ kɛn se sum ɓo, Parizige kandum bini ɓaaɗo ɔŋ Isa ɔɔ ɗeekin̰ ɔɔ: «Ɓɛrɛ, iin̰ gɔti ki se 'ɓaa; taa Ɛrɔd se lɛ je ai tɔɔlɔ.»
42013032	Isa tɛrlɗen ɔɔ: «'Ɓaa ɔŋki k‑bukumbɔɔ kɛn ese ɔɔ 'taaɗin̰ki ɔɔki: 'Booyo, maam se m'tuur tuur sitange ɔɔ m'ɛɗ kɛɗ lapia jee kɔɔn̰ge tu jaaki ɔɔ mɛtbeeki; ɔɔ maakŋ ɓii k‑mɔtɔge tu se, maam m'naŋ naabuma.
42013033	Bin num, jaaki, mɛtbeeki ɔɔ pɛlɛn̰ se, maam m'ɓaa ute naanuma, taa ɗoobin̰ eyo kɛn debm taaɗ taar teeco taar Raa ki jaay 'kooy Jeruzalɛm ki ey se.»
42013034	Isa ɗeek ɔɔ: «Waay Jeruzalɛm, waay Jeruzalɛm, naai kɛn debm tɔɔl jee taaɗ taar teeco taar Raa ki ɔɔ jee kɛn Raa ɔlɗeno gɔti ki kic ɓo, naai ɓo debm tund tɔɔlɗe! Mɛt kando, maam m'je m'tusn gɛnige aan gɔɔ ko kɔrɔn̰j kɛn lee tus gɛnin̰ge taa bɛɛkŋ kɛyin̰ ki se, naɓo naase 'jeki te eyo.
42013035	'Booyki! Ɓee Raase se utu 'tooɗn kuuɗu. 'Booyki m'asen taaɗa: naan ki se, naase 'je amki kaak kic ɓo amki 'kɔŋ eyo, bini utu 'kaan kaaɗ kɛn naase utu aki ɗeekŋ ɔɔki: Ɔn̰ Mɛlje Raa tɛɗn bɛɛn̰a do debm kɛn utu ɓaaɗo ute ro naan̰a!»
42014001	Ɓii kalaŋ se, Isa ɓaa kɔsn maakŋ ɓee magal Parizige tu kalaŋ bini, gaŋ ɓiin se, ɓii sebit. Ɔɔ jee iŋg gɔtn ese ɔndin̰ kaama tak.
42014002	Gɔtn se gaaba kalaŋ mɔɔɓga mɔɔɓ se, ɓaaɗo ɗaar naanin̰ ki.
42014003	Naan̰ kɛn se, Isa taaɗ jee jeel taaɗn tɔɔkŋ mɛtn Ko Taar Raage tu ute Parizige tu ɔɔ: «Gɛn naase ki num, ɓii sebit ki se, debm kɔɔn̰ɔ se j'ɔk ɗoobm j'an̰ kɛɗn lapia lɔɓu gɔtɔ lɛ?»
42014004	Gaŋ naaɗe do ɗɛk ɔɔ baate tɛrlin̰ taara. Gɔtn se Isa ɔk debm kɔɔn̰ɔ se, ɛɗin̰ lapia ɔɔ ɔn̰in̰ ɓaa ɓeen̰ ki.
42014005	Tɛr Isa ɗeekɗen ɔɔ: «Maakse ki se jaay, debm kɛn goonin̰a ey lɛ maraŋin̰a ooc maakŋ buɗ ki ute ɓii sebit se, 'bɔɔy an̰ naar kuun ey ne?»
42014006	Gɔtn ese, taar kɛn naaɗe 'kɔŋ jaay an̰ tɛrl tap ɓo, ɔk eyo.
42014007	Kɛn Isa aak jeegen k'daŋɗeno gɔtn kɔs ki jaay je je gɔtn kiŋg naan ki se, naan̰ aan̰ɗen kaa taara ɔɔ:
42014008	«Kɛn naai jaay k'daŋiga gɛn ɓaa kɔsn gɔtn kɔkŋ mɛnd ki num, ɔn̰te 'ɓaa kiŋg naan ki. Ey num sɔm, maakŋ jeege tun k'daŋɗeno se, nam kuuy magal ciri naai se utu aɗe ɓaa.
42014009	Ɔɔ debm kɛn daŋseno se, utu aɗe ɓaa, ai ɗeekŋ ɔɔ: ‹Mɛɗuma, iin̰ ɔn̰ gɔtn ese; kɛse gɔtn kiŋg naai eyo.› Kɛn naai 'kiin̰ gɔtn ese jaay ɓo, 'ɓaa kiŋg gɔtn kaam mɔɔtn se, naan̰ kɛn se, naai sɔkɔn̰ɔ ai tɔɔlɔ.
42014010	Num taa naan̰ se ɓo, kɛn k'daŋiga num, 'ɓaa iŋg gɔt kɛn kaam mɔɔtn. Bin se debm daŋi se jaay aanga num ɔɔ aaki naai iŋg kiŋg kaam mɔɔtn se, gɔtn se naan̰ ai ɗeekŋ ɔɔ: ‹Mɛɗuma, iin̰ 'ɓaaɗo iŋg naan ki ara.› Naan̰ kɛn se, jee kɛn k'daŋɗeno gɔtn kɔs ki se paac ute naai se, naaɗe ai kaaki se ai kaali maak ki.
42014011	Taa debm nookŋ ron̰a raan se, utu 'kɔɔpm baate ɔɔ debm ɔɔp ron̰a baat se, ron̰a utu 'kookŋ raan.»
42014012	Gɔtn se Isa taaɗ gaab kɛn daŋin̰o ɓeen̰ ki se kici, ɗeekin̰ ɔɔ: «Kɛn naai jaay 'daŋ jeege katar ki ey lɛ tɛgɛr gɛn kɔsɔ, ɔn̰te daŋo mɛɗige, gɛnaaige, taasige ɔɔ ɔn̰te daŋ jee do daamboogigen jee maalge. Ey num sɔm, ɓiin kuuy se, naaɗe utu ai daŋ kici ɔɔ nakŋ naai ɛɗɗesin̰ga se lɛ, naaɗe aisin̰ tɛrl gɔɔn̰ ki.
42014013	Num gaŋ kɛn naai jaay 'je kɛɗn kɔsn ɓii laa ki ute maak‑raapo num, 'daŋo jee daayge, jee kɛn kɔɔn̰ tujɗege tuju, jee cɛkɛɗge ɔɔ jee kaam‑tɔɔkge.
42014014	Bin se, ai 'tɛɗi maaki 'raapo, taa nakŋ naai ɛɗɗen se lɛ, naaɗe aisin̰ kɔŋ tɛrl gɔɔn̰ ki eyo. Num naan̰ se, Raa mala ɓo aisin̰ tɛrl gɔɔn̰ ki, kaaɗ kɛn naan̰ utu 'dur jee kɛn tɛɗ nakge ute ɗoobin̰a daan yoge tu se.»
42014015	Maakŋ jeege tun kɛn ɓaaɗo kɔsn gɔtn ese se, deb kalaŋ jaay booy taar Isa taaɗ se, naan̰ ɗeek Isa ki ɔɔ: «'Maak‑raapo deb kɛn jaay utu 'ɓaa kɔsn maakŋ Gaar Raa ki se!»
42014016	Gɔtn se Isa tɛrlin̰ ute kaal naagŋ taara ɔɔ: «Gaaba kalaŋ se, tɛɗ kɔsɔ dɛna ɔɔ naan̰ daŋo jeege kic ɓo dɛna.
42014017	Kɛn kaaɗn kɔsɔ jaay aas se, gaabm se ɔl debm tɛɗn naabin̰ gɛn ɓaa daŋ jeegen k'daŋɗeno gɔtn kɔs ki se, ɗeekɗen ɔɔ: ‹'Ɓaakiro ɓɔrse! Ɓɛrɛ, kɔsɔ se ooyga.›
42014018	Gaŋ gɔtn se, jee kɛn k'daŋɗe paac se baag ɗaapm taarɗege. Debm deet deet se ɗeek debm kɛn j'ɔlin̰o se ɔɔ: ‹Maam se, m'utu m'dugu dug maakŋ gɔtɔ. Bɛɛki num, m'an̰ m'ɓaa kaakin̰ jaayo. Bin se 'ɓaa ɗeekin̰ n̰'mooyuma, maam se m'kɔŋ kaan eyo.›
42014019	Ɔɔ deb kuuy se ɗeekin̰ ɔɔ: ‹Maam se m'utu m'dugu dug maraŋge sik gɛn tɛɗn naaba ɔɔ maam m'je m'aɗen ɓaa naam gɛn tɛɗn naaba. Bin se 'ɓaa ɗeekin̰ n̰'mooyuma, maam se m'kɔŋ kaan eyo.›
42014020	Tɛr deb kuuy ɗeekin̰ ɔɔ: ‹Maam se, m'utu m'ɔk kɔk mɛnda. Taa naan̰ se ɓo, maam m'kɔŋ kaan eyo.›
42014021	Kɛn debm tɛɗn naabm se jaay tɛrl ɓaa ɔŋ mɛlin̰ se, naan̰ taaɗin̰ mɛtn taargen k'taaɗin̰o se paac. Kɛn mɛlin̰ jaay booy se, maakin̰ taarin̰a ɔɔ ɗeek debm tɛɗn naabin̰ ki se ɔɔ: ‹Yɔkɔɗɔ, 'ɓaa gɔtn jeege lee tusni daan ɗoobge tu maakŋ gɛgɛr ki, 'ɓaa daŋo jee daayge, jee kɛn kɔɔn̰ɔ tujɗeki tuju, jee kaam‑tɔɔkge ute jee cɛkɛɗge 'ɓaanɗeno gɔtn ara.› Gɔtn se debm tɛɗn naabin̰ se iin̰ ɓaa.
42014022	Kɛn naan̰ jaay tɛrl ɓaaɗo ɔŋ mɛlin̰ se ɗeekin̰ ɔɔ: ‹Mɛluma, naabm naai ɔlum taarin̰ se, maam m'tɛɗin̰oga, gaŋ ute naan̰ se kic ɓo, gɔtɔ utu tap.›
42014023	Gɔtn se mɛlin̰ ɗeekin̰ ɔɔ: ‹'Ɓaa daan ɗoobge tu ɔɔ naagŋ salige tu, jee se 'ɓaanɗeno ute taa tɔɔgɔ taa aɗe 'ɓaa utu 'ɗoocn̰ maakŋ ɓeem se.›
42014024	Taa naan̰ se ɓo, maam m'ɗeeksen m'ɔɔ: maakŋ jeege tun k'daŋɗeno paac jaay baate ɓaaɗo se, maakɗe ki se deb kalaŋ kic ɓo, 'kɔŋ nam kɔsum se eyo.»
42014025	Kɛn jee dɛnge jaay ɓaa ɓaa ɗoob ki ute Isa se, gɔtn se naan̰ tɛrl aakɗe ɔɔ ɗeekɗen ɔɔ:
42014026	«Debm kɛn je aɗe ɓaa mɛtum ki jaay, je bubin̰a, kon̰a, mɛndin̰a, gɛnin̰ge, gɛnaan̰gen gaabge ute kɛngen mɛndge cir maama ɔɔ jem te maam cir ron̰ mal ey se, naan̰ 'kɔŋ tɛɗn debm mɛtn maam ki eyo.
42014027	Debm kɛn baate kuun kaagŋ j'ansin̰ tupm ro ki ɔɔ ɔk mɛtum ey se, naan̰ se 'kɔŋ tɛɗn debm mɛtn maam ki eyo kici.
42014028	«Taa naan̰ se ɓo, maakse ki se nam jaay je kiin̰ ɓee jɛrlɛ num n̰'iŋg naaŋ ki, mɛɗn kaakŋ gursin̰ kɛn an̰ kaasn kiin̰ ɓeen̰ se, jaay ey la?
42014029	Ey num, kɛn naan̰ jaay uunga mɛta ɔɔ ɔɓ naŋin̰ te ey se, jee deel deel gɔtn ese jaay aakga num, an̰ tɛrɛcn̰ mɛtin̰ ki,
42014030	an̰ ɗeek ɔɔ: ‹Aakki tu! Gaabm ara ɔɔ iin̰ kiin̰ ɓeen̰ kaca, naɓo ɔŋ aasin̰ te eyo.›
42014031	Kɛn gaar gam jaay ɓaa tɛɗn bɔɔrɔ ute gaar kuuy num, naan̰ 'kiŋg naaŋ ki, 'kaakŋ asgarin̰gen dupu‑sik se, 'kaasn tɛɗn bɔɔrɔ ute asgargen dupu‑si‑di jaay ey la?
42014032	Ey num, kɛn gaar naane utu dɔk sum ɓo, naan̰ 'kɔl jeege gɔtin̰ ki taa j'kɔkŋ taasa.
42014033	Bin ɓo, maakse ki se debm jaay ɔn̰te nakin̰ge ey paac se, 'kɔŋ tɛɗn debm mɛtn maam ki eyo.
42014034	«Ɗeere, nakŋ nijim aan gɔɔ kaata se gɔtɔ. Num kɛn kaata jaay kiŋgin̰ nijim se gɔtɔga num, j'an̰ tɛɗn j'ɔɔ ɗi jaay 'tɛɗn nijim gɔtin̰ ki se?
42014035	Kɛn kaata jaay kiŋgin̰ teecga se, k'sin̰ naaŋ ki lɛ ɔŋ ɗaapm naaŋ eyo ɔɔ ɔŋ tɛɗ gɔtɔ gur eyo. Naan̰ se, bɛɛki num, nakin̰ si naatn sum.» Tɛr naan̰ ɗeekɗen ɔɔ: «Debm kɛn jaay ɔk bi gɛn booyo num, 'booy taar se.»
42015001	Gɔtn se jee tɔkŋ miirge ute jeegen jeege paacn̰ jeelɗe naaɗe se jee kusin̰ge se, paac utu ɓaaɗo gɔtn Isa ki gɛn booy taarin̰a.
42015002	Parizige ute jee jeel taaɗn tɔɔkŋ mɛtn Ko Taar Raage kɛn gɔtn ese se, mooy naaŋ ki dir dir ɗeek ɔɔ: «Gaabm se tiŋg ɓo gɛn kɔkŋ jee kusin̰ge ron̰ ki sum ɔɔ tɔs ute naaɗe!»
42015003	Gɔtn se Isa taaɗɗen ute kaal naagŋ taara ɔɔ:
42015004	«Aan gɔɔ maakse ki se, debm kɛn ɔk baatge kaaru jaay maakɗe ki se kalaŋ iigga num, baatgen sik‑jɛrnaŋ‑kaar‑jɛrnaŋ kuuy se naan̰ aɗe kɔn̰ kɔɗ‑ɓaar ki, taa 'ɓaa je kɛn kalaŋ iig kiig se, an̰ je bini an̰o kɔŋ jaay ey la?
42015005	Kɛn jaay ɓaa ɔŋin̰ga se, naan̰ an̰o kuun kaal daamin̰ ki ute maak‑raapo.
42015006	Ɔɔ kɛn naan̰ jaay tɛrl ɓaaɗoga ɓeen se, naan̰ 'daŋ tusn mɛɗin̰ge ute jee do daamboogin̰ge ɔɔ ɗeekɗen ɔɔ: ‹'Ɓaakiro, j'aki tɛɗn maak‑raapo ute maama, taa baatum iigo se, maam m'ɔŋin̰ga.›
42015007	Bin ɓo 'booyki m'asen taaɗa: maakŋ jee kusin̰ge tu se, deb kalaŋ jaay tɛrlga maakin̰a do Raa ki num, taa debm ese se jee maakŋ raa ki paac se maakɗe‑raapm don̰ ki cir jee si‑jɛrnaŋ‑kaar‑jɛrnaŋ kɛn an ɗim eyo gɛn tɛrl maakɗe do Raa ki se.»
42015008	«Lɔ aan gɔɔ mɛnd jaay ɔk tamma sik. Ɔɔ kɛn kalaŋ jaay oocga num, naan̰ utu 'kɔɔcn̰ lɔɔmpɔ ɔɔ 'kɔtn maakŋ ɓeen̰a se bini an̰ je kɔŋ jaay ey la?
42015009	Kɛn naan̰ jaay ɔŋin̰ga num, naan̰ aɗe daŋ tusn mɛɗin̰ge ute jee do daamboogin̰ge ɔɔ aɗen taaɗn ɔɔ: ‹'Ɓaakiro, j'aki tɛɗn maak‑raapo ute maama, taa tamman iigo se, maam m'ɔŋin̰ga.›
42015010	Bin ɓo, 'booyki m'asen taaɗa: kɛn debm kusin̰ kalaŋ sum ɓo tɛrlga maakin̰ do Raa ki se, taa debm ese se, kɔɗn Raage maakɗe raapo.»
42015011	Gɔtn se Isa tɛr taaɗɗen daala ɔɔ: «Gaaba kalaŋ ɔk gaangen gaabge dio.
42015012	Goon baat se ɗeek bubin̰ ki ɔɔ: ‹Bua, maakŋ maalige tun kɛn naai ooyga num j'ajesin̰ nig se, ɛɗumo bɛɗuma.› Gɔtn se bubin̰ tooko ɔɔ nigɗesin̰a.
42015013	Kɛn j'ɛɗin̰ bɛɗin̰ jaay tɛɗ ɓii kandum se, nakin̰ge se, naan̰ tɔs dugɗe naatn ɔɔ ute gursn se, naan̰ iin̰ ɓaa taa naaŋ dɔkɔ. Gɔtn naane se, naan̰ iŋg cɛɛpm te gursin̰ se cɛrɛ.
42015014	Kɛn naan̰ jaay ut naŋ gursin̰ sum se, gɔtn se, ɓo ɛnd maakŋ naaŋ kɛn se ɔɔ tɔɔl tɛɗ daama jeege tu ɔɔ ɓo se, ɔlin̰ maakŋ daay ki.
42015015	Gɔtn se, naan̰ iin̰ ɓaa tɛɗn naaba gɔtn gaab ki kalaŋ bini, gaabm se ɔlin̰ n̰'ɓaa n̰'bɔɔbm kin̰zirin̰ge maakŋ‑gɔt ki.
42015016	Naan̰ je 'kɔsn kɔjn̰ mɔrɔmb kɛn kin̰zirge lee ɔs se kic ɓo, gaŋ nam ɛɗin̰ eyo.
42015017	«Gɔtn se, naan̰ baag saapm do ron̰ ki ɔɔ taaɗ te maakin̰ ɔɔ: ‹Nakage, bubum se ɔk jee tɛɗn naabge kando kando kɛn ɔs ɔɔp taarɗe ki, naɓo maam m'kɔn̰ rom gɔtn ara m'kooy gɛn ɓo ne?
42015018	Ɓɔrse, maam m'kiin̰ tɛrl ɓaa gɔtn bubum ki, m'an̰ ɓaa ɗeekŋ m'ɔɔ: bua, maam se m'tujga naan Raa ki ɔɔ m'tujga naai ki kici;
42015019	ɔɔ maam se, m'aas te gɛn kɔŋ tɛɗn gooni ey sum; aakum aan gɔɔ jee tɛɗn naabige se sum.›
42015020	Gɔtn se naan̰ iin̰ uun ɗoobm ɓee bubin̰a. «Kɛn naan̰ ɓaa ɓaa jaay utu teeco dɔk naane sum ɓo, bubin̰ aakin̰ se, ɛɛjin̰ don̰ ki ɔɔ naan̰ aan̰ ɓaa dɔɔɗin̰a, baam ɔkin̰ kaaɗin̰ ki.
42015021	Gɔtn se goonin̰ ɗeekin̰ ɔɔ: ‹Bua, maam se m'tujga naan Raa ki ɔɔ m'tujiga naai ki. Ɔn̰te 'kaakum aan gɔɔ m'gooni sum.›
42015022	Gaŋ bubin̰ ɗeek jee tɛɗn naabin̰ge tu ɔɔ: ‹'Ɓaankiro ute kal aak bɛɛ se yɔkɔɗɔ, uusin̰sin̰ki ron̰ ki, ɔlin̰ki kɔɗɔkɔ jin̰ ki ɔɔ 'tɔlin̰ki saa jɛn̰ ki.
42015023	Ɔk 'ɓaankiro ute goon maraŋ kɛn eer sal sal se, 'tɔɔlin̰ki, ɔɔ 'tɛɗjeki kɔsɔ, taa j'aki tɛɗn maak‑raapjege.
42015024	Taa goonum kɛn ey num ooyga kooy ɗɛl ɗɛl se, aajga ɔɔ naan̰ kɛn iigga kiig ɗɛl ɗɛl se, ɔk tɛrl ɓaaɗoga ɓeene.› Gɔtn se naaɗe baag tɛɗn maak‑raapɗe.
42015025	«Kaaɗ kɛn se, goonin̰ magal se utu maakŋ‑gɔt ki. Kɛn naan̰ ɓaaɗo ɓaa jaay aan gɔɔr ute ɓee se, naan̰ booy kaa ɔkga lɛt ɔɔ jeege daam daama.
42015026	Gɔtn se maakŋ jee tɛɗn naabm bubin̰ge tu se, naan̰ daŋo deb kalaŋ ɔɔ tɔnd mɛtin̰ ɔɔ: ‹Ɗi ɓo tɛɗa?›
42015027	Gaabm se tɛrlin̰ ɔɔ: ‹Gɛnaai ɓo ɓaaɗoga. Taa naan̰ tɛrl ɓaaɗo ɔŋga bubi ute lapi se ɓo, bubi tɔɔlin̰ga goon maraŋ eer sal sal se.›
42015028	Gɔtn se goon magal se maakin̰ tuju ɔɔ naan̰ baate kɛnd ɓeene. Naan̰ kɛn se, bubin̰ teec ɓaaɗo ɔŋin̰a ɔɔ sɛlin̰ mɛtin̰a.
42015029	Naɓo naan̰ tɛrl bubin̰ ki ɔɔ: ‹'Booyo! Ɓaara ɓaara ɓo, maam m'lee m'tɛɗi naabige se aan gɔɔ debm tɛɗn naabi sum ɔɔ ɓii kalaŋ tap ɓo, m'baate te taari eyo. Ute naan̰ se kic ɓo, ɓii kalaŋ jaay naai am kɛɗn goon bin̰i kalaŋ taa m'an tɛɗn maak‑raapo ute mɛɗumge kic ɓo gɔtɔ.
42015030	Num gaŋ gooni kɛn ut naŋo maalige ute mɛnd kɛɛsn gaabge jaay ɔk tɛrlo se, naai 'tɔɔlin̰ goon maraŋ eer sal sal se!›
42015031	Gɔtn se bubin̰ tɛrlin̰ ɔɔ: ‹Goonuma, naai se daayum utu te maama ɔɔ maal maam m'ɔk se lɛ, paac gɛn naai.
42015032	Gaŋ bɛɛki num, ɓaaɗo j'aki kɔsɔ ɔɔ j'aki tɛɗn maak‑raapjege. Aaka! Gɛnaai se ey num ooyga kooy ɗɛl ɗɛl, naɓo aajga ɔɔ naan̰ kɛn iigga kiig ɗɛl ɗɛl se, ɔk tɛrl ɓaaɗoga ɓeene.›»
42016001	Gɔtn se Isa taaɗ jeege tun mɛtin̰ ki ɔɔ: «Debm maala kalaŋ bin se ɔk debm kɛn naan̰ ɔn̰in̰ maalin̰ kaam jin̰a. Ɓii kalaŋ k'ɓaaɗo k'taaɗin̰ j'ɔɔ: ‹Debm tɛɗn naabi se, ɓɛrɛ, utn kut ute maalige.›
42016002	Naan̰ ɔl k'daŋ k'ɓaansin̰o ɔɔ tɔnd mɛtin̰ ɔɔ: ‹Taar kɛn k'taaɗ roi ki se, maam m'booyga. Bin se, 'ɓaaɗo mɛɗum maalumge se naanum ki. Taa naan ki se, maam m'ai kɔŋ kɔn̰ maalum kaam ji ey sum.›
42016003	Gɔtn se debm kɛn k'j'ɔn̰in̰ maala kaam jin̰ se baag saapa ɔɔ taaɗ ute maakin̰ ɔɔ: ‹Maam se m'tɛɗn rom m'ɔɔ ɗi? Mɛlum lɛ ɔkga te maalin̰ jim ki naatn. Ɓɔrse, gɛn kursu lɛ, maam tɔɔgum gɔtɔ ɔɔ kɛn m'ɓaa lee baaya lɛ, sɔkɔn̰ am tɔɔlɔ.
42016004	Maam se m'saap m'ɔŋga nakŋ maam m'tɛɗa. Kɛn mɛlum se jaay tɔsnga ute maalin̰ jim ki kic num, m'utu m'kɔŋ jeegen utu am kɔkŋ jiga.›
42016005	Taa naan̰ se ɓo, naan̰ ɔl k'daŋo jeegen ɔk sɛɛ mɛlin̰ se kalaŋ kalaŋ. Debm deet deet se, naan̰ tɔnd mɛtin̰ ɔɔ: ‹Gɔtn mɛlum ki se, naai tap ɓo uunga sɛɛ kando?›
42016006	Gaabm se tɛrlin̰ ɔɔ: ‹Maam se m'uunga birmil uubu kaaru.› Num debm kɛn naan̰ ɔn̰in̰ maalin̰ kaam jin̰a se tɛrlin̰ ɔɔ: ‹'Booyo: maktubm sɛɛi se utu jim ki ara. Iŋg naaŋ ki kɛskɛ, 'naar 'raaŋ ɔɔ: maam se m'uunga birmil uubu si‑mii.›
42016007	Tɛr naan̰ ɗeek deb kuuy ki ɔɔ: ‹Naai uunga sɛɛ kando gɔtn mɛlum ki se?› Naan̰ tɛrlin̰ ɔɔ: ‹Maam m'uunga suwal teen̰ kaaru.› Num debm tɛɗn naabm se ɗeekin̰ ɔɔ: ‹'Booyo: maktubm sɛɛi se utu jim ki ara. Ɓɔrse 'raaŋ ɔɔ: maam m'uunga suwal sik‑marta.›
42016008	Debm kɛn naan̰ ɔn̰in̰ maalin̰ kaam jin̰a kɛn dɛrl mɛlin̰ se, mɛlin̰ jaay booy nakŋ naan̰ tɛɗ se, naan̰ tɔɔmin̰a, taa naan̰ ɔŋin̰ naan̰ se debm mɛtɛkɛ. Taa naan̰ se ɓo, jee duni ki ute naapa se, naaɗe mɛtɛk cir gaan gɔt kɛn wɔɔrɔ.»
42016009	Tɛr Isa taaɗɗen ɔɔ: «'Booyki m'asen taaɗa: ɔkki mɛɗge ute maalsegen ɔŋin̰ki do naaŋ ki kɛn tɛɗga sum ɓo utu 'deel se. Kɛn maalse se jaay ɓaaɗo utga kic ɓo, bɛɛ kɛn naase lee 'tɛɗki jeege tu se an̰ki ɓaa kɔŋ maakŋ Ɓee Raa ki gɛn daayum.
42016010	«Debm j'ɔn̰in̰ nakŋ cɔkɔ kaam jin̰ jaay ɔkin̰ jiga se, kɛn j'ɔn̰in̰ nakŋ dɛn kic ɓo naan̰ an̰ kɔkŋ jiga. Ɔɔ debm j'ɔn̰in̰ nakŋ cɔkɔ kaam jin̰a jaay naan̰ ɔŋ ɔkin̰ te jig ey se, kɛn j'ɔn̰in̰ nakŋ dɛn kic ɓo, naan̰ an̰ kɔŋ kɔkŋ jig ey kici.
42016011	Kɛn maal do naaŋ kɛn utu 'deel se jaay naase ɔŋ ɔkin̰ki te jig ey se, Raa se asen kɔŋ kɛɗn maal mala mala kɛn maakŋ raa ki ey se kici.
42016012	Kɛn maal naase ey jaay ɔkin̰ki te jig ey se, naŋa jaay ase kɛɗn maal naase maalin̰ge kaam jise se?
42016013	«Deb kalaŋ se 'kɔŋ tɛɗn naaba gɔtn mɛlge tu kaam di eyo. Kɛn naan̰ ɓo tɛɗ naaba gɔtɔ kaam di num, deb kalaŋ naan̰ an̰ kɔɔɗn kundu ɔɔ deb kalaŋ naan̰ an̰ jea; ey lɛ deb kalaŋ se, naan̰ an̰ kɔkŋ ɔɔn̰ɔ ɔɔ kɛn kuuy se, naan̰ an̰ kaal maak ki eyo. Taa naan̰ se ɓo naase aki 'kɔŋ tɛɗn naabm Raa ɔɔ ute gɛn gurs se taa naap ki eyo.»
42016014	Gaŋ Parizigen jee je gursge se jaay booy taar Isa taaɗ paac se, naaɗe tɛrɛcin̰ mɛtin̰ ki.
42016015	Isa ɗeekɗen ɔɔ: «Naase se 'jeki 'taaɗn rose naan jeege tu aan gɔɔ jee kɛn tɛɗn nakge ute ɗoobin̰a; num gaŋ Raa se, jeel nakŋ maakse ki. Taa naan̰ se ɓo nakŋ aak bɛɛ naan jikilimge tu se, naan Raa ki se naan̰ aakin̰ se aakin̰ kus.
42016016	«Kaaɗn kɛn Raa ɛɗo Ko Taarin̰ Musa ki ute gɛn jeegen taaɗ taar teeco taar Raa ki se iŋg bini aan do Jan‑Batist ki. Num kɛn Jan‑Batist aan sum se, k'baago taaɗ Labar Jiga gɛn maakŋ Gaar Raa se jeege tu ɔɔ naan̰ kɛn se, naŋa naŋa kic ɓo aay kaamin̰ je kɛnd maak ki.
42016017	Maakŋ raa ute do naaŋa se deelin̰ 'kɔɔn̰ eyo, naɓo taargen k'raaŋin̰o maakŋ Ko Taar kɛn Raa ɛɗo Musa ki se, ɗimin̰ cɔkɔ kic ɓo, 'koocn̰ naaŋ ki eyo.
42016018	«Debm jaay piir te mɛndin̰ se ɔɔ ɔk mɛnd kuuy se, debm bin se aan gɔɔ debm teec ɔn̰ mɛndin̰a ɔɔ ɓaa ɛɛs mɛnd nam. Ɔɔ debm ɔk mɛnd gaabin̰ piirin̰ga piir se, naan̰ kic aan gɔɔ debm teec ɔn̰ mɛndin̰a ɔɔ ɓaa ɛɛs mɛnd gaaba.»
42016019	«Gaaba kalaŋ bin se ɔk maala dɛna. Naan̰ tuus kal ute ron̰a ɗɛrɛc ɔɔ ɓii‑raa ɔs bɛɛ ɔɔ iŋg ute maraadin̰a.
42016020	Gaŋ gaaba kalaŋ bin se, k'daŋin̰ Lazar. Naan̰ se debm daaye ɔɔ ron̰ se taan‑du sum. Naan̰ lee tooɗ taa ɗoobm gaab kɛn debm maala se.
42016021	Naan̰ je kɔsn kɛn si bɔɔr gaab kɛn se kic ɓo ɔŋ eyo. Num tɛr do naan̰ ki se, bɛsge ɓaaɗo tɔɔn taan‑dun̰a.
42016022	Kɛn debm daay jaay ooy se, kɔɗn Raage uun ɓaansin̰ maakŋ raa ki cɛɛ Abraam ki ɔɔ gɔtn se, debm maala se kic ɓo ooyo ɔɔ k'ɓaa k'duubin̰a.
42016023	«Maakŋ ɓee yoge tu se, debm maala baag kɔɔɗ yɛɛɓin̰a, ɔɔ maakŋ kɔɔɗ yɛɛɓin̰ ki se, naan̰ und kaamin̰ aak Abraam ute Lazar iŋg kiŋg cɛɛn̰ ki dɔk naane.
42016024	Kɛn naan̰ aak Abraam se, naan̰ ɔɔɗ ɔɔy daŋin̰ ɔɔ: ‹Abraam, bua, ɛɛjum dom ki. Ɔl Lazar 'ɓaa 'kɔl goon‑jin̰ maan taa aɗe ɓaa am kaaɗn maane rɔɔn̰um ki, taa maakŋ pooɗ kɛn ara se, maam m'utu m'ɔɔɗ yɛɛɓum kusin̰ aak eyo.›
42016025	Gɔtn se Abraam ɗeekin̰ ɔɔ: ‹Goonuma, 'saap tu. Do naaŋ ki se naai ɔŋoga bɛɛ, gaŋ Lazar se ɔɔɗoga yɛɛɓin̰a. Ɔɔ ɓɔrse gɔtn ara se, naan̰ ɔŋga gɔtn bɛɛ ɔɔ gaŋ naai lɛ ɔŋga gɔtn kɔɔɗn yɛɛɓɛ.
42016026	'Jeele, daan naaje ute naase se, j'ɔkki gɔɔ magala ɔɔ jɛrl zuzu, taa jee gɔtn ara jaay je ɓaa gɔtn naase ki se naaɗe 'kɔŋ ɓaa eyo ɔɔ jee gɔtn naase ki jaay je ɔɔ aɗe ɓaa gɔtn naaje kic ara lɛ aɗe kɔŋ ɓaa ey kici.›
42016027	«Gɔtn se debm maala ɗeekin̰ ɔɔ: ‹Kɛn bin num, m'eemi nɔɔ mɛti ki, Bua, ɔl Lazar se 'ɓaa kɔŋ jee kɛn maakŋ ɓee bubum ki se.
42016028	Taa maam se m'ɔk gɛnaagen gaabge mii. Ɔn̰ naan̰ aɗen ɓaa taaɗa, taa naaɗe aɗe ɓaa gɔtn kɔɔɗ yɛɛɓ kɛn ara ey sum.›
42016029	Abraam ɗeekin̰ ɔɔ: ‹Naaɗe ɔk Ko Taar kɛn Raa ɛɗo Musa ki ute Kitapm gɛn jee taaɗ taar teeco taar Raa ki do dɔkin̰a; ɔn̰ɗe naaɗe 'booy taar naaɗen se.›
42016030	Gaŋ debm maala se tɛrl Abraam ki ɔɔ: ‹Bin eyo, Abraam bua. Kɛn debm ooyga kooy jaay ɓaa ɔŋɗega ɔɔ taaɗɗenga se, naaɗe 'tooko ɔɔ 'tɛrl maakɗe do Raa ki.›
42016031	Naan̰ kɛn se Abraam tɛrlin̰ ɔɔ: ‹Kɛn naaɗe jaay took uun te Ko Taar kɛn Raa ɛɗo Musa ki eyo ɔɔ ute taar jee taaɗ taar teeco taar Raa ki do dɔkin̰ ey se, kɛn debm ooyga kooy jaay dur daan yoge tu ɔɔ ɓaa ɔŋɗe kic ɓo, naaɗe 'kɔŋ tookŋ taarin̰ eyo.›»
42017001	Tɛr ɓii kalaŋ Isa ɗeek jeege tun mɛtin̰ ki ɔɔ: «Nakŋ utu 'tujn̰ jeege naan Raa ki se utu tap, naɓo ɔɔn̰ debm kɛn jaay ɓo 'kɔl jeege 'tujn̰ naan Raa ki se.
42017002	Bɛɛki num, debm bin se, j'an̰ dɔɔkŋ ko tooto magala mindin̰ ki ɔɔ j'uun j'undin̰ naatn maakŋ baar ki kic ɓo kɛse ɔɔn̰ eyo. Num kɛn maakŋ gaan sɛɛmge tu se jaay naan̰ tujga deb kalaŋ naan Raa ki se, nakŋ utu kaan don̰ ki se, ɔɔn̰ cir kɛse daala.
42017003	Kɛn bin num, ɔndki kɔndɔ! Kɛn gɛnaai jaay tujiga num, 'mooyin̰a. Kɛn naan̰ jaay jeelga kusin̰in̰ se, 'tɛɗin̰ kalɗɛ.
42017004	Kɛn maakŋ ɓii ki ɓo, naan̰ tuj ɗɔɔli mɛt cili kic ɓo kɛn naan̰ jaay ɓaaɗo taaɗi ɔɔ: ‹Gɛnaama, maam se m'tujn̰ga roi ki, m'ɔki naagi.› Gɔtn se naai an̰ tɛɗn kalɗɛ.»
42017005	Gɔtn se jee kaan̰ naabin̰ge tɛrlin̰ ɔɔ: «Mɛlje, 'ziiɗjen kaal maakje do Raa ki.»
42017006	Isa tɛrlɗen ɔɔ: «Kɛn naase jaay ɔkki kaal maakŋ do Raa ki magal aan gɔɔ kaam koobi se num, naase aki kɔŋ ɗeekŋ ko kaag kɛn magal ese se ɔɔki: ‹Iin̰ gɔtn se, 'ɓaa ɗaar maakŋ baar ki naane› ɔɔ naan̰ 'tookŋ taar se.»
42017007	Tɛr Isa ɗeekɗen ɔɔ: «Maakse ki se, nam kɛn ɔk ɓulu jaay ɓulin̰ iŋgo naaba, ey lɛ iŋgo gaam maalge, kɛn naan̰ utu aan kaan ɓeen sum ɓo, naan̰ an̰ naar taaɗn ɔɔ: ‹'Ɓaaɗo, yɔkɔɗɔ iŋg naaŋ ki ɔɔ 'kɔsɔ› bin ne?
42017008	Num bin eyo! Gaŋ naan̰ an̰ ɗeekŋ ɔɔ: ‹Kali se 'ɓaa tooɗin̰a, uusu kal tɛɗn naabi ɔɔ 'ɓaaɗo 'tɛɗum kɔsɔ. Kɛn ɛɗumga maam m'ɔsga ɔɔ m'aayga jaay ɓo sɔm, naai kic utu 'kɔsɔ ɔɔ utu 'kaaye.›
42017009	Taa nakŋ naan̰ tɛɗ se, ɓul se mɛlin̰ an̰ kɔŋ tɔɔm eyo.
42017010	Naase kic kɛn 'tɛɗkiga naabm kɛn k'taaɗsenoga se num 'taaɗki ɔɔki: ‹Naaje se, k'ɓulge cɛrɛ sum ɔɔ naabm naaje k'tɛɗ se lɛ, naabm kɛn k'taaɗjen taaɗ sum.›»
42017011	Kɛn Isa ɓaa ɓaa Jeruzalɛm ki se, naan̰ aal teec daan taa naaŋ Samari ute taa naaŋ Galile ki.
42017012	Kɛn naan̰ jaay aan maakŋ naaŋ ki kalaŋ bin se, jee bikiɗge sik ɓaaɗo ɔŋin̰a. Gɔtn se, naaɗe ɗaar dɔkɔ,
42017013	ɔɔ uun mindɗe raan ɗeekin̰ ɔɔ: «Isa, Debm dooy jeege, ɛɛjjen doje ki.»
42017014	Kɛn Isa aakɗe se, ɗeekɗen ɔɔ: «'Ɓaa 'taaɗki rosege se jee tɛɗn sɛrkɛ Raage tu.» Ɔɔ kɛn naaɗe utu ɓaa ɓaa sum ɓo, naaɗe ɔŋ lapia ɔɔ roɗe ɗaap tooɗ kɔlɔn̰ kɔlɔn̰.
42017015	Deb kalaŋ maakɗe ki jaay aak naan̰ ɔŋga lapia se, naan̰ ɔk tɛrl ɓaaɗo gɔtn Isa ki, uun mindin̰ raan ɔɔ nook Raa.
42017016	Gɔtn se naan̰ ɓaaɗo ooc mɛtn jɛ Isa ki ɔɔs don̰ naaŋ ki ɔɔ tɔɔmin̰a. Gaŋ gaabm se, naan̰ kɔɗ Samari.
42017017	Naan̰ kɛn se Isa ɗeekin̰ ɔɔ: «Naaɗen sik se ɔŋ te lapia paac ey la? Num jee ɔɔp jɛrnaŋ se gay?
42017018	Bini maakɗe ki se, mɛrtɛ jaay ɓaaɗo nook Raa se.»
42017019	Anum Isa ɗeek kɔɗ Samari ki se ɔɔ: «Iin̰ 'ɓaa ute lapia. Kaal maaki kɛn naai aal dom ki se, aajiga.»
42017020	Ɓii kalaŋ Parizige tɔnd mɛtn Isa ɔɔ: «Nuŋ ki jaay Raa utu kɔsn gaara do jeege tu se?» Naan̰ tɛrlɗen ɔɔ: «Kɛn Raa jaay kɔsn gaara do jeege tu se j'an̰ kɔŋ kaakŋ ute kaam eyo.
42017021	J'aki kɔŋ ɗeekŋ j'ɔɔki naan̰ utu ara ey lɛ utu naane eyo. Taa Raa se ɔsga gaara daanse ki.»
42017022	Gɔtn se Isa ɗeek jeege tun mɛtin̰ ki ɔɔ: «Kaaɗin̰ utu 'kaan se, naase utu aki je gɛn kaakŋ Goon Deba, naɓo gɛn kaakŋ ɓii kalaŋ kic ɓo, an̰ki kɔŋ kaak eyo.
42017023	J'asen taaɗn j'ɔɔ naan̰ utu naane ey lɛ naan̰ utu ara. Anum ɔn̰te 'ɓaaki ɔɔ ɔn̰te 'naarki rose.
42017024	Taa ɓii kɛn Goon Deba aɗe ɓaa se tecn̰ aan gɔɔ maan aal wusuk jaay wɔɔr maakŋ raa bɛrɗ gɔtɔ lak se.
42017025	Num kɔr nakgen se jaay 'kaan se, naan̰ 'dabar dɛna ɔɔ jee do duni kɛn ɓɔrse se, an̰ kɔɔɗn kundu.
42017026	«Ɓii kɛn Goon Deba aɗe ɓaa se, 'tecn̰ aan gɔɔ nakgen deelo do Noe ki.
42017027	Kaaɗ kɛn naane se jeege ɔsɔ, aaye, tɔk mɛndge ɔɔ tɔk gaabge, bini aan ɓii kɛn Noe ɛnd maakŋ markab kɛn magala. Naan̰ kɛn se, maan magala bɔɔyɔ ɔɔ ɓaaɗo gɔɔb tɔɔl te jeege paac.
42017028	«Ey lɛ nakŋ utu 'kaan se 'tecn̰ aan gɔɔ nakgen kɛn aano do Lɔt ki se kici. Kaaɗ kɛn se jeege se ɔsɔ ɔɔ aaye, dugŋ nakge ɔɔ dugŋ ute nakɗege, duub jinɛnɛge ɔɔ iin̰ ɓeeɗege.
42017029	Num gaŋ, ɓii kɛn jaay Lɔt teec ɔn̰ Sɔdɔm se, Raa bɔɔyɗen pooɗo ute kuɗn ɔŋg se doɗe ki tɔɔl utɗe kap.
42017030	Ɓiin Goon Deba aɗe ɓaa se, utu 'tɛɗn bin kici.
42017031	«Ɓii kɛn se, debm iŋg kiŋg do ɓeen̰ ki raan se, n̰'ɔn̰te bɔɔyo gɛn 'tɔsn nakin̰gen maak ki ɔɔ debm maakŋ gɔt ki se lɛ, n̰'ɔn̰te tɛrl ɓeen̰ ki gɛn 'tɔsn nakin̰ge kici.
42017032	'Saapki tu do mɛtn taar mɛnd Lɔt ki!
42017033	Debm je kaajn̰ kon̰ se utu an̰ kutu ɔɔ debm utga kon̰ lɛ, utu 'kaaja.
42017034	'Booyki m'asen taaɗa: maakŋ nɔɔr kɛn se, jeege di jaay tooɗ tooɗ do daŋal ki kalaŋ se, deb kalaŋ se, Raa an̰ kuun ɓaa ɔɔ debm kuuy se, naan̰ an̰ rɛsɛ.
42017035	Ɔɔ mɛndgen di ɗaar uus kuus do toot ki se kic, deb kalaŋ se, Raa an̰ kuun ɓaa ɔɔ debm kuuy se, naan̰ an̰ rɛsɛ.»
42017036	[Ɔɔ gaabge di kɛn iŋg kiŋg maakŋ gɔt ki se kic lɛ, deb kalaŋ Raa an̰ kuun ɓaa ɔɔ deb kuuy se, naan̰ an̰ rɛsɛ.]
42017037	Gɔtn se jee mɛtn Isa ki tɔnd mɛtin̰ ɔɔ: «Mɛlje, nakgen se 'deel kaam gay?» Isa tɛrlɗen ɔɔ: «Gɔtn jaay daa ooy tooɗn se ɓo, gɔtn ese ɓo marlge kic lee bɔɔy tus ro ki.»
42018001	Tɛr Isa taaɗ jeege tun mɛtin̰ ki ute kaal naagŋ taara, taa naan̰ je aɗen taaɗn ɔɔ j'aay kaamɗe daayum j'eem Raa ɔɔ j'ɔn̰te kɔn̰ɔ.
42018002	Naan̰ taaɗɗen ɔɔ: «Maakŋ gɛgɛr ki kalaŋ bin se, ɔk gaaba kalaŋ, debm kɔjn̰ bɔɔrɔ ɔɔ gaabm se lɛ, ɓeer Raa ki eyo ɔɔ nam tap ɓo, naan̰ aalin̰ maak ki eyo.
42018003	Ɔɔ gɔtn ese ɔk mɛnd‑daay kici, ɔɔ mɛnd‑daay se, ɓii‑raa ɓaaɗo gɔtin̰ ki ɗeekin̰ ɔɔ: ‹Aakum tu mɛtn taaruma ute debm taamooyum se.›
42018004	Mɛnd‑daay se lee ɗɔɔl gɔtin̰ ki cɔk cɔk, naɓo naan̰ baate kaakin̰ mɛtn taarin̰a. Gaŋ aan gɔɔ mɛnd se ɔn̰in̰ ey se, naan̰ taaɗ ute maakin̰ ɔɔ: ‹Ey num maam se, Raa kic ɓo m'ɓeerin̰ eyo ɔɔ nam tap ɓo maam m'aalin̰ maak ki eyo,
42018005	naɓo mɛnd se lɛ, ɔn̰um ey ɗey se, maam m'an̰ kaakŋ mɛtn taarin̰ se. Kɛn m'aakin̰ te mɛtn taarin̰ ey num, mɛnd se sɔm am kaal kɔɔɗum cɛrɛ.›»
42018006	Tɛr Mɛljege taaɗɗen daala ɔɔ: «'Booyki tu mɛtn taar debm kɔjn̰ bɔɔr kɛn bɛɛ ey se.
42018007	Anum Raa se, 'kɔŋ koocn̰ mɛtn jeen̰gen kɛn tɔnd mɛtin̰ jaay eemin̰ nɔɔ nɔɔrɔ ɔɔ katara se ey ne? Naan̰ aɗe 'kɔn̰ 'kiŋg kaakŋ kaama bin sum ne?
42018008	'Ɓooyki, m'asen taaɗa: Raa se 'naar utu aɗen koocn̰ mɛtɗe! Naɓo kɛn Goon Deba jaay utu aɗe tɛrl ɓaa do naaŋ ki se, naan̰ utu 'kɔŋ jeegen aal maakɗe don̰ ki ɗey?»
42018009	Gɔtn se tɛr Isa taaɗɗen ute kaal naagŋ taara daala, do jee mɛtin̰ge tun aak roɗe aan gɔɔ naaɗe ɓo jee tɛɗ nakge ute ɗoobin̰a ɔɔ jee kuuy se naaɗe aalɗe maak ki eyo.
42018010	Naan̰ ɗeekɗen ɔɔ: «Gaabge dio ook ɓaa Ɓee Raa ki gɛn keem Raa. Deb kalaŋ se, naan̰ kɔɗ Parizi ɔɔ debm kuuy se, naan̰ debm tɔkŋ miiri.
42018011	Kɔɗ Parizi jaay iin̰ ɗaar gɛn keem Raa se, naan̰ taaɗ te maakin̰ ɔɔ: ‹Raama, maam se m'tɔɔmi, taa maam se m'tec aan gɔɔ jee mɛtin̰ge se eyo. Naaɗen kɛn jee kujun jeege ɔɔ jee tɛɗ naka ute ɗoobin̰ eyo, jee kɛɛsn mɛnd jeege ey lɛ maam aan gɔɔ debm tɔkŋ miir kɛn ɗaar se eyo.
42018012	Maakŋ ɓii cili ki se, maam m'uun siam ɓii dio ɔɔ nakŋ kɛn m'ɔk paac se nigin̰ gɔtɔ kaam sik, ɔɔ kɛn kaam kalaŋ se m'ɔɔɗ m'ɛɗi naai ki.›
42018013	«Num gaŋ debm tɔkŋ miiri se, iin̰ ɗaar dɔkɔ ɔɔ don̰ raan kic ɓo uun eyo. Gɔtn se naan̰ tɔnd tarkaaɗin̰a ɗeek ɔɔ: ‹Raama, ɛɛjum dom ki taa maam se m'debm kusin̰ naani ki.›»
42018014	Isa ɗeekɗen ɔɔ: «'Booyki m'asen taaɗa: debm tɔkŋ miiri se, kɛn naan̰ jaay tɛrl ɓaa ɓeen̰ ki se, tɛɗga debm aak bɛɛ naan Raa ki ɔɔ kɔɗ Parizi se lɛ ɔŋ tɛɗ te aak bɛɛ naan Raa ki eyo. Taa debm uun ron̰ raan se, ute 'kɔɔpm baata ɔɔ debm jaay ɔɔp ron̰ baat se, Raa utu an̰ kuun ron̰ raan.»
42018015	Ɓii kalaŋ jeege ɓaano te gaangen utu aay kaay sia gɔtn Isa ki, taa Isa aɗen tɔnd jin̰ doɗe ki. Naɓo kɛn jee mɛtin̰ ki jaay aak k'ɓaano ute gaange gɔtn Isa ki se, jee se naaɗe uunɗe kaamɗe naatn.
42018016	Kɛn Isa jaay aak nakŋ naaɗe tɛɗ se, ɔl ɔɔ k'ɓaano ute gaange se cɛɛn̰ ki ɔɔ gɔtn se naan̰ ɗeekɗen ɔɔ: «Ɔn̰ki gaangen sɛɛm se aɗe ɓaa gɔtum ki, ɔn̰te 'gaasɗeki. Taa jeegen tec aan gɔɔ gaangen se ɓo utu 'kɔŋ gɔtɔ maakŋ Gaar Raa ki.
42018017	'Booyki bɛɛ, m'asen taaɗa: debm jaay took te Raa kɔsn gaar don̰ ki aan gɔɔ goon cɔkɔn ey se se, naan̰ se 'kɔŋ kɛnd maakŋ Gaar Raa ki eyo.»
42018018	Ɓii kalaŋ magal Yaudge kalaŋ bini ɓaaɗo tɔnd mɛtn Isa ɔɔ: «Debm dooy jeege, naai debm bɛɛ se, maam tap ɓo m'tɛɗn m'ɔɔ ɗi jaay m'kɔŋ kaajn̰ gɛn daayum se?»
42018019	Isa tɛrlin̰ ɔɔ: «Gɛn ɗi jaay naai ɔɔ maam debm bɛɛ se? Debkilim bɛɛ se tap ɓo gɔtɔ; kɛn bɛɛ se, Raa kalin̰ ki sum.
42018020	Naai lɛ 'jeele nakŋ kɛn Raa taaɗ ɔɔ gɛn tɛɗa se, naan̰ ɔɔ: Ɔn̰te 'kɛɛsn mɛnd nam, ɔn̰te 'kɛɛsn gaabm nam, ɔn̰te 'tɔɔl deba, ɔn̰te 'ɓoogo, ɔn̰te 'tɔkŋ taar‑kɔɔɓɔ do nam ki, ɔɔ 'sook koi ki ute bubi ki.»
42018021	Gaabm se tɛrl Isa ki ɔɔ: «Nakgen se, gɔtn m'iin̰ baatum ki kic ɓo, maam m'lee m'tɛɗin̰ tɛɗ paac tap.»
42018022	Kɛn Isa jaay booy taarin̰ se, ɗeekin̰ ɔɔ: «Ɔɔpiga naka kalaŋ sum. Nakŋ naai ɔk paac se, 'ɓaa dugin̰ naatn ɔɔ gursin̰ se 'ɓaa 'nigin̰ jee daayge tu. Bin se, ai tooɗn kɔrbɔtɔ maakŋ raa ki; ɔɔ naai lɛ 'ɓaaɗo 'daanuma.»
42018023	Kɛn gaabm se jaay booy taar se, maakin̰ tuj kasak kasak, taa naan̰ debm maal mala mala.
42018024	Kɛn Isa jaay aakin̰ naan̰ ron̰ tɛrɛcin̰ bardak se, naan̰ ɗeek ɔɔ: «Kɛn jee nak dɛnge jaay, kɛnd maakŋ Gaar Raa ki se ɔɔn̰ aak eyo!
42018025	Ɗeere, kɛn gin̰ji jaay deel ute ɓee luppara se ɔɔn̰ɔ; naɓo debm nak dɛna jaay 'kɛnd maakŋ Gaar Raa ki se, ɔɔn̰ cir naan̰ se daala!»
42018026	Jeegen iŋg booy taarin̰ se jaay, booy taar se ɗeekin̰ ɔɔ: «Kɛn bin num, naŋa jaay 'kɔŋ kaaja?»
42018027	Isa tɛrlɗen ɔɔ: «Nakŋ ɔɔn̰ jikilimge tu se, Raa ki se ɔɔn̰in̰ eyo.»
42018028	Gɔtn se Piɛr taaɗ Isa ki ɔɔ: «'Booyo, naaje se k'j'ɔn̰oga nakge paac taa j'ai daan naai.»
42018029	Isa tɛrlɗen ɔɔ: «'Booyki bɛɛ m'asen taaɗa: taa maakŋ Gaar Raa jaay debm ɔn̰o ɓeen̰a, mɛndin̰a, gɛnaan̰gen gaabge, kon̰ te bubin̰a ey lɛ gɛnin̰ge se,
42018030	debm bin se, kɔr naan̰ utu do naaŋ ki ara sum ɓo, naan̰ utu kɔŋ dɛn cir nakgen kɛn naan̰ ɔn̰o; ɔɔ naan ki se, kɛn kaaɗin̰ jaay aanga num, naan̰ 'kɔŋ kaajn̰ gɛn daayum.»
42018031	Gɔtn se Isa iik tɔɔk cɛɛs ki ute jee mɛtin̰ kɛn sik‑kaar‑di se ɔɔ naan̰ ɗeekɗen ɔɔ: «'Booyki, ɓɔrse naaje k'j'ook k'ɓaaki ɓaa Jeruzalɛm ki ɔɔ taargen jee taaɗ taar teeco taar Raa ki raaŋo do dɔkin̰ paac kɛn taaɗ ro Goon Deb ki se, utu 'kaan ɗoobin̰ ki.
42018032	Naaɗe se utu an̰ kɔkŋ kɔl ji jeege tun Yaudge eyo, naaɗe utu an̰ tɛrɛcn̰ mɛtin̰ ki, an̰ naaja ɔɔ an̰ tupm ɓooro ron̰ ki,
42018033	tɛr naaɗe utu an̰ tɔnd ute mɛɛjɛ ɔɔ utu an̰ tɔɔlɔ. Ɔɔ kɛn naan̰ jaay ooy tɛɗga ɓii mɔtɔ num, utu aɗe dur daan yoge tu.»
42018034	Gaŋ jee mɛtin̰ ki se ɔnd te mɛtn taar se eyo, taa taar se lɛ, Raa taaɗɗen te mɛtin̰ eyo; ɔɔ taar Isa taaɗɗe se tap ɓo, naaɗe booy ɔk mɛtin̰ eyo.
42018035	Kɛn Isa jaay aan gɔɔr ute gɛgɛr Jeriko ki se, naan̰ ɔŋ ɔŋ debm kaam‑tɔɔkɔ jɛŋ ɗoob ki iŋg baay baaya.
42018036	Kɛn debm kaam‑tɔɔkɔ jaay booy jee dɛnge deel deel se, naan̰ tɔnd mɛta ɔɔ: «Ne ɗi ɓo tɛɗa?»
42018037	Gɔtn se k'taaɗin̰ j'ɔɔ: «Kɛn deel se, Isan Nazarɛt.»
42018038	Kɛn naan̰ jaay booy bin se, ɔɔɗ ɔɔy makɔn̰ ɔɔ: «Isan, Goon Daud, naai ɛɛjum dom ki!»
42018039	Jee kɛn deel naan ki se, uunin̰ kaamin̰a ɔɔ n̰'doa, gaŋ naan̰ tɔɔɗ tɔɔy makɔn̰ cir daala ɔɔ: «Goon Daud, ɛɛjum dom ki!»
42018040	Kɛn Isa jaay booy taarin̰ se, naan̰ ɔk ɗaara ɔɔ ɔl k'daŋ k'ɓaansin̰o. Kɛn naan̰ jaay aan ɔŋ Isa se, naan̰ tɔnd mɛtin̰a ɔɔ:
42018041	«Naai tap ɓo 'je m'ai tɛɗn ɗi?» Gaabm se tɛrlin̰ ɔɔ: «Mɛluma, maam m'je kaamum 'kɔɔɗn kaaka.»
42018042	Isa tɛrlin̰ ɔɔ: «Ɔn̰ kaami 'kɔɔɗn kaaka; taa kaal maaki naai aal dom ki se, aajiga.»
42018043	Gɔtn se sum ɓo, kaamin̰ naar ɔɔɗ aaka, naan̰ ɔk mɛtn Isa ɔɔ nook Raa. Kɛn jee dɛnge paac jaay aak nakŋ se, naaɗe tɔɔm Raa kici.
42019001	Kɛn Isa jaay ɛnd maakŋ gɛgɛr kɛn Jeriko ki se, naan̰ aal teec daan ki.
42019002	Kɛn naan̰ aal teec teec daan ki se, gɔtn se gaaba kalaŋ k'daŋin̰ Zaka. Gaabm se magal jee tɔkŋ miirge ɔɔ naan̰ debm nak dɛna.
42019003	Naan̰ je kaakŋ Isa naɓo naan̰ ɔŋ ɗoob eyo, taa jeege lɛ dɛna ɔɔ naan̰ kic lɛ debm duuku.
42019004	Naan̰ aan̰ deel naan ki ɔɔ ɓaa ook do kaag kɛn k'daŋin̰ sikamor, gɛn kaakŋ Isan utu 'deel gɔtn ese.
42019005	Kɛn Isa jaay aan gɔt kɛn ese se, naan̰ uun kaamin̰ aakin̰a ɔɔ ɗeekin̰ ɔɔ: «Zaka, 'bɔɔyɔ kɛskɛ! Jaaki se, maam m'je m'ɓaa kiŋg ɓee naai ki.»
42019006	Zaka naar aal bɔɔyo jɛs ɔɔ dɔɔɗ ɔkin̰ ute maak‑raapo.
42019007	Kɛn jee dɛnge paac jaay aak nakŋ se, naaɗe baag mooy naaŋ ki dir dir ɔɔ: «Aakki tu, gaabm se ɓaaga kiŋg ɓee debm tɛɗn kusin̰ ki.»
42019008	Num Zaka ɗaar naan Mɛljege tu, ɗeekin̰ ɔɔ: «'Booyo, Mɛluma. Mɛtn maalum se, maam m'an̰ kɛɗn jee daayge tu ɔɔ kɛn maam ɓo m'uunga nakŋ nam lɛ, m'an̰sin̰ kɔgŋ mɛt sɔɔ.»
42019009	Gɔtn se Isa tɛrlin̰ ɔɔ: «Jaaki, jee maakŋ ɓee kɛn ese se ɔŋga kaaja, taa naai kic 'teeco maakŋ mɛtjil Abraam ki.
42019010	Taa Goon Deba se, ɓaaɗo je jee kɛn iigga kiigi ɔɔ aɗen kaaja.»
42019011	Kɛn jeege jaay booy booy taarin̰ se, kaaɗ kɛn se naan̰ aanga gɔɔr te Jeruzalɛm. Gɔtn se, jeege saap ɔɔ kɛn naan̰ jaay aanga sum ɓo, Raa utu kɔsn gaara do jeege tu. Taa naan̰ se ɓo, Isa taaɗɗen ute kaal naagŋ taara.
42019012	Naan̰ taaɗɗen ɔɔ: «Gaaba kalaŋ bin se, j'oojin̰ ɓo naan̰ deb gaara. Naan̰ iin̰ ɓaa taa naaŋ kɛn dɔkɔ, taa j'an̰ ɓaa kɔl gaara jaay ɓo sɔm aɗe tɛrlɛ.
42019013	Kɛn naan̰ iin̰ ɓaa ɓaa se, daŋo jee tɛɗn naabin̰ge sik ɔɔ nigɗen tammage gɛn daab; deba kic naan̰ ɛɗin̰ kalaŋ kalaŋ ɔɔ ɗeekɗen ɔɔ: ‹Tammagen se, oojin̰ki don̰a kɔr maam m'aɗe tɛrl se.›
42019014	Gaŋ jee naaŋin̰ ki mala se, ɔɔɗ undin̰a ɔɔ naaɗe ɔl jeege ɓaa taaɗ deb kɛn an̰ kɔl gaara se ɔɔ: ‹Gaabm se naaje k'je ajen tɛɗn gaarje eyo.›
42019015	«Kɛn naan̰ j'ɔlin̰o gaara jaay ɔk tɛrl ɓaaɗo naaŋin̰ ki se, naan̰ ɔl k'daŋo jee tɛɗn naabin̰gen naan̰ nigɗen gurs se, taa 'kaakŋ nakŋ kɛn naaɗe ɔŋ do ki se.
42019016	Debm deet deet se, ɓaaɗo ɗeekin̰ ɔɔ: ‹Mɛluma, tammi gɛn daab kɛn naai ɛɗum se, maam m'tɛɗin̰ oojga kɛn kuuy sik do ki daala.›
42019017	Mɛlin̰ ɗeekin̰ ɔɔ: ‹Kɛse jiga! Naai se debm tɛɗn naabm mɛc; taa nakŋ cɔkɔn maam m'ɛɗi jaay, naai ɔkin̰ga jiga se, ɓɔrse, do gɛgɛrge tun sik se, maam m'ai kɔnd naai ɓo 'tɛɗn magalin̰a.›
42019018	Debm gɛn k‑dige jaay aan se, ɗeekin̰ ɔɔ: ‹Mɛluma, tammi gɛn daabm kɛn naai ɛɗum se, maam m'tɛɗin̰ oojga kɛn kuuy mii do ki daala.›
42019019	Naan̰ ɗeek deb kɛn se ɔɔ: ‹Kɛse jiga! Naai kic, m'ai kɔnd magal do gɛgɛrge tun mii se.›
42019020	Deb kuuy ɓaaɗo ɗeekin̰ ɔɔ: ‹Mɛluma, aaka! Kɛse ɓo tamman gɛn daabi se. Maam m'dɔɔk m'ɔyisin̰ maakŋ koon kal ki.
42019021	Taa maam lɛ m'ɓeeri ɓeere, naai lɛ tɛɗi ɔɔn̰ɔ. Kɛn nakŋ naai ey kic ɓo, naai uun naai ki ɔɔ maakŋ‑gɔtn kɛn naai ɔɔc te ey kic ɓo, naai ɓaa oojin̰ naai ki.›
42019022	Gaŋ mɛlin̰ se ɗeekin̰ ɔɔ: ‹Do taari kɛn naai taaɗum se sum ɓo, maam m'jeeli, naai se debm tɛɗn naabm jig eyo. Naai lɛ 'jeelum maam se tɛɗum ɔɔn̰ɔ ɔɔ nakŋ maam ey kic lɛ, maam m'uun maam ki, ɔɔ maakŋ‑gɔtn maam m'ɔɔc te ey kic lɛ, maam m'ɔj maam ki.
42019023	Num gɛn ɗi jaay 'baate kɔmbum gursum baŋki ki se? Bin se, ɓii kɛn maam m'aɗe tɛrl se, m'an̰ kɔŋin̰ am koojn̰ ziiɗn do ki!›
42019024	Gɔtn se, tɛr naan̰ taaɗ jeege tun iŋg cɛɛn̰ ki gɔtn ese se ɔɔ: ‹Tammin̰ jin̰ ki se, uunin̰ki ɔɔ ɛɗin̰ki deb kɛn ɔk tamma sik se.›
42019025	Jee se ɗeekin̰ ɔɔ: ‹Mɛlje, naan̰ ɓo ɔk tammage siki!›
42019026	Gɔtn se mɛlɗe ɗeekɗen ɔɔ: ‹'Booyki m'asen taaɗa: debm kɛn ɔk se, j'an̰ kɛɗn do ki. Num debm ɔk ey se lɛ, kɛn cɔkɔn naan̰ ɔk se kic ɓo j'an tɔsn naatn.
42019027	Num jee taamooyumgen je ɔɔ maam m'aɗen tɛɗn gaarɗe ey se, 'tɔk 'ɓaanɗekiro ara ɔɔ 'tɔɔlɗeki naanum ki.›»
42019028	Kɛn Isa jaay taaɗ naŋ taarin̰ se, naan̰ deel naan jeege tu ɔɔ uun ɗoobo gɛn kookŋ ɓaa Jeruzalɛm ki.
42019029	Kɛn Isa aan gɔɔr ute Bɛtpajɛ ute Betani kɛn cɛɛsn kɔsn ɔlib ki se, maakŋ jeege tun mɛtin̰ ki se, naan̰ ɔl jeege di naaba,
42019030	ɔɔ naan̰ ɗeekɗen ɔɔ: «'Ɓaaki maakŋ naaŋ kɛn naanse ki se. Kɛn naase ɛndki kɛnd se, aki kɔŋ goon buuru k'dɔɔkin̰ga dɔɔkɔ, kɛn ɓii kalaŋ nam ook te do ki eyo. 'Tuut 'ɓaansin̰kiro.
42019031	Kɛn nam jaay tɔndga mɛtse ɔɔ: Goon buuru se, 'tuut 'ɓaanki gay num, 'tɛrlin̰ki ɔɔki: kɛse Mɛlje ɓo jen̰a.»
42019032	Jee kɛn j'ɔlɗe naaba se, ɓaa ɔŋ nakŋ se aan gɔɔ kɛn Isa taaɗɗeno.
42019033	Kɛn naaɗe jaay tuut tuut goon buuru se, mɛlin̰ge ɗeekɗen ɔɔ: «Goon buuru se, 'tuut 'ɓaanki gay?»
42019034	Naaɗe tɛrlɗen ɔɔ: «Kɛse Mɛlje ɓo jen̰a.»
42019035	Gɔtn se, naaɗe ɔk ɓaano ute goon buuru se Isa ki, ɔɔ naaɗe tɔɔɗ taal kal magalɗege do buur ki ɔɔ uun ɔnd Isa do ki.
42019036	Kɛn naan̰ jaay ɓaa ɓaa se, jeege tɔɔɗ taal kal magalɗege ɗoob kɛn naan̰ aan deel se.
42019037	Kɛn naan̰ bɔɔy bɔɔy do kɔsn ɔlib ki se, jee mɛtin̰ kɛn te dɛnin̰ se, maakɗe raapo ɔɔ baag tɔɔm Raa makɔn̰ɔ taa nakŋ‑kɔɔɓgen kɛn naaɗe aako se.
42019038	Naaɗe ɗeek ɔɔ: «Ɔn̰ Raa 'tɛɗn bɛɛn̰a do Gaar kɛn ɓaaɗo ute ro Mɛljege Raa se! Ɔn̰ tɔɔsɛ 'tɛɗn maakŋ raa ki ɔɔ Raa kɛn raan maakŋ raa ki se ɔn̰ j'an̰ nooko.»
42019039	Gɔtn se Parizigen kandum maakŋ jee dɛnge tu se, ɗeek Isa ki ɔɔ: «Debm dooy jeege, jee mɛti ki se, uunɗen kaamɗe k'doa!»
42019040	Isa tɛrlɗen ɔɔ: «'Booyki m'asen taaɗa: kɛn naaɗe jaay doga kic lɛ, kogen tooɗ ɓaa se ɓo 'tɔɔɗn tɔɔyɔ.»
42019041	Kɛn Isa aan cɛɛ Jeruzalɛm ki jaay uun kaamin̰ aak gɛgɛr se, naan̰ baag keeme,
42019042	ɗeek ɔɔ: «Jeruzalɛm, bɛɛki num, ɓii jaaki se ɓo naai 'jeel ɗoobm kɛn naai an 'kɔŋ lapia naɓo aaca, nakŋ se naai ɔŋ aak ɔk te mɛtin̰ eyo.
42019043	Ɗeere, ɓiigen utu aɗe ɓaa naan ki se, jee wɔɔyige utu kiin̰ gurugŋ nakŋ kɛn 'gaasn jeeige kɔŋ teec eyo, jaay ɓo naaɗe utu ai kooco.
42019044	Jee wɔɔyige se utu ai tɛrɛcɛ ɔɔ an tɔɔl ute jeeige ɔɔ ɓeigen j'iin̰in̰ se, naaɗe utu an̰ ru naŋ tak tak ɔɔ ko gam tap ɓo j'an̰ kɔŋ do naapin̰ ki eyo. Taa ɓii kɛn Raa ɓaayo kaaka se lɛ, naai 'jeel te eyo.»
42019045	Naan̰ kɛn se, Isa ɓaa ɛnd daan bɔɔr Ɓee Raa ki, ɔɔ naan̰ baag tuur jeegen ɓaano te nakɗege gɛn zoa.
42019046	Naan̰ taaɗɗen ɔɔ: «Taar se k'raaŋin̰ga raaŋ maakŋ Kitap ki, j'ɔɔ: Ɓee maam se tɛɗn ɓee kɛn jeege ansum keeme. Naɓo gaŋ naase, 'tɛɗin̰ki tɛɗga: gɔtn jee ɓoogge.»
42019047	Ɓii‑raa, Isa se lee dooy jeege daan bɔɔr Ɓee Raa ki; gɔtn se magal jee tɛɗn sɛrkɛ Raage tu, jee jeel taaɗn tɔɔkŋ mɛtn Ko Taar Raage ute magal Yaudge se, je ɗoobm an̰ tɔɔlɔ.
42019048	Naɓo nakŋ jaay naaɗe an̰ tɛɗn don̰ ki se, naaɗe ɔŋ te ɗoobin̰ eyo, taa jeege paac je ɓo gɛn kiŋg booy taarin̰ kɛn naan̰ lee dooyɗe se sum.
42020001	Ɓii kalaŋ kɛn Isa dooy dooy jeege daan bɔɔr Ɓee Raa ki, ɔɔ taaɗɗen taaɗn Labar Jiga se, gɔtn se, magal jee tɛɗn sɛrkɛ Raage tu, jee jeel taaɗn tɔɔkŋ mɛtn Ko Taar Raage ute magal taa ɓee Yaudge se, ɓaaɗo ɔŋin̰a,
42020002	ɔɔ tɔnd mɛtin̰a ɔɔ: «'Taaɗjen tu, naai tap ɓo tɔɔgi se ɔŋin̰o gay jaay ɔli 'tɛɗ nakgen bin se? Ey lɛ, kɛn ɛɗi tɔɔgɔ jaay ɔɔ 'tɛɗn naan̰ se, tap ɓo naŋa?»
42020003	Isa tɛrlɗen ɔɔ: «Maam kic m'ɔk taara kalaŋ, m'je tɔnd mɛtse. 'Taaɗumki tu:
42020004	kɛn ɔlo Jan‑Batist jaay batiz jeege se, Raa, lɔɓu jikilimge?»
42020005	Gɔtn se, naaɗe baag saapa ɔɔ taaɗ te naapa ɔɔ: «Naan̰ se, j'an̰ki tɛrl j'ɔɔki ɗio? Kɛn k'taaɗkiga j'ɔɔki: ‹Raa› lɛ, naan̰ ajeki ɗeekŋ ɔɔ: ‹Gɛn ɗi jaay 'baate 'kuunki taar Jan se?›
42020006	Num kɛn k'taaɗkiga j'ɔɔki: ‹Jikilimge ɓo ɔlin̰o› lɛ, jee dɛnge se ajeki tund tɔɔl ute koa, taa jeege se lɛ paac jeel maakɗe ki Jan‑Batist se, naan̰ debm taaɗ taar teeco taar Raa ki.»
42020007	Gɔtn se, naaɗe tɛrlin̰ ɔɔ: «Gɔtn naan̰ ɓaano se, naaje k'jeel eyo.»
42020008	Isa tɛrlɗen ɔɔ: «Maam kic num, m'asen kɔŋ taaɗn debm kɛn ɛɗum tɔɔgɔ gɛn tɛɗn nakgen se eyo.»
42020009	Gɔtn se, Isa baag taaɗn jeege tu ute kaal naagŋ taara ɔɔ: «Gaaba kalaŋ tɛɗ jinɛn bin̰, ɔn̰in̰ kaam ji jeege ɔɔ taaɗɗen ɔɔ: kɛn jinɛnɛ se jaay oojga num naase kic aki kɔŋ bɛɗse. Ɔɔ naan̰ iin̰ ɓaa mɛrtɛ se gɛn tɛrl kɛskɛ eyo.
42020010	Kɛn kaaɗn kugŋ koojn̰ bin̰ jaay aan se, naan̰ ɔlo debm tɛɗn naabin̰ gɔtn jeege tun lee tɛɗin̰ naaba maakŋ jinɛnin̰ ki se, taa an̰o 'kɔkŋ bɛɗin̰a. Num gaŋ jee se ɔk tɔnd dɛrɛŋ debm kɛn naan̰ ɔlin̰o naaba se ɔɔ ɔn̰in̰ ɓaa jin̰ sik.
42020011	Kɛn mɛl jinɛnɛ jaay aakin̰ naan̰ ɓaaɗo jin̰ sik se, naan̰ ɔl debm tɛɗn naabm kuuy daala. Naan̰ kic kɛn ɓaa aan se, naaɗe naajin̰a ɔɔ tɔnd dɛrɛŋin̰a tuurin̰ ɓaa jin̰ sik.
42020012	Tɛr naan̰ ɔl debm tɛɗn naabm kuuy gɛn k‑mɔtɔge. Naan̰ se, naaɗe tɔnd awarin̰a ɔɔ tuurin̰ naatn.
42020013	«Gɔtn se, mɛl jinɛnɛ se baag taaɗ ute maakin̰ ɔɔ: ‹Kɛse tap ɓo m'an̰ tɛɗn m'ɔɔ ɗi? Ɓɔrse maam m'aɗen kɔl goon maak‑jema; bin sum ɓo sɔm naaɗe 'tookŋ kuun taarin̰a.›
42020014	Num kɛn goon maak‑jen̰ jaay ɓaa ɔŋɗe se, ɔɔ jee tɛɗn naabge maakŋ jinɛnɛ ki jaay aakin̰ se, naaɗe baag taaɗn ute naapa ɔɔ: ‹Naan̰ se ɓo, kɛn bubin̰ ooyga num utu 'tɛɗ mɛl jinɛnɛ se; iin̰ki k'tɔɔlin̰ki ɔɔ jinɛnɛ se, ajeki kɔɔpm naajege tu!›
42020015	Bin se, naaɗe ɔk teecn̰sin̰ naatn maakŋ jinɛnɛ ki se ɔɔ ɓaa tɔnd tɔɔlin̰a.» Isa tɔnd mɛtɗe ɔɔ: «Bin se, kɛn mɛl jinɛnɛ jaay ɓaaɗoga num, jee se naan̰ aɗen tɛɗn ɔɔ ɗi?
42020016	Kɛn naan̰ jaay ɓaaɗoga se, jee se naan̰ aɗen tɔɔl naatn, ɔɔ jinɛnin̰ se lɛ naan̰ an̰ kɛɗin̰ kaam ji jeege tun kuuy.» Kɛn jeege jaay booy taar kɛn Isa taaɗɗen bin se, naaɗe ɗeek ɔɔ: «Nakgen bin se, ɔn̰te 'kaana!»
42020017	Gɔtn se, Isa aakɗe daan kaamɗe ki tɛn̰ɛn̰ ɔɔ ɗeekɗen ɔɔ: «Taar kɛn Raa taaɗn maakŋ Kitap ki gɔtn ese, je ɗeekŋ ɔɔ ɗi kɛn ɔɔ: Ko kɛn jee kiin̰ ɓeege baatin̰ se, naan̰ se ɓo tɛɗga ko kɛn 'gakŋ ɓea.
42020018	Ɔɔ debm jaay oocga do ko kɛn jee kiin̰ ɓeege baatin̰ se lɛ, 'tɛrɛcɛ, ɔɔ debm kɛn ko se oocga don̰ ki lɛ, an̰ daala.»
42020019	Gɔtn ese sum ɓo, jee jeel taaɗn tɔɔkŋ mɛtn Ko Taar Raage ute magal jee tɛɗn sɛrkɛ Raage tu jaay booy taar se, naaɗe naar je an̰ kɔkɔ, naɓo naaɗe ɓeer jeege tu. Ey num, kaal naagŋ taar kɛn Isa taaɗ se, naaɗe jeelga, kɛse naan̰ taaɗ ute naaɗe.
42020020	Naan̰ kɛn se, jee jeel taaɗn tɔɔkŋ mɛtn Ko Taar Raage ute magal jee tɛɗn sɛrkɛ Raage tu se baagin̰ tɔnd baala; naaɗe ɔlin̰ jeege gɔtin̰ ki ɔɔ jee se aal raay aan gɔɔ naaɗe jee tɛɗn nakgen ute ɗoobin̰a. Naaɗe je kɛn Isa jaay taaɗ tujn̰ga num, naaɗe an̰ kɔkŋ kɔlin̰ kaam ji magal taa naaŋ gɔtn ese.
42020021	Naaɗe ɓaaɗo taaɗin̰ ɔɔ: «Debm dooy jeege, naaje k'jeeli naai se 'taaɗ taara ɔɔ 'dooy jeege ute ɗoobin̰a, ɔɔ naai lɛ 'taaɗ 'bɛɛr nam ki eyo; ɗoobm Raa se naai 'dooyin̰ jeege tu ute kɛn mɛt ki.
42020022	Ɓɔrse, 'taaɗjen tu: do Ko Taar naajege tu se, Sezar se j'an̰ kɔgŋ miiri, lɔɓu j'an̰ kɔg ey lɛ?»
42020023	Gaŋ Isa jeel raayɗe se, ɗeekɗen ɔɔ:
42020024	«Uun 'ɓaankiro te tamma kalaŋ, m'an̰ kaak tu.» Naaɗe uun ɓaano ute tamma se Isa ki ɔɔ naan̰ tɔnd mɛtɗe ɔɔ: «Kaam‑nirl doa te ro kɛn k'raaŋin̰ maak ki se tap ɓo gɛn naŋa?» Naaɗe tɛrlin̰ ɔɔ: «Gɛn Gaar Sezar.»
42020025	Gɔtn se naan̰ tɛrlɗen ɔɔ: «Kɛn bin num, nakŋ gɛn Gaar Sezar se, ɛɗin̰ki nakin̰a, ɔɔ gɛn Raa lɛ, ɛɗin̰ki nakin̰ kici.»
42020026	Ute taar kɛn Isa jaay taaɗɗen naan jeege tu se, naaɗe ɔŋin̰ naan̰ taaɗ tujin̰ te eyo. Num taar kɛn naan̰ tɛrlɗesin̰ se, ɔkɗen taaɗ eyo ɔɔ gɔtn se ɔlɗe naaɗe do ɗɛk.
42020027	Gɔtn se jeegen k'daŋɗe Sadusege se, kandum bini, ɓaaɗo ɔŋ Isa. Ɔɔ naaɗe se ɓo kɛn naaj ɔɔ jeegen ooyga kooy se, aɗe kɔŋ dur daan yoge tu ey sum. Taa naan̰ se ɓo, naaɗe tɔnd mɛtn Isa ɔɔ:
42020028	«Debm dooy jeege, Musa raaŋjeno maakŋ Kitap ki ɔɔ: kɛn deba ɔk mɛnda jaay ooy ɔn̰ te goon ey se, bɛɛki num, gɛnaan̰ se 'kɔkŋ mɛndin̰a taa koojn̰ mɛtjili gɛnaan̰ kɛn ooy se.
42020029	'Ɓooyo, gɛnaage cili, kon̰ɗe kalaŋ. Debm deet deet se ɔk mɛnda, naɓo ooy ooj te goon eyo.
42020030	Debm k‑dige se kic ɓaaɗo ɔk mɛnd se.
42020031	Ɔɔ debm gɛn k‑mɔtɔge tu se kic ɓo ɓaaɗo ɔk mɛnd se, bini ɔl naaɗen cili se tɔkŋ naamga mɛnd se paac. Naɓo maakɗe ki se, deb kalaŋ tap ɓo ooj te goon eyo.
42020032	Ɔɔ kaam mɔɔtn se, mɛnda se kic ɓaaɗo ooyo.
42020033	Bin se, ɓii kɛn jaay jeegen ooyga kooy aɗe dur daan yoge tu se, mɛnd se tap ɓo 'tɛɗn mɛnd naŋa? Taa naaɗen cili se lɛ, tɔk naamin̰ga paac.»
42020034	Gaŋ Isa tɛrlɗen ɔɔ: «'Booyki: jee do naaŋ ki ara se, gaabge ute mɛndge se lee tɔkŋ naapa.
42020035	Num ɓii kɛn Raa dur jeegen ooyga kooy daan yoge tu se jee kɛn naan̰ bɛɛr tɔɔɗɗenga tɔɔɗn kɛn ɓaa tiŋg maakŋ duni kɛn kuuy se, naaɗe se 'kɔŋ tɔkŋ naap ey sum.
42020036	Anum mɔɔtn naaɗe 'kɔŋ kooy eyo, taa naaɗe se 'tec aan gɔɔ kɔɗn Raage. Ɔɔ naaɗe se 'tɛɗga gaan Raage taa naaɗe duroga daan yoge tu se.
42020037	Ɔɔ mɛtn taar jeegen utu 'dur daan yoge tu se, Musa mala, taaɗin̰ga taaɗ do dɔkin̰a, kaaɗ kɛn naan̰ aako pooɗo ɔk kɔk maakŋ ji kaag ki. Naan̰ kɛn se ɓo, Musa daŋ Mɛljege Raa ɔɔ Raa gɛn Abraam, Raa gɛn Isaka ɔɔ Raa gɛn Yakub.
42020038	Raa se, naan̰ Raa jeegen ooyga kooy eyo, num naan̰ se, Raa jee zɛɛrɛ; gɔtn naan̰ ki se, jeege paac utu iŋg zɛɛrɛ.»
42020039	Gɔtn ese, jee jeel taaɗn tɔɔkŋ mɛtn Ko Taar Raage kandum, ɗeekin̰ ɔɔ: «Debm dooy jeege, taari se, naai taaɗin̰ga jig aak eyo.»
42020040	Taa naan̰ se, gɛn tɔnd mɛtin̰ do taarge tun kuuy se, mɔɔtn nam tɔnd te mɛtin̰ ey sum.
42020041	Tɛr Isa tɔnd mɛtɗe ɔɔ: «'Tɛɗ ɔɔ ɗi jaay naase 'taaɗki ɔɔki al‑Masi, naan̰ Goon Daud se?
42020042	Taa Daud mala, taaɗ maakŋ Kitapm Kaa Keem Raa ki ɗeek ɔɔ: Mɛljege Raa taaɗo Mɛlum ki ɔɔ: 'Ɓaaɗo iŋg do ji daamum ki,
42020043	bini jee taamooyige se m'aɗen tɛɗn naai utu 'kiŋg doɗe ki.
42020044	«Kɛn Daud jaay ɓo daŋin̰ Mɛlum se, anum tɛɗ ɔɔ ɗi jaay Mɛlin̰ 'tɛɗn goon Daud se?»
42020045	Kaaɗ kɛn jee dɛnge paac iŋg booy booy taarin̰ se, Isa ɗeek jeege tun mɛtin̰ ki ɔɔ:
42020046	«Ɔɔɗki dose ro jee jeel taaɗn tɔɔkŋ mɛtn Ko Taar Raage se, taa naaɗe se je lee te kal magalɗege gɛn magal roɗe, ɔɔ kɛn ɓaaga bɔɔr ki se, naaɗe je jeege aɗen tɛɗn tɔɔsɛ naaɗe ki. Ɔɔ kɛn naaɗe jaay aanga maakŋ ɓee kɛn Yaudge lee tusn maak ki se, naaɗe je kiŋg gɔtn naan ki ɔɔ kɛn aanga gɔtn kɔs ki se, naaɗe je gɔtn naan ki kici.
42020047	Naaɗe se ɓo jee kɛn ɔs naŋ ji mɛnd‑daayge ɔɔ kɛn naaɗe jaay ɓaaga keem Raa num, naaɗe uulu uulu taa jeege aɗe kaaka. Num gaŋ naaɗe se, Raa utu aɗe dabar kusin̰ aak eyo.»
42021001	Gɔtn se, daan bɔɔr Ɓee Raa ki se, Isa uun kaamin̰ aak jee maalgen ɔmb kɔmb sɛrkɛ Raa ki maakŋ tukul kaag ki se.
42021002	Maakɗe ki se, naan̰ aak mɛnd‑daay kalaŋ kic kɛn ɔɔɗ kɔɔɗ yɛɛɓin̰a ɓaaɗo ɔmb tammage sɛɛm sɛɛm dio.
42021003	Ɔɔ Isa ɗeekɗen ɔɔ: «'Booyki bɛɛ, m'asen taaɗa: mɛnd‑daay kɛn daay naŋ takŋ ese se, ɔmbga dɛn cir jee ɓaa se paac.
42021004	Taa jeegen se paac se ɛɗ do nak dɛnɗe ki, gaŋ mɛnd‑daay se nakŋ naan̰ ɔkŋ kɛn an tiŋg se ɓo, naan̰ ɓaaɗo ɔmbin̰ paac.»
42021005	Gɔtn se jee mɛtin̰ge taaɗ ɔɔ: «Ɓee Raa se, ute kogen j'iin̰in̰ga ute nakgen jeege ɓaano sɛrkɛ Raa ki jaay k'tamarin̰ tɛɗ aak bɛɛ bɛɛ se.» Gaŋ Isa ɗeekɗen ɔɔ:
42021006	«Ɓii kalaŋ se, ɓee kɛn aakin̰ki ɗaar aak bɛɛ bɛɛ se, jeege utu an̰ ru naŋ tak. Kon̰gen rɛɛs aak bɛɛ bɛɛ se, utu wɔɔkŋ kalaŋ kalaŋ ɔɔ ko tap ɓo 'kɔŋ tooɗn do naapin̰ ko ki eyo.»
42021007	Gɔtn se, jee mɛtin̰ ki se tɔnd mɛtin̰a ɔɔ: «Debm dooyje, 'taaɗjen tu, nakgen se 'kaan nuŋ ki? Ɔɔ naan̰ se 'tɛɗn ɔɔ ɗi jaay ɓo naaje j'an kaakŋ jeel ro ki se?»
42021008	Isa taaɗɗen ɔɔ: «Ɔndki kɔndɔ! Ɔn̰te 'kɔn̰ki jeege asen kaan̰ dala. Taa jeege dɛna utu aɗe ɓaa ute roma ɔɔ utu asen taaɗn ɔɔ: ‹Maam ɓo al‑Masi› ɔɔ: ‹Ɓɛrɛ, kaaɗn dunia aan naŋ se, ɔɔpga gɔɔrɔ.› Jee bin se, ɔn̰te 'tookki taarɗe.
42021009	«Kɛn 'booykiga jeege jaay baaga kɔɔsn maan bɔɔrɔ, ɔɔ jeege baagga tɛɗn pitini te naapa num, ɔn̰te 'ɓeerki. Taa nakgen se jaay utu 'kaana naɓo, duni se 'kɔŋ naŋ ey ɓɔrtɔ.»
42021010	Tɛr Isa taaɗɗen ɔɔ: «Naase utu aki kaakŋ jee taa naaŋ kaam kalaŋ utu kiin̰ bɔɔrɔ ute jee taa naaŋ kuuy. Taa naaŋ gaar kaam kalaŋ utu kiin̰ bɔɔrɔ te taa naaŋ gaar kɛn kuuy.
42021011	Maakŋ naaŋge tun mɛtin̰ naaŋa utu 'te makɔn̰ɔ ɔɔ gɔtgen mɛtin̰ge se ɓo utu 'tɔɔlɔ ɔɔ kɔɔn̰gen ɗɛt ɗɛt se utu 'kaan do jeege tu. Maakŋ raa ki se, naase utu aki kaakŋ nakŋ‑kɔɔɓgen magal magal kɛn utu 'teecn̰ nirl jeege.
42021012	«Kɔr jaay nakgen se 'kaan se, naase j'utu j'asen tɔkɔ, j'asen dabara ɔɔ j'utu j'asen kɔjn̰ bɔɔrɔ maakŋ ɓee kɛn Yaudgen lee tusn maak ki se ɔɔ j'utu j'asen tɔl daŋgay ki. Ɔɔ taa maam se, j'utu j'asen ɓaa naan gaarin̰ge tu ute naan magal taa naaŋge tu.
42021013	Kɛn nakgen se jaay 'kaan dose ki se, naase amki tɛɗn saaɗumge.
42021014	Kɛn 'ɓaaki ɓaa se ɔndin̰ki dose ki jiga ɔɔ ɔn̰te 'saapki do taar kɛn naase anki nakŋ dose,
42021015	num maam mala ɓo m'utu m'asen kɛɗn jeel‑taara ute taargen naase aki ɓaa taaɗa; kɛn naase jaay 'baagkiga taaɗa se, jee taamooysege se paac 'kɔŋ naajn̰ do taarse ki eyo ɔɔ 'kɔŋ ɗoobm kɛn asen 'kɔŋ tɛrl taar eyo.
42021016	Ɔɔ tɛr kɛn̰sege ute bubsege, gɛnaasege, taassegen gɔɔrɔ ute mɛɗsege se, utu asen tɔkŋ tɔl ji jee wɔɔysege tu ɔɔ maakse ki se, jee mɛtin̰ge j'utu j'aɗen tɔɔlɔ.
42021017	«Taa maam se, jeege paac utu asen kɔɔɗn kundu.
42021018	Naɓo bɛɛkŋ dose kic ɓo, kalaŋ 'kɔŋ kut eyo.
42021019	Ɔkki maakse tɔɔgɔ. Aayki kaamse ɔɔ naase aki kɔŋ kaajn̰ gɛn daayum.»
42021020	Tɛr Isa taaɗɗen daala ɔɔ: «Kɛn naase jaay aakkiga asgarge ɓaaɗo ɔl gurugga Jeruzalɛm num, 'jeelki kɛse kaaɗn tɛrɛcin̰, ɓɛrɛ aanga.
42021021	Bin se, jee kɛn iŋg taa naaŋ Jude ki se k'j'aan̰ k'j'ook maakŋ koge tu ɔɔ jeegen iŋg maakŋ gɛgɛr kɛn Jeruzalɛm ki se, k'j'aan̰ k'teecn̰ naatn ɔɔ jeegen naatn lɛ, j'ɔn̰te tɛrlo ɓeene.
42021022	Taa ɓii kɛn se ɓo, Raa utu 'kɔjn̰ bɔɔrɔ do jeege tu aan gɔɔ kɛn Kitapm Raa taaɗno.
42021023	Ɓii kɛn se, mɛndgen mɛndkaamge ute ko gaangen gɛnɗege aay kaay si se, aɗen tɛɗn ɔɔn̰ aak eyo. Taa Raa se, maakin̰ taarin̰ do jeege tun taa naaŋ kɛn gɔtn ese ɔɔ naaɗe se, utu 'kɔɔɗn yɛɛɓɗe dɛna.
42021024	Jee Jeruzalɛm ki se, j'utu j'aɗen tɔɔl ute gɔrɗ‑jɛrlɛ ɔɔ j'aɗen dirin̰ ɓulu ɔɔ j'aɗen wɔɔkŋ maakŋ naaŋge tu paac. Ɔɔ Jeruzalɛm se, j'utu j'an̰ kɔsɔ, ɔɔ jeegen Yaudge ey se utu kiŋg doɗe ki bini kaaɗɗe utu 'kaas jaayo.»
42021025	Tɛr Isa taaɗɗen daala ɔɔ: «Naan̰ kɛn se, daan kaaɗ ki, laap ki ɔɔ maakŋ k‑dijge tu se utu aki kaakŋ nakŋ‑kɔɔɓge. Ɔɔ kuulu utu 'kɔl do baar ki ɔɔ 'tɛɗn maane 'tɔnd te naapa 'keem makɔn̰ pum pum ɔɔ 'tɛɗn jeegen do naaŋ ki paac se, ɓeere aɗen kɔkɔ ɔɔ nirlɗe utu 'teece.
42021026	Jeege jaay 'kaakŋ nakgen ɔɔn̰ utu ɓaaɗo do naaŋ ki se, jee mɛtin̰ge se ɓeere sum ɓo utu aɗen tɔɔlɔ, taa nakgen ɔk tɔɔgɔ maakŋ raa ki paac se, utu 'tea.
42021027	Gɔtn se, jeege 'kaakŋ Goon Deba utu aɗe bɔɔy maakŋ gapara ki aɗe ɓaa ute tɔɔgŋ Raa, kɛn 'tɛɗn gɔtɔ wɔɔr kɛlɛŋ.
42021028	Kɛn nakgen se jaay baagga kaan num, 'ɗaapki rose ɔɔ uunki dose raan, taa Raa se ɔɔpga gɔɔrɔ asen kɔɔɗn dose.»
42021029	Tɛr Isa aalɗen naagŋ taara ɔɔ: «Aakki tu ko ba ute kaaggen kuuy paac se.
42021030	Kɛn naaɗe jaay baagga dɔɔb kamba num, naase 'jeelki ɔɔki mɛt‑kijiri aanga ɔɔ ɓara ɔɔpga gɔɔrɔ.
42021031	Bin num, naase kic ɓo aakkiga nakgen se jaay baagga kaan se, 'jeelki maakŋ Gaar Raa se ɔɔpga gɔɔrɔ.
42021032	'Booyki bɛɛ m'asen taaɗa: jee duni kɛn ɓɔrse se 'kooy naŋ ey sum ɓo, nakgen se paac utu 'kaana.
42021033	Maakŋ raa ute do naaŋa se utu 'deele, num taarumge se, 'kɔŋ deel eyo.»
42021034	Isa taaɗɗen daala ɔɔ: «Ɔndki kɔndɔ. Ɔn̰te 'dɛrlki rose gɛn kaay koono, ro kɔs magal ki ɔɔ ɔn̰te kuunki nirlse do nakge tun duni ki; ey num ɓii kɛn Goon Deba aɗe ɓaa se, asen kɔkŋ do jise ki,
42021035	aan gɔɔ gakala lee tɔnd daage se. Jeege paac do naaŋ ki se kic ɓo nakŋ se utu aɗen kaan doɗe ki bini.
42021036	Num naase iŋgki do mɛtɛkse ki; eemki Raa daayum taa nakgen se kɛn aan dose kic ɓo asen tɛɗ ɗim eyo. Ɔɔ ɓii kɛn naane se, naase aki ɓaa ɗaar naan Goon Deb ki.»
42021037	Ɓii‑raa Isa lee dooy jeege daan bɔɔr Ɓee Raa ki ɔɔ kɛn aanga nɔɔr num, naan̰ teec ɓaa lee tooɗ do kɔsn ɔlib ki.
42021038	Kɛn gɔtɔ iipga num, jeege paac ɓaaɗo lee ɔŋin̰ daan bɔɔr Ɓee Raa ki gɛn booy taarin̰a.
42022001	Ɓii laa mappan ɔk ɔrɔm eyo kɛn k'daŋin̰ laa Paak jaay ɔɔp gɔɔr se,
42022002	gɔtn se, magal jee tɛɗn sɛrkɛ Raage tu ute jee jeel taaɗn tɔɔkŋ mɛtn Ko Taar Raage je ɗoobm an goon̰ kɔkŋ Isa taa an̰ ɓaa tɔɔlɔ, naɓo naaɗe ɓeer ɓeer jeege tu.
42022003	Gɔtn se Ɓubm sitange ɓaaɗo ɛnd maakŋ Judas, kɛn k'daŋin̰ Iskariɔt se ɔɔ naan̰ kic mɛtn jee Isagen kɛn sik‑kaar‑dio.
42022004	Naan̰ ɓaa taaɗ ute magal jee tɛɗn sɛrkɛ Raage tu ute magal jee kɛn lee bɔɔb Ɓee Raa se, taa 'kɔŋ raay kɛn naan̰ an kɔkŋ Isa aɗesin̰ kɛɗa.
42022005	Kɛn naaɗe booy taar se, maakɗe raapo ɔɔ naaɗe taaɗin̰ga taaɗ ɔɔ utu an̰ kɛɗn gurs.
42022006	Naan̰ kɛn se, Judas tooko ɔɔ baag toom Isa taa kɛn naan̰ jaay aak jeege gɔtɔ num, naan̰ aɗesin̰ taaɗa ɔɔ naaɗe an̰ kɔkɔ.
42022007	Ɓii gɛn laa mappan ɔk ɔrɔm ey jaay aan se, ɓii kɛn se ɓo bɛɛki num, k'tɔjn̰ gaan baatge gɛn laa Paak gɛn Yaudge.
42022008	Taa naan̰ se ɓo, Isa ɔl Piɛr ute Jan ɗeekɗen ɔɔ: «'Ɓaa 'tɛɗjeki kɔsɔ gɛn laa Paak taa j'aki ɓaa kɔsɔ.»
42022009	Naaɗe tɔnd mɛtin̰ ɔɔ: «Naai 'je j'aisin̰ tɛɗn kaam gay?»
42022010	Isa tɛrlɗen ɔɔ: «'Ɓooyki: kɛn 'ɓaaki ɓaa maakŋ gɛgɛr ki se, naase aki dɔɔɗn ute gaaba uuno kɔɔyɔ ɗooc te maane se. Ɔkki mɛtin̰a ɔɔ 'ɓaaki maakŋ ɓee kɛn naan̰ an kɛnd maak ki se.
42022011	Kɛn aankiga num, 'taaɗki mɛl ɓee ki se ɔɔki: ‹Debm dooy jeege ɔljeno ɔɔ k'tɔnd mɛti ɔɔ ɓee gay jaay ɓo naan̰ an kɔsn kɔsn laa Paak te jee mɛtin̰ ki se?›
42022012	Num naan̰ asen taaɗn ɓee magala kɛn j'iin̰in̰ do ɓee ki raan, ɔɔ maakŋ ɓee se, nakin̰ge paac aas kart. Gɔtn ese ɓo ajeki tɛɗn kɔsn gɛn laa Paak.»
42022013	Kɛn naaɗe ɓaa aan se, ɔŋ nakge se paac aan gɔɔ kɛn Isa taaɗɗeno. Gɔtn se ɓo naaɗe tɛɗ kɔsn gɛn laa Paak.
42022014	Kɛn kaaɗn kɔsɔ jaay aan se, Isa ɓaaɗo iŋg kaaɗn tabil ki ute jee kaan̰ naabin̰ge.
42022015	Gɔtn se Isa ɗeekɗen ɔɔ: «Maam m'je ute maakum paac m'kɔsn laa Paak ute naase jaay ɓo m'dabara.
42022016	'Booyki m'asen taaɗa: maam mɔɔtn tap ɓo Laa Paak se, m'kɔŋ kɔs ey sum, bini nakŋ kɛn Laa Paak je taaɗa se utu 'kaan ɗoobin̰ ki maakŋ Gaar Raa ki.»
42022017	Gɔtn se naan̰ uun kɔɔpm kɛn ɔk tɔtn koojn̰ bin̰ se jin̰ ki, tɔɔm Raa ɔɔ ɗeekɗen ɔɔ: «Ɔkki ɔɔ 'nig aayin̰ki ute naapa.
42022018	'Booyki m'asen taaɗa: tɔtn koojn̰ bin̰ ese se, mɔɔtn m'an̰ kɔŋ kaaye ɗɔɔl ute naase ey sum, bini maakŋ Gaar Raa aɗe ɓaa.»
42022019	Tɛr naan̰ uun mappa jin̰ ki, tɔɔm Raa ɔɔ dup ɛɗɗesin̰a ɔɔ ɗeekɗen ɔɔ: «Kɛse ɓo roma kɛn m'ɛɗin̰ sɛrkɛ taa naase. Nakŋ se 'lee 'tɛɗin̰ki bini ɔɔ 'saapki dom ki.»
42022020	Kɛn naaɗe ɔs aas se, naan̰ uun kɔɔpm ɔk tɔtn koojn̰ bin̰ se ɔɔ tɛɗin̰ bin kici, taaɗɗen ɔɔ: «Tɔtn koojn̰ bin̰ kɛn maakŋ kɔɔpm ese se kɛse je taaɗn ɔɔ: Raa dɔɔkga kiji ute naase ɔɔ kɛse ɓo moosum kɛn ɔɔy taa naase.»
42022021	Kɛn naaɗe iŋg ɔs kɔs se, Isa ɗeekɗen ɔɔ: «Aakki, debm am kut se ɔlga jin̰ maakŋ baay ki ute maam tɛlɛ.
42022022	Goon Deba se, utu 'kooy aan gɔɔ kɛn Raa taaɗni, num gaŋ ɔɔn̰ deb kɛn an̰ kut se!»
42022023	Kɛn naaɗe jaay booy taar se, naaɗe baag taaɗn ute naapa ɔɔ maakɗe ki se, naŋa ɓo 'kɔŋ tɛɗn nakŋ se.
42022024	Gɔtn se, jee mɛtn Isa ki baag tɛɗn dɛkɛn̰ɛ ɔɔ naaj ute naapa ɔɔ maakɗe ki se, naŋa ɓo 'tɛɗn magala.
42022025	Gaŋ Isa ɗeekɗen ɔɔ: «'Jeelki, gaarin̰gen do naaŋ ki se iŋg do jeege tu tɛɗ jeege kusin̰a, ɔɔ magalgen tiŋg do jeege tu se, je jeege aɗen daŋ jee bɛɛ.
42022026	Num naase se, ɔn̰te 'tɛɗki bini. Anum maakse ki se, debm je 'tɛɗn magal se, ɔn̰ 'tɛɗ ron̰ aan goon cɔkɔ ɔɔ debm je tɛɗn naana se, ɔn̰ 'tɛɗn debm kaan̰ naabse.
42022027	Debm magal ɓo kɛn gay: debm kɛn iŋg ɔs kɔs lɔɓu debm kɛn kɔsɔ ooyga num lee ɓaaɗo tɔndin̰ jeege tu se ne? Debm ɔs kɔs se ɓo debm magal ey la? Anum maam m'iŋg maakse ki se aan gɔɔ m'debm tɛɗn naabse.
42022028	Kɛn maam maakŋ dubar ki se, naase ɓo, jee daayum iŋgkiro ute maama.
42022029	Aan gɔɔ Bubum ɔn̰um gaara maam ki se, maam kic m'ɔn̰sen gaara naase ki,
42022030	taa naase aki ɓaa kɔsɔ ɔɔ aki kaaye ute maama maakŋ gaarum ki. Ɔɔ naase utu aki kiŋg do kaag doge tu gɛn kɔjn̰ bɔɔrɔ do taa ɓee gaan Israɛlge tun sik‑kaar‑di se.»
42022031	Gɔtn se Isa ɗeek Simon ki ɔɔ: «Simon, Simon, 'booyo! Ɓubm sitange se tɔndga mɛta ɔɔ je ai lɔɔyɔ aan gɔɔ teen̰ k'lɔɔyin̰ maakŋ gɛrt ki se.
42022032	Gaŋ maam m'tɔndga mɛtn Raa taa naai, taa kaal maaki kɛn naai aal dom ki se, 'tɛɗn cɛr eyo. Ɔɔ kɛn naai jaay tɛrloga gɔtum ki num, gɛnaaige se, ɛɗɗen kaay kaama taa 'tɛɗn jee tɔɔgɔ naan maam ki.»
42022033	Gaŋ Piɛr tɛrlin̰ ɔɔ: «Mɛluma, maam m'tookŋ m'ɓaa daŋgay ki ute naai ɔɔ m'kooy ute naai.»
42022034	Tɛr Isa tɛrlin̰ ɔɔ: «'Booyo, Piɛr, m'ai taaɗa: jaaki se, kɔr kɔrɔn̰jɔ 'kɔɔy ey sum ɓo, naai 'naajn̰ ɗɔɔl mɔtɔ ɔɔ 'ɗeekŋ ɔɔ 'jeelum eyo.»
42022035	Gɔtn se, Isa ɗeekɗen daala ɔɔ: «Kaaɗ kɛn m'ɔlseno naaba jaay m'taaɗsen m'ɔɔ ɔn̰te 'kuunki gursi, ɓɔɔnɔ ɔɔ saa se, ɗim baatsege la?» Naaɗe tɛrlin̰ ɔɔ: «Ɗim baatje te eyo.»
42022036	Tɛr naan̰ ɗeekɗen daala ɔɔ: «Ɓɔrse se, debm ɔk gurs lɛ, uunu ɔɔ debm ɔk ɓɔɔnɔ kic lɛ, uunu; ɔɔ debm ɔk gɔrɗ‑jɛrlɛ ey lɛ dugŋ naatn ute kal magalin̰a ɔɔ n̰'dugŋ gɔrɗ‑jɛrlɛ.
42022037	Taa naan̰ se, maam m'ɗeekseni: taar kɛn Kitap taaɗ rom ki se, utu 'kaan ɗoobin̰ ki kɛn ɔɔ: naan̰ se se j'aalga mun̰ maakŋ jee tujge tu. «Taar se ɓo ɓɔrse aanga ɗoobin̰ ki.»
42022038	Gaŋ jee mɛtin̰ ki tɛrlin̰ ɔɔ: «Mɛlje, naaje j'ɔk gɔrɗ‑jɛrlɛ di ara.» Naan̰ tɛrlɗen ɔɔ: «Kɛse bɛɛga sum, taarse se ɔn̰in̰ki.»
42022039	Gɔtn se Isa teec ɓaa ook do kɔs ɔlib ki, gɔtn kɛn naan̰ lee ɓaan ro ki. Ɔɔ jee mɛtin̰ ki se, ɓaa ute naan̰a.
42022040	Kɛn naaɗe aan gɔtn ese se, naan̰ ɗeekɗen ɔɔ: «'Tɔndki mɛtn Raa taa naase aki koocn̰ maakŋ nakŋ naam ki eyo.»
42022041	Tɛr Isa iik tɔɔk cɛɛs ki daanɗe ute jee mɛtin̰ ki se kaam kund koa; gɔtn se naan̰ ɛrg naaŋ ki ɔɔ baag tɔnd mɛtn Raa,
42022042	ɗeek ɔɔ: «Bua, kɛn naai 'je num, kɔɔpm dubar utu 'kaan dom ki se, naai iikin̰ naatn dɔkɔ rom ki. Num gaŋ 'tɛɗ aan gɔɔ kɛn naai maaki jen ro ki, aan gɔɔ kɛn maam ɓo m'je se eyo.»
42022043	Gɔtn ese kɔɗn Raa bɔɔyo maakŋ raa ki ɓaaɗo ɛɗin̰ gaab tɔɔgɔ.
42022044	Kɛn Isa jaay maakin̰ tuj kasak kasak se, naan̰ tɔnd mɛtn Raa bini gɔtɔŋgin̰ teec ron̰ ki jaay taɗ naaŋ ki se tec aan gɔɔ mooso.
42022045	Kɛn naan̰ tɔnd mɛtn Raa jaay aas se, iin̰ ɓaaɗo ɔŋ jee mɛtin̰ ki ɔɔ ute maak‑tujɗe se ɔlɗen naaɗe tooɗ bia.
42022046	Naan̰ ɗeekɗen ɔɔ: «Gɛn ɗi jaay 'tooɗki bi se? Iin̰ki raan ɔɔ 'tɔndki mɛtn Raa, taa aki koocn̰ maakŋ nakŋ naam ki eyo.»
42022047	Kɛn Isa utu taaɗ taaɗ ɓɔrt sum ɓo, jee dɛnge teeco ɔɔ debm tɔɔɗɗeno se ron̰ Judas. Naan̰ se mɛtn jee Isagen sik‑kaar‑di se. Naan̰ ɓaaɗo cɛɛ Isa ki, baam ɔkin̰a ɔɔ aay ciilin̰.
42022048	Ɔɔ Isa tɛrlin̰ ɔɔ: «Judas, ute baam kɔkŋ kɛn naai 'baam ɔkuma ɔɔ aay ciilum se ɓo, naai an kutn Goon Deba ne?»
42022049	Jee kɛn cɛɛ Isa ki jaay aak nakŋ kɛn utu 'tɛɗ se, naaɗe ɗeekin̰ ɔɔ: «Mɛlje, jee ese j'aɗen tɔgŋ ute gɔrɗ‑jɛrljege se la?»
42022050	Maakɗe ki se, deb kalaŋ ɔɔɗo gɔrɗ‑jɛrlin̰a ɔɔ ɔg gaaŋ te bi do ji daama gɛn debm tɛɗn naabm magal debm tɛɗn sɛrkɛ Raa ki.
42022051	Num gaŋ Isa taaɗɗen ɔɔ: «Ɔn̰ki! Ɔn̰te 'tɛɗki bini.» Ɔɔ Isa ɔl jin̰ ut bi gaabm se ɔɔ gaabm se ɔŋ lapia.
42022052	Gɔtn se Isa taaɗ jeege tun ɓaan̰o kɔkɔ ɔɔ jee se, magal jee tɛɗn sɛrkɛ Raage tu, magal jee kɛn lee bɔɔb Ɓee Raa ute magal taa Ɓee Yaudge ɔɔ ɗeekɗen ɔɔ: «Naase 'teeckiro ute gɔrɗ‑jɛrlsege ɔɔ sirɗsege se, aan gɔɔ 'ɓaakiro kɔkŋ debm ɓoogo.
42022053	Ey num ɓii‑raa, maam m'tiŋgo ute naase daan bɔɔr Ɓee Raa ki ɔɔ nam tap ɓo ɔŋ ɔl te jin̰ rom ki eyo. Naɓo ɓɔrse se, kaaɗn naasen ɔkki tɔɔgɔ maakŋ gɔt kɛn ɔɔɗ se ɓo, aanga.»
42022054	Kɛn naaɗe jaay ɔk Isa se, naaɗe ɓaansin̰o maakŋ ɓee magal debm tɛɗn sɛrkɛ Raa ki. Naan̰ kɛn se, Piɛr lee tɔl goosɗe kaam mɔɔtn dɔkɔ.
42022055	Kɛn naaɗe jaay aan se, ɔŋ gɔtn se k'tuuyga tuuy pooɗo daan bɔɔr ki ɔɔ jeege iŋg riib riibi ɔɔ Piɛr ɓaaɗo iŋg riib ute naaɗe kici.
42022056	Mɛnd tɛɗn naabm gɔtn ese jaay aakin̰ naan̰ iŋg riib riib pooɗo se, naan̰ ɔndin̰ kaama tak ɔɔ ɗeek ɔɔ: «Gaabm se kic debm naan̰a.»
42022057	Gaŋ Piɛr naaj ɔɔ: «Mɛnd ara, ɓɛrɛ, gaabm se maam m'jeelin̰ eyo.»
42022058	Tɛr cɔkɔ sum ɓo, deb kuuy aakin̰ se, ɗeekin̰ ɔɔ: «Naai kic 'mɛtn naaɗe.» Ɔɔ Piɛr tɛrlin̰ ɔɔ: «A‑a, maam mɛtn naaɗe eyo.»
42022059	Cɔkɔ sum se, deb kuuy ɓaaɗo ɗeekin̰ daala ɔɔ: «Ɗeer ɗeer, gaabm ese debm naan̰ kici, taa naan̰ se kic kɔɗ Galile.»
42022060	Gaŋ Piɛr tɛrlin̰ ɔɔ: «Taari se tap ɓo, naai 'je ɗeekŋ ɔɔ ɗio?» Gaŋ kɔr naan̰ utu taaɗ taaɗ ɓɔrt se sum ɓo, kɔrɔn̰jɔ naar ɔɔɗ ɔɔyɔ.
42022061	Gɔtn se, Mɛljege tɛrl aak Piɛr, ɔɔ kɛn kaamɗe jaay dɔɔɗ se, Piɛr naar saap do taar kɛn Mɛljege taaɗin̰o, kɛn ɔɔ: «Jaaki, kɔr kɔrɔn̰jɔ tɔɔy ey sum ɓo, naai am baatn ɗɔɔl mɔtɔ.»
42022062	Gɔtn se naan̰ teeco ɔɔ baag keeme gab gab.
42022063	Jee iŋg bɔɔb Isa se, naaɗe tɛrɛcin̰ mɛtin̰a ɔɔ tɔndin̰a.
42022064	Naaɗe teelin̰ kaamin̰a, tɔndin̰a ɔɔ taaɗin̰ ɔɔ: «Debm taaɗ taar teeco taar Raa ki se, 'taaɗjen tu: debm kɛn tɔndi se tap ɓo naŋa?»
42022065	Gɔtn ese, naaɗe naajin̰ rap rap.
42022066	Tanɔɔrin̰ nɔɔrin̰ se, magal taa ɓee Yaudge, magal jee tɛɗn sɛrkɛ Raage tu ute jee jeel taaɗn tɔɔkŋ mɛtn Ko Taar Raage, naaɗe se ɓo jee kɛn lee aak mɛtn taarge, naaɗe tusu paac ɔɔ ɔl j'ɔk k'ɓaano te Isa naanɗe ki.
42022067	Aan gɔtn se, naaɗe tɔnd mɛtin̰a ɔɔ: «Kɛn naai ɓo al‑Masi lɛ, 'ɗeekjeni.» Isa tɛrlɗen ɔɔ: «Maam m'taaɗsenga kic lɛ, naase aki 'tookki eyo.
42022068	Ɔɔ kɛn m'tɔnd mɛtse kic lɛ, naase amki 'kɔŋ tɛrl eyo.
42022069	Num naan ki se, Goon Deba se utu 'ɓaa kiŋg do ji daam Raa Sidburku ki.»
42022070	Naaɗe paac tɛrlin̰ ɔɔ: «Do taari ki se, naai je ɗeekŋ ɔɔ naai ɓo 'Goon Raa ɗaamo?» Isa tɛrlɗen ɔɔ: «Kɛse naase malin̰ge ɓo 'taaɗki ɔɔki maam Goon Raa.»
42022071	Gɔtn se naaɗe ɗeek ɔɔ: «Naase nakage k'jeki saaɗn nam kuuy se, gɛn ɗi daala! Naajege lɛ, k'booyin̰kiga te bijege, naan̰ mala ɓo taaɗjeki ute taarin̰a.»
42023001	Jee se iin̰o paac taa naap ki, ɔko Isa ɔɔ ɓaansin̰ naan magal Rɔmɛge tu k'daŋin̰ Pilat.
42023002	Gɔtn se, naaɗe baagin̰ tɔɔl taara don̰ ki ɔɔ: «Naaje k'j'ɔŋo gaabm se tɛɗ tɛɗ pitini maakŋ naaŋje ki. Naan̰ gaas jeege ɔɔ j'ɔn̰te kɔgŋ miiri Gaar magal iŋg Rɔm ki kɛn k'daŋin̰ Sezar se ɔɔ ɗeek jeege tu ɔɔ naan̰ ɓo al‑Masi, naan̰ ɓo gaarge.»
42023003	Gɔtn se Pilat tɔnd mɛtin̰ ɔɔ: «Naai ɓo Gaar Yaudge la?» Isa tɛrlin̰ ɔɔ: «Aan gɔɔ kɛn naai 'ɗeekin̰ se.»
42023004	Ɔɔ Pilat tɛrl aak magal jee tɛɗn sɛrkɛ Raage tu ute jee dɛnge se ɔɔ ɗeekɗen ɔɔ: «Gaabm se, maam m'ɔŋin̰ tuj te ɗim kɛn aas kutin̰ eyo.»
42023005	Gaŋ naaɗe dɔɔk taar ɔn̰ eyo ɔɔ ɗeek ɔɔ: «Gaabm se ɔɔs mɛtn jeege ute dooy kɛn naan̰ lee dooy jeege se. Naan̰ baago dooy jeege taa naaŋ Galile ki ute taa naaŋ Jude ki ɔɔ bini ɓɔrse aanga gɔtjege tu Jeruzalɛm ki ara kici.»
42023006	Kɛn Pilat jaay booy taarɗe se, tɔnd mɛta ɔɔ: «Gaabm se tap ɓo, 'tɛɗn kɔɗ Galile la?»
42023007	Kɛn k'taaɗin̰ j'ɔɔ Isa se mɛtn jee Gaar Ɛrɔdge se, gɔtn se naan̰ ɔlin̰ gɔtn Ɛrɔd ki, taa ɓii kɛn se, Ɛrɔd kic utu Jeruzalɛm ki.
42023008	Kɛn Ɛrɔd jaay aak Isa se, maakin̰ raap aak eyo, taa do dɔkin̰ tap ɓo, naan̰ je an̰ kaaka taa naan̰ se, booyga booy jeege lee ɔɔs kɔɔs maanin̰a. Ɔɔ naan̰ je an̰ tɛɗn nakŋ‑kɔɔɓm gam naanin̰ ki ɔɔ naan̰ 'kaaka.
42023009	Naan̰ tɔnd mɛtin̰ ɗɔɔl cɔk cɔk, naɓo Isa tɛrlin̰ taar ɗim eyo.
42023010	Kaaɗ kɛn se, magal jee tɛɗn sɛrkɛ Raage tu ute jee jeel taaɗn tɔɔkŋ mɛtn Ko Taar Raage se tɔlin̰ taargen deer deer don̰ ki.
42023011	Ɔɔ Ɛrɔd ute asgarin̰ge se tɛɗin̰ rɛn̰ rɛn̰ ɔɔ tɛrɛcin̰ mɛtin̰ ki. Tɛr naaɗe uusin̰ kal ute ron̰a ɔmb birin̰ birin̰, jaay ɓo naaɗe ɔlin̰ gɔtn Pilat ki.
42023012	Ey num, do dɔkin̰ Ɛrɔd te Pilat se taarɗe ɓaa eyo; num gaŋ ɓii kɛn se sum ɓo, naaɗe tɛɗn mɛɗn naapge.
42023013	Gɔtn ese Pilat daŋ tus magal jee tɛɗn sɛrkɛ Raage tu, magalgen gɔtn ese ɔɔ ute jee dɛnge paac,
42023014	ɔɔ naan̰ ɗeekɗen ɔɔ: «Naase ɔk 'ɓaamkiro te gaabm ese se ɔɔki naan̰ ɔɔs kɔɔs mɛtn jeege ɔɔ naanse ki se sum ɓo, maam tɔnd mɛtin̰a do taarge tun naase 'tɔlin̰ki don̰ ki paac se, naɓo maam m'ɔŋin̰ naan̰ tuj te ɗim kɛn aas kutin̰ eyo.
42023015	Ɛrɔd kic ɓo ɔŋ te taar kɛn aas tɔɔlin̰ eyo jaay ɔlumsin̰o gɔtn ara se. Ɔɔ gaabm se ne ɗim naan̰ tuj jaay j'ansin̰ tɔɔl ro ki se gɔtɔ.
42023016	Ɓɔrse, maam m'an̰ kɔnd ute mɛɛjɛ ɔɔ m'an̰ kɔn̰ 'ɓaa.»
42023017	[Kɛn laa Paak jaay aanga tak ɓo, maakŋ jeeɗege tun k'tɔkɗe daŋgay ki se, Pilat lee tɔɔɗ tɔlɗe tɔl debm daŋgay kalaŋ.]
42023018	Gɔtn se naaɗe dɔɔb ɔɔɗ ɔɔy taa naapki caa ɔɔ: «Gaabm se, 'tɔɔlin̰a ɔɔ ɔɔɗ ɔljeno Barabasi!»
42023019	Ey num Barabas se, j'ɔkin̰ daŋgay ki taa pitin kɛn naan̰ tɛɗo maakŋ gɛgɛr kɛn Jeruzalɛm ki. Naan̰ kɛn se naan̰ tɔɔloga tɔɔl deba.
42023020	Tɛr Pilat tɔnd mɛtɗe daala, taa naan̰ je ɗoobm kɛn an̰ kɔɔɗn kɔl Isa.
42023021	Kɛn naaɗe jaay booy taar se, tɛr dɔɔb ɔɔy caa ɔɔ: «Naan̰ se, 'tup 'tɔɔlin̰ ro kaag ki! 'Tup 'tɔɔlin̰ ro kaag ki!»
42023022	Gɔtn se Pilat tɔnd mɛtɗe gɛn k‑mɔtɔge tu ɔɔ: «Gaabm se tap ɓo tujga ɗi? Ey num maam m'ɔŋ te ne ɗim kɛn aas tɔɔlin̰ eyo. Ɓɔrse, maam m'an̰ kɔnd te mɛɛjɛ ɔɔ m'an̰ kɔɔɗn kɔlɔ.»
42023023	Gaŋ naaɗe tɔɔy makɔn̰ɔ ɔn̰ eyo ɔɔ taaɗ ɔɔ: «Gaabm se k'tup k'tɔɔlin̰ ro kaag ki.» Kɛn naaɗe tɔɔy se, tɛɗ dir dir ɓaa deel doa.
42023024	Gɔtn se Pilat took gɛn tɛɗn nakgen kɛn naaɗe maakɗe jen ro ki se.
42023025	Naan̰ ɔl k'ɓaa k'j'ɔɔɗ j'ɔlɗen gaabm kɛn naaɗe jen̰ se; ey num naan̰ ɓo debm pitin tɔɔlɔ deba jaay j'ɔlin̰ daŋgay ki se. Gaŋ gɛn Isa se, naan̰ ɛɗɗesin̰ kaam jiɗe ɔɔ ɗeekɗen ɔɔ: «'Tɛɗin̰ki aan gɔɔ kɛn naase maakse jen ro ki.»
42023026	Kɛn naaɗe ɓaan ɓaa te Isa se, naaɗe dɔɔɗ ute gaaba kalaŋ k'daŋin̰ Simon kɔɗ Sirɛn. Naan̰ iin̰o naatn ɔɔ deel deel te ɗoobm se. Naaɗe ɔkin̰ taa tɔɔgɔ gɛn kuun kaagŋ j'an̰ ɓaa tupm Isa ro ki se ɔɔ naan̰ uun kaagŋ se ɔɔ leen mɛtn Isa ki.
42023027	Kɛn Isa ɓaa ɓaa se, jeege dɛna ɔk mɛtin̰a. Maakɗe ki se mɛtin̰ge mɛndge ɔɔ mɛndgen se jaay aakin̰ se, tɔnd tarkaaɗɗege tɔɔyɔ eemin̰ nɔɔ.
42023028	Isa tɛrl aakɗe ɔɔ ɗeekɗen ɔɔ: «Mɛndgen Jeruzalɛm ki, ɔn̰te 'keemki taa maama. Num eemki ɓo taa naase malin̰ge ɔɔ taa gɛnsege.
42023029	'Booyki, kaaɗin̰ utu 'kaan se k'ɗeekŋ j'ɔɔ: maak‑raapo mɛndkartge tu, mɛndgen ooj nam te te eyo ɔɔ kɛngen siɗege gaange aay nam te te eyo.
42023030	Ɓii kɛn naane se, jeege 'taaɗn koge tu ɔɔ: ‹'Toocki doje ki› ɔɔ 'taaɗn kɔsge tu ɔɔ: ‹'Deebki doje ki›.
42023031	Taa nakgen se jaay aan do ko kaag kɛn zɛɛrɛ se, do ko kaag kɛn tuutu se, tap ɓo 'tɛɗn ɔɔ ɗio?»
42023032	Gɔtn se k'tɔk k'ɓaano ute jeege dio ɔɔ jee se, jee kɛn tujga tuj ɗim, taa j'aɗen ɓaa tɔɔl ute Isa.
42023033	Kɛn naaɗe jaay aan gɔtn k'daŋin̰: kaaɗn do deba se, naaɗe tup Isa ro kaag ki ɔɔ jee kɛn tujga tuj ɗim se kic k'tupɗe ro kaagge tu. Deb kalaŋ k'j'uun k'ɗaarin̰ do ji daamin̰ ki ɔɔ deb kalaŋ k'j'uun k'ɗaarin̰ do ji jeelin̰ ki.
42023034	Kɛn Isa jaay k'tup k'ɗaarin̰ ro kaag ki se, ɗeek ɔɔ: «Bua, 'tɔɔlɗe kusin̰ɗe, taa nakŋ naaɗe tɛɗ se, naaɗe jeel eyo.» Gɛn nigŋ kal Isa se, naaɗe tɛɗin̰ salatia ɔɔ debm kɛn oocin̰ga ɓo uunu uunu.
42023035	Gɔtn se jee dɛnge ɗaar aakin̰a; ɔɔ jee magalge se, ɔɔyin̰ koogo mɛtin̰ ki ɔɔ ɗeek ɔɔ: «Jee kuuy se, naan̰ aajɗenoga; kɛn naan̰ ɓo al‑Masi kɛn Raa bɛɛr ɔɔɗin̰ ɗeer num, ɓɔrse n̰'aaj ron̰ mala.»
42023036	Asgarge kic ɓo tɛrɛcin̰ mɛtin̰ ki; naaɗe ɓaaɗo cɛɛn̰ ki ɔɔ ɛɗin̰ tɔtn koojn̰ bin̰ kɛn mooy se,
42023037	ɔɔ ɗeekin̰ ɔɔ: «Kɛn naai jaay 'Gaar Yaudge num, aaj roi mala!»
42023038	Kɛn naaɗe jaay utu tupin̰ tup ro kaag ki se ɓo, naaɗe raaŋ ɔlin̰ kaam don̰ ki ɔɔ: Kɛse ɓo Gaar Yaudge.
42023039	Maakŋ jeege tun di kɛn tujga tuj ɗim jaay k'tup k'tɔɔlɗe ro kaagge tu ute naan̰ se, deb kalaŋ naajin̰ ɔɔ: «Naai ɓo al‑Masi ey la? Kɛn bin num, naai mala aaj roi ɔɔ aajje naaje kici.»
42023040	Gaŋ deb kalaŋ uunin̰ kaamin̰ ɗeekin̰ ɔɔ: «Naai se, 'ɓeer Raa ki eyo. Ey num, naai 'maakŋ dubar ki aan gɔɔ naan̰ kici.
42023041	Gɛn naaje se, kɛn k'dabarje kic ɗoobin̰a. Taa naaje se k'tujga tuju. Num gaŋ naan̰ se, tuj te ɗim eyo.»
42023042	Gɔtn se naan̰ ɗeek Isa ki ɔɔ: «Isa, ɓiin naai aɗe ɓaa maakŋ gaari ki se, 'saap dom ki.»
42023043	Isa tɛrlin̰ ɔɔ: «'Booy bɛɛ m'ai taaɗa: jaaki sum ɓo, naai 'ɓaa te maam gɔtn Raa ki.»
42023044	Kɛn kaaɗa jaay ɓaa kaasn katar tir se, do naaŋa te magalin̰ se gɔtɔ ɓaa ilim dib bini aan katar do tɛgɛr ki.
42023045	Kaaɗa paac, j'ɔŋ j'aakin̰ eyo. Naan̰ kɛn se, kal deer magal kɛn k'gaaŋ maakŋ Ɓee Raa se, nɛɛpo raan daan ki bini aan naaŋ ki tak.
42023046	Gɔtn ese, Isa ɔɔɗ ɔɔy makɔn̰ɔ ɔɔ: «Bua, kom se, m'ɔn̰isin̰ kaam ji.» Kɛn naan̰ taaɗ taarin̰ aas se, ɔn̰ kon̰ teece.
42023047	Kɛn bubm asgarge jaay aak nakŋ deel se, naan̰ nook Raa ɔɔ ɗeek ɔɔ: «Ɗeer ɗeer, gaabm se, naan̰ debm daan ki!»
42023048	Ɔɔ jeegen kɛn ɓaaɗo aak nakŋ deel se, kɛn naaɗe jaay uun tɛrl ɓaa ɓaa se, maakɗe tuj se tɔnd tarkaaɗɗege.
42023049	Num jee deelga deel ute naan̰a ɔɔ mɛndgen baago kɔkŋ mɛtin̰ taa naaŋ Galile ki se, naaɗe se paac ɗaar gɔtn dɔkɔ jaay ɓo aakin̰a.
42023050	Gɔtn se, gaaba kalaŋ ron̰ Yusup ɔɔ naan̰ se, maakŋ magalge tun kɛn lee aak mɛtn taarge se. Naan̰ se debm bɛɛ ɔɔ debm daan ki.
42023051	Gaabm se iin̰o maakŋ gɛgɛr Yaudge tun k'daŋin̰ Arimate. Ɔɔ nakŋ jeen̰ge tɛɗ paac se, naan̰ ɔl te taarin̰ maak ki eyo. Taa naan̰ iŋg aak kaak kaam maakŋ Gaar Raa kɛn utu 'kaan se.
42023052	Gaabm se ɓaa ɔŋ Pilat ɔɔ tɔnd mɛtin̰a taa an̰ kɔn̰ ro Isa se, naan̰ an̰ ɓaa kɔl maakŋ iiɓ ki.
42023053	Pilat ɔn̰in̰sin̰a ɔɔ naan̰ ɓaa bɔɔy ro Isa naatn ro kaag ki. Gɔtn se Yusup teelin̰ ute kal duubu ɔɔ ɓaa ɔl aalin̰ maakŋ iiɓ kɛn j'ɔŋ ko sum ɓo j'uɗ k'ɗaapin̰a. Ɔɔ iiɓm se, ɓii kalaŋ j'ɔl k'naam te nam maak ki eyo.
42023054	Ɓiin se, jeege ɗaap ɗaap roɗe taa tɛgɛr sum ɓo, ɓii sebit se baaga.
42023055	Mɛndgen baago daan Isa Galile ki se, ɓaa te Yusup kalaŋ gɛn ɓaa kaakŋ iiɓm kɛn j'ɔl j'aal ro Isa maak ki se.
42023056	Ɔɔ kɛn naaɗe jaay ɔk tɛrl ɓeen se, naaɗe ɓaa tɛɗo nakŋ oot nijimi ute itir gɛn ɓaa kɔtn ro Isa ki. Ɓii sebit ki se, naaɗe iŋg tɔɔl maakɗe taa Ko Taar kɛn Raa ɛɗo Musa ki se gaasɗenga gaasa ɔɔ j'ɔn̰te tɛɗn ɗim.
42024001	Ɓii dumas ki, tanɔɔrin̰ nɔɔrin̰ sum ɓo, mɛndgen se iin̰ ɓaa taa ɓaaɗ kɛn j'ɔl j'aalo ro Isa maak ki se, ute nakŋ oot nijimi ɔɔ ute itir kɛn naaɗe tɛɗin̰o se.
42024002	Kɛn naaɗe jaay aan se, ɔŋ ko kɛn k'gaasn taa ɓaaɗa se, k'dircilin̰ga naatn.
42024003	Num kɛn naaɗe jaay ɛnd maak ki se, ɔŋ te ro Mɛljege Isa eyo.
42024004	Naaɗe aak nakŋ se, ɔkɗen taaɗ eyo. Gɔtn ese sum ɓo, naaɗe naar aak gaabge dio ute kalɗege raap lak lak.
42024005	Kɛn naaɗe aak jeegen se, dɔrlɔ ɔɔ nirlɗe teece ɔɔ gɔtn se naaɗe no doɗe naaŋ ki. Ɔɔ gaabgen se taaɗɗen ɔɔ: «Debm zɛɛrɛ jaay 'jen̰ki daan jeege tun ooyga kooy se tap ɓo, gɛn ɗi?
42024006	Gɔtn ara se, naan̰ gɔtɔ! Gaŋ naan̰ se duroga daan yoge tu. Naase 'saapki tu do taar kɛn naan̰ taaɗseno taa naaŋ Galile ki,
42024007	kɛn naan̰ ɗeekseno ɔɔ: ‹Goon Deba se j'utu j'an̰ kɔkŋ kɔl ji jee kusin̰ge tu. Naaɗe utu an̰ tupm ro kaag ki ɔɔ ɓii k‑mɔtɔge tu se, naan̰ utu 'duru.›»
42024008	Gɔtn ese se naaɗe naar saap do taar kɛn Isa taaɗɗeno se.
42024009	Taa ɓaaɗ ki se, naaɗe ɔk tɛrlo ɓaaɗo taaɗ jee mɛtin̰ kɛn sik‑kaar‑kalaŋ ute jee kuuy paacn̰ iŋg te naaɗe se.
42024010	Mɛndgen ɓaano ute labar se, naaɗe Mari kɛn iin̰o Magdala ki ute Jaan, Mari ko Jak ute mɛndgen mɛtin̰ge kuuy kici; naaɗe ɓaaɗo taaɗn nakŋ se jee kaan̰ naabm Isage tu.
42024011	Kɛn jee kaan̰ naabm Isage jaay booy taar se, naaɗe baate tooko, booyɗesin̰ aan gɔɔ taar jee dɛrlge.
42024012	Anum Piɛr se, iin̰ aan̰ ɓaa taa ɓaaɗ ki. Ɔɔ kɛn naan̰ jaay aan se, no aak maakŋ ɓaaɗa, aak kalge kalin̰ ki sum ɔɔ num nakŋ kɛn deel se, ɔkin̰ taaɗ eyo. Gɔtn se naan̰ ɔk tɛrl ɓaa ɓeen̰ ki.
42024013	Ɓii kɛn se sum ɓo, jee mɛtn Isa kɛn di se, iin̰ ɓaa ɓaa maakŋ naaŋ kɛn k'daŋin̰ Emaus. Emaus ute Jeruzalɛm se, daanin̰ dɔk cɔkɔ.
42024014	Kɛn naaɗe ɓaa ɓaa se, uun maan nakgen kɛn deelo Jeruzalɛm ki se.
42024015	Kɛn naaɗe jaay maan maan ute naapa se, gɔtn se Isa mala ɔŋ mɛtɗe ɔɔ ɔk ɗoob ute naaɗe tɛlɛ.
42024016	Naaɗe aakin̰ ute kaamɗe, naɓo ɗim gaasɗe naaɗe ɔŋ aak ɔkin̰ eyo.
42024017	Gɔtn se Isa tɔnd mɛtɗe ɔɔ: «Mɛtn taar ɗi jaay 'ɓaaki ɓaa jaay 'lee 'naajki te naapa se?» Gɔtn se naaɗe ɔk ɗaar yip ɔɔ maakɗe tuju.
42024018	Maakɗe ki se, deb kalaŋ k'daŋin̰ Klɛopas se tɛrlin̰ ɔɔ: «Jee Jeruzalɛm ki paac booyga nakgen deel ɓiin naane se. Ɔɔ naai 'kali ki sum ɓo, 'booy te ey ne!»
42024019	Isa tɔnd mɛtɗe ɔɔ «Ɗi ɓo tɛɗa?» Naaɗe tɛrlin̰ ɔɔ: «Nakŋ jaay aan do Isan iin̰o Nazarɛt ki se. Naan̰ se debm magal taaɗ taar teeco taar Raa ki. Naan Raa ki ɔɔ naan jeege tu se, naan̰ taaɗ taara ute tɔɔgŋ Raa ɔɔ tɛɗ nakgen deel doa.
42024020	Gaŋ magal jee tɛɗn sɛrkɛ Raajege tu, ute magaljege se ɔk ɔlin̰ ji jeege tu ɔɔ ɔjin̰ bɔɔrɔ don̰ ki taa j'an̰ ɓaa tɔɔlɔ ɔɔ naaɗe ɓaa tup tɔɔlin̰ ro kaag ki.
42024021	Ey num, naaje k'j'iŋg k'j'ɔnd doje j'ɔɔ, naan̰ ɓo debm kɛn utu kɔɔɗn do gaan Israɛlge. Num nakgen se jaay deel sum se, ɓɔrse tɛɗga ɓii mɔtɔ.
42024022	Ɗeere, mɛndgen kandum maakje ki se, ɓaaɗo taaɗjen taar deel doa, taa naaɗe, tanɔɔrin̰ nɔɔrin̰ se, iin̰ iŋgo taa iiɓ ki,
42024023	ɔɔ naaɗe ɔŋ te ro Isa eyo. Naaɗe ɔk tɛrl ɓaaɗo taaɗjen ɔɔ naaɗe aako kɔɗn Raage ɔɔ kɔɗn Raage se ɗeekɗeno ɔɔ: ‹Isa num, utu te kaamin̰a!›
42024024	Jeejegen mɛtin̰ge kic iin̰ iŋgo taa iiɓ ki ɔɔ ɔŋo nakge se aan gɔɔ kɛn mɛndge taaɗjeno se sum, naɓo yon̰ se, naaɗe aakin̰ te te eyo.»
42024025	Gɔtn se Isa ɗeekɗen ɔɔ: «Naase se dose biga ɔɔ taargen jee taaɗ taar teeco taar Raa ki taaɗo se lɛ, naase booy ɔkki mɛtin̰ eyo ɔɔ naase lɛ 'took aalki maakse do ki yɔkɔɗ eyo!
42024026	Bɛɛki se, al‑Masi 'dabar, jaay ɓo Raa an̰ nooko.»
42024027	Ɔɔ naan̰ baagɗen tɔɔkŋ mɛtn taargen kɛn Kitap taaɗ ron̰ ki ɔɔ naan̰ uun mɛtin̰ ute Kitapm Musa bini aan do Kitapm jee taaɗ taar teeco taar Raa ki paac.
42024028	Kɛn naaɗe jaay aan cɛɛ naaŋ kɛn naaɗe ɓaa ɓaa maak ki se, Isa ɓaa aan gɔɔ aki gaaŋ taaro.
42024029	Num gaŋ naaɗe ɔk ɗaar mɛtin̰ ki tak ɗeekin̰ ɔɔ: «Ɔɔp te naaje, taa kaaɗa ɓaaga ɔɔ gɔtɔ kic lɛ, ɔkga jin̰a.» Ɔɔ naan̰ tooko ɛnd ɓaa iŋg ute naaɗe.
42024030	Kɛn naaɗe iŋg ɔs kɔs do tabil ki se, Isa uun mappa jin̰ ki, tɔɔm Raa, dupin̰a ɔɔ ɛɗɗesin̰a.
42024031	Gɔtn se kaamɗe ɔɔɗ aaka ɔɔ naaɗe aak jeelin̰a; naɓo kaaɗ kɛn se sum ɓo, naan̰ iig naanɗe ki.
42024032	Naaɗe taaɗ ute naapa ɔɔ: «Kɛn k'ɓaakiro ɓaa ɗoob ki jaay, naan̰ taaɗ tɔɔkjeki mɛtn taar maakŋ Kitap ki se, taarin̰ se ɔs maakjege aak eyo.»
42024033	Naan̰ kɛn se sum ɓo, naaɗe naar iij‑ɔk tɛrl Jeruzalɛm ki; ɔɔ naaɗe ɓaa ɔŋ jeegen sik‑kaar‑kalaŋ se, tusga ute jee kɛn leeɗo ute naaɗe kalaŋ se.
42024034	Kɛn naaɗe jaay aan se, jee se dɔɔɗɗen ute taargen se ɔɔ ɗeekɗen ɔɔ: «Ɗeere, Mɛljege se, duroga daan yoge tu ɗeer ɗeer ɔɔ teecoga naan Simon ki!»
42024035	Ɔɔ naaɗe kic taaɗɗen nakŋ kɛn aanɗeno ɗoob ki ɔɔ kaaɗ kɛn Isa uun mappa, tɔɔm Raa jaay ɓo, naaɗe aak jeelin̰ ro ki se.
42024036	Kɛn naaɗe utu taaɗ taaɗ sum ɓo, gɔtn se naaɗe aak Isa mala ɗaar ɗaar daanɗe ki. Ɔɔ naan̰ ɗeekɗen ɔɔ: «Ɔn̰ tɔɔsn Raa 'tɛɗn te naase!»
42024037	Num kɛn naaɗe aakin̰ se, nirlɗe teece ɔɔ ɓeere ɔkɗe ɔɔ naaɗe saap ɔɔ kaaɗn naane nirl nam.
42024038	Gɔtn se Isa ɗeekɗen ɔɔ: «Nirlse teec bin se gɛn ɗi? Gɛn ɗi jaay maakse naaj bin se?
42024039	Aakki jimge ute jɛmge. Kɛse maam mala. Aakki ɔɔ 'ɓaaɗo utu 'naamum ki ute jise. Nirl se, naan̰ ɔk cɛŋge ute daa ro aan gɔɔ gɛn maam se eyo.»
42024040	Kɛn naan̰ jaay taaɗɗen aas se, naan̰ taaɗɗen jin̰ge ute jɛn̰ge.
42024041	Kɛn naaɗe aakin̰ se, maakɗe‑raapo naɓo, maakɗe ɔk naaja taa nakŋ se deel doɗe ɔɔ ɔkɗen taaɗ eyo. Gɔtn se Isa ɗeekɗen ɔɔ: «Gɔtse ki ara se, ɔkki nakŋ kɔsɔ la?»
42024042	Ɔɔ naaɗe ɛɛp ɛɗin̰ kɛn̰j kɛn naaɗe naaŋin̰ga naaŋ se.
42024043	Naanɗe ki se sum ɓo, naan̰ uun ɔsɔ.
42024044	Tɛr Isa ɗeekɗen ɔɔ: «Kɛse ɓo taargen m'iŋg m'taaɗseno, kaaɗ kɛn m'tiŋgo te naase. Bɛɛki num, taargen Ko Taar kɛn Raa ɛɗo Musa ki, jee taaɗ taar teeco taar Raa ki ute Kaa Keem Raa taaɗo rom ki se, utu 'kaan ɗoobin̰ ki paac.»
42024045	Gɔtn se, naan̰ ɔɔɗɗen biɗe gɛn booy kɔkŋ mɛtn taar maakŋ Kitap ki.
42024046	Tɛr naan̰ ɗeekɗen daala ɔɔ: «Taa naan̰ se ɓo, Kitap taaɗ ɔɔ: al‑Masi se utu 'dabara ɔɔ 'kooyo ɔɔ daan ɓii k‑mɔtɔge tu se, naan̰ utu 'dur daan yoge tu.
42024047	Anum j'aɗe kupm mɛta Jeruzalɛm ki ɔɔ k'ɓaa taaɗn mɛtjil jeege tun do naaŋ ki paac ute roma gɛn tɛrl maakɗe do Raa ki taa Raa se aɗen tɔɔl kusin̰ɗege.
42024048	Ɔɔ naase se ɓo amki 'tɛɗn saaɗumge.
42024049	Ɔɔ maam m'utu m'aseno kɔl nakŋ kɛn Bubum taaɗ ɔɔ utu aseno 'kɛɗ se. Bin num, naase se, iŋgki Jeruzalɛm ki ara bini aki kɔŋ tɔɔgŋ aɗe kiin̰ gɔtn Raa ki se.»
42024050	Gɔtn se Isa ɓaanɗe naatn kaam aak Betani ɔɔ kɛn naaɗe jaay aan gɔtn ese se, naan̰ uun jin̰ raan ɔɔ ɔɔɗɗen ɓooro.
42024051	Kɛn naan̰ utu ɔɔɗɗen kɔɔɗ ɓooro sum ɓo, gɔtn se naan̰ iik took ute naaɗe cɔkɔ ɔɔ Raa uun ɓaansin̰ maakŋ raa ki.
42024052	Kɛn naaɗe jaay ɛrgo naanin̰ ki ɔɔ tɔɔmin̰o aas se, naaɗe iij‑ɔk tɛrl ɓaa Jeruzalɛm ki ute maak‑raapo dɛna.
42024053	Ɔɔ ɓii‑raa, naaɗe lee tɔɔm Raa daan bɔɔr Ɓee Raa ki.
43001001	Do dɔkin̰ kɛn Raa utu aalo kaal do naaŋa se, debm kɛn k'daŋin̰ Taara se, naan̰ utu tap. Ɔɔ naan̰ tiŋg te Raa ɔɔ naan̰ mala kic ɓo Raa.
43001002	Anum do dɔkin̰ kɛn Raa utu aalo kaal do naaŋa se, debm k'daŋin̰ Taara se, naan̰ iŋg te Raa tɛlɛ.
43001003	Nakgen kɛn Raa aalɗe paac se, naan̰ aalɗe te debm kɛn k'daŋin̰ Taara se ɔɔ ne ɗim kɛn Raa aalin̰ jaay te naan̰ ey se, gɔtɔ.
43001004	Debm kɛn k'daŋin̰ Taara se, naan̰ ɓo debm ɛɗ kaaja jeege tu. Ɔɔ kaajn̰ naan̰ ɛɗɗen se ɓo, wɔɔrɗen gɔtɔ.
43001005	Ɔɔ gɔtn wɔɔr se, wɔɔr maakŋ gɔtn kɛn ɔɔɗɔ naɓo gɔtn ɔɔɗ se ɔŋ gaasin̰ te eyo.
43001006	Ɓii kalaŋ se Raa ɔlo debm kaan̰ naabin̰a ɔɔ naan̰ se ron̰ Jan.
43001007	Naan̰ ɓaaɗo gɛn tɛɗn saaɗa, taa taaɗn saaɗn gɔtn wɔɔr se jeege tu, kɛn bin se jeege paac jaay booy ɔkga taarin̰ num, 'kuunu.
43001008	Jan se, naan̰ ɓo gɔtn wɔɔr eyo, num naan̰ se ɓaaɗo taaɗn saaɗn debm kɛn k'daŋin̰ gɔtn wɔɔr se ɓo jeege tu.
43001009	Debm k'daŋin̰ Taara se, naan̰ se ɓo gɔtn wɔɔr mala mala, kɛn naan̰ jaay ɓaaɗo do naaŋ ki se, wɔɔr gɔtɔ jeege tu paac.
43001010	Num debm k'daŋin̰ Taara se, naan̰ ɓaaɗoga do naaŋ ki ɔɔ Raa aalo do naaŋa se utu ro naan̰a, naɓo jee do naaŋ ki se, ɔŋ jeelin̰ te eyo.
43001011	Naan̰ ɓaaɗo gɔtn taasin̰ge tu, naɓo taasin̰ge mala kic ɓo baate dɔɔɗn kɔkin̰a.
43001012	Num gaŋ jee mɛtin̰gen took uunga taarin̰a ɔɔ aalga maakɗe don̰ ki se, naan̰ ɔɔɗɗenga ɗoobo taa naaɗe tɛɗn gaan Raage.
43001013	Kɛn naaɗe jaay tɛɗ gaan Raage se, naaɗe se jikilimge ɓo toojɗe eyo ɔɔ kɛse ute maakje jikilimge eyo, num Raa mala ɓo tɛɗɗen naaɗe se tɛɗga gɛnin̰ge.
43001014	Debm kɛn k'daŋin̰ Taara se, tɛɗga debkilimi ɔɔ naan̰ ɓaaɗo iŋg daanjege tu ɔɔ naaje se j'aakga nookin̰a; ɔɔ nookŋ naan̰ se Bubin̰ Raa ɓo ɛɗin̰o, naan̰ ɓo Goonin̰ kalaŋ lak se. Ɔɔ naan̰ se, debm bɛɛ aak eyo ɔɔ taaɗ taar mɛt ki ɔɔ kɛn taaɗ jeege tu jaay ɔlɗen naaɗe jeel Raa mala mala se kic ɓo, naan̰a.
43001015	Kɛn Jan jaay aakin̰ se naan̰ taaɗ saaɗn naan̰ se jeege tu ɔɔ: «Aakki! Kɛse ɓo gaabm maam taaɗseno taarin̰a m'ɔɔ: ‹Debm utu ɓaaɗo mɛtum ki se, naan̰ magal cirum maama ɔɔ naan̰ se do dɔkin̰ kɛn j'oojum te ey kic ɓo, naan̰ utu tap.›»
43001016	Taa naan̰ se ɓo aan gɔɔ naan̰ maakin̰ jiga do jeege tu se, tɛɗjekiga bɛɛ dɛn aak eyo. Ɔɔ bɛɛn̰ se ɓɔrse kic ɓo, utu tɛɗjeki tɛɗ rɔk.
43001017	Do dɔkin̰ se Raa ɔlo Musa ɓo ɓaaɗo taaɗ Ko Taarin̰ jeege tu. Num kɛn ɓaaɗo taaɗ bɛɛ Raa ute taar mɛt ki se, Isa al‑Masi.
43001018	Nam nam ɓii kalaŋ aak te Raa eyo. Num Goonin̰ kalaŋ lakŋ tiŋg te Bubin̰ tɛlɛ se ɓo, taaɗ jeege tu ɔlɗen naaɗe jeel Raa se.
43001019	Gɔtn se magal Yaudgen maakŋ gɛgɛr kɛn Jeruzalɛm ki ɔlo jee tɛɗn sɛrkɛ Raage tu ute Lɛbige ɓaaɗo tɔnd mɛtn Jan ɔɔ: «Naai tap ɓo naŋa?»
43001020	Ɔɔ Jan se ɔyɗen te taar ɗim eyo, ɗeekɗensin̰ naanɗe ki tal ɔɔ: «Maam se, m'al‑Masi eyo.»
43001021	Tɛr naaɗe tɔnd mɛtin̰ daala ɔɔ: «Bin se naai tap ɓo naŋa? Lɔ naai ɓo Ɛli do dɔkin̰ se la?» Naan̰ tɛrlɗen ɔɔ: «Maam se m'naan̰ eyo.» Tɛr naaɗe tɔnd mɛtin̰ kuuy daala ɔɔ: «Lɔ naai ɓo debm taaɗ taar teeco taar Raa ki kɛn taaɗo do dɔkin̰ se la?» Naan̰ tɛrlɗen ɔɔ: «Gɔtɔ.»
43001022	Gɔtn se naaɗe ɗeekin̰ ɔɔ: «'Taaɗjen tu naai tap ɓo naŋa? Taa naaje se, j'ɔljeno kɔl naaba gɔti ki taa naaje k'ɓaa taaɗn jeege tun ɔljeno se. Naai mala tap ɓo taaɗjen tu, naai tap ɓo naŋa?»
43001023	Jan‑Batist tɛrlɗen ute taar debm taaɗ taar teeco taar Raa ki k'daŋin̰ Ezayi kɛn taaɗo do dɔkin̰ ɔɔ: Maam ɓo mind debm kɛn taaɗ do kɔɗ‑ɓaar ki m'ɔɔ: Ɗoobm Mɛljege se 'tɛɗin̰sin̰ki jiga tooɗn tal.
43001024	Gaŋ jeegen magal Yaudge ɔlɗeno gɔtn Jan‑Batist ki se jee mɛtin̰ge se, Parizige.
43001025	Gɔtn se naaɗe tɔnd mɛtin̰ ɔn̰ eyo ɔɔ: «Kɛn naai ɓo al‑Masi eyo, ɔɔ Ɛli eyo, ɔɔ tɛr debm taaɗ taar teeco taar Raa ki kɛn utu aɗe ɓaa se eyo, num naŋa taa ɗi jaay ɔɔ batiz jeege se?»
43001026	Gaŋ Jan‑Batist tɛrlɗen ɔɔ: «Maam se m'batiz jeege ute maane sum. Anum debm kalaŋ utu maakse ki se, naase 'jeelin̰ki eyo.
43001027	Naan̰ ɓo debm kɛn utu ɓaaɗo mɛtum ki ɔɔ maam se, kɔl saan̰ kic ɓo m'aas gɛn no tuutin̰ eyo.»
43001028	Nakgen se paac deel maakŋ naaŋ Betani ki do ool Jordan kɛn kaam naane, gɔtn se ɓo gɔtn kɛn Jan‑Batist lee batizn jeege.
43001029	Mɛtbeen̰ki se, Jan‑Batist jaay aak Isa utu ɓaaɗo gɔtin̰ ki se, naan̰ ɗeek ɔɔ: «Aakki! Kɛse ɓo Goon Baatn Raa kɛn utu kɔɔɗn kusin̰ jeegen do naaŋ ki se.
43001030	Taa naan̰ se ɓo maam m'taaɗo m'ɔɔ: debm utu ɓaaɗo mɛtum ki se, naan̰ magal cirum maama. Kɛn do dɔkin̰ j'oojum te ey ɓɔrt se, naan̰ utu tap.
43001031	Maam mala kic ɓo m'jeelin̰ eyo kɛn kɛse ɓo naan̰a se, anum m'ɓaaɗo m'batiz jeege te maane se, taa m'an̰ taaɗin̰ gaan Israɛlge tu an̰ jeele.»
43001032	Tɛr Jan‑Batist taaɗ saaɗn gɛn Isa ɗeek ɔɔ: «Maam m'aako Nirl Raa bɔɔyɔ maakŋ raa ki aan gɔɔ dɛɛrɛ ɓaaɗo iŋg don̰ ki.
43001033	Ey num maam se, m'jeelin̰ eyo naɓo debm ɔlumo ɔɔ m'batiz jeege ute maane se, naan̰ ɓo debm taaɗumo ɔɔ: debm naai utu 'kaakŋ Nirl Raa 'bɔɔy ɓaaɗo kiŋg don̰ ki se, naan̰ se ɓo debm kɛn utu batizn jeege ute Nirl Salal.
43001034	Nakŋ se maam mala m'aako te kaamuma ɔɔ maam se m'saaɗa, naan̰ se Goon Raa ɗeere.»
43001035	Mɛtbeen̰ki se, Jan‑Batist ɓaaɗo iŋg te jee mɛtin̰ kɛn di se gɔtn ese daala.
43001036	Kɛn jaay Isa deel deel se, Jan‑Batist ɔndin̰ kaama tak ɔɔ ɗeek ɔɔ: «Aakki! Kɛse ɓo Goon Baatn Raa.»
43001037	Kɛn jee mɛtn Jan‑Batist kɛn di jaay booy naan̰ taaɗɗen se, naaɗe iin̰ ɔk mɛtn Isa.
43001038	Isa jaay tɛrl aakɗe naaɗe utu ɓaaɗo mɛtin̰ ki se, naan̰ ɗeekɗen ɔɔ: «Naase 'jeki ɗio?» Naaɗe tɛrlin̰ ɔɔ: «Raabi, naai iŋg gay?» (Raabi se, je ɗeekŋ ɔɔ: Debm dooy jeege.)
43001039	Gɔtn se Isa tɛrlɗen ɔɔ: «'Ɓaakiro aki ɓaa kaaka.» Ɔɔ naaɗe tumo te naan̰ tɛlɛ ɔɔ ɓaaɗo aak gɔtn kɛn naan̰ iŋg. Ɔɔ naaɗe ɔɔp iŋg te naan̰a. Kaaɗ kɛn naaɗe aan gɔt kɛn ese se tɛgɛr.
43001040	Gaŋ maakŋ jeege tun di kɛn booyo taar Jan‑Batist, jaay ɔko mɛtn Isa se, deb kalaŋ se ron̰ Andre; naan̰ ɓo gɛnaa Simon Piɛr.
43001041	Kɛn Andre jaay iin̰ ɔn̰ Isa se, naan̰ ɓaa ɔŋ gɛnaan̰ Simon Piɛr ɓo deete. Gɔtn se naan̰ ɗeekin̰ ɔɔ: «Naaje se, j'ɔŋoga al‑Masi. (Al‑Masi ute taar Grɛk se je ɗeekŋ ɔɔ: Krist).»
43001042	Andre se ɔk ɓaan te gɛnaan̰ gɔtn Isa ki. Kɛn naaɗe jaay aan se, Isa ɔnd kaama ro Simon ki ɔɔ ɗeekin̰ ɔɔ: «Naai se Simon goon Jan, num naan ki se jaay daŋi Sepas.» (Ro Sepas se, ute taar Ɛbre se je ɗeekŋ ɔɔ: dɛlbɛ.)
43001043	Mɛtbeen̰ki se Isa uun doa gɛn ɓaa taa naaŋ Galile ki. Gɔtn se, naan̰ ɔŋ Pilip ɔɔ ɗeekin̰ ɔɔ: «Naai se ɔk mɛtuma.»
43001044	Pilip se, naan̰ goon jee Betsaida ɔɔ Betsaida se ɓo, maakŋ naaŋ Piɛr ute gɛn gɛnaan̰ Andre kici.
43001045	Tɛr Pilip se ɓaa ɔŋ Natanaɛl ɗeekin̰ ɔɔ: «Naaje j'ɔŋoga debm kɛn Raa ɔl Musa raaŋin̰o maakŋ Ko Taar Raa ki ute kɛngen jee taaɗ taar teeco taar Raa ki raaŋo taarin̰ se kici. Naan̰ ɓo, Isan kɔɗ Nazarɛt kɛn goon Yusup se.»
43001046	Gɔtn se Natanaɛl tɛrlin̰ ɔɔ: «Maakŋ naaŋ kɛn Nazarɛt ki se ɓo, aɗe kɔŋ teecn̰ nakŋ bɛɛ kic ɗey la?» Gaŋ Pilip ɗeekin̰ ɔɔ: «'Ɓaaɗo aaka.»
43001047	Kɛn Isa jaay aak Natanaɛl utu ɓaaɗo gɔtin̰ ki se, naan̰ taaɗ jeege tu ɔɔ: «Aakki! Kɛse ɓo kɔɗ Israɛl mala. Naan̰ taaɗ taar mɛt ki salal.»
43001048	Gɔtn se Natanaɛl tɛrlin̰ ɔɔ: «A‑a naka, naai 'jeel ɔŋum gay?» Gaŋ Isa tɛrlin̰ ɔɔ: «Kɛn Pilip jaay utu ɓaai ɓaa daŋa se, maam m'aaki naai iŋg kiŋg mɛtn ko ba ki se.»
43001049	Natanaɛl tɛrlin̰ ɔɔ: «Debm dooy jeege, naai se Goon Raa; naai ɓo Gaar Israɛlge.»
43001050	Gaŋ Isa tɛrlin̰ ɔɔ: «Taa maam taaɗiga taaɗ m'ɔɔ m'aakiga kaak mɛtn ko ba ki se ɓo, naai aal maaki dom ki la? Naan ki se, naai utu kaakŋ nakgen magal cir naan̰ se daala.»
43001051	Tɛr Isa taaɗin̰ ɔɔ: «'Booyki bɛɛ m'asen taaɗa: utu aki kaakŋ maakŋ raa utu kɔɔɗ waŋ ɔɔ ute ɗoobm Goon Deba se kɔɗn Raage utu ano bɔɔyo ɔɔ an kooko.»
43002001	Kɛn ɓii di jaay deele ɔɔ aan ɓii k‑mɔtɔge tu se, jeege ɓaa kɔkŋ mɛnda maakŋ naaŋ kɛn Kana kɛn taa naaŋ Galile ki. Ɔɔ ɓiin se ko Isa kic ɓo utu gɔtn ese.
43002002	Gɔtn se Isa kic ute jee mɛtin̰ ki, k'daŋɗeno ɓaaɗoga gɔtn kɔkŋ mɛnd kɛn se kici.
43002003	Gaŋ tɔtn koojn̰ bin̰ kɛn j'ɛɗ jeege tun ɓaaɗo se ɓaa naŋa. Gɔtn se ko Isa ɓaa taaɗ goonin̰ Isa ki ɔɔ: «Ɓɛrɛ, tɔtɗe se naŋga.»
43002004	Num gaŋ Isa tɛrl kon̰ ki ɔɔ: «Kaaya, naabm maam m'tɛɗ se, naai ɓo am taaɗ eyo, ɔɔ kaaɗn maam m'an tɛɗn naabm se lɛ, utu aan te ey ɓɔrtɔ.»
43002005	Gɔtn se ko Isa taaɗ jee tɛɗn naabge tu ɔɔ: «Nakŋ naan̰ utu asen taaɗ paac se, 'tɛɗin̰sin̰ki.»
43002006	Anum gɔtɗe ki se, ɔk dugulgen gɛn koa mɛcɛ kɛn Yaudge tɔmb maane gɛn lee tugŋ roɗe taa tɛɗn aak bɛɛ naan Raa ki ɔɔ dugulɗege se ɔs kɔɔyɔ sɔɔ ey lɛ ɔs kɔɔyɔ mii.
43002007	Isa taaɗ jee tɛɗn naabge tu ɔɔ: «Dugulge se ɓaa ɗoocɗeki ute maane.» Ɔɔ jee tɛɗn naabge se, ɓaa tak ɗooc maane dugulge tun se cɛlɛl cɛlɛl.
43002008	Kɛn naaɗe ɗooc dugulge aas se, Isa taaɗ jee tɛɗn naabge tu ɔɔ: «Ɓɔrse se, 'tak 'ɓaa ɛɗki debm kɛn j'ɔndin̰ naan gɛn kɔsɔ se.» Ɔɔ naaɗe tak ɓaa ɛɗin̰.
43002009	Kɛn naan̰ jaay uum naam maane se, naamin̰ dɛlga tɔtn koojn̰ bin̰. Num tɔtn se naan̰ jeel gɔtn k'ɓaansin̰ eyo. Anum jee tɛɗn naabgen tako maane se, naaɗe kalɗe ki sum ɓo jeel gɔtin̰a. Gɔtn se debm kɛn j'ɔndin̰ naan gɛn kɔsɔ se, naar daŋo gaabm mɛnda se,
43002010	ɔɔ naan̰ ɗeekin̰ ɔɔ: «Jeege paac kɛn jaay ɓaaɗoga gɔtn kɔkŋ mɛnd ki num, j'ɛɗɗen tɔtn koojn̰ bin̰ atak ɓo deete. Ɔɔ kɛn naaɗe aay dɛrɛŋga te maraadɗe jaay ɓo, j'ɛɗɗen tɔtn kɛn atak baat se, kaam mɔɔtn. Gaŋ naai num ɛɗ tɔtn atak baat se ɓo deete ɔɔ ɔn̰ kɛn atak tap ɓo kaam mɔɔtn.»
43002011	Kana kɛn taa naaŋ Galile ki se ɓo, gɔtn kɛn Isa baag tɛɗn nakŋ‑kɔɔɓin̰gen deet deetn kɛn j'ansin̰ kaakŋ jeele. Nakŋ‑kɔɔɓgen naan̰ tɛɗ se, naan̰ taaɗ nookin̰ jeege tu ɔɔ jee mɛtin̰ ki se took aal maakɗe don̰ ki.
43002012	Kɛn nakgen se jaay deel se, Isa iin̰ te kon̰a, jee mɛtin̰ ki ɔɔ te gɛnaan̰ge bɔɔy ɓaa maakŋ gɛgɛr kɛn Kaparnayum ki. Naɓo, Kaparnayum ki se, naaɗe tiŋgo ɓii kandum sum.
43002013	Kɛn Isa jaay aak laa Paakŋ gɛn Yaudge ɔɔpga gɔɔr se, naan̰ iin̰ ook ɓaa Jeruzalɛm ki.
43002014	Kɛn naan̰ aan Jeruzalɛm ki, jaay ɛnd daan bɔɔr Ɓee Raa ki se, ɔŋ jee tɛɗn zo maraŋge, gɛn baatge, ute gɛn dɛɛrge ɔɔ gɔtn se, naan̰ ɔŋ jee lee pɛlɛkŋ gursgen gɛn taa naaŋgen kuuy utu iŋg kiŋg gɔtn ese kici.
43002015	Kɛn Isa jaay aakɗe se naan̰ tɔs kɔlɔ ɔɔ tɛɗin̰ ria. Gɔtn se naan̰ tuurɗe paac daan bɔɔr Ɓee Raa ki se, baatɗege ute maraŋɗege. Naan̰ tɔt tɔɔl tund te tabil jee pɛlɛkŋ gursgen ese, ɔɔ gursɗege se kic ɓo si wɔɔk kalaŋ kalaŋ.
43002016	Ɔɔ naan̰ taaɗ jee tɛɗn zo dɛɛrge tu ɔɔ: «Naksege se ɔɔɗ teecɗeki naatn gɔtn ara! Ɔn̰te 'tɛɗki ɓee Bubum se 'tɛɗn gɔtn tɛɗn suuk!»
43002017	Jee mɛtin̰ ki jaay saap do nakŋ naan̰ tɛɗ se, naaɗe saap ɔŋ taar kɛn k'raaŋin̰o do dɔkin̰ kɛn ɔɔ: Raama, maam se m'je ɓei. Maakje kɛn maam m'ɔk do ɓee naai ki se dɛn aak eyo ɔɔ tulum maakum ki aan gɔɔ pooɗo.
43002018	Gaŋ magal Yaudge taaɗin̰ ɔɔ: «Nakŋ kɔɔɓm gay kɛn naai ajen 'tɛɗ jaay naaje j'an kaakŋ jeel ro ki ɔɔ ajen taaɗn ɔɔ naai se ɔk ɗoobo gɛn tɛɗn nakgen se?»
43002019	Isa tɛrlɗen ɔɔ: «Ɓee Raa ɗaar se, 'tɔɔkin̰ki naatn, daan ɓiige tun mɔtɔ sum ɓo maam m'an̰ kiin̰in̰ gɔtin̰ ki.»
43002020	Gɔtn ese magal Yaudge tɛrlin̰ ɔɔ: «Ɓee Raa se, naaje j'ɔk ɓaara si‑sɔɔ‑kaar‑mɛcɛ jaay j'iin̰ j'aasin̰a. Gaŋ naai num ɔɔ daan ɓiige tun mɔtɔ ki sum ɓo an̰ 'kiin̰ kaasn gɔtin̰ ki bin ne?»
43002021	Kɛn Isa jaay taaɗɗen taa ɓee bin se, naan̰ aalɗen kaal naagŋ taara. Ey num naan̰ taaɗ te ron̰ mala.
43002022	Taa naan̰ se ɓo kɛn Isa jaay ooy duro daan yoge tu se, jee mɛtin̰ ki ɓaa saap ɔŋ taar kɛn naan̰ taaɗɗeno se ɔɔ tɛr naaɗe took do taar kɛn k'raaŋin̰o do dɔkin̰a ɔɔ ute taargen Isa taaɗɗeno.
43002023	Kaaɗ kɛn Isa utu Jeruzalɛm ki maakŋ laa Paak gɛn Yaudge se, naan̰ tɛɗoga nakŋ‑kɔɔɓge dɛna kɛn taaɗ jeege tu an kaakŋ jeel ro ki ɔɔ kɛn jeege jaay aak nakŋ‑kɔɔɓgen naan̰ tɛɗ se, maakɗe ki se, jeege dɛna aal maakɗe don̰ ki.
43002024	Gaŋ Isa aalɗe maak ki eyo, taa naan̰ se jeel naŋ maakɗe paac.
43002025	Nakŋ maakŋ debkilim ki se naan̰ je nam ɓo an̰ tɛɗn saaɗin̰ eyo, taa naan̰ mala se jeel naŋ nakŋ kɛn maakŋ debkilim ki.
43003001	Maakŋ jeege tun k'daŋɗe Parizige se, gaaba kalaŋ k'daŋin̰ Nikodem ɔɔ naan̰ se debm maakŋ magal Yaudge tu kici.
43003002	Ɓii kalaŋ naan̰ ɓaaɗo ɔŋ Isa nɔɔr tɔnd mɛtin̰ ɔɔ: «Debm dooy jeege, naaje se k'jeeli naai se debm dooy jeege Raa ɓo ɔlio, taa nakŋ‑kɔɔɓgen naai 'tɛɗin̰ se, debm kɛn Raa te naan̰ ey num an̰ kɔŋ tɛɗin̰ eyo.»
43003003	Gaŋ Isa tɛrlin̰ ɔɔ: «'Booy bɛɛ m'ai taaɗa: debkilim jaay j'ooj k'ɗɔɔlin̰ te kuuy ey se, naan̰ kɔŋ kaakŋ maakŋ Gaar Raa eyo.»
43003004	Gɔtn se Nikodem tɛrlin̰ ɔɔ: «Debkilimi gɔɔlga gɔɔl kic ɓo j'an̰ kɔŋ koojn̰ ɗɔɔl la? Naan̰ 'kɔŋ kɛnd maakŋ kon̰ ki daal jaay j'an̰ koojn̰ ɗɔɔl ne?»
43003005	Isa tɛrlin̰ ɔɔ: «'Booy bɛɛ m'ai taaɗa: debm jaay j'oojin̰ te ute maane eyo ɔɔ te Nirl Raa ey se, naan̰ 'kɔŋ kɛnd maakŋ Gaar Raa ki eyo.
43003006	Debm kɛn debkilimi ɓo oojin̰ se, naan̰ goon debkilimi, num gaŋ debm kɛn Nirl Raa ɓo oojin̰ se, naan̰ se gɛn Nirl Raa.
43003007	Taar kɛn maam m'taaɗi m'ɔɔ: bɛɛki num j'asen koojn̰ ɗɔɔl kuuy se, ɔn̰te deel doi.
43003008	Kɛn kuulu jaay baagga kɔlɔ se, naan̰ ɔl ɓaa gɔtn naan̰ jen ro ki; naai se 'booy booy ɓo gɔtin̰ sum, ey num gɔtn naan̰ iin̰no ɔɔ gɔtn naan̰ ɔl ɓaa se, naai 'jeel eyo. Bin ɓo debm kɛn j'oojin̰ te Nirl Raa se, tec aan gɔɔ naan̰ se kici.»
43003009	Gɔtn se Nikodem ɗeekin̰ ɔɔ: «Nakŋ se 'tɛɗn ɔɔ ɗio?»
43003010	Isa tɛrlin̰ ɔɔ: «Naai debm dooy Israɛlge kic ɓo, taar se naai 'jeel ɔk mɛtin̰ ey la!
43003011	'Booy bɛɛ maam m'ai taaɗa: naaje se k'taaɗ nakgen naaje k'jeel j'ɔk mɛtin̰a, ɔɔ k'taaɗsen nakŋ naaje j'aako te kaamje, gaŋ naase se ɔŋ 'tookki te do saaɗn naaje ki eyo.
43003012	Kɛn maam m'taaɗsen te nakgen do naaŋ ki se kic ɓo, naase 'tookki eyo. Ɔɔ kɛn m'baagsega taaɗn te nakgen maakŋ raa ki se, naase aakki kuun taarum ɔɔki ɗio?
43003013	Taa ɓii kalaŋ nam ook aan te maakŋ raa ki eyo; kɛn bɔɔyo maakŋ raa ki se, Goon Deba kalin̰ ki sum.
43003014	Aan gɔɔ Musa do kɔɗ‑ɓaar ki se, ɗaap wɔɔjn̰ maala ɔɔ uun ɗaarin̰ raan do kaag ki, maam Goon Deba kic ɓo j'utu j'am kuun kɔlum raan bini.
43003015	Bin ɓo debm kɛn aalga maakin̰ do maam ki se, naan̰ 'kɔŋ kaajn̰ gɛn daayum.
43003016	Taa Raa se, naan̰ je jeege dɛn aak eyo, naan̰ ɔlo Goon naan̰ kalaŋ lak, taa debm jaay aal maakin̰ do naan̰ ki se, naan̰ 'kɔŋ kut eyo, gaŋ naan̰ se kɔŋ kaajn̰ gɛn daayum.
43003017	Raa jaay ɔlo Goonin̰ do naaŋ ki se, gɛn kɔjn̰ bɔɔrɔ do jeege tu eyo. Num gaŋ naan̰ ɔlin̰o do naaŋ ki se gɛn kaajn̰ jeege.
43003018	Debm jaay aalga maakin̰ do naan̰ ki se, bɔɔrɔ koocn̰ don̰ ki eyo. Num gaŋ debm baate kaal maakin̰ do naan̰ ki se, naan̰ se bɔɔrɔ oocga don̰ ki. Taa naan̰ baatega kaal maakin̰ do Goon Raa kalaŋ lak se.
43003019	Kɛse ɓo bɔɔr kɛn Raa utu kɔjn̰ do jeege tu. Taa debm kɛn k'daŋin̰ gɔtn wɔɔr se ɓaaɗo do naaŋ ki, naɓo jikilimge se je gɔtn ɔɔɗ se ɓo cir gɔtn wɔɔrɔ taa nakgen naaɗe tɛɗ se, nakgen kusin̰a.
43003020	Taa debm tɛɗn nakŋ kusin̰ se, naan̰ je gɔtn wɔɔr eyo ɔɔ je aɗe ɓaa gɔt kɛn wɔɔr eyo taa naan̰ ɓeere sɔm nakgen naan̰ tɛɗ se mɛtin̰ teece.
43003021	Gaŋ debm kɛn lee te kɛn mɛt ki se, naan̰ ɓaa gɔt kɛn wɔɔrɔ taa j'kaakŋ naabm naan̰ tɛɗ se 'tooɗ tal ɔɔ naabin̰ naan̰ tɛɗin̰ se aan gɔɔ kɛn Raa jen ro ki.»
43003022	Kɛn nakgen se jaay paac deel se, Isa iin̰ ɓaa te jee mɛtin̰ ki taa naaŋ Jude ki. Naaɗe ɓaa tiŋg gɔtn ese ɔɔ Isa lee batiz jeege.
43003023	Kaaɗ kɛn se Jan‑Batist kici utu iŋg Aynon ki kɛn cɛɛ Salim ki, naan̰ kic lee batiz jeege, taa gɔtn se ɔk maane dɛna. Gɔtn se jeege ɓaaɗo gɔtin̰ ki ɔɔ naan̰ batizɗe.
43003024	Taa kaaɗ kɛn se, Jan‑Batist j'ɔkin̰ te daŋgay ki ey ɓɔrtɔ.
43003025	Gaŋ ɓii kalaŋ maakŋ jee mɛtn Jan‑Batist ki se, baag naajn̰ te kɔɗ Yaud kalaŋ bini taa tug ro kɛn debkilimi tɛɗn aak bɛɛ naan Raa ki se.
43003026	Jee mɛtn Jan‑Batist ki se, ɓaa ɔŋ Jan ɗeekin̰ ɔɔ: «Debm dooy jeege, debm kɛn iŋgo te naai do jɛŋ ool Jordan kɛn kaam naane se, ɔɔ kɛn naai 'taaɗo saaɗin̰ jeege tu se, ɓɔrse naan̰ kic baagga batizn jeege ɔɔ jeege se paac ru ɓaa ɓaa gɔtn naan̰ ki.»
43003027	Jan‑Batist tɛrlɗen ɔɔ: «Debkilimi se, kɛn Raa jaay undin̰ te kul ɗim ey se, naan̰ kalin̰ ki kɔŋ tɛɗn ɗim eyo.
43003028	Naase mala saaɗumge kɛn maam taaɗseno m'ɔɔ: maam se, m'al‑Masi eyo, num gaŋ maam Raa ɔlumo kɔl ɓo naanin̰ ki.
43003029	Naase kic 'jeelki, debm ɔk mɛnda se, naan̰ ɓo gaabm mɛnd se ɔɔ mɛɗn gaabm mɛnd iŋg cɛɛn̰ ki se booy taarin̰a ɔɔ taarin̰ se ɛɗin̰ maak‑raap dɛn aak eyo. Maam kic maakum‑raapo ɔɔ maak‑raapm se dɛn aak eyo.
43003030	Bɛɛki se, ɔn̰ naan̰ magal ɓaa ute naanin̰a ɔɔ maam m'kɔɔpm baata m'bɔɔy m'ɓaa ute naanuma.»
43003031	Jan taaɗ daala ɔɔ: «Debm kɛn bɔɔyo maakŋ raa ki se, naan̰ magal do nakge tun ɓaa se paac. Gaŋ debm kɛn j'oojin̰ do naaŋ ki se, naan̰ se debm do naaŋ ki ɔɔ naan̰ taaɗ kic ɓo te nakgen do naaŋ ki ese sum. Num debm kɛn bɔɔyo raan se, naan̰ magal do nakge tun ɓaa se paac.
43003032	Naan̰ se saaɗa do nakŋ kɛn naan̰ aako te kaamin̰a ɔɔ kɛn naan̰ booyo te bin̰a, naɓo nam jaay tookŋ do saaɗn naan̰ ki se gɔtɔ.
43003033	Gaŋ debm took do saaɗn naan̰ ki se, naan̰ jeel maakin̰ ki, Raa se taaɗ taar mɛt ki salal.
43003034	Taa debm kɛn Raa ɔlin̰o se, naan̰ taaɗ taar Raa, taa Raa ɛɗin̰ Nirlin̰a ɔɔ ɛɗin̰sin̰ te maraadin̰a.
43003035	Raa Bubu se je Goonin̰a ɔɔ naan̰ ɔn̰in̰ nakge paac kaam jin̰a.
43003036	Debm jaay aalga maakin̰ do Goon ki se lɛ, naan̰ kɔŋ kaajn̰ gɛn daayum. Ɔɔ debm jaay baate kaal maakin̰a do Goon kɛn se lɛ, naan̰ kɔŋ kaaj eyo, num gaŋ daayum Raa se maak‑taarin̰ iŋg don̰ ki.»
43004001	Kɛn Isa jaay booy ɔɔ Parizige booyga ɔɔ naan̰ jee mɛtin̰ ki tɛɗga dɛna ɔɔ naan̰ lee batiz jeege dɛn cir gɛn Jan se,
43004002	kɛn tap se, Isa mala ɓo lee batiz jeege eyo, num jee mɛtin̰ ki ɓo lee batiz jeege.
43004003	Gɔtn se Isa iin̰ ɔn̰ taa naaŋ Jude se ɔɔ ɔk tɛrl ɓaa taa naaŋ Galile ki daala.
43004004	Gɛn ɓaa Galile ki se, bɛɛki se, naan̰ utu 'kaal taa naaŋ Samari ki jaayo.
43004005	Kɛn naan̰ jaay aal kaal taa naaŋ Samari ki se, naan̰ aan maakŋ naaŋ kɛn k'daŋin̰ Siikar. Ɔɔ Siikar se, naan̰ cɛɛ maakŋ gɔt kɛn Yakub ɛɗo do dɔkin̰ goonin̰ Yusup ki.
43004006	Gɔtn ese ɔk buɗu ɔɔ buɗn se k'daŋin̰ buɗn Yakub. Kɛn Isa jaay aan gɔtn ese se, kaaɗa aasga katara tir ɔɔ naan̰ jaay lee ɔɔr se ɓaa iŋg cɛɛ buɗ kɛn ese.
43004007	Gɔtn se mɛnd Samari kalaŋ bini ɓaaɗo gɛn takŋ maane. Isa ɗeekin̰ ɔɔ: «Ɛɗumo tu maane m'kaaye.»
43004008	Kaaɗ kɛn se jee mɛtin̰ ki ɓaaga maakŋ gɛgɛr ki taa aɗeno ɓaa dugŋ nakŋ kɔsɔ.
43004009	Gaŋ mɛnd kɛn mɛnd Samari se ɗeek Isa ki ɔɔ: «Naai lɛ kɔɗ Yaud, num 'tɔnd mɛtn maan kaaye gɔtn maam mɛnd Samari ki se, gɛn ɗio?» (Taa Yaudge ute Samarige se lɛ, taarɗe ɓaa eyo.)
43004010	Gɔtn se, Isa tɛrlin̰ ɔɔ: «Kɛn naai jaay 'jeel nakŋ kɛn Raa utu kɛɗn jeege tu se num, debm kɛn ɗeeki ɔɔ ɛɗumo maane m'kaay se, ey num naai ɓo 'tɔnd mɛtn maan kaaye gɔtin̰ ki. Ɔɔ naan̰ se ai kɛɗn maan daayum tooɗ ɔɔy kɔl kɔl ɔɔ ɛɗ kaaja.»
43004011	Gaŋ mɛnda se ɗeekin̰ ɔɔ: «Naka, buɗu se lɛ jɛrlɛ ɔɔ naai lɛ ɔk dɛlɛ eyo. Num maan daayum tooɗ ɔɔy kɔl kɔl ɔɔ ɛɗ kaaja se an̰ kɔŋ gay?
43004012	Ɓugje Yakub kɛn uɗjeno buɗn se, naan̰ mala, gɛnin̰ge ɔɔ te maalin̰ge kic ɓo aayo buɗ kɛn ara. Num naai se, magal cir ɓugje Yakub la?»
43004013	Isa tɛrlin̰ ɔɔ: «Debm kɛn aay maan buɗ kɛn ese se, tɛɗga sum ɓo maane utu an̰ tɔɔl kuuy daala.
43004014	Num debm kɛn jaay 'kaay maan maam m'an̰ kɛɗ se, mɔɔtn kuuy maane an̰ tɔɔl eyo, taa maan maam m'an̰ kɛɗ se, daayum tooɗn kɔɔy kɔl kɔl maakin̰ ki ɔɔ an̰ kɛɗn kaajn̰ gɛn daayum.»
43004015	Gɔtn se mɛnda ɗeekin̰ ɔɔ: «Naka, ɛɗumo maan se taa mɔɔtn kuuy maane am tɔɔlum eyo, ɔɔ maam lɛ mɔɔtn m'aɗe ɓaa ara gɛn takŋ maan ey sum.»
43004016	Isa ɗeekin̰ ɔɔ: «'Ɓaa daŋo gaabi ɔɔ tum 'ɓaakiro kalaŋ gɔtn ara.»
43004017	Gaŋ mɛnda se tɛrlin̰ ɔɔ: «Maam se m'ɔk gaab eyo.» Gɔtn se, Isa tɛrlin̰ ɔɔ: «Taar kɛn naai 'taaɗ ɔɔ maam se m'ɔk gaab ey se, kɛse mɛt ki.
43004018	Taa naai se 'tɔkoga gaabge mii, num gaabm kɛn naai iŋg ɓɔrse se gaabi eyo. Taa naan̰ se, taar naai 'taaɗ se taar mɛt ki.»
43004019	Gɔtn se mɛnda ɗeekin̰ ɔɔ: «Naka, maam m'aaki naai se, debm taaɗ taar teeco taar Raa ki.
43004020	Ey num bubm naajege se, eem Raa do ko kɛn ese, num naase Yaudge lɛ ɔɔki gɔtn keem Raa se, maakŋ gɛgɛr Jeruzalɛm ki kalin̰ ki sum.»
43004021	Isa ɗeekin̰ ɔɔ: «Ko naka, 'took taar kɛn maam m'taaɗi se: kaaɗin̰ utu kaana gɛn keem Raa Bubu se, naase an̰ki ɓaa kɔŋ keem do ko kɛn ara ki eyo ɔɔ Jeruzalɛm ki eyo kici.
43004022	Naase jee Samari ki se lɛ, eemki Raa kɛn naase 'jeel ɔkki mɛtin̰ eyo. Num gaŋ naaje Yaudge se naaje k'j'eem Raa kɛn naaje k'jeel j'ɔk mɛtin̰a, taa debm utu kaajn̰ jeege se aɗe teecn̰ daan Yaudge tu.
43004023	Num kaaɗin̰ se utu 'kaana ɔɔ ɓɔrse kaaɗin̰ se aasga, Nirl Raa se utu tɛɗn jeege se 'jeel keem Raa mala mala. Jeegen eem Raa bin se ɓo kɛn Raa Bubu jen ro ki.
43004024	Raa se naan̰ ɓo Mɛl‑kaaja ɔɔ jee jaay an̰ keemin̰ naan̰ mala mala se, jee se kɛn Nirlin̰ tɛɗɗenga naaɗe aasga jee an̰ lee keeme. Naaɗe se ɓo kɛn naan̰ ɛɗɗenga kaaja.»
43004025	Gɔtn se mɛnda taaɗin̰ ɔɔ: «Maam se m'jeel debm k'daŋin̰ al‑Masi, kɛn ute taar Grɛk k'daŋin̰ Krist se, utu aɗe ɓaao. Kɛn naan̰ jaay ɓaaɗoga se utu ajen taaɗn tɔɔkŋ mɛtn nakgen se paac kalaŋ kalaŋ.»
43004026	Isa tɛrlin̰ ɔɔ: «Debm kɛn taaɗi se ɓo, maama.»
43004027	Gɔtn se jee mɛtin̰ ki ɓaaɗo ɔŋin̰a. Kɛn naaɗe jaay aak Isa taaɗ taaɗ te mɛnda se, paac ɔkɗen taaɗ eyo. Num gaŋ debm kɛn jaay an̰ taaɗn ɔɔ naai 'je ɗi? Lɔ taaɗ te mɛnd se, gɛn ɗi se gɔtɔ?
43004028	Gɔtn ese mɛnda iin̰ ɔn̰ kɔɔyin̰a ɔɔ ɔk tɛrl ɓaa maakŋ gɛgɛr ki ɔɔ ɓaa taaɗ jeege tu ɔɔ:
43004029	«'Ɓaaɗo aakki tu. Maam m'ɔŋo gaabm naane se, taaɗ tɔɔɗumo mɛtuma do nakge tun maam tɛɗo se paac. Naan̰ se ɓo 'tɛɗn al‑Masi lɛ ɗaam?»
43004030	Jeege se teeco maakŋ gɛgɛr ki ɔɔ ɓaaɗo ɔŋ Isa.
43004031	Kaaɗ kɛn mɛnda jaay tɛrl ɓaa ɓeen se, jee mɛtn Isa ki taaɗ dɔɔkin̰ taara ɔɔ: «Debm dooyje, ɓaaɗo ɔs jaayo.»
43004032	Gaŋ naan̰ tɛrlɗen ɔɔ: «Nakŋ kɔsn kɛn maam m'lee m'ɔs se naase 'jeelki eyo.»
43004033	Gɔtn se jee mɛtin̰ ki taaɗ te naapa ɔɔ: «Kaaɗn naane nam ɛɗin̰ga nakŋ kɔsɔ lɛ ɗaam?»
43004034	Tɛr Isa taaɗɗen daala ɔɔ: «Kɛse ɓo nakŋ kɔsuma: maam Raa ɔlumo se, taa m'an̰ 'tɛɗn nakŋ kɛn maakin̰ jen ro ki, ɔɔ naabm kɛn naan̰ ɛɗumsin̰ se m'an̰ tɛɗ kaas te ɗoobin̰a.
43004035	Naase lee 'taaɗki ɔɔki: ‹Kaaɗn kɔjɔ se, ɔɔpga laapa sɔɔ jaayo.› Num maam m'ɗeeksen m'ɔɔ: uunki kaam se, aakki maakŋ‑gɔtɔ se tɛɗga gɛn kɔjɔ.
43004036	Debm kɔjn̰ maakŋ gɔtɔ se ɓɔrse ɓo baagga kɔŋ bɛɗin̰a, taa naan̰ tus tus nakgen naan̰ ɔj se gɛn tiŋg gɛn daayum. Taa naan̰ se debm kɔɔcɔ ute debm kɔjn̰ maakŋ gɔtɔ se, naaɗe paac maakɗe raap aas kaasa.
43004037	Kaan̰ kaa taar ese se, taaɗ taar mɛt ki, kɛn ɗeek ɔɔ: ‹Deb kalaŋ ɓaaɗo ɔɔcɔ, debm kuuy ɓo ɓaaɗo ɔjɔ.›
43004038	Maam se m'ɔlse gɛn kɔjn̰ maakŋ gɔtn kɛn naase 'naamki te dubar naabin̰ eyo; jee kuuy naab dabaro, num gaŋ naase se, 'ɓaaɗo ɔŋki ɓo ɔjki kɔj sum.»
43004039	Maakŋ gɛgɛr kɛn ese se Samarige dɛna kɛn took aal maakɗe do Isa ki, do taar mɛnd kɛn ɗeekɗeno ɔɔ: «Naan̰ taaɗ tɔɔɗumo mɛtuma do nakge tun maam m'tɛɗo se paac.»
43004040	Kɛn Samarige jaay ɓaaɗo ɔŋ Isa se, naaɗe tɔnd mɛtin̰ ɔɔ: «Iŋg te naaje.» Gɔtn se Isa ɔɔp iŋg te naaɗe ɓii dio.
43004041	Gɔtn se do taar kɛn Isa taaɗɗen se, jee took aal maakɗe don̰ ki se dɛn cir daala.
43004042	Gɔtn se naaɗe taaɗ mɛnd ki ɔɔ: «Naaje j'aal maakje don̰ ki se, do taar naai ki sum eyo. Num naaje mala k'booyga te bije ɔɔ k'jeelin̰ga ɗeere, naan̰ se ɓo Debm Kaajn̰ jeegen do naaŋ ki.»
43004043	Gɔtn se Isa tɛɗ ɓii dio, jaay ɓo iin̰ ɔn̰ gɔtn ese ɔɔ ɔk tɛrl ɓaa taa naaŋ Galile ki daala.
43004044	Taa naan̰ mala taaɗga taaɗ te taarin̰a ɔɔ debm taaɗ taar teeco taar Raa ki se, jee maakŋ naaŋin̰ ki mala se aalin̰ maak ki eyo.
43004045	Num kɛn naan̰ jaay aan taa naaŋ Galile ki se, jee Galile ki dɔɔɗ ɔkin̰ jiga taa naaɗe kic iŋgo Jeruzalɛm ki gɛn laa Paak ɔɔ naaɗe kic aakkiga nakgen paacn̰ kɛn Isa tɛɗo se.
43004046	Gɔtn se Isa tɛrlo maakŋ naaŋ Kana ki kɛn taa naaŋ Galile ki; gɔtn se ɓo kɛn naan̰ dɛl maane tɛɗ tɔtn koojn̰ bin̰ se. Gaŋ maakŋ Kaparnayum ki se magala kalaŋ bin se goonin̰ gaaba kɔɔn̰ɔ.
43004047	Kɛn gaabm se jaay booy j'ɔɔ Isa iin̰o taa naaŋ Jude ki ɔɔ ɓaaɗoga taa naaŋ Galile ki se, gɔtn se naan̰ ɓaaɗo ɔŋin̰a ɔɔ tɔnd mɛtin̰ ɔɔ: «Jaamus, 'bɔɔy 'ɓaaɗo ɛɗum lapia goonum kɛn ɔɔpga baata ɓaa ɓaa kooyo se.»
43004048	Isa ɗeekin̰ ɔɔ: «Kɛn naase se, jaay aakki te nakŋ‑kɔɔɓ eyo, te nakŋ kɛn deel do debkilimi ey se, naase maakse 'took eyo.»
43004049	Magal se ɗeekin̰ ɔɔ: «Jaamus, kɔr goonum ooy te ey ɓɔrt se 'bɔɔy 'ɓaaɗo.»
43004050	Isa tɛrlin̰ ɔɔ: «Iin̰ 'ɓaa, gooni gaaba se aajga.» Gaabm se aal maakin̰ do taar kɛn Isa taaɗin̰ se ɔɔ naan̰ uun ɗoobin̰a ɔk tɛrl ɓaa.
43004051	Kɛn gaabm se jaay uun ɗoobo tɛrl bɔɔy ɓaa ɓaa se, jee tɛɗn naabin̰ge an̰ ɓaaɗo dɔɔɗin̰a ɔɔ ɗeekin̰ ɔɔ: «Gooni gaaba se aajga.»
43004052	Naan̰ tɔnd mɛtɗe ɔɔ: «Goono se ɔŋ lapia kaaɗ ɗi?» Naaɗe tɛrlin̰ ɔɔ: «Tɛrko katar do tɛgɛr ki sum ɓo ron̰ ɔŋ kɛɗɛk se tɔɔlin̰.»
43004053	Gɔtn se bubm goono saap ɔŋ kaaɗn ese ɓo, kaaɗn kɛn Isa taaɗin̰ ɔɔ: «Gooni kɛn gaaba se aajga.» Gɔtn ese se sum ɓo, naan̰ ute jee maakŋ ɓeen̰ ki se paac took aal maakɗe do Isa ki.
43004054	Kɛse ɓo nakŋ‑kɔɔɓm gɛn k‑dige, kɛn Isa tɛɗin̰ taa naaŋ Galile ki kaaɗ kɛn naan̰ iin̰o taa naaŋ Jude ki.
43005001	Kɛn nakgen se jaay deel se, ɓii kalaŋ Yaudge tɛɗ tɛɗ laaɗe, ɔɔ Isa ook ɓaa Jeruzalɛm ki taa laaɗe se.
43005002	Jeruzalɛm ki se ɔk taa ɗoobo, ɔɔ taa ɗoobm se k'daŋin̰ taa ɗoobm baatge, ɔɔ gɔɔr te gɔtn ese ɔk gɔɔ kɛn j'iin̰ k'ɗaapin̰ gɛn kɔkŋ maane. Gɔɔ se, k'daŋin̰ te taar Ɛbre Betzata, ɔɔ gɔtn se ɔk daabgen gɛn lɛkɛ, gɔtɔ kaam mii, kɛn ɔl gurug gɔɔ ese.
43005003	Ɔɔ mɛtn daabgen se, jee kɔɔn̰ge tooɗ ɗooc tak tak, jee kaam‑tɔɔkge jee cɛkɛɗge ute jee kɛn jiɗege ute jɛɗege ooyga kooyo. [Naaɗe se iŋg booy kaaɗn maane utu tɛɗ dagalec dagalec.
43005004	Taa tɛɗga num kɔɗn Raa kalaŋ lee bɔɔy bɔɔy maakŋ maan kɛn se, ɔɔ kɛn maane jaay baagga tɛɗn dagalec dagalec se, debm kɔɔn̰ jaay bɔɔy deet deet maakŋ maan kɛn se, kɛn kɔɔn̰in̰ se kɔɔn̰ ɔɔ ɗi kic ɓo, ɔŋ lapia.]
43005005	Taa naan̰ se ɓo gaaba kalaŋ bin se k'ruŋguyu, ɔɔ gɔtn naan̰ tɛɗ k'ruŋguyu sum se ɔkga ɓaara sik‑mɔtɔ‑kaar‑marta.
43005006	Kɛn Isa jaay aak gaabm se tooɗ tooɗo, ɔɔ Isa se jeele, gaabm se gɔtn naan̰ tɛrɛc k'ruŋguyu sum se, daanin̰ dɔkga. Naan̰ ɗeekin̰ ɔɔ: «Naai 'je kɔŋ lapi la?»
43005007	Gaŋ debm k'ruŋguyu se tɛrlin̰ ɔɔ: «Naka, kɛn maane jaay baagga tɛɗn dagalec dagalec se, nam am kuun kɔlum maak ki se gɔtɔ. Kɔr jaay m'ɔɔ m'kiin̰ ɓaa se lɛ, deb kuuy naar booy deet naanum ki.»
43005008	Gɔtn se Isa ɗeekin̰ ɔɔ: «Iin̰i! 'Teel raagi ɔɔ 'lee 'ɓaa.»
43005009	Gɔtn se sum ɓo gaaba se naar ɔŋ lapia, naan̰ uun raagin̰a ɔɔ baag lea. Gaŋ ɓii se, ɓii sebit.
43005010	Gɔtn se magal Yaudge ɗeek gaab kɛn ɔŋ lapi se ɔɔ: «Jaaki se ɓii sebit; naai ɔk ɗoobm gɛn kuun raagi eyo.»
43005011	Gaŋ gaabm se tɛrlɗen ɔɔ: «Gaabm kɛn ɛɗum lapi se ɓo ɗeekumo ɔɔ: Uun raagi se, iin̰ 'lee 'ɓaa.»
43005012	Gɔtn se naaɗe tɔnd mɛtin̰ ɔɔ: «Debm kɛn taaɗi ɔɔ: Uun raagi ɔɔ 'lee 'ɓaa se, naŋa?»
43005013	Num gaŋ gaabm se debm jaay ɛɗin̰ lapi se naan̰ jeelin̰ eyo. Taa Isa se, ɛndga maakŋ jeege tun dɛn se, naan̰ jeel te gɔtin̰ eyo.
43005014	Num gaŋ cɔkɔ se, Isa ɓaa ɔŋin̰ maakŋ bɔɔr Ɓee Raa ki ɔɔ ɗeekin̰ ɔɔ: «'Booyo, ɓɔrse naai ɔŋga lapia. Mɔɔtn ɔn̰te tɛɗn kusin̰ sum, ey num naan ki se naai utu 'kɔŋ nakŋ ɔɔn̰ cir naan̰ se daala.»
43005015	Ɔɔ gaabm se ɓaa taaɗ magal Yaudge tu ɔɔ kɛn ɛɗin̰ lapi se, Isa.
43005016	Gɔtn se magal Yaudge baag je tɛɗn kusin̰ Isa ki, taa naan̰ tɛɗga tɛɗ nakŋ se ɓii sebit ki.
43005017	Num gaŋ Isa tɛrlɗen ɔɔ: «Bubum Raa se ɓɔrse kic utu tɛɗ tɛɗ naabin̰ rɔk, ɔɔ maam kic m'tɛɗn naabm ese kici.»
43005018	Taa naan̰ se ɓo magal Yaudge je ɔŋ ɗoobm taar kuuy kɛn 'cir naan̰ se daala kɛn an tɔɔl Isa. Taa Isa se aal deelga do taarɗe, ɔŋ bɔɔb te ɓii sebit se eyo; naan̰ se sum eyo, num gaŋ naan̰ taaɗga taaɗ kici ɔɔ Raa se bubin̰ mala. Bin se naan̰ tɛɗ ron̰ aas te Raa mala.
43005019	Isa tɛrl taaɗɗen daala ɔɔ: «'Booyki bɛɛ m'asen taaɗa: goono se kɔŋ kuun do kalin̰ ki jaay 'tɛɗn nakŋ gɛn don̰ eyo, num nakŋ kɛn Bubin̰ tɛɗ se ɓo, naan̰ aaka ɔɔ tɛɗin̰ kici. Taa nakŋ kɛn Bubu lee tɛɗ se ɓo, Goono kic lee tɛɗin̰ bin kici.
43005020	Taa Bubu se je Goonin̰a, ɔɔ taaɗin̰ nakgen naan̰ mala iŋg tɛɗ se paac ɔɔ naan̰ utu an̰ taaɗn nakgen magal cir kɛngen deel kɛn naase aakkiro se daala. Bin se naase utu aki kaak se asen kɔkŋ taaɗ eyo.
43005021	Aan gɔɔ Bubu dur jee ooyga kooyo ɔɔ ɛɗɗen kaaja se, Goono kic ɛɗ kaaja jeege tun aan gɔɔ kɛn naan̰ jen ro ki.
43005022	Bubu se naan̰ ɔj bɔɔrɔ do nam ki eyo, num gaŋ gɛn kɔjn̰ bɔɔr do jeege tu paac se, naan̰ ɔn̰in̰ kaam ji Goonin̰a.
43005023	Taa naan̰ se ɓo jee paac aal Goono maak ki se, kɛse aan gɔɔ naaɗe aal Bubu ɓo maak ki ɔɔ debm jaay baate kaal Goono maak ki se, Bubm kɛn ɔlin̰o se kic ɓo naan̰ aalin̰ maak ki eyo.
43005024	«'Booyki bɛɛ m'asen taaɗa: debm jaay booy uun taar maama ɔɔ aal maakin̰ do deb kɛn ɔlumo se, naan̰ ɔŋga kaajn̰ gɛn daayum. Naan̰ se bɔɔrɔ koocn̰ don̰ ki eyo. Num gaŋ naan̰ se teecga naatn maakŋ yo ki ɔɔ ɔŋga kaaja.
43005025	«'Booyki bɛɛ m'asen taaɗa: ɓii kalaŋ kaaɗin̰ utu 'kaana ɔɔ ɓɔrse kaaɗin̰ se aasga kɛn jeegen aan gɔɔ jee ooyga kooy naan Raa ki se utu booy mind Goon Raa ɔɔ jee kɛn booy uunga se, utu 'kɔŋ kaaja.
43005026	Taa aan gɔɔ Raa Bubu se naan̰ ɓo Mɛl‑kaaja, taa naan̰ se ɓo Goonin̰ kic naan̰ tɛɗin̰ tɛɗga Mɛl‑kaaja kici.
43005027	Gɛn kɔjn̰ bɔɔr do jeege tu se, naan̰ ɔn̰in̰sin̰ga kaam jin̰a taa naan̰ se Goon Deba.
43005028	Naase taar se ɔn̰te gɛn deel dose, ɓii kalaŋ kaaɗin̰ utu 'kaan se jeegen ooyga kooy paac se utu 'booy mindin̰a.
43005029	Jee kɛn tɛɗga nakŋ aak bɛɛ se, utu 'duru ɔɔ utu 'tiŋg gɛn daayum. Ɔɔ jee kɛn tɛɗ nakŋ aak kus se lɛ, naaɗe se kic utu 'duru, naɓo bɔɔrɔ utu koocn̰ doɗe ki.
43005030	Nakŋ maam tɛɗ se, m'uun dom ki kalum ki ɓo m'tɛɗ eyo, maam m'ɔj bɔɔrɔ te kɛn maam m'booyo ɔɔ kɔjn̰ bɔɔr maam se kɛn mɛt ki. Taa maam se, m'tɛɗ nakŋ do maak‑jem ki eyo, num gaŋ maam m'tɛɗ nakŋ kɛn do maak‑je deb kɛn ɔlumo.»
43005031	«Kɛn maam mala ɓo m'tɛɗ saaɗa gɛn dom sum num, saaɗ maam se 'kɔsn kaay eyo.
43005032	Num gaŋ deb kuuy ɓo tɛɗum saaɗuma, ɔɔ maam m'jeele saaɗn naan̰ se saaɗn kɛn mɛt ki.
43005033	Ɓii kalaŋ naase ɔlkiro jeege gɔtn Jan‑Batist ki ɔɔ saaɗn kɛn naan̰ taaɗseno ro maam ki paac se, kɛn mɛt ki.
43005034	Maam se m'je nam kuuy ɓo am taaɗn saaɗum eyo, num gaŋ kɛn ɔlum maam taaɗ bin se taa naase aki 'kɔŋ kaaja.
43005035	Ɔɔ Jan‑Batist se, naan̰ tecn̰ aan gɔɔ lɔɔmpɔn kɛn j'ɔɔcin̰ga num wɔɔr gɔtɔ se. Kaaɗ kɛn naane se, naase maakse raapo do gɔtn wɔɔr kɛn wɔɔrseno gɔtɔ se.
43005036	Num gaŋ saaɗ maam se cir gɛn Jan‑Batist. Kɛse ɓo naabm kɛn Bubum ɛɗumo ɔɔ m'an̰ tɛɗn kaasn ute ɗoobin̰ se. Naabgen se ɓo kɛn taaɗ saaɗn maama, ɔɔ naaɗe se ɓo taaɗ ɔɔ maam se Bu ɓo ɔlumo.
43005037	Bu kɛn ɔlumo se, naan̰ mala kic ɓo saaɗuma, naɓo naase se ɓii kalaŋ 'booyki te mindin̰ eyo ɔɔ aakin̰ki te te eyo.
43005038	Ɔɔ naase lɛ ɔkki taarin̰ maakse ki eyo, taa ɗi naase 'baate kaalki maakse do deb kɛn naan̰ ɔlin̰o se.
43005039	Naase iŋg 'dooyki taargen k'raaŋin̰o do dɔkin̰ ese, maakse ki se, 'saapki ɔɔki te naan̰ ese sum ɓo, naase aki 'kɔŋ kaajn̰ gɛn daayum. Gaŋ taar kɛn taaɗ taargen se, taaɗ te maama.
43005040	Kɛn akiro ɓaa gɔtum ki jaay, gɛn kɔŋ kaajn̰ gɛn daayum se lɛ, naase 'baateki.
43005041	«Maam m'je jeege ɓo am nook eyo.
43005042	Anum maam se m'jeelse naase se 'jeki Raa eyo.
43005043	Maam ɓaaɗo se, te ro Bubuma, num gaŋ naase 'baate 'tookki taaruma. Ɔɔ deb kuuy kɛn utu aɗe ɓaa gɛn don̰ se, naan̰ se naase utu aki tookŋ taarin̰a.
43005044	Ɔɔ naase se 'jeki ɓo tɔɔm naapa sum. Ey num naase se 'jeki Raa ɓo asen tɔɔm eyo. Bin se naase aki 'kɔŋ kaal maakse dom ki ɔɔ ɗio?
43005045	Ɔn̰te 'saapki ɔɔki maam ɓo m'asen ɓaa kɔkŋ mindse naan Bu ki. Num kɛn asen ɓaa kɔkŋ mindse se, Musan kɛn naase ɔndki dose don̰ ki se.
43005046	Kɛn naase jaay aalki maakse do Musa ki ɗeer num, naase aki kɔŋ kaal maakse do maam ki kici. Taa Musa se taar kɛn naan̰ raaŋo se, taaɗ te maama.
43005047	Num kɛn naase 'tookki te taar kɛn naan̰ raaŋo do dɔkin̰ ey se, naase aki tookŋ taar maam taaɗsen se ɔɔ ɗi?»
43006001	Kɛn nakgen se jaay deel paac se, Isa gaaŋ ɓaa taa baar Galile ki kɛn kaam naane ɔɔ baar Galile se ɓo k'daŋin̰ baar Tiberiad se kici.
43006002	Gɔtn se jeege dɛna ɔk mɛtin̰a, taa naaɗe aakga kaak nakŋ‑kɔɔɓgen Isa tɛɗo do jee kɔɔn̰ge tu se.
43006003	Taa naan̰ se ɓo, Isa ute jee mɛtin̰ ki se iin̰ ook ɓaa iŋg do kɔs ki.
43006004	Kaaɗ kɛn se, laa Yaudgen k'daŋin̰ Paak se, ɔɔpga gɔɔrɔ.
43006005	Gɔtn se, Isa uun kaamin̰a ɔɔ aak jee dɛnge utu ɓaaɗo gɔtin̰ ki. Naan̰ ɗeek Pilip ki ɔɔ: «'Je j'akiro ɓaa dugŋ mappa kaam gay jaay 'kaasn kɔsn jeegen se?»
43006006	Kɛn Isa jaay taaɗ bin se, naan̰ je naŋ taar maakŋ Pilip ki sum. Ey num Isa se jeele nakŋ kɛn jaay naan̰ ɓaan̰ tɛɗa se.
43006007	Gɔtn se Pilip tɛrlin̰ ɔɔ: «Kɛn j'uuno tamma kaar‑dio jaay k'dugŋ mappa ɔɔ k'nigɗesin̰ cɔkɔ cɔkɔ kic ɓo aɗen kɔŋ kaas eyo.»
43006008	Maakŋ jeege tun mɛtin̰ ki se deb kalaŋ ron̰ Andre, naan̰ se ɓo gɛnaa Simon Piɛr ɗeekin̰ ɔɔ:
43006009	«Goon gaaba utu ese se ɔk mappa mii kɛn k'tɛɗin̰ ute rujn̰ ɔrj ute kɛn̰jge sɛɛm sɛɛm dio. Num jee te dɛnɗe se kɛse aɗen kaasn ɗi?»
43006010	Gɔtn se ɔk mu zɛɛrɛ dɛna; Isa ɗeek jee mɛtin̰ ki ɔɔ: «Jee se 'taaɗɗeki j'iŋg naaŋ ki.» Gɔtn se naaɗe taaɗɗen ɔɔ naaɗe iŋg naaŋ ki. Ɔɔ jee se gaabge kalin̰ ki ɓo ɓaa ɓaa nakŋ dupu‑mii.
43006011	Gɔtn se Isa tɔs mappa jin̰ ki, tɔɔm Raa ɔɔ dup ɔl k'nigin̰ jeege tun se paac. Ɔɔ kɛn̰jge kic naan̰ tɛɗin̰ bini naaɗe ɔs dɛrɛŋ te maraadɗe.
43006012	Kɛn naaɗe jaay ɔs dɛrɛŋ te maraadɗe aas se, Isa ɗeek jeege tun mɛtin̰ ki ɔɔ: «Togŋ ɔɔp se 'tuunin̰ki, ɔn̰te kɔn̰ki kalaŋ 'kutn cɛrɛ.»
43006013	Togŋ mappan mii ute kɛn̰jgen naaɗe ɔs ɔɔp se, k'tɔsin̰ se ɗooc gɔrnɔ sik‑kaar‑dio.
43006014	Kɛn jeege jaay aak nakŋ‑kɔɔɓm kɛn Isa tɛɗ se, naaɗe ɗeek ɔɔ: «Ɗeere, kɛse ɓo debm taaɗ taar teeco taar Raa ki mala mala, kɛn j'ɔɔ te aɗe ɓaa do naaŋ ki se, kɛse ɓo naan̰a.»
43006015	Anum Isa se jeele, jee se utu an̰ kuun kɔl gaara taa tɔɔg se, gɔtn se naan̰ iin̰ iik cɛɛs ki ɓaa iŋg do ko ki kalin̰ ki.
43006016	Kɛn kaaɗn tɛgɛr jaay aan se, jee mɛtn Isa ki se, iin̰ bɔɔy ɓaaɗo taa baar ki.
43006017	Naaɗe ook maakŋ markab ki, gɛn ɓaa Kaparnayum ki, jɛŋ baar kɛn kaam naane. Kaaɗ kɛn se gɔtɔ tɛɗga nɔɔrɔ, ɔɔ Isa se aan ɔŋɗen te ey ɓɔrtɔ.
43006018	Gɔtn se kuulu dɔɔbɔ ɔɔ ɔl makɔn̰ɔ do maane ki. Ɔɔ ɔlin̰ maane se aal walak walak.
43006019	Kaaɗ kɛn se naaɗe ɓaaga nakŋ kilɔmɛtir mii lɔ mɛcɛ do maane ki kɛn jee mɛtn Isa ki jaay aak Isa lee do maane ki ɔɔ utu ɓaaɗo ɓaa cɛɛ markab ki se. Gɔtn se naaɗe ɓeere ɔkɗe.
43006020	Gaŋ Isa ɗeekɗen ɔɔ: «Ɔn̰te 'ɓeerki, kɛse maama.»
43006021	Gɔtn se naaɗe je an̰ kuunin̰ maakŋ markab ki, naɓo markaba se naar aanga jɛŋ ki, gɔt kɛn naaɗe ɓaan ɓaa ro ki se.
43006022	Mɛtbeen̰ki se, jee dɛngen ɔɔpo do jɛŋ kɛn kaam naane se, naaɗe aako markaba se ɔɔpga kalaŋ sum, ɔɔ Isa ute jee mɛtin̰ ki se ook te maakŋ markab kɛn se eyo. Jee mɛtin̰ ki se ɓaaga kalɗe ki.
43006023	Kaaɗ kɛn se, markabgen kuuy iin̰o Tiberiad ɔɔ ɓaaɗo gɔɔr ute gɔtn kɛn Isa tɔs mappa jin̰ ki, jaay tɔɔm Raa ɔɔ ɛɗ jeege tu ɔs se.
43006024	Kɛn jee dɛnge jaay aak Isa ute jee mɛtin̰ ki, gɔtɔ gɔtn ese se, naaɗe took maakŋ markabge tu ɔɔ ɓaa Kaparnayum ki taa ɓaa je Isa.
43006025	Kɛn naaɗe jaay ɓaa ɔŋin̰ naaŋ baar kɛn kaam naane se, naaɗe tɔnd mɛtin̰ ɔɔ: «Debm dooy jeege, naai tap ɓo aan gɔtn ara nuŋ ki?»
43006026	Gɔtn se Isa tɛrlɗen ɔɔ: «'Booyki bɛɛ maam m'asen taaɗa: naase 'jemki se, taa nakŋ‑kɔɔɓm maam m'tɛɗ se ɓo naase 'jeel ɔkkiga kɔk mɛtin̰ eyo, num gaŋ naase 'jemki se, taa nakŋ kɔsn naase ɔs 'dɛrɛŋkiro te maraadse se.
43006027	Ɔn̰te 'tɛɗki naaba kalin̰ ki gɛn nakŋ kɔsn kɛn tɛɗga sum ɓo 'ruum se. Num 'tɛɗki naaba taa nakŋ kɔsn kɛn 'tiŋg gɛn daayum. Nakŋ kɔsn ese ɓo kɛn maam Goon Deba m'utu m'asen kɛɗa, taa Raa Bubu mala se ɛɗga tɔɔgin̰ goonin̰ ki.»
43006028	Gɔtn se naaɗe tɔnd mɛtin̰ ɔɔ: «Naabm Raa se j'an̰ tɛɗn ɔɔ ɗi jaay ɓo j'aki tɛɗn aan gɔɔ kɛn naan̰ jen ro ki se?»
43006029	Isa tɛrlɗen ɔɔ: «Kɛse ɓo naabm kɛn Raa je ɔɔ naase aki tɛɗa; naan̰ je ɔɔ aki kaal maakse do deb kɛn naan̰ ɔlin̰o.»
43006030	Naaɗe tɛrlin̰ ɔɔ: «Num naai tap ɓo ajen 'tɛɗn nakŋ‑kɔɔɓm ɗi jaay naaje k'kaaka, jaay ɓo j'kaal maakje doi ki se? Nakŋ naai 'ɓaa 'tɛɗa tap ɓo ne ɗi?
43006031	Do kɔɗ‑ɓaar ki se, bubjege ɔso nakŋ kɔsn kɛn k'daŋin̰ maan, kɛse ɓo taar kɛn k'raaŋin̰o taaɗo ɔɔ: Gɛn kɔsɗe se Raa ɛɗɗeno mappan bɔɔyɔ raan.»
43006032	Gaŋ Isa tɛrlɗen ɔɔ: «'Booyki bɛɛ m'asen ɗeeke: kɛn ɛɗseno mappan bɔɔyɔ raan se Musa eyo, num mappan mala mala kɛn bɔɔyɔ raan se, Bubum ɓo, ɛɗseni.
43006033	Ɔɔ mappan gɛn Raa se, naan̰ ɓo debm kɛn bɔɔyɔ raan, ɔɔ naan̰ ɓo debm ɛɗ kaaja jeege tun do naaŋ ki.»
43006034	Gɔtn se naaɗe ɗeekin̰ ɔɔ: «Jaamus, ɓii‑raa ɛɗjen mappan ese.»
43006035	Isa tɛrlɗen ɔɔ: «Maam ɓo mappan kɛn ɛɗ kaaja se, debm kɛn jaay ɓaaɗo gɔtum ki se, mɔɔtn ɓo an̰ tɔɔl eyo; ɔɔ debm jaay aal maakin̰ do maam ki se, mɔɔtn maane an̰ tɔɔl eyo.
43006036	Ey num maam m'taaɗsenoga, ɔɔ naase mala kic ɓo aakumkiroga naɓo naase 'baate 'kaalki maakse dom ki.
43006037	Jeegen paacn̰ Bu ɓo ɛɗumɗe se utu aɗe ɓaa gɔtum ki, ɔɔ debm kɛn ɓaaɗo gɔtn maam ki se, maam m'an̰ kɔŋ kɔɔɗn kund eyo.
43006038	Taa maam m'bɔɔyo raan se, gɛn tɛɗn nakŋ kɛn maam ɓo m'je eyo, num gaŋ m'ɓaaɗo se, gɛn tɛɗn nakŋ kɛn debm ɔlumo se ɓo jea.
43006039	Debm ɔlumo se, nakŋ naan̰ je se, jeegen naan̰ ɛɗumsin̰ paac se, m'ɔn̰te kutn deb kalaŋ. Num naan̰ je ɓii kɛn kaam mɔɔtn se, maam m'aɗen dur daan yoge tu.
43006040	Kɛse ɓo nakŋ kɛn Bubum jea. Debm jaay aak Goono ɔɔ aal maakin̰ don̰ ki se, naan̰ se ɔŋga kaajn̰ gɛn daayum. Ɓii kɛn kaam mɔɔtn se, maam m'an̰ durin̰ daan yoge tu.»
43006041	Gɔtn ese Yaudge baag mooy naaŋ ki dir dir utu naapa ro Isa ki, taa Isa taaɗga taaɗ ɔɔ: «Maam ɓo kɔsn kɛn bɔɔyo raan.»
43006042	Tɛr naaɗe taaɗ ɔɔ: «Kɛse Isan kɛn goon Yusup se ey la? Kɛn kon̰ ute Bubin̰ k'jeelɗeki se ey la? Tɛɗ ɔɔ ɗi jaay ɓɔrse num taaɗ ɔɔ: ‹Maam bɔɔyo raan se?›»
43006043	Gɔtn se Isa tɛrlɗen ɔɔ: «Ɔn̰te 'taaɗki naaŋ ki ute naapa rom ki.
43006044	Bu kɛn ɔlumo se, nam nam jaay naan̰ tiik ɔlin̰ te gɔtum ki ey se, aɗe kɔŋ ɓaa gɔtum ki eyo. Ɔɔ debm kɛn Bu ɔlumsin̰ga se, ɓii kɛn kaam mɔɔtn se maam m'an̰ durin̰ daan yoge tu.
43006045	Jee taaɗ taar teeco taar Raa ki raaŋo do dɔkin̰ ɔɔ: Raa se, utu dooy jeege paac. «Ɔɔ debm kɛn jaay ɔndga bin̰ do taar Bubum ki, ɔɔ booy ɔkga taarin̰ kɛn naan̰ dooy jeege se, aɗe kɔŋ ɓaa gɔtum ki.
43006046	Taa nam, ɓii kalaŋ aak te Bu eyo. Debm kɛn iin̰o gɔtn Raa ki se naan̰ kalin̰ ki sum ɓo aakkiga Bua.
43006047	'Booyki bɛɛ m'asen taaɗa: debm jaay aalga maakin̰ do maam ki se, naan̰ ɔŋga kaajn̰ gɛn daayum.
43006048	Taa maam ɓo m'mappan kɛn ɛɗ kaaja jeege tu.
43006049	Do kɔɗ‑ɓaar ki, do dɔkin̰ naane se, bubsege ɔso nakŋ kɔsn kɛn k'daŋin̰ maan . Te naan̰ se kic ɓo naaɗe ooyga.
43006050	Num kɛse ɓo mappan bɔɔyo raan, debm jaay ɔsga naan̰ se num, naan̰ 'kɔŋ kooy eyo.
43006051	Maam ɓo kɔsn bɔɔyo raan ɔɔ kɛn ɛɗ kaaja. Debm jaay ɔsga kɔsn ese num, naan̰ utu tiŋg gɛn daayum daayum. Kɔsn kɛn maam m'utu m'asen kɛɗ se, kɛse daa rom mala; naan̰ se ɓo kɛn utu kɛɗn kaaja jeege tun do naaŋ ki.»
43006052	Kɛn Yaudge jaay booy taar se, naaɗe baag naajn̰ te naapa makɔn̰ɔ ɔɔ: «Gaabm se jaay ɔɔ ajeki kɛɗn daa ron̰ ɓo j'aki kɔs se, j'an̰ki kɔsn ɔɔ ɗio?»
43006053	Gɔtn se Isa ɗeekɗen ɔɔ: «'Booyki bɛɛ m'asen taaɗa: kɛn naase jaay ɔski te daa ro maam Goon Deb eyo, ɔɔ aayki te moosum ey se, naase aki kɔŋ kaajn̰ mala eyo.
43006054	Debm ɔs daa roma ɔɔ aay moosum se, naan̰ ɔŋga kaajn̰ gɛn daayum, ɔɔ kɛn naan̰ ooyga kic ɓo, ɓii kɛn kaam mɔɔtn se maam m'an̰ durin̰ daan yoge tu.
43006055	Ɗeere, daa rom se, kɛse ɓo nakŋ kɔsn mala mala, ɔɔ moosum se lɛ, naan̰ ɓo nakŋ kaay mala mala kici.
43006056	Ɔɔ debm tiŋg tɔs daa roma, ɔɔ tiŋg taay moosum se, naan̰ se iŋg dɔɔk ute maama, ɔɔ maam m'iŋg dɔɔk te naan̰a.
43006057	Aan gɔɔ Bua kɛn ɛɗ kaaja nakge tun ɓaa se paac se, naan̰ ɓo debm kɛn ɔlumo ɔɔ naan̰ ɓo debm ɛɗum kaaja maam ki kici. Taa naan̰ se ɓo, debm kɛn ɔs daa ro maam se 'kɔŋ kaaja gɔtum ki.
43006058	Kɛse mappan kɛn bɔɔyo raan. Naan̰ se tec aan gɔɔ kɔsn kɛn bubsege ɔso do dɔkin̰ do kɔɗ‑ɓaar ki se eyo. Ute naan̰ se kic ɓo naaɗe ooyga, num gaŋ debm ɔs mappan ese se, naan̰ 'kɔŋ kaajn̰ gɛn daayum.»
43006059	Taargen se ɓo, Isa dooy jeege maakŋ ɓee kɛn Yaudge lee tusn maak ki gɛn keem Raa kɛn maakŋ gɛgɛr kɛn Kaparnayum ki.
43006060	Jee mɛtin̰ ki, kɛn mɛtin̰ge se jaay booy taar Isa taaɗ bin se, maakɗe ki se jeege dɛna baag taaɗn ɔɔ: «Taar se, ɔɔn̰ aak eyo! Naŋa jaay 'kɔŋ 'booy taar se?»
43006061	Isa jeel maak‑saapɗe kɛn jee mɛtin̰ ki jaay baag mooy naaŋ ki ron̰ ki se, do taar kɛn naan̰ taaɗ se ɗeekɗen ɔɔ: «Naase maakse tujga do taar kɛn se la?
43006062	Num kɛn naase amki kaakŋ maam Goon Deba m'kookŋ ɓaa gɔtum kɛn deet se, naase tap ɓo aki taaɗn ɔɔki ɗi?
43006063	Kɛn ɛɗ kaaja jikilimge tu se, Nirl Raa; ey num jikilimge kalɗe ki se, 'kɔŋ kaajn̰ roɗe eyo. Taargen maam taaɗsesin̰o se, iin̰o gɔtn Nirl Raa kɛn lee ɛɗ kaaja jeege tu se.
43006064	Num gaŋ maakse ki se, jee mɛtin̰ge aal maakɗe dom ki eyo.» Taa gɔtn do dɔkin̰ tap ɓo Isa se, naan̰ jeel jeegen aal maakɗe don̰ ki ey se, ɔɔ debm kɛn utu an̰ kutin̰ se kic ɓo, naan̰ jeelin̰a.
43006065	Tɛr Isa taaɗɗen ɔɔ: «Taa naan̰ se ɓo maam taaɗseno m'ɔɔ: debm kɛn Raa ɔɔɗin̰ te ɗoob ey se, naan̰ aɗe kɔŋ ɓaa gɔtum ki eyo.»
43006066	Kɛn jee mɛtin̰ ki jaay booy taar bin se, dɛnin̰ iin̰ rɛsin̰a ɔɔ baate ɓaa ute naan̰a.
43006067	Gɔtn se Isa tɔnd mɛtn jee mɛtin̰ kɛn ɔɔp sik‑kaar‑di se ɔɔ: «Num naase se, 'je aki ɓaa ey la?»
43006068	Gɔtn se Simon Piɛr tɛrlin̰ ɔɔ: «Mɛluma, naai ɓo ɔk taar kɛn ɛɗ kaajn̰ gɛn daayum. Kɛn jaay kɔn̰ naai se k'ɓaa gɔtn naŋ ki?
43006069	Taa naaje se j'aalga maakje do naai ki ɔɔ k'jeeli naai se Debm Salal kɛn iin̰o gɔtn Raa ki.»
43006070	Tɛr Isa taaɗɗen ɔɔ: «Naasen sik‑kaar‑di ki se, maam ɓo m'bɛɛr tɔɔɗseno ey la? Num gaŋ maakse ki se, deb kalaŋ se, tec sitan te kaamin̰a.»
43006071	Kɛse naan̰ taaɗ te Judas goon Simon kɛn Iskariɔt; naan̰ ɓo debm kɛn maakŋ jeege tun sik‑kaar‑dio kɛn utu an̰ kut se.
43007001	Kɛn nakgen se paac jaay deel se kic ɓo, Isa utu lee lee taa naaŋ Galile ki rɔk. Ɔɔ naan̰ baate ɓaa lee taa naaŋ Jude ki taa magal Yaudge se je je ɗoobm an̰ tɔɔlɔ.
43007002	Kaaɗ kɛn se, laa Yaudgen kɛn k'daŋin̰ laa Daabge se, ɔɔpga gɔɔrɔ.
43007003	Gɔtn se gɛnaan̰ge ɗeekin̰ ɔɔ: «Bɛɛki num, naai 'kiin̰ ɓaa taa naaŋ Jude ki, taa nakŋ‑kɔɔɓgen naai 'tɛɗ gɔtn ara se, 'ɓaa tɛɗin̰ naane kici taa jee mɛti ki 'ɓaa kaaka.
43007004	Kɛn debm jaay je ɔɔ jeege jeel gɔtin̰ se, naan̰ tɛɗ nakge tal tal, ɔyin̰ kɔy eyo. Taa ɗi nakŋ‑kɔɔɓgen naai 'lee tɛɗ se, ɓaa tɛɗin̰ naan jeege tu, taa jeege paac ai kaakŋ jeele.»
43007005	Taa gɛnaa Isage mala kic ɓo, naaɗe aal maakɗe don̰ ki eyo.
43007006	Gɔtn se Isa ɗeekɗen ɔɔ: «Gɛn tɛɗn nakŋ ese se, kaaɗum aas te ey ɓɔrtɔ. Num gaŋ gɛn naase lɛ, kaaɗn gay gay kic ɓo jigsen naase ki.
43007007	Jee do naaŋ ki se asen kɔŋ kɔɔɗn kund naase eyo; num gaŋ maam se naaɗe ɔɔɗ undum naata. Taa maam m'lee m'tɔɔɗɗen tɔɔɗ mɛtn kusin̰ɗege.
43007008	Gɛn ɓaa tɛɗn laa se, naase 'ɓaaki. Ɔɔ maam se m'ɓaa eyo, taa kaaɗum aas te ey ɓɔrtɔ.»
43007009	Kɛn Isa jaay taaɗ naŋ taarin̰ se, naan̰ ɔɔp iŋg taa naaŋ Galile ki.
43007010	Kɛn gɛnaan̰ge jaay iin̰ ɓaa gɛn tɛɗn laa se, naan̰ kic iin̰ ɓaa. Naɓo kɛn naan̰ ɓaa ɓaa se goon̰ goon̰o ɔɔ kɛn aan naane se kic ɓo tɔy tɔy ron̰a.
43007011	Maakŋ ɓiige tun Yaudge tɛɗ tɛɗ laa taal Daabge se, magal Yaudge lee je je Isa ɗeek ɔɔ: «Naan̰ tap ɓo gay?»
43007012	Jeege dɛna gɔtn se taaɗ naaŋ ki, ɔɔ naaj te naapa ro Isa ki. Jee mɛtin̰ge ɗeek ɔɔ: «Gaabm se, naan̰ debm jiga.» Ɔɔ kɛngen kuuy ɗeek ɔɔ: «Ɓɛrɛ naan̰ se, iig kiig ɓo jeege.»
43007013	Num gaŋ debm jaay 'taaɗn taa Isa tal naan jeege tu se gɔtɔ, taa naaɗe se ɓeer ɓeer magal Yaudge tu.
43007014	Kaaɗ kɛn jeege tɛɗ tɛɗ laa gɛn taal Daabge jaay aan daanin̰ ki se, Isa ɓaaɗo ɛnd daan bɔɔr Ɓee Raa ki ɔɔ baag dooy jeege.
43007015	Kɛn Yaudge jaay booy naan̰ iŋg dooy dooy jeege se, ɔkɗen taaɗ eyo, ɗeek ɔɔ: «Gaabm se lɛ, iŋgo te gɛn dooyo gam eyo, num jeel nakge dɛn bin se ɔŋin̰o gay?»
43007016	Num gaŋ Isa tɛrlɗen ɔɔ: «Taargen maam dooy jeege se, m'tɛrɛc daan dom ki eyo, num taargen se, debm kɛn ɔlumo se ɓo taaɗumsin̰o.
43007017	Debm kɛn je tɛɗn nakŋ kɛn Raa maakin̰ ɓo jen ro ki se, kɔŋ 'jeele taargen maam dooy jeege se, m'tɛrɛc te daan dom ɓo m'taaɗ eyo num taargen se iin̰o gɔtn Raa ki.
43007018	Debm kɛn jaay tɛrɛc te daan don̰ sum ɓo, taaɗ se naan̰ je jeege ɓo an̰ nooko. Num gaŋ debm je jeege nookŋ debm ɔlin̰o naaba se, naan̰ se taaɗ taar mɛt ki ɔɔ ɔk taar‑kɔɔɓ eyo.
43007019	Kɛn ɓaaɗo taaɗsen Ko Taar Raa se, Musa ey la? Gaŋ maakse ki se, debm jaay ɔk Ko Taar Raa jiga se gɔtɔ, ey num kɛn naase jaay 'je amki tɔɔl se taa ɗi?»
43007020	Gɔtn se jee dɛnge tɛrlin̰ ɔɔ: «Naai se ɔk sitan! Nam nam je aay tɔɔl naai se tap ɓo naŋa?»
43007021	Isa tɛrlɗen ɔɔ: «Ɓii kalaŋ se, maam tɛɗo nakŋ‑kɔɔɓɔ kalaŋ bini, ɔɔ nakŋ‑kɔɔɓm se deelo dose, ɔɔ ɔksen gɛn taaɗ eyo.
43007022	Musa se taaɗseno ɔɔ gaangen gaabge se 'tɔjɗeki pɔndɔ, num gaŋ kɔjn̰ pɔndɔ se iin̰o do bubge tun do dɔkin̰a, do Musa ki sum eyo. Taa naan̰ se ɓo kɛn aanga ɓii sebit ki kic ɓo, naase lee 'tɔjki pɔndɔ gɛnsege tu.
43007023	Taa naan̰ se ɓo, naase 'tɔjki pɔndɔ gɛnsege tu utu ɓii sebit kic ɓo tuj Ko Taar kɛn Raa ɛɗo Musa ki se eyo. Num gaŋ debkilimi ute magalin̰ ɓo maam m'ɛɗin̰ lapi ɓii sebit ki jaay naase maakse taarse se taa ɗi?
43007024	Kɛn jaay aki kɔjn̰ bɔɔrɔ do nam ki num, ɔn̰te kɔjki do nakge tun, kɛn naase aki ute kaamse sum eyo, num ɔjki bɔɔrɔ ute ɗoobin̰a.»
43007025	Gɔtn se jee Jeruzalɛm kɛn mɛtin̰ge ɗeek ɔɔ: «Kɛse ɓo gaabm kɛn k'je j'an̰ tɔɔl se ey la?
43007026	'Booyki naan̰ ɗaar tal taaɗ taaɗ naan jeege tu, ɔɔ tɔɔgjege se, nam tap ɓo taaɗin̰ taar ɗim eyo. Lɔ bin se naaɗe jeelin̰ga naan̰ al‑Masi ɗeer ne?
43007027	Num al‑Masi jaay utu aɗe ɓaa se, gɔtn naan̰ ano kiin̰ tap ɓo nam jeel eyo. Gaŋ gaabm se lɛ, naaje k'jeelki gɔtn naan̰ iin̰no ro ki.»
43007028	Kaaɗ kɛn Isa dooy dooy jeege daan bɔɔr Ɓee Raa ki se, kɛn naan̰ jaay booy taarɗe se, uun mindin̰ raan ɗeekɗen ɔɔ: «Ɗeere, naase 'jeelumki ɔɔ 'jeelki gɔtn maam m'iin̰no. Anum, maam se m'iin̰o gɛn dom ɓo m'ɓaaɗo eyo. Num deb kuuy ɓo ɔlumo, ɔɔ debm ɔlumo se taaɗ taar mɛt ki. Num gaŋ naan̰ se naase 'jeelin̰ki eyo.
43007029	Anum debm se maam m'jeelin̰a taa maam se m'iin̰o gɔtin̰ ki, ɔɔ naan̰ ɓo ɔlumo.»
43007030	Gɔtn se naaɗe je an̰ kɔkɔ naɓo nam ɔŋ ɔl te jin̰ ron̰ ki eyo, taa kaaɗin̰ aas te ey ɓɔrtɔ.
43007031	Gaŋ maakŋ jee dɛnge tu se, jee mɛtin̰ge took aal maakɗe don̰ ki ɔɔ naaɗe ɗeek ɔɔ: «Kɛn al‑Masi utu aɗe ɓaa se 'kɔŋ 'tɛɗn nakŋ‑kɔɔɓgen dɛn cir gɛn gaabm ese tɛɗ se la?»
43007032	Gɔtn se Parizige ɓaa booy taar kɛn jeege lee taaɗ naaŋ ki ro Isa ki se, naaɗe ute magal jee tɛɗn sɛrkge se, ɔl asgargen lee bɔɔb Ɓee Raa se, gɛn ɓaa kɔkŋ Isa.
43007033	Gaŋ Isa ɗeekɗen ɔɔ: «Maam se, ɔɔpumga baata kɛn m'kiŋg te naase ɔɔ tɛɗga ɓo maam ɓaa kɔŋ debm kɛn ɔlumo.
43007034	Naase utu amki jea, naɓo amki je kɔŋ eyo. Taa gɔtn maam ɓaan ɓaa se, naase aki kɔŋ kaan eyo.»
43007035	Gɔtn se Yaudge baag taaɗn te naapa ɔɔ: «Naan̰ tap ɓo ɓaa kaam gay, jaay naaje j'an̰ki kɔŋ kɔŋ ey se? Ɔɔ ɓaa tiŋg daan Yaudge tun wɔɔk maakŋ Grɛkge tu se la? Ɔɔ gɔtn naane se naan̰ ɓaa dooy Grɛkge la?
43007036	Ey num taar naan̰ taaɗ ɔɔ: ‹Naase utu amki jea, naɓo amki je kɔŋ eyo, taa gɔtn maam ɓaan ɓaa se, naase aki kɔŋ kaan eyo.› Taar se tap ɓo naan̰ je ɗeekŋ ɔɔ ɗio?»
43007037	Ɓii magal cir paacn̰ gɛn laa Daabge se, ɓiin kɛn kaam mɔɔtn. Ɓiin se ɓo Isa iin̰ ɗaara ɔɔ uun mindin̰ raan ɔɔ baag taaɗa ɔɔ: «Debm kɛn jaay maane tɔɔlin̰ se n̰'ɓaaɗo gɔtum ki ɔɔ n̰'kaaye.
43007038	Aan gɔɔ taar kɛn k'raaŋo do dɔkin̰ taaɗ ɔɔ: debm jaay aalga maakin̰ dom ki se, 'kɔŋ maan kɛn ɛɗ kaaja. Ɔɔ maan kɛn ɛɗ kaaja se, aɗe kiin̰ maakin̰ ki ɔɔ 'tooɗn kɔɔy maakin̰ ki kɔl kɔl aan gɔɔ maan maakŋ oolge tu.»
43007039	Kɛn Isa jaay taaɗ taar se, naan̰ je taaɗn taa Nirl Raa, kɛn tɛɗga num, jee aalga maakɗe don̰ ki se utu 'kɔŋɔ. Taa kaaɗ kɛn se, Nirl Raa bɔɔy te ey ɓɔrtɔ; taa Isa se ook ɓaa te raan gɔtn j'ansen nook ey ɓɔrtɔ.
43007040	Kɛn jeege jaay booy taar se, jee mɛtin̰ge ɗeek ɔɔ: «Gaabm se, ɗeere naan̰ se debm taaɗ taar teeco taar Raa ki mala mala.»
43007041	Jee mɛtin̰ge taaɗ ɔɔ: «Naan̰ se ɓo al‑Masi.» Gaŋ jee mɛtin̰gen kuuy taaɗ ɔɔ: «Al‑Masi ɓo aɗe kiin̰ taa naaŋ Galile ki ne? Kɛse gɔtɔ.
43007042	Ey num taargen do dɔkin̰ k'raaŋin̰ga raaŋ se ɗeek ɔɔ: Al‑Masi se, aɗe teecn̰ mɛtjil Daud ki ɔɔ aɗe kiin̰ Betleem ki, kɛn maakŋ naaŋ Daud ki ey la?»
43007043	Taa Isa se jee dɛn se, taarɗe ɓaa ɔk mɛtn naap eyo.
43007044	Gɔtn se jeege kandum maakɗe ki se je an̰ kɔkɔ naɓo nam ɔŋ ɔl te jin̰ ron̰ ki eyo.
43007045	Asgargen lee bɔɔb Ɓee Raa se ɔk tɛrlo ɓaaɗo ɔŋ magal jee tɛɗn sɛrkɛ Raage tu ute Parizige. Naaɗe taaɗ asgarge tu ɔɔ: «Gɛn ɗi jaay naase 'baate kɔkŋ ɓaansin̰kiro se?»
43007046	Gɔtn se asgarge tɛrlɗen ɔɔ: «Ɓii kalaŋ tap ɓo nam ɔŋ taaɗ te taara aan gɔɔ gɛn gaabm se eyo.»
43007047	Anum Parizige se, tɛrlɗen ɔɔ: «Naase kic gaabm se taaɗ bisenga dose kic la?
43007048	Maakŋ magalge tu ey lɛ maakŋ Parizige tu se aakkiga nam kalaŋ tookga taarin̰ la?
43007049	Num gaŋ jee dɛn took taarin̰ se naaɗe jeel Ko Taar kɛn Raa ɛɗo Musa ki se eyo, ɔɔ naaɗe se lɛ jee kɛn Raa naamɗega naama.»
43007050	Gaŋ maakŋ Parizige tu se gaaba kalaŋ ron̰ Nikodem, naan̰ se ɓii kalaŋ iŋgoga kiŋg gɔtn Isa ki kici ɗeekɗen ɔɔ:
43007051	«Ko Taar kɛn Raa ɛɗjekiro se, debkilimi jaay k'booy te taarin̰ eyo, ɔɔ j'aak te nakŋ kɛn naan̰ tɛɗ ey se, j'an̰ kɔkŋ mindin̰ j'ɔɔ ɗi?»
43007052	Gɔtn se naaɗe tɛrlin̰ ɔɔ: «Naai kic 'tɛɗn kɔɗ Galile la? 'Ɓaa dooy ɔk taargen k'raaŋɗeno do dɔkin̰ se jiga jaayo, ɓii kalaŋ tap ɓo debm taaɗ taar teeco taar Raa ki gam teeco te taa naaŋ Galile ki eyo.»
43007053	[Gɔtn se, naŋa naŋa kic ɓo iin̰ uun ɗoobm ɓeen̰a ɓeen̰a.]
43008001	Naan̰ kɛn se Isa iin̰ ɓaa do kɔsn ɔlib ki.
43008002	Mɛtbeen̰ki tanɔɔrin̰ nɔɔrin̰ se, naan̰ ɔk tɛrlo daan bɔɔr Ɓee Raa ki ɔɔ jeege paac ɓaaɗo ɔŋin̰a. Gɔtn se naan̰ booy iŋg naaŋ ki ɔɔ baagɗen dooyo.
43008003	Gɔtn se jee jeel taaɗn tɔɔkŋ mɛtn Ko Taar Raage ute Parizige se ɔk ɓaano te mɛnd gaaba kalaŋ bin se j'ɔkin̰o te gaabm kuuy. Naaɗe ɓaaɗo ɔndin̰ daan jeege tu.
43008004	Naaɗe ɗeek Isa ki ɔɔ: «Debm dooy jeege, mɛnd se tɛɗga nakŋ kusin̰a j'ɔŋin̰o tooɗ tooɗ te gaabm kuuy.
43008005	Maakŋ Ko Taar kɛn Raa ɛɗo Musa ki se taaɗjeki ɔɔ: ‹Mɛndgen bin se j'aɗen tund tɔɔl te koa.› Num gɛn naai ki num ɔɔ ɗi?»
43008006	Kɛn naaɗe jaay taaɗ bin se, je kɛn naan̰ taaɗga taar ɗim cɔkɔ sum ɓo, naaɗe an̰ goom kɔkɔ taa an̰ kɔkŋ mindin̰a. Num gaŋ gɔtn se, Isa no don̰ naaŋ ki ɔɔ baag raaŋ naaŋ ki ute goon jin̰a.
43008007	Aan gɔɔ naaɗe dɔɔk taara tɔnd mɛtin̰ ɔn̰ ey se, gɔtn se Isa uun don̰ ɗeekɗen ɔɔ: «Maakŋ naase kɛn 'paacki se, nam nam ɓii kalaŋ jaay tɛɗ te nakŋ kusin̰ ey num, uun koa und mɛnd se deete.»
43008008	Gɔtn se tɛr naan̰ no don̰ naaŋ ki daala ɔɔ baag raaŋ naaŋ ki.
43008009	Kɛn naaɗe jaay booy taar ese se, naŋa naŋa kic ɓo uun ɗoobin̰ ɗoobin̰a. Jee magalge se ɓo baag kiin̰ ɓaa deet deet. Gɔtn se ɔɔp Isa kalin̰ ki te mɛnd kɛn naaɗe ɔk ɓaano daanɗe ki se.
43008010	Num gɔtn se Isa uun don̰ daala ɗeek mɛnd ki se ɔɔ: «Mɛnda, jee se ɓaaga gay? Maakɗe ki se, nam nam 'ɗaar jaay 'kɛnd teeli gɛn kuti se gɔtɔ ne?»
43008011	Mɛnda se ɗeekin̰ ɔɔ: «Jaamus, nam utum te eyo.» Gɔtn se Isa ɗeekin̰ ɔɔ: «Maam kic m'je kuti eyo. 'Ɓaao naɓo mɔɔtn ɔn̰te tɛɗn nakŋ kusin̰a.»
43008012	Isa ɗeek jeege tu daala ɔɔ: «Maam se, m'gɔtn wɔɔr gɛn jeege paac. Debm kɛn ɓaaɗoga mɛtum ki se, naan̰ se lee maakŋ gɔt kɛn ɔɔɗ eyo. Gaŋ naan̰ se 'kɔŋ gɔtn wɔɔr kɛn an̰ tɔɔɗn kɔl gɔtn kɛn naan̰ an kɔŋ kaaja.»
43008013	Gɔtn se Parizige ɗeekin̰ ɔɔ: «Naai ɓo 'tɛɗn saaɗn gɛn naai mala se, saaɗn naai se ɔs aay eyo.»
43008014	Isa tɛrlɗen ɔɔ: «Kɛn maam m'tɛɗn saaɗn maam mala kic ɓo, saaɗn maam se ɔs aaye. Taa maam m'jeel gɔtn maam m'iin̰no ɔɔ gɔtn maam m'an ɓaa. Num gaŋ naase gɔtn maam m'iin̰no lɛ, 'jeelki eyo ɔɔ gɔtn maam ɓaan ɓaa ro ki kic ɓo, naase 'jeelki eyo.
43008015	Naase ɔjki bɔɔrɔ do jeege tu aan gɔɔ kɛn jikilimge lee tɛɗa. Num maam lɛ m'ɔj bɔɔrɔ do nam ki eyo.
43008016	Kɛn jaay aanumga gɛn kɔjn̰ bɔɔrɔ kic num, kɔjn̰ bɔɔr maam se kɛn mɛt ki. Taa maam se m'kalum ki eyo, num Bu kɛn ɔlumo se kic utu te maama.
43008017	Maakŋ Ko Taar kɛn Raa ɛɗseno se, k'raaŋin̰ga raaŋ j'ɔɔ: kɛn jeege di jaay taaɗ taarɗe ɔk mɛtn naapa se saaɗn naaɗe se, ɔs aaye.
43008018	Maam mala ɓo m'taaɗn saaɗuma ɔɔ Bubum kɛn ɔlumo se kic taaɗ saaɗn maama.»
43008019	Gɔtn se naaɗe tɔnd mɛtin̰ ɔɔ: «Bubi naai 'taaɗn se gay?» Isa tɛrlɗen ɔɔ: «Naase lɛ 'jeelumki eyo. Ɔɔ Bubum kic naase 'jeelin̰ki eyo. Kɛn naase jaay 'jeelumki maam num, Bubum kic ɓo naase an̰ki 'kɔŋ jeel kici.»
43008020	Isa taaɗ taargen se, kaaɗ kɛn naan̰ dooy dooy jeege daan bɔɔr Ɓee Raa ki. Naan̰ kɛn se, naan̰ iŋg cɛɛ nakŋ kɛn jeege lee tɔmb sɛrkɛ maak ki; num gaŋ gɔtn se, nam ɔŋ ɔl te jin̰ ron̰ ki eyo taa kaaɗin̰ aas te ey ɓɔrtɔ.
43008021	Isa taaɗɗen daala ɔɔ: «Maam se m'ɓaa ɓaao ɔɔ naase utu amki jea, naɓo naase se utu aki kooy maakŋ kusin̰se ki. Taa gɔtn maam m'an ɓaa se lɛ, naase aki kɔŋ ɓaa eyo.»
43008022	Gɔtn se magal Yaudge taaɗ te naapa ɔɔ: «Taar kɛn naan̰ taaɗ ɔɔ gɔtn maam m'ɓaan ɓaa se naase aki kɔŋ ɓaa eyo. Bin se, naan̰ kalin̰ ki ɓo ɓaa ɓaa tɔɔl ron̰ la?»
43008023	Isa tɛrlɗen ɔɔ: «Naase se, jee do naaŋ ki, num maam lɛ, m'iin̰o raan. Naase se, jee do naaŋ ki ara, num maam se, m'mɛtn jee do naaŋ ki ara ki eyo.
43008024	Taa naan̰ se ɓo maam taaɗseno m'ɔɔ, naase se utu aki kooy maakŋ kusin̰sege tu. Kɛn naase jaay 'baate 'kaalki maakse do maam kɛn m'iŋg daayum se, naase se utu aki kooy maakŋ kusin̰sege tu.»
43008025	Gɔtn se naaɗe tɔnd mɛtin̰ ɔɔ: «Naai tap ɓo naŋa?» Isa tɛrlɗen ɔɔ: «Do kupm mɛt ki tap ɓo maam m'ɔn̰ te eyo num m'taaɗsenoga.
43008026	Do naase ki se, maam m'ɔk taarge dɛna kɛn m'asen taaɗa ɔɔ gɛn kɔjn̰ bɔɔrɔ dose ki. Num gaŋ Debm kɛn ɔlumo se, naan̰ taaɗ taar mɛt ki. Ɔɔ taar kɛn maam taaɗ jeege tu se, m'booyo gɔtn naan̰ ki.»
43008027	Num taar jaay naan̰ taaɗɗen te Raa Bubu se, naaɗe ɔnd te mɛtin̰ eyo.
43008028	Gɔtn se Isa ɗeekɗen daala ɔɔ: «Kɛn naase jaay 'tup 'tɔɔlkiga Goon Deba ro kaag ki uun ɗaarin̰kiga raan se, kaaɗ kɛn se jaay naɓo naase aki jeele, maam se ɓo debm kɛn m'iŋg gɛn daayum. Ɔɔ maam se m'tɛɗ naka gɛn dom eyo, num maam taaɗ se m'taaɗ te nakŋ kɛn Bubum dooyumo.
43008029	Debm kɛn ɔlumo se, naan̰ utu te maama. Naan̰ ɔŋ ɔn̰um te kalum ki eyo, taa maam se daayum m'tɛɗ nakŋ kɛn tɔɔlin̰ naan̰ ki.»
43008030	Gɔtn se kɛn jeege jaay booy taar Isa taaɗ bin se, jeege dɛna took aal maakɗe don̰ ki.
43008031	Gɔtn se Isa taaɗ Yaudge tun aalga kaal maakɗe don̰ ki se ɔɔ: «Kɛn naase jaay ɔkki taarum maakse ki tɔɔg se, naase aki tɛɗn jee mɛtum kɛn mala mala.
43008032	Ute naan̰ se naase aki jeel taar mɛt ki, ɔɔ taar mɛt ki kɛn naase aki jeel se ɓo, asen kɔɔɗn dose maakŋ ɓul ki.»
43008033	Naaɗe tɛrlin̰ ɔɔ: «Naaje se k'mɛtjil Abraamge ɔɔ ɓii kalaŋ naaje k'tɛɗ te ɓul nam gam eyo. Naai 'taaɗjen ɔɔ: naase aki kɔŋ tɛɗn ɓul ey sum se, taa ɗi?»
43008034	Isa tɛrlɗen ɔɔ: «'Booyki bɛɛ m'asen taaɗa: debm jaay tɛɗ nakŋ kusin̰ se, naan̰ ɔɔp tɛɗga ɓul gɛn kusin̰a.
43008035	Ɓulu se naan̰ kɔŋ kiŋg maakŋ ɓee ki gɛn daayum eyo, num goono ɓo debm 'kiŋg maakŋ ɓee ki gɛn daayum.
43008036	Taa naan̰ se ɓo kɛn Goon Raa jaay ɔɔɗsenga maakŋ ɓul ki num, naase aki kɔŋ dose ɗeer ɗeer.
43008037	Maam m'jeele naase se mɛtjil Abraamge. Naɓo naase 'baate 'kuunki taaruma ɔɔ taa naan̰ se ɓo naase 'je amki tɔɔlɔ.
43008038	Maam se m'taaɗsen nakŋ kɛn maam m'aako gɔtn Bubum ki. Gaŋ naase se 'tɛɗki nakŋ kɛn naase 'booykiro gɔtn bubse ki.»
43008039	Naaɗe tɛrlin̰ ɔɔ: «Bubm naaje se, Abraam.» Isa tɛrlɗen ɔɔ: «Kɛn naase jaay gaan Abraamge ɗeer num, naase aki tɛɗn nakgen aan gɔɔ Abraam tɛɗo se.
43008040	Num ɓɔrse naase 'je amki tɔɔlɔ. Taa maam m'taaɗsenga taaɗ taar mɛt ki kɛn maam booyo gɔtn Raa ki. Nakgen bin se Abraam ɔŋ tɛɗin̰ te eyo.
43008041	Num gaŋ naase se 'tɛɗki nakgen kɛn bubse lee tɛɗa.» Naaɗe tɛrlin̰ ɔɔ: «Naaje se k'gaan bumige eyo. Naaje j'ɔk Bubu kalaŋ sum, ɔɔ Bubm naaje se, Raa!»
43008042	Isa ɗeekɗen ɔɔ: «Kɛn Raa jaay Bubse num kaaɗn naane, naase amki jea. Maam m'iin̰o gɔtn Raa ki ɔɔ m'ɓaaɗo kic ɓo taa naan̰a: maam se m'ɓaaɗo gɛn dom eyo, num naan̰ ɓo debm kɛn ɔlumo.
43008043	Gɛn ɗi naase 'booy ɔkki taarum ey se? Taa taar maam m'taaɗsen se naase aasin̰ki gɛn booy kɔkin̰ eyo.
43008044	Bubm naase se, naan̰ Bubm sitange. Ɔɔ naase 'jeki tɛɗn nakŋ kɛn bubse maakin̰ jea. Do dɔkin̰ kic ɓo, naan̰ ɓo debm tɛɛso gɛn tɔɔl jeege. Ɔɔ naan̰ se taaɗ taar mɛt ki eyo, taa nakŋ mɛt ki se gɔtn naan̰ ki gɔtɔ. Kɛn naan̰ baaga taaɗn taar‑kɔɔɓɔ se taargen se naan̰ uun don̰ ki ɓo taaɗa, taa naan̰ se debm taar‑kɔɔɓɔ ɔɔ bubm jee taar‑kɔɔɓge.
43008045	Num gaŋ maam se m'taaɗsen taar mɛt ki. Taa naan̰ se ɓo naase 'baate 'tookki taaruma.
43008046	Maakse ki se naŋa jaay am kɔŋ taaɗn kusin̰ kɛn maam tɛɗa ɔɔ kɛn maam m'taaɗ taar mɛt ki num, naase 'baate kuunki taarum se gɛn ɗi?
43008047	Debm gɛn Raa se, booy uun taar Raa. Num naase se, jee Raage eyo, taa naan̰ se ɓo naase 'baate 'booyki taaruma.»
43008048	Gɔtn se magal Yaudge taaɗ Isa ki ɔɔ: «Kɛn k'ɗeek j'ɔɔ naai kɔɗ Samari ɔɔ debm sitan se, taarje mɛt ki.»
43008049	Gaŋ Isa tɛrlɗen ɔɔ: «Maam se debm sitan eyo. Num maam se m'nook Bubuma, gaŋ naase aalumki maak ki eyo.
43008050	Maam se m'je jeege ɓo am nook eyo, num deb kuuy ɓo je jeege am nooko, naan̰ ɓo debm utu 'kɔjn̰ bɔɔrɔ.
43008051	'Booyki bɛɛ m'asen taaɗa: debm jaay booy uun taar maam se, mɔɔtn naan̰ se 'kɔŋ kooy eyo.»
43008052	Gɔtn se, magal Yaudge ɗeekin̰ ɔɔ: «Ɓɔrse naaje k'jeeliga naai se debm sitan! Ey num Abraam te jee taaɗ taar teeco taar Raa ki kɛn do dɔkin̰ se kic ɓo ooyga, gaŋ naai 'taaɗ ɔɔ debm jaay booy uunga taar naai num, mɔɔtn 'kɔŋ kooy eyo.
43008053	Bin se bubjen Abraam kɛn ooyga se naai magal cirin̰ la? Ey num jee taaɗ taar teeco taar Raa ki se kic ɓo ooyga ɔɔ naai magal roi bin se 'je kaasn te naŋa?»
43008054	Isa tɛrlɗen ɔɔ: «Kɛn maam ɓo m'nook rom mala sum num, nookŋ ro maam se nakŋ cɛrɛ. Kɛn nookum maam se, Bubuma, ɔɔ naan̰ ɓo kɛn naase 'taaɗki ɔɔki naan̰ ɓo Raase se.
43008055	Gaŋ naase 'jeel ɔkin̰ki eyo ɔɔ maam se m'jeel m'ɔkin̰ mala mala. Kɛn maam jaay m'taaɗ m'ɔɔ m'jeel m'ɔkin̰ ey se, m'tɛɗn debm taar‑kɔɔɓɔ aan gɔɔ naase kici. Num maam se m'jeel m'ɔkin̰a ɔɔ m'ɔk taarin̰ se maakum ki.
43008056	Bubse Abraam se maakin̰ raapo ɔɔ naan̰ aak kaam ɓiin m'ano 'ɓaa do naaŋ ki. Kɛn naan̰ jaay aak naan̰ se sum se, naan̰ maakin̰ raap dɛn aak eyo.»
43008057	Do taar kɛn naan̰ taaɗ se magal Yaudge ɗeekin̰ ɔɔ: «Naai kɛn ɓaari si‑mii kic aas te ey sum ɓo aakga Abraam ne?»
43008058	Isa tɛrlɗen ɔɔ: «'Booyki bɛɛ m'asen taaɗa: kaaɗ kɛn j'ooj te Abraam ey se, maam m'utu tap.»
43008059	Gɔtn se naaɗe tɔs koa je an̰ tundu, naɓo naan̰ ɛnd iig daan jeege tu ɔɔ iin̰ teec daan bɔɔr Ɓee Raa ki se naatn.
43009001	Ɓii kalaŋ Isa deel deel se, aak gaaba kalaŋ bin se j'oojin̰ ɓo kaam‑tɔɔkɔ.
43009002	Gɔtn se jee mɛtin̰ ki tɔnd mɛtin̰ ɔɔ: «Debm dooyje, kɛn tuj Raa ki jaay ɔl gaabm se j'oojin̰ kaam‑tɔɔkɔ se, naan̰ mala lɔɓu bubin̰ te kon̰ lɛ?»
43009003	Isa tɛrlɗen ɔɔ: «Kɛn ɔl jaay k'j'oojin̰ kaam‑tɔɔkɔ se, taa kusin̰ kon̰ te bubin̰ eyo, ɔɔ gɛn naan̰ mal eyo. Num ute naan̰ se, Raa ɓo 'je taaɗn naabin̰ jeege tu!
43009004	Kɛn kaaɗa jaay utu se, bɛɛki se, k'tɛɗki naabm gɛn debm ɔlumo. Ey num kɛn nɔɔrɔ jaay aanga num, nam 'kɔŋ tɛɗn naab ɗim eyo.
43009005	Kaaɗ kɛn maam m'utu do naaŋ ki ɓɔrt se, maam ɓo gɔtn wɔɔr gɛn jee do naaŋ ki.»
43009006	Kɛn Isa jaay taaɗ naŋ taarin̰ se, tup ɓoorin̰ naaŋ ki, deepin̰ te naaŋa ɔɔ uun ɔtin̰sin̰ kaam gaab kɛn kaam‑tɔɔkɔ se.
43009007	Ɔɔ ɗeekin̰ ɔɔ: «Ɓaa tug kaami maakŋ gɔɔ kɛn ɔk maane ɔɔ gɔɔ se ɓo kɛn k'daŋin̰ Siloam se.» Siloam se je ɗeekŋ ɔɔ: j'ɔlin̰ga . Gɔtn se debm kaam‑tɔɔkɔ iin̰ ɓaa tug kaamin̰a ɔɔ kɛn naan̰ tɛrlo tɛrl se, naan̰ aak kaaka.
43009008	Jee do daamboogin̰ge ute jee jeelin̰ do dɔkin̰a jaay aakin̰o naan̰ lɛ, baayo baay se ɗeek ɔɔ: «Kɛse ɓo debm kaam‑tɔɔkŋ kɛn iŋg lɛ baayo se ey la?»
43009009	Jee mɛtin̰ge ɗeek ɔɔ: «Kɛse ɓo naan̰a.» Kɛngen kuuy ɗeek ɔɔ: «Gɔtɔ! Kɛse naan̰ eyo. Nam ɓo tecin̰ tece.» Gaŋ gaabm kaam‑tɔɔkɔ se taaɗɗen ɔɔ: «Kɛse maam mala.»
43009010	Gɔtn se naaɗe tɔnd mɛtin̰ ɔɔ: «Tɛɗ ɔɔ ɗi jaay kaami ɔɔɗ aak se?»
43009011	Naan̰ tɛrlɗen ɔɔ: «Gaabm k'daŋin̰ Isa se ɓo deep ɓoorin̰ te naaŋa ɔɔ ɔtumsin̰ kaamum ki ɔɔ ɗeekum ɔɔ: ‹'Ɓaa tug kaami maakŋ Siloam ki se.› Gɔtn se ɓo maam m'iin̰ ɓaa tug kaamuma ɔɔ kaamum ɔɔɗ aaka.»
43009012	Naaɗe tɔnd mɛtin̰ ɔɔ: «Gaabm se utu gay?» Naan̰ tɛrlɗen ɔɔ: «Maam jeel gɔtin̰ eyo.»
43009013	Gɔtn se j'ɔk k'ɓaan te gaabm, kɛn iŋgo kaam‑tɔɔkɔ se, gɔtn Parizige tu.
43009014	Gaŋ ɓii kɛn Isa deep naaŋa ute ɓoorin̰ jaay ɔt kaam gaab kɛn debm kaam‑tɔɔkɔ ɔɔ kaamin̰ ɔɔɗ aak se, ɓiin se ɓii sebit.
43009015	Taa naan̰ se ɓo Parizige kic tɔnd mɛtin̰ ɔɔ: «Tɛɗ ɔɔ ɗi jaay kaami ɔɔɗ aak se?» Naan̰ tɛrlɗen ɔɔ: «Gaabm kɛn k'daŋin̰ Isa se ɓo, deep ɓoorin̰ ute naaŋa ɔɔ ɔtum kaamum ki ɔɔ m'ɓaa m'tug kaamuma ɔɔ kaamum ɔɔɗ aaka.»
43009016	Maakŋ Parizige tu se jee mɛtin̰ge ɗeek ɔɔ: «Gaabm se debm Raa eyo. Taa ɓii sebit kic ɓo naan̰ aalin̰ maak ki eyo.» Gaŋ jee kuuy ɗeek ɔɔ: «Debm kusin̰ naan Raa ki sum ɓo, 'kɔŋ tɛɗn nakŋ‑kɔɔɓgen deel do bin ne?» Gɔtn se taarɗe ɓaa ɔk mɛtn naap eyo.
43009017	Gɔtn se tɛr naaɗe tɔnd mɛtn gaabm iŋgo kaam‑tɔɔkɔ se daala ɔɔ: «Maak‑saapm naai ki num, gaabm ɔɔɗio kaami se, naai ɔɔ ɗi?» Naan̰ tɛrlɗen ɔɔ: «Naan̰ se debm taaɗ taar teeco taar Raa ki.»
43009018	Gaŋ magal Yaudge se baate tooko kɛn gaabm se jaay j'oojin̰ ɓo kaam‑tɔɔkɔ ɔɔ ɓɔrse kaamin̰ ɔɔɗ aakga kaak se; taa naan̰ se ɓo, naaɗe daŋo kon̰ te bubin̰ se.
43009019	Gɔtn se naaɗe tɔnd mɛtɗe ɔɔ: «Gaabm se ɓo kɛse goonsen ɔɔki oojin̰ki kaam‑tɔɔkɔ se ne? Ɔɔ ɓɔrse 'tɛɗ ɔɔ ɗi jaay kaamin̰ ɔɔɗ aak se?»
43009020	Bubin̰ ute kon̰ tɛrlɗen ɔɔ: «Kɛse goonje mala. Naaje se ɗeere j'oojin̰ ɓo kaam‑tɔɔkɔ.
43009021	Gaŋ tɛɗ ɔɔ ɗi jaay kaamin̰ ɔɔɗ aak se, naaje j'ɔnd eyo ɔɔ nam nam ɔɔɗin̰ kaamin̰ se lɛ, naaje k'jeelin̰ eyo. Naan̰ lɛ debm magala, 'tɔndki mɛtin̰a naan̰ mala asen taaɗn mɛtin̰a.»
43009022	Kɛn ɔl kon̰ ute bubin̰ jaay taaɗ bin se, taa naaɗe ɓeer ɓeer magal Yaudge tu. Taa magal Yaudge se dɔɔkga dɔɔk taarɗe ɔɔ debm kɛn jaay taaɗga ɔɔ: «Isa ɓo al‑Masi se» naaɗe an̰ tuurin̰ maakŋ ɓee kɛn Yaudge lee tusn maak ki se naatn.
43009023	Taa naan̰ se ɓo kon̰ te bubin̰ ɗeek ɔɔ: «Naan̰ lɛ debm magala, tɔndki mɛtin̰a.»
43009024	Tɛr Parizige se daŋo gaabm kɛn iŋgo kaam‑tɔɔkɔ se, daala, ɗeekin̰ ɔɔ: «Naan Raa ki se, naai taaɗ taar mɛt ki. Gaabm se lɛ naaje k'jeelin̰ naan̰ se debm kusin̰a.»
43009025	Naan̰ tɛrlɗen ɔɔ: «Kɛn gaabm se ɓo debm kusin̰a, lɔ debm kusin̰ eyo, maam jeel eyo. Nakŋ maam jeel se, maam se j'oojum kaam‑tɔɔkɔ ɔɔ ɓɔrse kaamum ɔɔɗ aakga.»
43009026	Naaɗe taaɗ gaab kɛn se ɔɔ: «Naan̰ tap ɓo tɛɗi ɔɔ ɗi? Ɔɔ kaami se naan̰ tɛɗin̰ ɔɔ ɗi jaay ɔɔɗ aak se?»
43009027	Naan̰ tɛrlɗen ɔɔ: «Taar se maam taaɗsenga taaɗ mɛtin̰a. Naɓo naase mala, 'baate 'tookki taar se! 'Jeki m'asen taaɗ mɛtin̰ daal se gɛn ɗi? Lɔ naase 'je aki tɛɗn jee mɛtin̰ ki kic lɛ?»
43009028	Gɔtn se Parizige baagin̰ naaja ɗeekin̰ ɔɔ: «Naai ɓo mɛtn gaabm se ey num! Naaje se k'jee mɛtn Musa ki.
43009029	Naaje k'jeel se Raa se taaɗo Musa ki. Num gaŋ naan̰ se iin̰o gɔtn gay gay se, naaje k'jeel eyo!»
43009030	Gɔtn se gaabm iŋgo kaam‑tɔɔkɔ se tɛrlɗen ɔɔ: «Kɛn naase jaay ɔɔki 'jeelki gɔtn naan̰ iin̰o ey se taar se deel doa! Ey num gaabm se naan̰ ɓo debm ɔɔɗumo kaamuma.
43009031	Naaje k'jeelki Raa se, booy keem nɔɔ jee kusin̰ge eyo. Num gaŋ Raa se booy keem nɔɔ debm kɛn aalin̰ maak ki ɔɔ tɛɗ nakŋ kɛn Raa maakin̰ jen ro ki.
43009032	Ɓii kalaŋ jaay k'booy j'ɔɔ nam ɔɔɗga kaam debm j'oojin̰ ɓo kaam‑tɔɔkɔ se gɔtɔ.
43009033	Kɛn gaabm se jaay debm Raa ey se, naan̰ 'kɔŋ tɛɗn ɗim eyo!»
43009034	Naaɗe tɛrlin̰ ɔɔ: «Naai ɓo j'ooji maakŋ kusin̰ ki tappi ɔɔ gaŋ tɛr 'je ajen dooy naaje ne?» Gɔtn se naaɗe tuur ɔɔɗin̰ naatn.
43009035	Kɛn Isa jaay booy ɔɔ naaɗe tuurin̰ga naatn se, gɔtn se naan̰ ɓaa je ɔŋin̰a ɔɔ ɗeekin̰ ɔɔ: «Goon Deba se, naai aal maaki don̰ ki la?»
43009036	Gaabm se tɛrlin̰ ɔɔ: «Naka, 'taaɗum tu naan̰ naŋa jaay maam m'kaal maakum don̰ ki se?»
43009037	Isa ɗeekin̰ ɔɔ: «Aaka! Debm kɛn naai aakin̰ ɗaar naani ki jaay taaɗi se, kɛse ɓo naan̰a.»
43009038	Gaabm se ɗeek ɔɔ: «Mɛluma, maam m'aalga maakum doi ki.» Gɔtn se naan̰ no naaŋ ki ɔɔ ɛrg naanin̰ ki.
43009039	Gɔtn se Isa ɗeek ɔɔ: «Maam m'ɓaaɗo do naaŋ ki se taa kɔjn̰ bɔɔrɔ, taa jee kaam‑tɔɔkge se kaamɗe kɔɔɗn kaaka, ɔɔ jeegen kaamɗe utu aak kaak se lɛ utu 'tɛɗn jee kaam‑tɔɔkge.»
43009040	Parizigen utu te naan̰ se, kɛn naaɗe jaay booy taar ese se ɗeekin̰ ɔɔ: «Kɛn bin se naaje kic k'jee kaam‑tɔɔkge la?»
43009041	Isa tɛrlɗen ɔɔ: «Kɛn naase jaay 'tɛɗkiga tɛɗ jee kaam‑tɔɔkge num, kaaɗn naane naase aki tɛɗn jee kusin̰ge eyo. Num gaŋ ɓɔrse naase 'ɗeekki ɔɔki: ‹Naaje se jee kaamje aak kaaka.› Taa naan̰ se ɓo naase utu iŋgki maakŋ kusin̰se ki se.»
43010001	Tɛr Isa taaɗɗen ɔɔ: «'Booyki bɛɛ m'asen taaɗa: debm ɛnd tɔrɗn baatge tu jaay aal te taa ɗoob eyo, gaaŋ aal gɔt kuuy se, naan̰ se debm ɓoogo ɔɔ debm tujn̰ jeege.
43010002	Num gaŋ debm aal te taa ɗoobo se, naan̰ se ɓo debm gaam baatge.
43010003	Ɔɔ debm kɛn iŋg bɔɔb taa ɗoobo se, ɔɔɗin̰ kaam taara ɔɔ baatge se booy mindin̰a. Ɔɔ baatn naan̰ge mala se, naan̰ daŋɗe te roɗe ɔɔ ɔɔɗ teecn̰ɗe naatn.
43010004	Kɛn naan̰ jaay ɔɔɗ teecn̰ɗega naatn se, naan̰ lee naanɗe ki, ɔɔ naaɗe ɔk mɛtin̰a taa naaɗe booy jeel mindin̰a.
43010005	Num naaɗe se kɔŋ kɔkŋ mɛtn nam kuuy eyo. Kɛn naaɗe booyga mindin̰ kic ɓo aan̰in̰ kaan̰a, taa deb kuuy se naaɗe booy jeel mindin̰ eyo.»
43010006	Isa se taaɗɗen te kaal naagŋ taara, num gaŋ jee se booy ɔk mɛtn taar kɛn naan̰ taaɗɗen se eyo.
43010007	Tɛr Isa taaɗɗen daala ɔɔ: «'Booyki bɛɛ m'asen taaɗa: maam se ɓo aan gɔɔ m'taa ɗoobm baatge.
43010008	Jeegen ɓaaɗo paac deet naanum ki se, naaɗe se jee ɓoogge ɔɔ jee tujn̰ jeege, naɓo baatge se took te taarɗe eyo.
43010009	Ɔɔ maam ɓo aan gɔɔ m'taa ɗoobo. Kɛn debm jaay ɛnd te ɗoobm maam se, naan̰ 'kɔŋ kaaja. Naan̰ kɔŋ kɛndɛ ɔɔ teecn̰ ɓaa gaam te maraadin̰a.
43010010	Debm ɓoogo ɓaaɗo se, gɛn ɓoogo, gɛn tɔɔlɔ, gɛn kutu. Num gaŋ maam m'ɓaaɗo se, taa jeege 'kɔŋ kaaja ɔɔ 'kɔŋ kaajn̰ gɛn taaɗ eyo.
43010011	«Maam se m'debm gaam bɛɛ: debm gaam bɛɛ kɛn utu kutn kon̰a taa baatin̰ge.
43010012	Ɔɔ debm kɛn gaam gɛn gurs sum se, naan̰ se mɛl baatge eyo ɔɔ baatge se lɛ gɛn naan̰ eyo. Kɛn aakga k‑sogsogi utu ɓaaɗo se, naan̰ an̰ rɛsn te baatge. Ɔɔ k‑sogsogi se ɓaaɗo ooc baatge ɔɔ wɔɔkɗe naatn.
43010013	Taa naan̰ lɛ tɛɗ naabm gɛn gurs sum, ɔlin̰ ɗim te baatge eyo.
43010014	Num maam se m'debm gaam bɛɛ, maam m'jeel baatumge ɔɔ baatumge kic ɓo jeelum maama
43010015	aan gɔɔ Bubum jeeluma ɔɔ maam jeelin̰ naan̰ se, maam m'utu kutn koma taa baatumge.
43010016	Ɔɔ maam m'ɔk baatgen kuuy kɛn te naatn kici. Naaɗe se kic ɓo m'utu m'aɗeno kɔgŋ ɓaao. Naaɗe se kic utu 'booy jeel minduma. Bin se naaɗe utu tum tɛɗn dɔɔl baatgen kalaŋ ɔɔ debm gaamɗe kic ɓo 'tɛɗn kalaŋ.
43010017	Bu se jema taa maam m'utu m'kɛɗn koma ɔɔ tɛɗga num maam m'utu m'duru.
43010018	Nam nam jaay am kɔɔɗn kɔmb taa tɔɔgɔ se gɔtɔ. Maam mala ɓo m'kɛɗn koma taa maam se m'ɔk tɔɔgɔ kɛn m'je lɛ m'kɛɗn koma ɔɔ m'ɔk tɔɔgɔ kɛn m'utu m'duru. Kɛse ɓo nakŋ kɛn Bubum taaɗumo ɔɔ m'tɛɗa.»
43010019	Gɔtn se Yaudge jaay booy taar Isa taaɗ bin se, taarɗe ɓaa ɔk mɛtn naap ey daala.
43010020	Maakɗe ki se, jee dɛn taaɗ ɔɔ: «Naan̰ lɛ debm sitan ɔɔ do lɛ tɛɗga gɛn naan̰ eyo. Num iŋg 'booyki taarin̰ se gɛn ɗi?»
43010021	Gaŋ jee mɛtin̰ge ɗeek ɔɔ: «Debm sitan 'kɔŋ taaɗn taargen bin eyo; ɔɔ sitan se 'kɔŋ tɔɔɗn kaam jee kaam‑tɔɔkge la?»
43010022	Kaaɗ kɛn se kaaɗn kuul ki, ɔɔ ɓii kɛn se Jeruzalɛm ki Yaudge tɛɗ tɛɗ maak‑raapɗe gɛn ɓii kɛn naaɗe ɗaapo Ɓee Raa tɛɗo salal.
43010023	Gɔtn se daan bɔɔr Ɓee Raa ki mɛtn daabm kɛn k'daŋin̰ daabm Salomon se, Isa lee ɓaa kaam ara kaam ara.
43010024	Yaudge ɓaaɗo ɔl gurugin̰a ɗeekin̰ ɔɔ: «Naaje tap ɓo j'ai booy bini nuŋ ki jaay naai ajesin̰ taaɗn tal se? Kɛn naai ɓo al‑Masi lɛ, 'taaɗjesin̰a!»
43010025	Isa tɛrlɗen ɔɔ: «Ey num maam m'taaɗsenga, naɓo naase 'baate 'tookki taaruma. Nakgen maam m'tɛɗ te ro Bubum paac se kic ɓo, taaɗ saaɗn maama.
43010026	Gaŋ naase 'baate tookki taarum se, taa naase se baatn maamge eyo.
43010027	Baatn maamge se booy jeel minduma, maam jeelɗe ɔɔ naaɗe se ɔk mɛtuma.
43010028	Ɔɔ maam m'aɗen kɛɗn kaajn̰ gɛn daayum. Ɔɔ naaɗe se 'kɔŋ kut eyo ɔɔ nam kuuy aɗen kɔŋ kujn̰ jim ki eyo.
43010029	Bubum kɛn ɛɗumɗeno se naan̰ magal do nakge tu paac, nam 'kɔŋ kujn̰ ne ɗim jin̰ ki eyo.
43010030	Maam te Bubum se, naaje k'kalaŋ.»
43010031	Kɛn Yaudge jaay booy taar se, naaɗe tɔso ko daala gɛn tund tɔɔlin̰a.
43010032	Gaŋ tɛr Isa taaɗɗen ɔɔ: «Nakgen jiga sum se, maam m'tɛɗga dɛna te ro Bubuma ɔɔ naase aakkiga te kaamse. Num taa nakŋ kɛn gay jaay naase je amki tund tɔɔl se?»
43010033	Yaudge tɛrlin̰ ɔɔ: «Taa nakŋ jigan naai tɛɗ se ɓo, naaje k'je j'ai tund tɔɔl eyo. Num gaŋ naai ɓo naaj Raa, taa naai debkilimi sum ɓo 'tɛɗ roi aan gɔɔ Raa.»
43010034	Isa tɛrlɗen ɔɔ: «Maakŋ Ko Taar Raa naase ki se, taar se k'raaŋin̰ga raaŋa j'ɔɔ: Naase se raage.»
43010035	«'Booyki, Raa jaay daŋ raage, jeegen kɛn naan̰ taaɗɗen taarin̰ se. Bin se, k'jeelki taar Raa k'raaŋin̰ga raaŋ se nam an̰ kɔŋ tɔɔl eyo.
43010036	Gaŋ maam kɛn Bu mala ɓo bɛɛr ɔɔɗumo ɔɔ ɔlumo do naaŋ ki, taa maam m'taaɗga taaɗ m'ɔɔ maam Goon Raa sum ɓo, naase ɔɔki maam m'naaj naaj Raa.
43010037	Kɛn maam jaay m'tɛɗn naabm gɛn Bubum ey num, ɔn̰te 'kaalki maakse dom ki.
43010038	Num kɛn naabm maam m'tɛɗ se jaay gɛn Bubum num, kɛn naase 'baate 'kaalki maakse do maam ki kic num, naase aalki maakse do naab kɛn maam m'tɛɗ se. Ute naan̰ se naase aki kɔŋ jeel Bubum se, utu te maama, ɔɔ maam m'iŋg te naan̰a.»
43010039	Gɔtn se magal Yaudge iin̰ daala, je an̰ kɔkɔ, gaŋ naan̰ iik uj jiɗe ki.
43010040	Naan̰ ɔk tɛrl ɓaa iŋg do ool gɛn Jordan kɛn kaam naane, gɔtn se ɓo kɛn Jan lee batizno jeege.
43010041	Gɔtn se jeege dɛna ɓaaɗo ɔŋin̰a, naaɗe ɗeek ɔɔ: «Ɗeere, Jan‑Batist ɔŋ tɛɗ te nakŋ‑kɔɔɓm gam eyo, num gaŋ taargen paacn̰ naan̰ taaɗ ro gaab kɛn se, kalaŋ kic ooc te naaŋ ki eyo.»
43010042	Gɔtn se jeege dɛna took aal maakɗe do Isa ki.
43011001	Gaaba kalaŋ k'daŋin̰ Lazar, naan̰ se gɛnaa Mari te gɛn Mart ɔɔ naaɗe se tiŋg Betani ki. Mari ese ɓo kɛn ɔtɔ uubm oot koot jɛ Mɛlje Isa ki, ɔɔ ɔtin̰sin̰ te bɛɛkin̰a. Gaŋ ɓii kalaŋ gɛnaan̰ Lazar se ooc kɔɔn̰ɔ.
43011003	Gɛnaan̰gen mɛndge se ɔl deba ɓaa taaɗ Isa ki ɔɔ: «Mɛlje ɓɛrɛ, debm naai 'jen̰ se oocga kɔɔn̰ɔ.»
43011004	Kɛn Isa jaay booy taar se, naan̰ ɗeek ɔɔ: «Kɔɔn̰ Lazar se an̰ kɔŋ tɔɔl eyo, num naan̰ se utu 'taaɗn nookŋ Raa. Ɔɔ ute kɔɔn̰ Lazar se, Goon Raa nookin̰ ute 'keeme.»
43011005	Ey num Mart te gɛnaan̰ Mari ɔɔ Lazar se, Isa jeɗe aak eyo.
43011006	Gaŋ gɔtn ese kɛn Isa jaay booy ɔɔ Lazar kɔɔn̰ɔ se, naan̰ ɔɔp tɛɗ ɓii dio gɔt kɛn k'ɓaaɗo j'ɔŋin̰ se.
43011007	Kɛn ɓii di jaay deel se, naan̰ ɗeek jee mɛtin̰ ki ɔɔ: «J'iin̰ k'tɛrl k'ɓaaki taa naaŋ Jude ki.»
43011008	Gɔtn se jee mɛtin̰ ki ɗeekin̰ ɔɔ: «Debm dooyje, gɔɔr gɔɔr ese sum ɓo Yaudge je ai tund tɔɔli te koa se ɓo, naai 'je tɛrl ɓaa gɔtn naane daal ne?»
43011009	Isa tɛrlɗen ɔɔ: «Gɔtɔ jaay iipga ɔɔ kaaɗa jaay ookga se naan̰ lɛk bini aan tɛgɛr jaay ooc ey la? Taa naan̰ se ɓo debm lee te kaam kaaɗa se naan̰ rɔɔk eyo, taa te kaam kaaɗa se naan̰ aak nakgen do naaŋ ki.
43011010	Anum debm lee nɔɔr se, naan̰ 'rɔɔkŋ kooco taa gɔtn wɔɔr kɛn an̰ wɔɔr gɔtɔ se gɔtɔ.»
43011011	Kɛn Isa jaay taaɗ naŋ taarin̰ se, naan̰ tɛr ɗeekɗen ɔɔ: «Ɓɛrɛ, mɛɗjege Lazar se, kaamin̰ ɔkga bia, gaŋ maam m'utu m'an̰ ɓaa duru.»
43011012	Jee mɛtin̰ ki se ɗeekin̰ ɔɔ: «Mɛlje, kɛn naan̰ jaay tooɗga bi se, naan̰ utu 'kɔŋ lapia.»
43011013	Ute naan̰ se Isa jeɗen taaɗn ɔɔ Lazar se ooyga. Gaŋ maak‑saapm naaɗe ki se, ɔɔ daan naane Isa taaɗɗen te tooɗn bi aan gɔɔ kɛn jeege lee tooɗ se sum.
43011014	Gɔtn se Isa taaɗɗesin̰ tal ɔɔ: «Ɓɛrɛ, Lazar se ooyga.
43011015	Num kɛn Lazar ooy jaay maam gɔtɔ gɔtn naane se, maam maakum‑raapo taa naase. Taa bin se naase aki kaal maakse dom ki paac. Ɓɔrse j'iin̰ k'ɓaa k'j'ɔŋin̰ki.»
43011016	Gɔtn se debm mɛtin̰ kɛn k'daŋin̰ Tɔma ɔɔ ron̰ Tɔma se je ɗeekŋ ɔɔ rɔŋɔ, naan̰ ɗeek jee mɛtn Isa kɛn mɛtin̰ge se ɔɔ: «Naaje kic ɓo j'iin̰ k'ɓaaki te naan̰a j'aki ɓaa kooy kalaŋ.»
43011017	Kɛn Isa jaay aan se, ɔŋ Lazar ɔkga ɓii sɔɔ maakŋ ɓaaɗ kɛn aan gɔɔ iiɓi se.
43011018	Aan gɔɔ Betani se gɔɔr te Jeruzalɛm, daanɗe se ɔk kilɔmɛtir ɓaa ɓaa nakŋ mɔtɔ sum se,
43011019	taa naan̰ se ɓo, Yaudge dɛna ɓaaɗo taa 'ɗaar ro Mari ute Mart ki taa yo gɛnaaɗe.
43011020	Kɛn Mart jaay booy ɔɔ Isa utu ɓaaɗo se, naan̰ iin̰ ɓaa ɔŋin̰a, gaŋ Mari se ɔɔp iŋg ɓeene.
43011021	Kɛn Mart jaay aan se ɗeek Isa ki ɔɔ: «Mɛluma, kɛn naai jaay utu gɔtn ara ki num, kaaɗn naane gɛnaam 'kooy eyo.
43011022	Gaŋ ɓɔrse kɛn naan̰ ooyga kic ɓo maam m'jeele nakŋ paacn̰ kɛn naai 'tɔndga mɛta gɔtn Raa ki se, Raa se naan̰ aisin̰ kɛɗa.»
43011023	Isa ɗeekin̰ ɔɔ: «Gɛnaai se utu 'duru.»
43011024	Gɔtn se Mart tɛrlin̰ ɔɔ: «Mɛluma, maam m'jeele ɓiin dunia naŋ jaay jeege utu aɗe dur se, naan̰ kic utu aɗe duru.»
43011025	Isa ɗeekin̰ ɔɔ: «Maam ɓo debm dur jeege daan yoge tu ɔɔ kɛn ɛɗ kaaja jeege tu. Debm kɛn jaay aal maakin̰ do maam ki se, ooyga kic ɓo utu 'kɔŋ kaaja.
43011026	Debm jaay iŋg ɔɔ aal maakin̰ do maam ki se, naan̰ se mɔɔtn 'kɔŋ kooy eyo. Num do taar kɛn se naai 'took la?»
43011027	Gɔtn se Mart tɛrlin̰ ɔɔ: «Yɛɛ Mɛluma, maam se m'aal maakum doi ki taa naai ɓo al‑Masi, Goon Raa, kɛn utu aɗe ɓaa do naaŋ ki se.»
43011028	Kɛn Mart jaay taaɗ naŋ taarin̰ se, naan̰ iin̰ ɓaa ɔŋ gɛnaan̰ Mari ɔɔ taaɗin̰ naaŋ ki ɔɔ: «Debm dooyje se ɓaaɗoga ɔɔ naan̰ daŋi.»
43011029	Kɛn Mari jaay booy taar se, naan̰ naar iin̰ ɓaa gɔtn Isa ki.
43011030	Naan̰ kɛn se Isa ɛnd te Betani ki ey ɓɔrtɔ. Naan̰ utu iŋg kiŋg gɔt kɛn Mart ɔŋin̰o se.
43011031	Gaŋ Yaudge se iŋg kiŋg ɓeene ute Mari, naaɗe iŋg sɛlin̰ sɛlɛ. Kɛn naaɗe jaay aakin̰ naan̰ naar iin̰ teec se, naaɗe ɔk mɛtin̰a. Taa naaɗe saap ɔɔ: «Kaaɗn naane naan̰ ɓaa ɓaa taa ɓaaɗ ki se, gɛn ɓaa keeme.»
43011032	Kɛn Mari jaay aan ɔŋ Isa gɔt kɛn naan̰ iŋg se, jaay naan̰ aakin̰ se, ooc mɛtn jɛn̰ ki ɔɔ ɗeekin̰ ɔɔ: «Mɛluma, kɛn naai jaay utu gɔtn ara ki num, kaaɗn naane gɛnaam se 'kooy eyo.»
43011033	Kɛn Isa aak Mari te Yaudgen ɔko mɛtin̰a jaay baag keeme se, gɔtn se Isa maakin̰ ɔŋ ɗaar eyo, gɔtn se maakin̰ tuju.
43011034	Naan̰ tɔnd mɛtɗe ɔɔ: «Naase aalin̰kiga kaam gay?» Naaɗe tɛrlin̰ ɔɔ: «Mɛlje, 'ɓaaɗo kaaka.»
43011035	Gɔtn se Isa eeme.
43011036	Gaŋ Yaudge taaɗ ɔɔ: «Aakki tu! Lazar se naan̰ jen̰ dɛn aak eyo!»
43011037	Anum maakɗe ki se, jee kandum ɗeek ɔɔ: «Debm kaam‑tɔɔkɔ kic naan̰ ɔɔɗin̰ kaamin̰a, num Lazar ɓo n̰'ɔŋ gaasin̰ te yo ki ey la?»
43011038	Gɔtn se tɛr Isa maakin̰ ɔŋ ɗaar ey daala, naan̰ iin̰ ɓaa taa ɓaaɗ ki. Ɓaaɗn se aan gɔɔ iiɓi ɔɔ taarin̰ se naaɗe gaasin̰ te koa.
43011039	Gɔtn se Isa ɗeekɗen ɔɔ: «Ko taar ki se ɔɔɗin̰ki naata.» Mart, gɛnaa debm ooy se, ɗeekin̰ ɔɔ: «Mɛluma, naan̰ se ɔkga ɓii sɔɔ maakŋ ɓaaɗ ki; ɓɔrse naan̰ tɛɗn ootga.»
43011040	Gaŋ Isa ɗeekin̰ ɔɔ: «Maam taaɗiga taaɗa m'ɔɔ kɛn naai jaay aalga maaki do maam ki num naai utu 'kaakŋ nookŋ Raa ey la?»
43011041	Gɔtn se naaɗe ɔɔɗ und te ko taar ki se naata, Isa uun kaamin̰ raan ɔɔ ɗeek ɔɔ: «Bua, m'tɔɔmi taa naai 'booyumga.
43011042	Ɗeere, maam se m'jeele daayum nakŋ maam m'tɔndga mɛti ɓo, naai 'lee 'booyum booyo. Anum m'taaɗ se taa jee dɛn gurug aalum se, naaɗe 'jeele naai ɓo ɔlumo.»
43011043	Kɛn Isa jaay taaɗ naŋ taarin̰ se, naan̰ ɔɔɗ ɔɔy makɔn̰ɔ ɔɔ: «Lazar 'teeco!»
43011044	Gɔtn ese debm ooyga kooy se teeco, ɔɔ teeco se jin̰ge te jɛn̰ge se k'teelin̰ga teel te kala ɔɔ daan kaamin̰ se naaɗe deebin̰ kala. Gɔtn se Isa ɗeek jeege tu ɔɔ: «'Tuutin̰ki kalin̰gen ron̰ ki se naata ɔɔ ɔn̰in̰ki naan̰ ɓaa.»
43011045	Yaudgen ɓaaɗo ɗaar ro Mari ki se, naaɗe jaay aak nakŋ Isa tɛɗ se, dɛnin̰ took aal maakɗe don̰ ki.
43011046	Gaŋ jee mɛtin̰ge se ɓaa ɔŋ Parizige ɔɔ taaɗɗen nakŋ kɛn Isa tɛɗo se.
43011047	Gɔtn se magal jee tɛɗn sɛrkɛ Raage tu ute Parizige, naaɗen jee kaakŋ mɛtn taargen Yaudge se paac tuso ɔɔ taaɗ ɔɔ: «Gaabm se j'an̰ki tɛɗn ɔɔ ɗi? Naan̰ lɛ tɛɗn nakŋ‑kɔɔɓge dɛna ɔn̰ eyo.
43011048	Kɛn jaay j'ɔn̰in̰ te naan̰ se lɛ, jeege paac utu 'tookŋ taar naan̰a. Ɔɔ ɓɛrɛ sɔm Rɔmɛge se utu aɗe ɓaao ɔɔ utu an tɔɔkŋ te Ɓee Raajege ɔɔ utu an tɛrɛcn̰ te naaŋjege.»
43011049	Maakɗe ki se gaaba kalaŋ k'daŋin̰ Kayip. Ɓaar se, naan̰ ɓo magal jee tɛɗn sɛrkɛ Raage tu, naan̰ ɗeek ɔɔ: «Naase se 'jeelki ɗim eyo.
43011050	Naase 'saapki kic ɓo ɔŋin̰ki eyo, ey num bɛɛki se, deb kalaŋ ɓo 'kooyo 'kɔn̰ jee dɛna. Bin se naaŋjege se 'kɔŋ tɛrɛcn̰ te magalin̰ eyo.»
43011051	Taa ɓaar se naan̰ ɓo magal jee tɛɗn sɛrkɛ Raage tu, bin se taar naan̰ taaɗ se iin̰o maak‑saapm naan̰ malin̰ ki eyo, gaŋ taar naan̰ taaɗ se, iin̰o gɔtn Raa ki. Ɔɔ taar naan̰ taaɗ se je taaɗn ɔɔ: Isa se utu kooy taa Yaudgen te dɛnin̰,
43011052	ɔɔ naan̰ utu kooy se taa Yaudge kalin̰ ki sum eyo, num gaŋ kooy naan̰ se utu 'tusn gaan Raagen gɔtn ɓaa se paac 'tɛɗn kalaŋ.
43011053	Ɓii kɛn se sum ɓo, magal Yaudge uun doa taa tɔɔl Isa.
43011054	Taa naan̰ se mɔɔtn Isa baate lee maakŋ Yaudge tu, naan̰ iik tɔk ɓaa maakŋ naaŋ ki kalaŋ bini k'daŋin̰ Epraim, kɛn gɔɔr te kɔɗ‑ɓaara. Gɔtn ese ɓo naan̰ ɓaa iŋg te jee mɛtin̰ ki.
43011055	Jeege dɛna iin̰o taa naaŋge tun kuuy ɔɔ ɓaaɗo Jeruzalɛm ki, gɛn tugŋ ɗaapm roɗe naan Raa ki, taa laa Paakŋ gɛn Yaudge se ɔɔpga gɔɔrɔ.
43011056	Daan bɔɔr Ɓee Raa ki se naaɗe lee je Isa ɔɔ gɔtn se naaɗe taaɗ te naapa ɔɔ: «Naase tap ɓo 'saapin̰ki ɔɔki ɗio? Ɓɛrɛ, ɗaam jaay ey num, Isa se aɗe kɔŋ ɓaa laa ki se eyo.»
43011057	Taa magal jee tɛɗn sɛrkɛ Raage tu ute Parizige se, taaɗga taaɗ jeege tu ɔɔ: «Debm kɛn jaay jeel gɔtn Isa num, aɗen taaɗn gɔtin̰a taa naaɗe an̰ ɓaa kɔkɔ.»
43012001	Kɛn Isa jaay aan Betani ki gɔtn kɛn naan̰ duro Lazar daan yoge tu se, ɔɔpga ɓii mɛcɛ sum ɓo, Yaudge 'tɛɗn laa Paak.
43012002	Gɔtn se k'tɛɗ kɔsɔ taa naan̰a ɔɔ Mart uuno kɔsɔ se, ɓaaɗo tɔndɗesin̰a. Gaŋ maakŋ jeege tun iŋg ɔs kɔs te Isa se, Lazar kic utu maakɗe ki.
43012003	Gɔtn se Mari uuno itir aas kaam ɗoocn̰ kurku ɔɔ itir se k'daŋin̰ nard ɔɔ naan̰ se itir salal ɔɔ ɔɔn̰ɔ. Naan̰ jɛɛr itir se do jɛ Isa ki ɔɔ ɔtin̰sin̰ ute bɛɛkin̰a ɔɔ ɓee naaɗe iŋg maak ki se, oot itir itir sum.
43012004	Gɔtn ese maakŋ jee mɛtin̰ ki se, debm kɛn k'daŋin̰ Judas Iskariɔt se, naan̰ ɓo kɛn tɛɗga num utu an̰ kut se, ɗeek ɔɔ:
43012005	«Bɛɛki se, itir se jaay k'dugin̰ga utu tamma kaar‑mɔtɔ ɔɔ gursn se k'nigŋ jee daayge tu num bɛɛ ey la?»
43012006	Kɛn Judas jaay taaɗ bin se, taa naan̰ saap ɓo do jee daayge tu eyo, num gaŋ taa naan̰ debm ɓoogo; aan gɔɔ naan̰ debm kɔkŋ gursɗe ɗey se, naan̰ iin̰ga num lee tuun tuun mɛtn gursn ese.
43012007	Gɔtn se Isa ɗeek ɔɔ: «Mɛnda se ɔn̰in̰ kaam kalaŋ! Nakŋ naan̰ tɛɗum se kɛse ɓo aasga gɛn ɓii duubuma.
43012008	Jee daayge se daayum utu te naase. Num gaŋ maam se, daayum m'kɔŋ kiŋg te naase eyo.»
43012009	Kaaɗ kɛn se Yaudge dɛna kɛn booy jaay j'ɔɔ, ɔɔ Isa utu Betani ki se, naaɗe iin̰ ɓaaɗo. Naaɗe ɓaaɗo se taa Isa sum eyo, num naaɗe ɓaaɗo se taa kaakŋ Lazar kɛn naan̰ durin̰o daan yoge tu se kici.
43012010	Gɔtn se magal jee tɛɗn sɛrkɛ Raage tu uun doa gɛn tɔɔl Lazar kici.
43012011	Taa Lazar se, Yaudge dɛna iin̰ rɛsɗe ɔɔ ɓaaɗo uun taar Isa.
43012012	Mɛtbeen̰ki se, jee dɛn ɓaaɗo gɛn tɛɗn laa Paak se, booy ɔɔ Isa utu ɓaaɗo Jeruzalɛm ki.
43012013	Naaɗe gaaŋo doomo jiɗege tu, ɔɔ teec ɓaaɗo dɔɔɗ Isa. Naaɗe dɔɔɗin̰ se, ɗɔɔb ɔɔy ɔɔ: «Ozaana, Raa tɛɗn bɛɛn̰ do deb kɛn ɓaaɗo te ro Mɛljege Raa, naan̰ se ɓo Gaar Israɛlge.»
43012014	Isa ɔŋ goon buur gaaba se ook iŋgo do ki, aan gɔɔ taar kɛn k'raaŋo do dɔkin̰a kɛn ɗeek ɔɔ:
43012015	Jee maakŋ gɛgɛr kɛn Sion ki, ɔn̰te 'ɓeerki, aakki gaarse ookoga do goon buur kɛn gaaba utu ɓaaɗo.
43012016	Nakgen deel mɛtn‑jiki paac se kaaɗ kɛn se, jee mɛtin̰ ki se ɔŋ jeel ɔk te mɛtin̰ eyo. Num gaŋ kɛn Isa Raa nookin̰ se jaay ɓo, naaɗe saap ɔŋin̰a nakŋ Isa tɛɗ se, taa nakŋ se k'raaŋin̰oga raaŋa do dɔkin̰a ɔɔ kɛse ɓo nakgen kɛn jeege tɛɗin̰sin̰ se.
43012017	Anum jee dɛn iŋgo te Isa jaay aako kɛn naan̰ daŋo Lazar maakŋ ɓaaɗ ki jaay Lazar duro daan yoge tu se, naaɗe se ɓo ɓaaɗo ɔɔs maanin̰ jeege tu.
43012018	Aan gɔɔ naaɗe booyga booy nakŋ‑kɔɔɓm naan̰ tɛɗo se, taa naan̰ se ɓo jeege teec ɓaaɗo dɔɔɗ Isa.
43012019	Gɔtn se Parizige baag taaɗn te naapa ɔɔ: «Aakki! Naan̰ se lɛ cirga dojege, ɔɔ ɓɔrse se lɛ, jeege paac ɓaaga mɛtin̰ ki.»
43012020	Ɓii laa Paak ki se, Grɛkgen mɛtin̰ge ɓaaɗo Jeruzalɛm ki gɛn keem Raa.
43012021	Naaɗe se ɓo ɓaaɗo ɔŋ Pilip kɛn iin̰o Betsaida kɛn taa naaŋ Galile ki se ɔɔ naaɗe tɔnd mɛtin̰ ɔɔ: «Naka, naaje se k'je kaakŋ Isa.»
43012022	Pilip ɓaa ɔŋ Andre ɔɔ taaɗin̰ ɔɔ naaɗen di se paac ɓaa taaɗ Isa ki.
43012023	Isa tɛrlɗen ɔɔ: «Ɓɔrse kaaɗn kɛn Goon Deba nookin̰ keem se, aanga.
43012024	'Booyki bɛɛ m'asen taaɗa: kaam teen̰e jaay j'ɔɔcin̰ te ey se, naan̰ iŋg gɔtin̰ ki sum. Num gaŋ kɛn j'ɔɔcin̰ga num, kaamin̰ se ut naatn, ɔɔ kɛn teeco se ɓaaɗo ooj dɛna.
43012025	Debm je ron̰ se, utu kutn kon̰a ɔɔ debm do naaŋ ki ara jaay je Raa cir ron̰ se, naan̰ se utu 'kɔŋ kaajn̰ gɛn daayum.
43012026	Debm jaay je tɛɗn naabm maam se, 'kɔkŋ mɛtuma. Gɔtn maam m'utu se, debm tɛɗn naabum se kic 'kiŋg te maama. Kɛn debm jaay tɛɗum naabm maam se, Bubum utu an̰ magala.»
43012027	Tɛr Isa taaɗ ɔɔ: «Ɓɔrse maam m'iŋg se nirlum aayuma, num gaŋ m'taaɗn m'ɔɔ ɗi? M'taaɗn m'ɔɔ: Bua, aajuma gɛn kaaɗn dubar utu 'kaan dom ki se 'sookumsin̰ naatn rom ki bin ne? Gɔtɔ! Maam ɓaaɗo tap ɓo taa naan̰ se.
43012028	Bua, 'nookŋ roi.» Gɔtn se k'booy mindi taaɗ maakŋ raa ki ɔɔ: «Maam se m'nookin̰ga ɔɔ m'utu m'an̰ nookŋ daala.»
43012029	Jee dɛn iŋg gɔtn ese jaay booy se, taaɗ ɔɔ: «Kɛse Raa ɓo aata.» Gaŋ jee mɛtin̰ge ɗeek ɔɔ: «Kɛse kɔɗn Raa gam ɓo taaɗin̰.»
43012030	Gaŋ Isa tɛrl taaɗɗen daala ɔɔ: «Mind taaɗ se taaɗ te maam eyo, anum naan̰ se, taaɗ te naase.
43012031	Ɓɔrse kaaɗn kɛn Raa an kɔjn̰ bɔɔrɔ do jeege tun do naaŋ ki se aanga. Ɓiin se ɓo Ɓubm sitange, naan̰ ɓo Gaar jee kusin̰gen do naaŋ ki se, j'an̰ tuurin̰ naatn.
43012032	Kɛn maam se jaay j'uun k'ɗaarumga raan se, maam m'tɛɗn jeege paac aɗe ɓaa gɔtum ki.»
43012033	Kɛn naan̰ jaay taaɗ taargen se, naan̰ je taaɗn ɔɔ te ɗoobm gay jaay naan̰ utu 'kooyo.
43012034	Jee dɛnge se ɗeekin̰ ɔɔ: «Naaje k'booy maakŋ Ko Taar kɛn Raa ɛɗo Musa ki se ɔɔ: al‑Masi se ɓaaɗoga num naan̰ se 'tiŋg gɛn daayum. Anum gɛn ɗi jaay naai taaɗ ɔɔ: Goon Debm j'an̰ tupm tɔɔl ro kaag ki ɔɔ j'an̰ kuun ɗaar raan se? Goon Debm ese kɛn gay daala?»
43012035	Isa tɛrlɗen ɔɔ: «Gɔtn wɔɔr kɛn lee wɔɔrsen gɔtɔ se, kaaɗin̰ ɔɔpga gɔɔrɔ. Kaaɗ kɛn naan̰ utu se, 'leeki maakŋ gɔt kɛn wɔɔr se, taa bin se gɔtn ɔɔɗ se asen naar kɔkŋ do jise ki eyo. Taa debm lee maakŋ gɔt kɛn ɔɔɗ se lɛ, naan̰ jeel gɔtn naan̰ ɓaan se eyo.
43012036	Kaaɗn gɔtn wɔɔr utu se, 'tookki 'leeki utu gɔtn wɔɔr se. Taa bin se naase aki tɛɗn gaan gɔt kɛn wɔɔrɔ.» Kɛn Isa jaay taaɗ naŋ taarin̰ se, naan̰ iin̰ ɔn̰ɗe ɔɔ ɓaa oom gɔtn dɔk te naaɗe.
43012037	Ute nakŋ‑kɔɔɓgen Isa tɛɗ dɛn naanɗe ki se kic ɓo, Yaudge baate kaal maakɗe don̰ ki rɔk.
43012038	Taa naan̰ se ɓo taar kɛn debm taaɗ taar teeco taar Raa ki ron̰ Ezayi taaɗno se aanga ɗoobin̰ ki kɛn ɔɔ: Mɛljege Raa, taari naaje jaay k'lee k'taaɗ jeege tu se, naŋa took uunga ɔɔ Mɛljege Raa tap ɓo 'tɔɔgin̰ se, naan̰ taaɗga naŋ ki?
43012039	Yaudge jaay ɔŋ aal maakɗe do Isa ki ey se, taa Ezayi se taaɗga taaɗ taar ese se kici kɛn ɔɔ:
43012040	Ɗeere, jee se Raa turumɗenga kaamɗege ɔɔ tɛɗɗen naaɗe tɛɗga jee do‑mɔŋgge taa kaamɗe kaakŋ kɔkŋ gɔt eyo ɔɔ biɗe booy kɔkŋ taar eyo ɔɔ ute maakɗe kic naaɗe kɔŋ booy kuun jaay aɗe tɛrl ro maam ki, ey num kaaɗ kɛn naane se, maam Raa m'aɗen kaaja.
43012041	Kɛn Ezayi jaay taaɗ bin se, taa naan̰ aakga kaak nookŋ Isa ɔɔ taargen naan̰ taaɗo se, taaɗ ute naan̰a.
43012042	Ute naan̰ se kic ɓo maakŋ magal Yaudge tu se, jeege dɛna aal maakɗe do Isa ki. Naɓo taa Parizige se, naaɗe ɔŋ taaɗin̰ tal naan jeege tu eyo, taa naaɗe ɓeer ɔɔ sɔm Parizige aɗen tuur naatn, maakŋ ɓee kɛn Yaudge lee tusn maak ki se.
43012043	Taa naaɗe je tɔɔm kɛn jikilimge lee tɔɔmɗe se ɓo, bɛɛ cir kɛn Raa ɓo aɗen tɔɔmɔ.
43012044	Gaŋ gɔtn se Isa uun mindin̰ raan taaɗ ɔɔ: «Debm jaay aal maakin̰ do maam ki se, naan̰ aal maakin̰ do maam ki sum eyo, num naan̰ se aal maakin̰ do Deb kɛn ɔlumo.
43012045	Ɔɔ debm kɛn aakumga maam se, aakga Debm kɛn ɔlumo se kici.
43012046	Maam se m'gɔtn wɔɔr kɛn ɓaaɗo do naaŋ ki se, taa debm jaay aalga maakin̰ do maam ki se, naan̰ 'kɔŋ kiŋg maakŋ gɔt kɛn ɔɔɗ eyo.
43012047	Kɛn debm jaay booy taaruma ɔɔ ɔkin̰ maakin̰ ki ey se, maam ɓo m'an̰ kɔjn̰ bɔɔrɔ don̰ ki eyo. Taa maam m'ɓaaɗo se, gɛn kɔjn̰ bɔɔrɔ do jeege tun do naaŋ ki eyo, num m'ɓaaɗo se gɛn kaajn̰ jeegen do naaŋ ki.
43012048	Debm jaay ɔɔɗ unduma ɔɔ baate tookŋ taarum se, bɔɔrɔ utu koocn̰ don̰ ki. Taa ɓiin dunia an naŋ se, taargen maam m'taaɗin̰ se ɓo utu an̰ kɔjn̰ bɔɔrɔ don̰ ki.
43012049	Taargen maam taaɗ se, m'tɛrɛc te dom eyo. Kɛse Bu kɛn ɔlumo se ɓo ɔlum m'taaɗ taargen se ɔɔ m'dooy jeege.
43012050	Maam m'jeele taar kɛn naan̰ taaɗumo gɛn tɛɗa se, kɛse ɓo taar kɛn ɛɗ kaaja gɛn daayum. Taar kɛn maam m'taaɗ se, m'taaɗin̰ aan gɔɔ kɛn Bu taaɗumsin̰o.»
43013001	Aan gɔɔ ɔɔpga ɓii kalaŋ sum ɓo Yaudge 'tɛɗn laa Paak se, Isa jeelga kaaɗn kɛn naan̰ 'kiin̰ kɔn̰ do naaŋa an ɓaa gɔtn Bubin̰ ki se aasga. Ɔɔ jeen̰gen do naaŋ ki se daayum naan̰ jeɗen aak eyo. Ɔɔ naan̰ jeɗen ute maakin̰ paac.
43013002	Kɛn aan kaaɗn kɔs ki jaay naaɗe baag kɔsɔ se, kaaɗ kɛn se Ɓubm sitange ɛndga kɛnd maakŋ Judas goon Simon Iskariɔt ki, gɔtn se naan̰ saap je ɗoobm an kutn Isa.
43013003	Aan gɔɔ Isa se jeel Bu se ɛɗin̰ga nakge paac kaam jin̰a, taa naan̰ iin̰o gɔtn Raa ki ɔɔ tɛɗga num utu 'tɛrl ɓaa gɔtn Raa ki se,
43013004	kɛn naaɗe utu ɔs kɔs se Isa iin̰ ɔɔɗ aal kal magalin̰a ɔɔ uun dɔɔk maakin̰ ute kal kɛn k'lee k'j'ɔtn jɛ jeege.
43013005	Tɛr naan̰ ɔmb maane maakŋ baay ki ɔɔ baag tugŋ jɛ jee mɛtin̰ ki ɔɔ ɔtɗesin̰ te kal kɛn naan̰ uun dɔɔkŋ maakin̰ ki se.
43013006	Kɛn jaay aan do Simon Piɛr ki se, Simon Piɛr ɗeekin̰ ɔɔ: «Mɛluma, naai ɓo am tugŋ jɛ maam ne?»
43013007	Isa tɛrlin̰ ɔɔ: «Nakŋ maam tɛɗ se, ɓɔrse naai 'kɔŋ jeel mɛtin̰ eyo, num gaŋ tɛɗga jaay sɔm naai utu 'jeel kɔkŋ mɛtin̰ bɛɛ.»
43013008	Gɔtn se Simon Piɛr ɗeekin̰ ɔɔ: «Naai ɓo am tugŋ jɛ maama! Gɔtɔ!» Isa tɛrlin̰ ɔɔ: «Kɛn maam jaay m'tugi te jɛi ey se, ɗim jaay ai tum te maam se gɔtɔ.»
43013009	Gɔtn se Simon Piɛr tɛrlin̰ ɔɔ: «Mɛluma, jɛm sum eyo, num tugum jimge ute dom paac kici.»
43013010	Isa ɗeekin̰ ɔɔ: «Debm jaay roogga roog se, kɔŋ roogŋ kuuy ey sum kɛn ɔɔpin̰ se 'tugŋ jɛn̰ sum taa debm roogga se ron̰ paac aacga walak ɔɔ naan̰ tɛɗga aak bɛɛ naan Raa ki. Ɓɔrse naase 'tɛɗkiga jee aak bɛɛ naan Raa ki, naɓo 'paacki eyo.»
43013011	Taa debm kɛn jaay utu an̰ kut se, Isa jeelin̰a. Taa ɗi naan̰ ɗeek ɔɔ: «Naan Raa ki se naase aakki bɛɛ 'paacki eyo.»
43013012	Kɛn Isa jaay tug jɛ jeen̰ge aas se, naan̰ uun uus kal magalin̰a, ɔɔ ɓaaɗo iŋg gɔt kɛn naaɗe iŋg ɔs kɔs se. Gɔtn se naan̰ tɔnd mɛtɗe ɔɔ: «Nakŋ maam m'tɛɗsen se, naase 'jeel ɔkki mɛtin̰ ɗey la?
43013013	Kɛn naase jaay 'daŋumki ɔɔki: ‹Debm Dooyje› ɔɔ ‹Mɛlje› se, taarse se mɛt ki. Ɗeere, maam ɓo m'Debm Dooyse ɔɔ Mɛlse.
43013014	Kɛn maam Mɛlse ɔɔ m'Debm Dooyse jaay ɓo m'tugsen jɛsege se, bɛɛki se, naase kic 'lee 'tugki jɛ naapge bin kici.
43013015	Kɛn maam jaay m'tɛɗsen naan̰ se, taa naase kic ɓo aki kɔŋ tɛɗn aan gɔɔ gɛn maam m'tɛɗseno se kici.
43013016	'Booyki bɛɛ m'asen taaɗa: debm tɛɗn naaba gɔtn deb ki se, naan̰ se magal cir debm kɛn naan̰ lee tɛɗin̰ naaba eyo ɔɔ debm aan̰ naaba deb ki se, naan̰ magal cir debm kɛn lee ɔlin̰ naaba eyo.
43013017	Nakgen se, ɓɔrse naase 'jeel ɔkkiga mɛtin̰a kɛn naase jaay 'tɛɗin̰kiga naan̰ se num, maakse 'raapo.
43013018	Taar kɛn maam m'taaɗse, m'taaɗ te naase paacki eyo, taa jeegen kɛn maam ɓo m'bɛɛr m'tɔɔɗɗe se, maam jeelɗe. Gaŋ taar kɛn k'raaŋin̰ do dɔkin̰ se, aanga ɗoobin̰ ki kɛn ɔɔ: Debm kɛn lee ɔs mappa te maam se, 'tɛrlumga naaga.
43013019	«Kɔr nakŋ se jaay ute kaan se, maam m'taaɗsesin̰ ɓɔrse. Bin se nakŋ se jaay aanga kic num, naase aki 'jeele maam se debm kɛn tiŋg gɛn daayum.
43013020	'Booyki bɛɛ m'asen taaɗa: debm dɔɔɗ ɔk debm kaan̰ naabum jiga se, naan̰ se dɔɔɗ ɔkum maam mala, ɔɔ debm dɔɔɗ ɔkum maam se dɔɔɗ ɔk Debm kɛn ɔlumo.»
43013021	Kɛn Isa jaay taaɗ naŋ taarin̰ se, gɔtn se maakin̰ tuju. Ɔɔ naan̰ taaɗɗesin̰ tal ɔɔ: «'Booyki bɛɛ m'asen taaɗa: maakse ki se deb kalaŋ utu am kutu.»
43013022	Gɔtn se jee mɛtin̰ ki baag tɛrl kaakŋ naapa ɔɔ saap maakɗe ki ɔɔ: «Naan̰ tap ɓo taaɗ te naŋa?»
43013023	Deb kalaŋ maakŋ jee mɛtin̰ ki se, naan̰ se ɓo debm kɛn Isa jen̰ se utu iŋg cɛɛn̰ ki.
43013024	Gɔtn se Simon Piɛr tɛɗin̰ nakŋ kɛn naan̰ an kaakŋ jeel ro ki ɔɔ: «N̰'tɔnd mɛtin̰ naan̰ tap ɓo n̰'taaɗ te naŋa?»
43013025	Gɔtn se debm kɛn mɛtn Isa kɛn ese se dɛj kaaɗn Isa ki tɔnd mɛtin̰ ɔɔ: «Mɛluma, kɛse tap ɓo naŋa?»
43013026	Isa tɛrlin̰ ɔɔ: «Kɛse debm kɛn maam m'utu m'dupm mappa ɔɔ m'kɔl maakŋ baay ki jaay m'an̰ kɛɗ se.» Gɔtn se Isa dup mappa ɔl maakŋ baay ki ɔɔ ɛɗ Judas goon Simon Iskariɔt ki.
43013027	Kɛn Judas jaay ɔk mappan ji Isa ki se, gɔtn ese sum ɓo Ɓubm sitange ɓaaɗo ɛnd maakin̰ ki. Gɔtn se Isa ɗeekin̰ ɔɔ: «Nakŋ naai 'je 'tɛɗa se 'naar tɛɗin̰ yɔkɔɗɔ.»
43013028	Gaŋ jee iŋg gɔtn ese se maakɗe ki se, mɛtn taar kɛn naan̰ taaɗ se, nam tap ɓo booy jeel te mɛtin̰ eyo.
43013029	Aan gɔɔ Judas ɓo debm bɔɔbm gursɗe ɗey se, jee mɛtin̰ge saap ɔɔ kaaɗn naane Isa jen̰ taaɗn ɔɔ n̰'ɓaa n̰'dugo nakŋ tɛɗn laa, ey lɛ jen̰ taaɗn ɔɔ n̰'ɓaa n̰'ɛɗ naka jee daayge tu.
43013030	Gaŋ gɔtn se, Judas jaay ɔk mappan k'dup k'j'ɛɗin̰sin̰ sum se, naan̰ naar teec naatn. Ɔɔ kaaɗ kɛn se gɔtɔ tɛɗga nɔɔrɔ.
43013031	Kɛn Judas jaay teec sum se, Isa ɗeek ɔɔ: «Ɓɔrse se Goon Deba se nookin̰ ute 'keeme ɔɔ ute ro Goon Deba se Raa kic nookin̰ ute keeme.
43013032	Aan gɔɔ Raa nookin̰a utu 'keem ute ɗoobm Goon Deba se, bin se Goon Deba kic ɔɔpga baata Raa utu an̰ nooko.
43013033	Gɛnumge maam se m'kɔŋ kiŋg dɛn ute naase ey sum. Naase utu amki jea naɓo aan gɔɔ kɛn m'taaɗo Yaudge tu se, m'taaɗsen naase ki kici, gɔtn maam m'an ɓaa se, naase aki kɔŋ ɓaa eyo.
43013034	Ɓɔrse maam m'taaɗsen nakŋ naase utu aki tɛɗ se kɛn kiji: 'jeki naapa. Aan gɔɔ kɛn maam m'jeseno se, bin se naase kic 'jeki naapa.
43013035	Kɛn naase jaay 'jeki naapa ɗeer num, ute naan̰ se jeege paac 'jeele, naase se jee mɛtn maam ki.»
43013036	Gɔtn se Simon Piɛr tɔnd mɛtin̰ ɔɔ: «Mɛluma, naai 'ɓaa gay?» Isa tɛrlin̰ ɔɔ: «Ɓɔrse gɔtn maam m'an ɓaa se, naai am kɔŋ daan eyo. Num kaaɗn naai am daan se, mɔɔtn kuuy jaayo.»
43013037	Piɛr tɛrlin̰ ɔɔ: «Mɛluma, gɛn ɗi jaay naai ɔɔ ɓɔrse maam m'ai kɔŋ daan ey se? Taa naai se, maam m'kooyo!»
43013038	Isa tɛrlin̰ ɔɔ: «Naai se ɓo 'kooy taa maam ne? 'Booy bɛɛ m'ai taaɗa: kɔr kɔrɔn̰jɔ 'kɔɔy ey sum ɓo, naai 'naajn̰ ɗɔɔl mɔtɔ ɔɔ naai 'jeelum eyo.»
43014001	Ɔn̰te 'kuunki nirlse, naase aalki maakse do Raa ki ɔɔ aalki maakse do maam ki kici.
43014002	Gɔtn kiŋgi utu dɛna raan maakŋ ɓee Bubum ki. Kɛn jaay gɔtɔ num, kaaɗn naane maam m'taaɗsenga. Maam ɓaa ɓaa se taa m'asen ɓaa ɗaapm gɔtɔ.
43014003	Kɛn jaay m'ɓaa ɗaapsenoga gɔtɔ num, maam m'aɗe tɛrlɛ m'utu m'asen tɔsɔ taa j'aki ɓaa kiŋg tɛlɛ.
43014004	Naase 'jeelki ɗoobm kɛn maam m'an ɓaa se.
43014005	Gɔtn se Tɔma ɗeekin̰ ɔɔ: «Mɛlje, gɔtn naai 'ɓaan ɓaa se naaje k'jeel eyo, ɔɔ ɗoobm se tap ɓo j'an̰ jeel ɔɔ ɗi?»
43014006	Isa ɗeekin̰ ɔɔ: «Maam ɓo ɗoobo, m'taar mɛt ki ɔɔ debm kɛn ɛɗ kaaja jeege tu. Ɔɔ debm jaay ɓaa gɔtn Bubum ki se kaal te ɗoobm maam jaayo.
43014007	Kɛn naase 'jeelumki maam se, Bubum kic num naase an̰ki 'jeele. Ɓɔrse, naase 'jeelin̰ki ɔɔ aakin̰kiga te kaamse.»
43014008	Pilip ɗeekin̰ ɔɔ: «Mɛlje, 'taaɗjen tu Bua, naɓo bɛɛjega sum.»
43014009	Isa ɗeekin̰ ɔɔ: «Do dɔkin̰ maam m'tiŋg ute naase se ɓo ɔɔ naai 'jeelum ey ne Pilip? Debm aakumga maam se, naan̰ se aakga Raa Bubu. Gɛn ɗi jaay ɗeekum ɔɔ: ‹'Taaɗjen tu Raa Bubu se?›
43014010	Naai 'took ey la kɛn maam m'iŋg ute Bua ɔɔ Bu iŋg te maam se, taargen maam m'taaɗsen se maam m'tɛrɛc ute dom eyo, gaŋ Bu kɛn naaje k'kalaŋ se ɓo lee tɛɗn naabin̰a.
43014011	'Tookki taaruma kɛn maam m'iŋg ute Bua ɔɔ Bu iŋg ute maam se, kɛn 'tookki taarum ey kic num, 'tookki taa nakŋ‑kɔɔɓgen maam m'lee m'tɛɗ se.
43014012	'Booyki bɛɛ m'asen taaɗa: debm aal maakin̰ do maam ki se, 'kɔŋ tɛɗn nakgen aan gɔɔ maam m'lee m'tɛɗ se, ɔɔ naan̰ se utu 'tɛɗn nakgen cir gɛn maam se daala, taa maam ɓaa ɓaa gɔtn Bubum ki.
43014013	Nakgen paacn̰ naase utu aki tɔnd mɛta te ro maam se, maam m'utu m'an̰ tɛɗa bin ɓo maam Goono se m'taaɗn nookŋ Bubuma.
43014014	Nakŋ kɛn naase 'tɔndki mɛta ute ro maam se, maam m'utu m'an̰ kɔŋ tɛɗa.»
43014015	«Kɛn naase jaay 'jemki num, naase aki kɔŋ tɛɗn nakŋ kɛn maam m'taaɗsen gɛn tɛɗa se.
43014016	Maam m'utu m'tɔnd mɛtn Bubuma, ɔɔ naan̰ utu aseno kɔl debm kɛn asen kiŋg noogŋ daayum.
43014017	Debm kɛn naan̰ aɗe kɔl se, kɛse Nirl Raa mala kɛn taaɗ taar mɛt ki. Naan̰ se jee do naaŋ ki an̰ kɔŋ kɔŋ eyo, taa naaɗe se ɔŋ aakin̰ eyo ɔɔ jeelin̰ eyo. Gaŋ naase se 'jeelin̰ki taa naan̰ utu te naase ɔɔ utu iŋg maakse ki.
43014018	Maam m'asen kɔŋ kɔn̰ gɛnaalge eyo, maam m'utu m'asen tɛrl kɔŋɔ.
43014019	Ɔɔpga baata jee do naaŋ ki se am kaak ey sum, gaŋ naase se utu amki kaakum m'iŋg zɛɛrɛ, ɔɔ naase kic num aki kɔŋ kaaja.
43014020	Ɓii kɛn se, naase aki 'jeele maam m'iŋg te Bubuma ɔɔ Bubum iŋg ute maam se, naaje k'kalaŋ ɔɔ naase ute maam se, naaje k'kalaŋki kici.
43014021	«Taar kɛn maam m'taaɗsen gɛn tɛɗa jaay debm tɛɗin̰ se kɛse ɓo debm jema, ɔɔ debm jem maam se, Bubum kic an̰ jea ɔɔ maam kic m'utu m'an̰ jea ɔɔ m'an̰ taaɗn roma, taa naan̰ am jeele.»
43014022	Judn kɛn Judas Iskariɔt ey se, ɗeekin̰ ɔɔ: «Mɛlje, naai ɔɔ ajen taaɗn roi naaje ki sum ɔɔ jee do naaŋ ki jaay ai kaak ey se ajensin̰ taaɗn ɔɔ ɗi?»
43014023	Isa tɛrlin̰ ɔɔ: «Debm jem maam se 'tookŋ kuun taaruma ɔɔ Bubum se utu an̰ jea maam te Bubum se k'ɓaa gɔtin̰ ki, ɔɔ k'kiŋg tɛlɛ ute naan̰a.
43014024	Debm kɛn jem ey se, naan̰ 'took taarum eyo. Taar kɛn naase iŋg 'booyki maam m'iŋg m'taaɗsen se m'tɛrɛc te dom eyo, gaŋ naan̰ se Bubum ɔlumo se ɓo taaɗa.
43014025	Maam m'taaɗsen nakgen se kaaɗ kɛn maam m'utu te naase.
43014026	Bubu se utu aɗe kɔl Nirl Salal ute ro maama, taa naan̰ asen noogo ɔɔ naan̰ asen dooy nakge paac, ɔɔ utu asen tɛɗn naase aki saapm jeel mɛtn taargen maam m'taaɗseno se.
43014027	«Ɔn̰te 'kuunki nirlse ɔɔ ɔn̰te 'ɓeerki. Maam m'ɓaa ɓaa se m'asen kɔn̰ tɔɔsuma kɛn asen tɔɔgŋ maakse, ɔɔ tɔɔsn se ɓo kɛn utu maakŋ maam ki kici. Maam m'asesin̰ kɛɗse aan gɔɔ gɛn jee do naaŋ ki eyo.
43014028	Naase 'booykiga taar kɛn maam m'taaɗsen m'ɔɔ m'ɓaa ɓaao num m'utu m'aɗe tɛrl m'asen kɔŋɔ. Kɛn naase jaay 'jemki num maam ɓaa ɓaa gɔtn Bubum ki se, bɛɛki num, maakse raapo taa Bubum se naan̰ magal cirum maama.
43014029	Maam m'taaɗsen ɓɔrse kɔr nakgen se aan te ey ɓɔrt se, kɛn naaɗe se jaay aanga kic num, naase aki tooko.
43014030	Naan ki se maam m'kɔŋ taaɗn dɛn te naase ey sum, taa gaar gɛn do naaŋa se utu 'ɓaaɗo. Naɓo ɗeere, naan̰ se ɔk tɔɔgɔ dom ki eyo.
43014031	Num gaŋ taa jee do naaŋ ki 'jeel maam se, m'je Bubuma ɔɔ m'tɛɗn nakŋ kɛn naan̰ taaɗumi. Iin̰ki gɔtn ara; k'ɓaaki!»
43015001	Isa taaɗ jeege tun mɛtin̰ ki daala ɔɔ: «Maam se aan gɔɔ ko bin̰ mala mala ɔɔ Bubum se, naan̰ ɓo mɛl ko bin̰ se.
43015002	Tɛlɛtgen paacn̰ dɔɔk ute maama ɔɔ kɛn ooj ey se, naan̰ gaaŋ tund naatn. Gaŋ tɛlɛtn kɛn ooj se naan̰ gaaŋ ɗaapin̰a taa koojn̰ dɛn cir kɛn se daala.
43015003	Taargen kɛn maam m'taaɗsen se, 'ɗaapsenga, akiga bɛɛ naan Raa ki.
43015004	Iŋg 'dɔɔkki ute maama aan gɔɔ kɛn maam m'utu m'iŋg m'dɔɔk te naase se. Aan gɔɔ tɛlɛtn ko bin̰ k'gaaŋ k'j'undga naatn num ɔŋ ooj ey se se bin ɓo kɛn naase jaay iŋg 'dɔɔkki ute maam ey se, naase aki kɔŋ tɛɗn nakŋ aak bɛɛ eyo kici.
43015005	Maam se m'ko bin̰ ɔɔ naase se 'tɛlɛtumge. Debm iŋg 'dɔɔk te maama ɔɔ maam m'iŋg m'dɔɔk te naan̰ se, debm se utu 'tɛɗn nakgen jiga dɛn aak eyo. Anum kɛn naase jaay 'dɔɔkki te maam ey se aki kɔŋ tɛɗn ɗim eyo.
43015006	Debm kɛn iŋg 'dɔɔk te maam ey se j'utu j'an̰ gaaŋ kund naatn aan gɔɔ tɛlɛtn ko bin̰ k'gaaŋ j'undin̰ se naan̰ utu tuutu ɔɔ j'an̰ tɔsn tɔɔcɔ.
43015007	Kɛn naase jaay iŋg 'dɔɔkki te maama ɔɔ taarum jaay iŋg maakse ki se, 'tɔndki mɛtn nakŋ naase 'jeki ɔɔ naase an̰ki kɔŋɔ.
43015008	'Tɛɗki nakgen bɛɛ dɛna, bin se naase aki 'tɛɗn jee mɛtum ki ɔɔ nakgen se 'nookŋ Bubuma.
43015009	Maam m'jese aan gɔɔ kɛn Bubum Raa 'jem maam se kici. Iŋg 'dɔɔkki te maama, bin se naase aki 'jeele maam se m'jese.
43015010	Kɛn naase jaay 'tɛɗki nakŋ maam m'taaɗsen gɛn tɛɗa se num, kɛse naase iŋg dɔɔkki ute maam maakŋ maak‑jem ki, aan gɔɔ maam m'tɛɗ nakgen kɛn Bubum taaɗum gɛn tɛɗa se jaay m'iŋg dɔɔk ute Bubum maakŋ maak‑jen̰ ki se.
43015011	«Maam m'taaɗsen nakgen se taa naase aki kɔŋ maak‑raapuma, ɔɔ maak‑raapse se 'tɛɗn maak‑raapm maraadin̰ ki.
43015012	'Booyki! Nakŋ kɛn maam m'taaɗsen gɛn tɛɗa se: 'jeki naapa aan gɔɔ kɛn maam m'jese se.
43015013	Debm kɛn jaay ɛɗ kon̰a taa mɛɗin̰ge se, naan̰ se jeɗe te maakin̰ cir paac.
43015014	Nakŋ maam m'taaɗsen se jaay, naase 'tɛɗin̰ki se, naase se ɓo mɛɗn maamge.
43015015	Maam se mɔɔtn m'asen kɔŋ daŋ ɓulumge ey sum, taa debm ɓulu se ɔŋ jeel nakŋ kɛn mɛlin̰ lee tɛɗ se eyo. Num naase se maam m'daŋse mɛɗumge, taa maam m'taaɗsenga nakgen paacn̰ kɛn maam booyo gɔtn Bubum ki.
43015016	Naase ɓo 'bɛɛr ɔɔɗumki eyo, anum maam ɓo m'bɛɛr m'tɔɔɗseno se taa m'asen kɔl naaba aki ɓaa tɛɗn nakŋ aak bɛɛ ɔɔ nakgen tiŋg gɛn daayum. Taa bin se nakŋ naase paac 'tɔndkiga mɛta ute ro maam se, Bubum asen 'kɔŋ kɛɗa.
43015017	Nakŋ maam m'taaɗsen m'ɔɔ aki tɛɗ se: 'jeki naapa.»
43015018	«Kɛn jee do naaŋ ki jaay ɔɔɗ undse se, 'jeelki naaɗe ɔɔɗ undumoga maam ɓo deete.
43015019	Kɛn naase jaay mɛtn jee do naaŋ ki num, kaaɗn naane naaɗe asen jea, taa naase aki 'tɛɗn mɛtn naaɗe. Gaŋ naase 'tɛɗkiga mɛtn naaɗe eyo, ɔɔ maam se m'bɛɛr m'tɔɔɗseno maakŋ naaɗe ki se, naase 'tɛɗkiga kalse ki, taa naan̰ se ɓo naaɗe ɔɔɗ undse naatn se.
43015020	'Saapki tu do taar kɛn maam m'taaɗseno m'ɔɔ: debm tɛɗn naaba gɔtn deb ki se, naan̰ se magal cir debm kɛn naan̰ tɛɗn naaba gɔtin̰ ki se eyo. Jee se jaay dabarumo maam se, naase kic, naaɗe utu asen dabara; ɔɔ naaɗe jaay uun taar maam se taar naase kic ɓo, naaɗe utu kuunu.
43015021	Naaɗe utu asen tɛɗn nakgen se paac dose ki se taa maama, taa naaɗe lɛ jeel debm ɔlumo se eyo.
43015022	Kɛn maam m'ɓaaɗo jaay m'taaɗɗen te taargen se ey num, naaɗe 'tɛɗn jee kusin̰ge eyo, num ɓɔrse maam m'ɓaaɗo m'taaɗɗenga jaay naaɗe baate kuun se, naaɗe 'kɔŋ ɗoobm kɛn naaɗe an kɔɔɗn doɗe eyo.
43015023	Debm ɔɔɗ undum maam se, ɔɔɗ und Bubum kici.
43015024	Nakŋ kɔɔɓgen maam m'tɛɗ daanɗe ki kɛn ɓii kalaŋ nam tɛɗin̰ te ey se, kɛn maam jaay m'tɛɗin̰ te ey num, naaɗe kɔŋ 'tɛɗn jee kusin̰ge eyo. Num ɓɔrse nakŋ‑kɔɔɓgen maam m'tɛɗɗesin̰ se naaɗe aakin̰ga ute kaamɗe. Ute naan̰ se kic ɓo naaɗe ɔɔɗ undum maam te Bubuma.
43015025	Nakŋ naaɗe tɛɗ se aanga ɗoobin̰ ki aan gɔɔ k'raaŋin̰ maakŋ Ko Taar kɛn Raa ɛɗo Musa ki kɛn ɔɔ: Jee se ɔɔɗ undum se, cɛrɛ sum.»
43015026	Tɛr Isa ɗeekɗen ɔɔ: «Debm utu aɗe ɓaa jaay asen noogse, aɗe kiin̰ gɔtn Bubum ki, ɔɔ kɛn maam m'ɓaaga gɔtn Bubum ki num, m'asesin̰o kɔlɔ. Naan̰ se ɓo Nirl naan̰ Raa mala kɛn taaɗ taar mɛt ki ɔɔ kɛn iin̰o gɔtin̰ ki, kɛn naan̰ ɓaaɗoga se naan̰ mala utu am tɛɗn saaɗuma.
43015027	Naase kic ɓo utu amki tɛɗn saaɗumge taa gɔtn maam m'baag naabum sum se, naase utuki te maama.»
43016001	«Maam m'taaɗsen taar ese se, taa kaal maaksen naase aalki do Raa ki se an̰ki kɔn̰ eyo.
43016002	J'utu j'asen tuur maakŋ ɓee kɛn Yaudge lee tusn maak ki ɔɔ kɛn kaaɗin̰ utu kaan se, jeege utu asen tɔɔlɔ, maak‑saapm naaɗe ki num ɔɔ kaaɗn naane naaɗe tɛɗ tɛɗ naabm Raa.
43016003	Naaɗe utu 'tɛɗn naan̰ se, taa naaɗe jeelum maam eyo ɔɔ jeel Bubum eyo.
43016004	Gaŋ maam m'taaɗsen naan̰ se, kɛn kaaɗin̰ aanga kic num, naase aki saapm do taar kɛn maam taaɗseno se. Kaaɗ kɛn maam m'utu m'baag baag naabum se, maam m'ɔŋ m'taaɗseno te naan̰ se eyo, taa maam m'utu te naase.»
43016005	Ɓɔrse maam taaɗga taaɗ m'ɔɔ m'ɓaa ɓaa gɔtn deb kɛn ɔlumo, naɓo maakse ki se, debm jaay 'tɔnd mɛtum ɔɔ naai 'ɓaa gay kic ɓo gɔtɔ.
43016006	Num gaŋ taa taar maam m'taaɗsen bin se, tujsenga maakse.
43016007	Ey num taar maam m'taaɗsen se taar mɛt ki; kɛn maam m'ɓaaga se asen tɛɗn jiga naase ki; kɛn maam jaay m'ɓaa te ey num, Debm Noogo se aɗe kɔŋ ɓaa eyo. Num gaŋ kɛn maam m'ɓaaga num m'utu m'an̰o kɔlɔ.
43016008	Kɛn naan̰ ɓaaɗoga num, naan̰ utu 'taaɗn jeege tun do naaŋ ki se, naaɗe iigga do maak‑saapm kɛn naaɗe ɔkɔ do kusin̰ ki, do nak kɛn ute ɗoobin̰a, ɔɔ tɛr do kɔjn̰ bɔɔr kɛn Raa utu kɔjn̰ do jeege tu se kici.
43016009	Maak‑saap naaɗe ɔk do kusin̰ ki se lɛ taa naaɗe aal maakɗe dom ki eyo.
43016010	Ɔɔ maak‑saapm kɛn naaɗe ɔk do nak kɛn ute ɗoobin̰ se lɛ, taa maam ɓaa ɓaa gɔtn Bubum ki ɔɔ mɔɔtn naase amki kɔŋ kaak eyo.
43016011	Ɔɔ maak‑saapm kɛn naaɗe ɔk do kɔjn̰ bɔɔr kɛn Raa utu kɔjn̰ do jeege tu se lɛ, taa gaar do naaŋ ki se bɔɔrɔ oocga don̰ ki.
43016012	«M'ɔk nakge dɛna kɛn m'asen taaɗa, naɓo kɛn m'taaɗsesin̰ga ɓɔrse kic ɓo, naase an̰ki kɔŋ booy kɔk eyo.
43016013	Kɛn Nirl Salal kɛn taaɗ taar mɛt ki utu aɗe ɓaa se, naan̰ utu asen tɔɔɗɔ taa naase aki jeel taar mɛt ki se mala mala. Taa taar naan̰ utu 'taaɗ se, 'tɛrɛcn̰ don̰ ki ɓo 'taaɗ eyo, gaŋ naan̰ se utu asen taaɗn taar kɛn naan̰ utu aɗe booyo, ɔɔ utu asen taaɗn nakgen utu 'kaan se.
43016014	Nirl Salal se utu am nooko, taa nakgen jaay naan̰ aɗe booy gɔtum ki se utu asesin̰ taaɗn naase ki.
43016015	Nakgen paacn̰ Bubum ɔk se, nakgen se gɛn maam kici; taa naan̰ se ɓo maam m'taaɗsen m'ɔɔ: nakgen jaay naan̰ aɗe booy gɔtum ki se utu asesin̰ taaɗn naase ki.»
43016016	«Ɔɔpga baata naase utu amki kaak eyo, ɔɔ tɛɗga cɔkɔ jaay sɔm utu amki kaaka.»
43016017	Gɔtn ese maakŋ jeen̰ge tu se jee mɛtin̰ge se taaɗ te naapa ɔɔ: «Naan̰ tap ɓo je ɗeekŋ ɔɔ ɗio kɛn taaɗ ɔɔ: ɔɔpga baata naase utu amki kaak eyo, ɔɔ tɛɗga cɔkɔ jaay sɔm utu amki kaaka, tɛr ɗeek ɔɔ: maam ɓaa ɓaa gɔtn Bubum ki se?
43016018	Ɔɔ taarin̰ kɛn ɔɔ ɔɔpga baata se, je ɗeekŋ ɔɔ ɗio? Taar naan̰ taaɗ se naaje j'ɔnd te mɛtin̰ eyo.»
43016019	Isa se jeele kɛn naaɗe je tɔnd mɛtin̰ se, naan̰ ɗeekɗen ɔɔ: «Naase je aki jeel ute naapa mɛtn taar kɛn maam m'ɗeeksen m'ɔɔ: Ɔɔpga baata naase utu amki kaak eyo, ɔɔ tɛɗga cɔkɔ jaay sɔm utu amki kaak se.
43016020	'Booyki bɛɛ m'asen taaɗa: naase maakse utu tuju ɔɔ aki keeme, gaŋ jee do naaŋ ki se maakɗe utu 'raapo. Maakse utu tujn̰ ɗeere, naɓo tɛɗga num, maak‑tujse se 'dɛl maak‑raapo.
43016021	'Saapki tu do mɛnd kɛn ɓaa ɓaa koojo se: kɛn kaaɗn koojin̰ jaay aanga se, naan̰ dabar bini jaay ooj goono. Kɛn naan̰ oojga num, dirigŋ te dubarin̰ se naatn ɔɔ naan̰ maakin̰ raapo taa goon naan̰ ooj se.
43016022	Taa naan̰ se, naase kic ɓɔrse utuki maakŋ maak‑tuj ki, ɔɔ tɛɗga num, maam m'utu m'asen kaaka ɔɔ bin se maakse utu raapo ɔɔ maak‑raapm naase se, nam an̰ kɔŋ tuj eyo.
43016023	«Bin ɓo, ɓii kɛn se, naase aki tɔnd mɛtn ɗim gɔtum ki ey sum. 'Booyki bɛɛ m'asen taaɗa: nakŋ naase 'tɔndki mɛta gɔtn Bubum ki te ro maam se, naan̰ utu asen kɛɗa.
43016024	Bini ɓɔrse kic ɓo, naase 'tɔndki te mɛtn ɗim te ro maam eyo; ɓɔrse 'tɔndki mɛta ɔɔ utu aki kɔŋɔ, bin se ɓo maakse 'raap maraadin̰ ki.»
43016025	«Taargen maam m'taaɗseno paac se, m'taaɗseno ute kaal naagŋ taara. Gaŋ kaaɗin̰ utu 'kaan se, maam m'utu m'asen taaɗn ute kaal naagŋ taar ey sum. Num naan ki se nakgen taaɗ taa Bubum se m'utu m'asesin̰ taaɗn tal tal.
43016026	Ɓiin se naase aki tɔnd mɛtn nakge paac ute ro maama. Maam m'asen taaɗa taa naase se maam m'kɔŋ tɔnd mɛtn Bu ey sum;
43016027	taa Bu mala se jese taa naase 'jemki maama ɔɔ naase 'jeelkiga maam se m'iin̰o gɔtn Raa ki.
43016028	Maam m'ɓaaɗo do naaŋ ki se m'iin̰o gɔtn Bubum ki; ɓɔrse maam m'kiin̰ do naaŋ ki se m'ɓaa gɔtn Bubum ki.»
43016029	Gɔtn se jee mɛtin̰ ki ɗeekin̰ ɔɔ: «'Booyo, ɓɔrse naai 'taaɗjen tal tal aaljen naagŋ taar ey sum.
43016030	Ɓɔrse naaje k'jeele, naai se 'jeel nakge paac ɔɔ 'je nam 'tɔnd mɛti ey sum. Taa naan̰ se ɓo naaje k'jeele naai se iin̰o gɔtn Raa ki.»
43016031	Isa tɛrlɗen ɔɔ: «Ɓɔrse naase 'jeelkiga sum la?
43016032	'Booyki! Kaaɗin̰ utu 'kaana, ɔɔ ɓɔrse kaaɗin̰ se aanga, naase utu aki 'kaan̰ wɔɔkɔ ɔɔ naŋa kic ɓo 'kuun ɗoobin̰ ɗoobin̰a ɔɔ utu amki kɔn̰ kalum ki, naɓo maam se m'kalum ki eyo, num Bu se utu te maama.
43016033	Taargen maam m'taaɗsesin̰ se, taa ute maam se naase aki 'kɔŋ tɔɔsɛ. Ɗeere, naase utu aki 'kɔŋ dubar do naaŋ ki, naɓo aayki kaamse taa maam cirga dunia.»
43017001	Kɛn Isa jaay taaɗ naŋ taarin̰ se, naan̰ uun kaamin̰ raan ɗeek ɔɔ: «Bua, ɓɛrɛ, kaaɗin̰ se aasga naai 'nook Gooni, taa Gooni kic ai nooko.
43017002	Naai ɛɗin̰ga jikilimge paac kaam jin̰a, taa naan̰ kɛɗn kaajn̰ gɛn daayum jeege tun naai ɛɗin̰sin̰ga se.
43017003	Kaajn̰ gɛn daayum kɛn ese se taa naaɗe ai jeeli naai Raa mala kɛn kalaŋ lak ɔɔ am jeel maam Isa al‑Masi kɛn naai ɔlumo.
43017004	Do naaŋ ki se maam nookiga ɔɔ naabi naai ɛɗum se, maam m'tɛɗ naŋin̰ga.
43017005	Ɓɔrse Bua, 'nookum naani ki aan gɔɔ kɛn naai 'nookumo kaaɗ kɛn naai aal te dunia ey ɓɔrt se.
43017006	«Maam m'taaɗɗenga naaɗe jeeliga naai jeegen kɛn naai 'bɛɛr tɔɔɗo do naaŋ ki jaay ɛɗumɗen se. Naaɗe se jee naaige, ɔɔ naai ɛɗumɗenga kaam jima, ɔɔ naaɗe booy uunga taar naai.
43017007	Ɓɔrse naaɗe jeele, nakŋ naai ɛɗumo paac se iin̰o gɔtn naai ki.
43017008	Taar kɛn naai 'taaɗumo se, maam m'taaɗɗesin̰ga kici. Ɔɔ naaɗe took uunga, naaɗe jeelga ɗeere, maam se m'iin̰o gɔtn naai ki ɔɔ naaɗe tookga naai ɓo ɔlumo.
43017009	«Maam m'tɔnd mɛti se taa naaɗe sum, ey num gɛn jee do naaŋ kɛn ɓaa se paac eyo. Anum m'tɔnd mɛti se gɛn jee naai ɛɗumɗeno kaam jima, taa naaɗe se jee naaige.
43017010	Nakŋ maam m'ɔk paac se gɛn naai ɔɔ nakŋ naai ɔk paac se lɛ, gɛn maama; ɔɔ ute ɗoobm naaɗe se ɓo, jeege 'kaakŋ nookuma.
43017011	Naan ki se maam m'kɔŋ kiŋg do naaŋ ki ey sum. Gaŋ naaɗe se utu kiŋg do naaŋ ki ɔɔ maam lɛ m'tɛrl tɛrl gɔtn naai ki. Bua, naai Debm Salal se, bɔɔbɗe ute tɔɔgi kɛn naai ɛɗum se. 'Bɔɔbɗe taa naaɗe 'tɛɗn kalaŋ aan gɔɔ maam ute naai naaje k'kalaŋ se.
43017012	Kaaɗ kɛn maam m'iŋgo te naaɗe se, maam lɛ m'bɔɔbɗeno ute tɔɔgŋ kɛn naai ɛɗumo se. Maam se m'bɔɔbɗenoga maakɗe ki se nam kalaŋ tap ɓo ut eyo, ɔɔ deb kalaŋ kɛn ut se lɛ, taa taar k'raaŋo do dɔkin̰ se 'kaan te ɗoobin̰a.
43017013	Ɓɔrse maam m'tɛrl tɛrl gɔtn naai ki ɔɔ kɛn ɓɔrse m'utu do naaŋ ki jaay m'taaɗɗen taargen se, taa naaɗe kɔŋ maak‑raapuma ɔɔ maak‑raapm naaɗe se, 'tɛɗn maak‑raapm maraadin̰ ki.
43017014	Maam m'taaɗɗenga taar naai, gaŋ jee do naaŋ ki se ɔɔɗ undɗenga taa naaɗe se mɛtn jee do naaŋ kɛn ɓaa se eyo, aan gɔɔ maam kic mɛtn jee do naaŋ kɛn ɓaa se ey se.
43017015	Maam m'tɔnd mɛti se taa aɗen tɔsn naatn do naaŋ ki eyo, num taa aɗen bɔɔbm ro Deb kɛn iŋg ɓo gɛn tɛɗn kusin̰ sum se.
43017016	Naaɗe se mɛtn jee do naaŋ kɛn ɓaa se eyo, aan gɔɔ maam kic mɛtn jee do naaŋ kɛn ɓaa se ey se.
43017017	Ute taar naai mɛt ki se, naai 'tɛɗɗen naaɗe 'tɛɗn jee naaigen mala mala; taa taar naai se taar mɛt ki.
43017018	Aan gɔɔ kɛn naai ɔlumo do naaŋ ki se, maam kic m'ɔlɗen do naaŋ ki.
43017019	Taa naaɗe se, maam m'ɛɗi rom paac, taa naaɗe kic ai kɛɗn roɗe paac ute taar mɛt ki.
43017020	«Kɛn m'tɔnd mɛti se taa naaɗe sum eyo, num m'tɔnd mɛti, taa jeegen utu 'tookŋ taarɗe ɔɔ utu 'kaal maakɗe dom ki se kici.
43017021	Ɔn̰ɗe naaɗe paac 'tɛɗn kalaŋ. Bua, 'tɛɗɗen naaɗe 'tɛɗn kalaŋ ute naaje kici, aan gɔɔ naai iŋg dɔɔk ute maama ɔɔ maam m'iŋg dɔɔk te naai se. 'Tɛɗɗe naaɗe 'tɛɗn kalaŋ kici, jaay jee do naaŋ ki se 'jeel naai ɓo ɔlumo.
43017022	Maam m'taaɗɗenoga nookŋ naai ɛɗumo se, ute naan̰ se naaɗe tɛɗn kalaŋ aan gɔɔ maam m'utu naai k'kalaŋ se.
43017023	Maam m'iŋg m'dɔɔk te naaɗe, aan gɔɔ naai iŋg dɔɔk te maam se. Bin se naaɗe 'kɔŋ dɔɔkŋ tɛɗn kalaŋ, jaay jee do naaŋ ki se 'jeele naai ɓo ɔlumo ɔɔ naai 'jeɗe aan gɔɔ naai 'jem maam se.
43017024	Bua, jee se naai ɓo ɛɗumɗeno ɔɔ m'je gɔtn maam m'iŋg se, naaɗe 'kiŋg ute maam kici. Taa naaɗe kaakŋ nookuma, nookŋ kɛn naai ɛɗumo. Taa naai 'jemoga kaaɗ kɛn naai aalo te do naaŋ ey ɓɔrtɔ.
43017025	Bua, naai se debm daan ki, naɓo jee do naaŋ ki se jeeli te eyo, gaŋ maam se m'jeeli, ɔɔ jee se kic jeelga kɛn naai ɓo ɔlumo.
43017026	Maam m'taaɗɗen naaɗe jeelga roi, ɔɔ maam m'utu m'aɗen tɛɗn naaɗe ai jeel kɔkɔ, taa maak‑jei kɛn naai ɔk dom ki se 'tɛɗn do naaɗe ki kici, bin se jaay maam m'kiŋg dɔɔkŋ te naaɗe.»
43018001	Kɛn Isa jaay taaɗ naŋ taarin̰ se, naan̰ iin̰ te jee mɛtin̰ ki gaaŋ kaam maane k'daŋin̰ Sedrɔn deel ɓaa jɛŋ kɛn kaam naane. Gɔtn se ɔk jinɛnɛ ɔɔ naan̰ ute jee mɛtin̰ ki se ɓaa ɛnd maak ki.
43018002	Gaŋ Judas je kutn Isa se, jeel gɔtn ese kici taa Isa ute jee mɛtin̰ ki se, lee ɓaaɗo tus tus gɔtn ese.
43018003	Naan̰ deelo naan dɔɔl asgar Rɔmɛge tu, ute asgargen kɛn lee bɔɔb Ɓee Raa. Naaɗe se Parizige ute magal jee tɛɗn sɛrkɛ Raage tu ɓo ɔlɗeno. Naaɗe ɓaaɗo jinɛnɛ ki se, ute jɛl pooɗge te lɔɔmpɗege ɔɔ ute nakŋ tɛɗn bɔɔrɗege.
43018004	Num gaŋ Isa jeel paac nakŋ utu kaan don̰ ki se, naan̰ iiko cɛɛɗe ki ɗeekɗen ɔɔ: «Naase 'jeki naŋa?»
43018005	Naaɗe tɛrlin̰ ɔɔ: «Naaje k'je Isan kɔɗ Nazarɛt.» Gɔtn se Isa tɛrlɗen ɔɔ: «Kɛse ɓo maama.» Gaŋ Judas debm kɛn je kutin̰ se utu maakŋ jeege tun se kici.
43018006	Kɛn jee se jaay booy Isa ɗeekɗen ɔɔ: «Kɛse maam se,» jee se tɛr te mɛtɗe diwir ɔɔ naaɗe paac si naaŋ ki.
43018007	Tɛr Isa tɔnd mɛtɗe daala ɔɔ: «Naase tap ɓo, 'jeki naŋa?» Naaɗe tɛrlin̰ ɔɔ: «Naaje k'je Isan kɔɗ Nazarɛt.»
43018008	Isa tɛrlɗen ɔɔ: «Maam m'taaɗsenoga taaɗa m'ɔɔ kɛse ɓo maama. Kɛn naase jaay, 'jemki maam sum num, ɔn̰ki jee mɛtum ki se 'ɓaao.»
43018009	Taar kɛn Isa taaɗo se aanga ɗoobin̰ ki kɛn ɔɔ: Maakŋ jeege tun kɛn naai ɛɗumɗeno kaam jim paac se, nam kalaŋ maam m'utin̰ te eyo.
43018010	Gɔtn se, Simon Piɛr ɔɔɗ gɔrɗ‑jɛrlin̰ se, ɔɔ ɔg gaaŋ te bi debm tɛɗn naabm magal debm tɛɗn sɛrkɛ Raa ki. Naan̰ gaaŋ te bin̰ do ji daama ɔɔ gaabm se k'daŋin̰ Malkus.
43018011	Gaŋ Isa taaɗ Piɛr ki ɔɔ: «Gɔrɗ‑jɛrli se ɔlin̰ saapin̰ ki gɔtin̰ ki! Kɔɔpm dubar kɛn Bubum ɛɗumo se, maam m'an̰ kaayin̰ ey la?»
43018012	Gɔtn se dɔɔl asgar Rɔmɛge, ute bubɗe ɔɔ te asgargen kɛn lee bɔɔb Ɓee Raa kɛn Yaudge ɔlɗeno se, iij‑ɔk Isa ɔɔ dɔɔkin̰a.
43018013	Naaɗe ɔk ɓaansin̰o deet se gɔtn Annan ki. Ɔɔ Annan se ɓo moom Kayipm gaaba. Ɔɔ ɓaar kɛn ese Kayipm ɓo magal debm tɛɗn sɛrkɛ Raa ki.
43018014	Kayipm ese ɓo kɛn taaɗo magal Yaudge tu ɔɔ: kɛn asen tɛɗn jiga naase ki se, deb kalaŋ ɓo 'kooyo ɔɔ 'kɔn̰ jee dɛna.
43018015	Simon Piɛr ute debm mɛtn Isa kɛn kuuy se, naaɗe ɔko mɛtn Isa. Num debm mɛtn Isa kɛn kuuy se, magal debm tɛɗn sɛrkɛ Raa ki se jeelin̰a, gɔtn se naan̰ ɛnd te Isa kalaŋ ɓaa daan bɔɔr ɓee magal debm tɛɗn sɛrkɛ Raa ki se.
43018016	Gaŋ Piɛr se ɔɔp iŋg naatn taa ɗoob ki, anum debm mɛtn Isa kɛn kuuy, kɛn magal debm tɛɗn sɛrkɛ Raa ki jeelin̰ se teeco. Ɔɔ ɓaaɗo taaɗ mɛnd kɛn iŋg bɔɔb taa ɗoobo se, ɔɔ j'ɔn̰ Piɛr se ɛndo.
43018017	Ɔɔ mɛnd kɛn iŋg bɔɔb taa ɗoobo se, naan̰ ɗeek Piɛr ki ɔɔ: «Naai kic ɓo maakŋ jeege tun mɛtn gaab kɛn se la?» Piɛr tɛrlin̰ ɔɔ: «Maam se mɛtn naaɗe eyo!»
43018018	Ɓii kɛn se kuulu ɔɔn̰ɔ, taa naan̰ se ɓo jee tɛɗn naabge ute asgargen kɛn lee bɔɔb Ɓee Raa se, gɔtn se naaɗe tuuy pooɗo ɔɔ ɗaar riib riibi. Gɔtn se Piɛr kic ɗaar riib te naaɗe.
43018019	Gaŋ magal debm tɛɗn sɛrkɛ Raa ki se baag tɔnd mɛtn Isa se taa jee mɛtin̰ ki ɔɔ do taar kɛn naan̰ lee dooyɗe.
43018020	Isa tɛrlin̰ ɔɔ: «Jee te dɛnɗe se maam taaɗɗenga tal tal ɔɔ daayum maam m'lee dooyo jeege maakŋ ɓee kɛn Yaudge lee tusn maak ki ɔɔ m'dooyo jeege daan bɔɔr Ɓee Raa ki, gɔtn kɛn Yaudge paac lɛ tusn se taar ɗim kalaŋ tap ɓo maam m'ɔyin̰ te eyo.
43018021	Naai tap ɓo 'tɔnd mɛtum bin se taa ɗio? Naai 'tɔnd mɛtn jeegen tiŋg booyo taar kɛn maam m'lee taaɗɗeno se. Ɔɔ mɛtn taar kɛn maam taaɗɗeno se lɛ, naaɗe jeelin̰ paac.»
43018022	Do taar kɛn se sum ɓo maakŋ asgarge tun kɛn lee bɔɔb Ɓee Raa se deb kalaŋ kɛn cɛɛn̰ ki se, ɔndin̰ mɛtn bin̰ ki ɔɔ ɗeekin̰ ɔɔ: «Magal debm tɛɗn sɛrkɛ Raa ki ɓo k'taaɗin̰ taar kɛn bin ne?»
43018023	Gaŋ Isa tɛrlin̰ ɔɔ: «'Taaɗum tu taar ɗi kɛn maam m'taaɗ m'tujin̰ se! Ɔɔ kɛn maam jaay m'taaɗga taar mɛt ki num, gɛn ɗi jaay naai ɔndum se?»
43018024	Isa jaay Annan ɔlin̰ gɔtn Kayipm kɛn magal debm tɛɗn sɛrkɛ Raa ki se, Isa k'dɔɔkin̰ga dɔɔkɔ.
43018025	Kaaɗ kɛn Simon Piɛr ɗaar riib riib pooɗo gɔtn ese se, naaɗe ɗeekin̰ ɔɔ: «Maakŋ jeege tun mɛtn gaab kɛn se, naai kic ɓo maakɗe ki la!» Gɔtn se Piɛr naaj ɔɔ: «Maam se mɛtn naaɗe eyo.»
43018026	Gaŋ maakŋ jee tɛɗn naabm magal debm tɛɗn sɛrkɛ Raa ki se, deb kalaŋ se taasn gaabm kɛn Piɛr ɔg gaaŋo te bin̰ se, naan̰ ɗeek Piɛr ki ɔɔ: «Naai se, maam m'aakioga te naan̰ maakŋ jinɛn ki ɗaamo?»
43018027	Gaŋ tɛr gɔtn se Piɛr naaj daala ɔɔ kaaɗ kɛn se sum ɓo gaŋ kɔrɔn̰jɔ naar ɔɔɗ ɔɔyɔ.
43018028	Tanɔɔrin̰ nɔɔrin̰ se, naaɗe ɔko Isa gɔtn Kayip ki ɔɔ ɓaansin̰ ɓee magal Rɔmɛge tu ron̰ Pilat. Gaŋ naaɗe baate kɛnd maak ki taa naaɗe ɗaapga ɗaap roɗe gɛn kɔsn laa Paak, taa naaɗe je tɛɗn kusin̰a roɗe ki eyo.
43018029	Gɔtn se Pilat teec ɔŋɗe naatn ɔɔ ɗeekɗen ɔɔ: «Gaabm se naase ɔkin̰ki mindin̰ gɛn ɗi?»
43018030	Naaɗe tɛrlin̰ ɔɔ: «Gaabm se kɛn tuj te ɗim ey sum ɓo naaje j'ansin̰o kɔkŋ ɓaa gɔti ki la?»
43018031	Gɔtn se Pilat tɛrlɗen ɔɔ: «Naase mala ɔk ɓaansin̰ki, ɔɔ taar se, ɓaa aakin̰ki ute ɗoobm naase.» Gaŋ Yaudge tɛrlin̰ ɔɔ: «Naaje j'undjen te kulu gɛn tɔɔl deba eyo.»
43018032	Bin ɓo taar kɛn Isa taaɗo ɔɔ te ɗoobm gay kɛn naan̰ utu an kooy se, aanga ɗoobin̰ ki.
43018033	Gɔtn se Pilat tɛrl ɛnd maak ki daala, ɔl k'daŋo Isa, ɔɔ naan̰ tɔnd mɛtin̰ ɔɔ: «Naai ɓo Gaar Yaudge la?»
43018034	Num Isa tɛrlin̰ ɔɔ: «Taar naai 'taaɗ se, naai mala ɓo saap ɔŋin̰ lɔɓu, jeegen kuuy ɓo taaɗi taa maam lɛ?»
43018035	Pilat tɛrlin̰ ɔɔ: «Naai aakum maam se, m'kɔɗ Yaud la? Kɛse jeeige mala naaɗen jee magal tɛɗn sɛrkɛ Raa ki se ɓo ɔk ɓaansio gɔtum ki je ai kutu. Naai tap ɓo tujga ɗio?»
43018036	Gɔtn se Isa tɛrlin̰ ɔɔ: «Gaar maam se gɛn do naaŋa ara eyo. Kɛn gaar maam jaay gɛn do naaŋa ara num, asgarumge am kɔŋ kɔn̰um Yaudge am kɔk eyo. Num ɓɔrse gaar maam se, gɛn do naaŋa ara eyo.»
43018037	Gɔtn se Pilat ɗeekin̰ ɔɔ: «Kɛn bin se, naai gaarge ɗaamo?» Isa tɛrlin̰ ɔɔ: «Yɛɛ aan gɔɔ kɛn naai 'taaɗin̰ se, maam se m'gaarge. Taa naan̰ se ɓo maam j'oojuma ɔɔ maam m'ɓaaɗo do naaŋ ki se taa m'tɛɗn saaɗa do taar kɛn mɛt ki. Ɔɔ debm jaay iŋg ute taar mɛt ki se, booy kuun taaruma.»
43018038	Pilat tɛrl Isa ki ɔɔ: «Taar mɛt ki se, taar gayo?» Num kɛn Pilat jaay taaɗ taar ese se, naan̰ tɛrl teec ɓaa ɔŋ Yaudge daala ɔɔ ɗeekɗen ɔɔ: «Gaabm se, maam m'ɔŋ te taar ɗim kusin̰ gɔtin̰ ki eyo.
43018039	Aan gɔɔ aanga laa Paakŋ gɛn Yaudge tak ɓo, maam m'lee m'tɔɔɗ tɔlsen tɔl maakŋ jee daŋgayge tu deba kalaŋ se, ɓɔrse naase 'jeki m'asen kɔɔɗn kɔl Gaar Yaudge se la?»
43018040	Tɛr gɔtn se naaɗe baag tɔɔyɔ ɔɔ: «Naaje k'je Barabas, ey num naan̰ se eyo!» Anum gaŋ Barabas se, naan̰ debm tujn̰ nakŋ jeege.
43019001	Gɔtn se, Pilat ɔl ɔɔ j'ɔk k'ɓaano te Isa ɔɔ k'tɔndin̰ ute mɛɛjɛ.
43019002	Ɔɔ asgarge se, uj ɗaapo jɛkɛ gɛn kɔrɔndɔ ɓaaɗo ɔndin̰ don̰ ki, tɛr naaɗe uun uusin̰ kal gaarin̰ge aac boŋ.
43019003	Naaɗe iiko cɛɛn̰ ki ɔɔ ɗeekin̰ ɔɔ: «Tɔɔsɛ naai ki, Gaar Yaudge!» Gɔtn se, naaɗe baagin̰ tɔnd mɛtn bin̰ ki.
43019004	Tɛr Pilat teeco kuuy daala ɔɔ ɗeek Yaudge tu ɔɔ: «'Booyki, gaabm se maam m'an̰o kɔɔɗn teecn̰ naatn. Taa naase aki jeele maam se m'ɔŋ te taar ɗim kɛn naase ɔkin̰ki mindin̰ ro ki eyo.»
43019005	Gɔtn se Isa teeco naatn ute jɛkŋ kɔrɔndɔ don̰ ki ɔɔ te kal gaarin̰gen aac se ron̰ ki. Anum Pilat ɗeekɗen ɔɔ: «Kɛse ɓo gaabm se!»
43019006	Num kɛn magal jee tɛɗn sɛrkɛ Raa ki te jeeɗege jaay aakin̰ se, naaɗe baag tɔɔɗn tɔɔyɔ ɔɔ: «Naan̰ se tupu tɔɔlin̰ ro kaag ki! Tupu tɔɔlin̰ ro kaag ki!» Gaŋ Pilat taaɗɗen ɔɔ: «Naase mala ɔk ɓaa tupu 'tɔɔlin̰ki ro kaag ki; ey num maam se m'ɔŋ te taar ɗim kɛn naase ɔkin̰ki mindin̰ ro ki eyo.»
43019007	Yaudge tɛrlin̰ ɔɔ: «Naaje se j'ɔk Ko Taar kɛn Raa ɛɗo Musa ki ɔɔ maakŋ Ko Taar naajege se taaɗ ɔɔ debm bin se j'an̰ tɔɔlɔ. Taa naan̰ tɛɗ ron̰ Goon Raa.»
43019008	Kɛn Pilat jaay booy taarɗe se, ɓeere ɔkin̰ cir daala.
43019009	Pilat tɛrl ɓaa ɔŋ Isa maak ki tɔnd mɛtin̰ ɔɔ: «Naai tap ɓo iin̰o gay?» Num gaŋ Isa baate tɛrlin̰ taara.
43019010	Gɔtn se Pilat ɗeekin̰ ɔɔ: «Maam ara ɓo naai 'baate tɛrlum taara ne? Naai 'jeel ey la kɛn maam m'ɔk tɔɔgɔ ɔɔ kɛn m'je num, m'ai kɔɔɗn kɔlɔ ɔɔ kɛn gɔtɔ lɛ m'ɔk tɔɔgɔ kɛn m'ai tupm tɔɔl ro kaag ki se?»
43019011	Gaŋ Isa tɛrlin̰ ɔɔ: «Naai se kɛn Raa jaay ɛɗi eyo te tɔɔg ey se, naai ɔk tɔɔgɔ dom ki eyo. Taa naan̰ se ɓo debm ɔk ɔlum ji naai ki se, tɛɗga kusin̰ ciri naai se daala.»
43019012	Naan̰ kɛn se sum ɓo, Pilat je ɗoobm an kɔɔɗn kɔl Isa. Num gaŋ Yaudge baag tɔɔɗn tɔɔyɔ ɗeek ɔɔ: «Kɛn naai jaay ɔɔɗ ɔlin̰ga num, naai se mɛɗn Sezar eyo. Taa debm jaay tɛɗ ron̰ gaarge se, naan̰ se debm taamooy Sezar.»
43019013	Kɛn Pilat jaay booy taargen se naan̰ ɔl k'j'ɔk k'j'ɔɔɗo Isa naatn, naan̰ ɓaaɗo ɔndin̰ gɔt kɛn j'iin̰ k'ɗaapin̰ga ɗaap te koa kɛn naan̰ lee ɔjn̰ bɔɔrɔ jeege tu. Gɔtn se k'daŋin̰ te taar Ɛbre: Gabbata .
43019014	Aan gɔɔr te katar se, Pilat taaɗ Yaudge tu ɔɔ: «Aakki, kɛse ɓo gaarse!» Naan̰ kɛn se, naaɗe ɗaap ɗaap roɗe gɛn tɛɗn laa Paak gɛn Yaudge tɛgɛr.
43019015	Num gaŋ Yaudge tɛrl baag tɔɔɗn tɔɔyɔ ɔɔ: «Naan̰ se, nakin̰ yoa, naan̰ se nakin̰ yoa! 'Ɓaa tupu tɔɔlin̰ ro kaag ki gam naane!» Pilat tɛrlɗen ɔɔ: «Gaarse ɓo, naase 'jeki m'an̰ tupm tɔɔl ro kaag ki la?» Magal jee tɛɗn sɛrkɛ Raage tu tɛrlin̰ ɔɔ: «Naaje se Gaarje Sezar sum, gaar kuuy se naaje k'j'ɔk eyo!»
43019016	Gɔtn se sum ɓo, Pilat ɔk ɔlɗen Isa taa naaɗe an̰ ɓaa tupm tɔɔlin̰ ro kaag ki. Ɔɔ gɔtn se asgarge ɔk ɓaan te Isa.
43019017	Kɛn Isa teec teec maakŋ Jeruzalɛm ki se, naaɗe ɔn̰in̰ naan̰ mala uun kaagŋ j'ansin̰ tupm ro ki se, daamin̰ ki. Ɔɔ naaɗe ɓaansin̰ gɔt kɛn k'daŋin̰ kaaɗn do deba. Gɔtn se te taar Ɛbre se, ron̰ Golgota.
43019018	Ɔɔ gɔtn ese ɓo naaɗe tupin̰ ro kaag ki ɔɔ naaɗe tup jeege dio ro kaagge tu kici; deb kalaŋ j'uun k'ɗaarin̰ cɛɛsin̰ kɛn kalaŋ ɔɔ deb kuuy se j'uun k'ɗaarin̰ cɛɛsin̰ kɛn kuuy ɔɔ naaɗe ɔl Isa ɗaar daan ki.
43019019	Tɛr Pilat raaŋ ro kaag ki ɔl k'ɓaa k'tupin̰ raan kaam do kaag kɛn k'tupm Isa ro ki. Ɔɔ taar naan̰ raaŋ se taaɗ ɔɔ: «Isan kɔɗ Nazarɛt se, naan̰ Gaar Yaudge».
43019020	Gaŋ dɛn Yaudge se dooyga taar se, taa gɔtn k'tupm Isa ro kaag ki se, naan̰ gɔɔr te Jeruzalɛm. Ɔɔ taar naan̰ raaŋin̰ se lɛ raaŋin̰ te taar Ɛbre, taar Laatin ɔɔ ute taar Grɛk kici.
43019021	Num magal jee tɛɗn sɛrkɛ Raa ki gɛn Yaudge se, ɗeek Pilat ki ɔɔ: «Ɔn̰te raaŋ ɔɔ: naan̰ se Gaar Yaudge, num raaŋ ɔɔ: naan̰ ɓo taaɗ ɔɔ naan̰ Gaar Yaudge.»
43019022	Gaŋ Pilat tɛrlɗen ɔɔ: «Taar maam m'raaŋin̰ga se, m'raaŋin̰ga sum.»
43019023	Kɛn asgarge jaay tup Isa ro kaag ki aas se, naaɗe tɔs kalin̰ge ɔɔ nigin̰ gɔtɔ kaam sɔɔ. Deba kic ɓo uun bɛɗin̰ bɛɗin̰a. Ɔɔp kalin̰ kalaŋ kɛn naan̰ uusin̰ga num lee tuusin̰ kalgen kuuy do ki se, ɔɔ kal se ɔnd raan bini bɔɔy aan naaŋ ki se ɔk gɔtn kur eyo.
43019024	Gɔtn se asgarge taaɗ te naapa ɔɔ: «Kal se j'ɔn̰te 'nɛɛpin̰ki, num gaŋ k'tɛɗin̰ salatia, debm kɛn oocin̰ga ɓo 'kuun sum.» Anum nakŋ se aanga ɗoobin̰ ki aan gɔɔ taar k'raaŋo do dɔkin̰ kɛn ɔɔ: Naaɗe nigga kalumge ute naapa, ɔɔ kalum maak ki se lɛ, naaɗe tɛɗin̰ga salatia. Ɔɔ kɛse ɓo naabm kɛn asgarge tɛɗa.
43019025	Cɛɛ kaag kɛn k'tupm Isa se, ko Isa ute gɛnaan̰ mɛnda, ɔɔ Mari mɛnd Kleopas ute Mari kɛn iin̰o Magdala ki, naaɗe utu ɗaar gɔtn ese.
43019026	Gɔtn se, Isa aak kon̰a ɗaar ɗaar cɛɛ debm mɛtin̰ kɛn naan̰ jen̰ se, naan̰ ɗeek kon̰ ki ɔɔ: «Kaaya aaka, kɛse ɓo gooni.»
43019027	Tɛr naan̰ taaɗ deb kɛn mɛtin̰ ki se, ɔɔ: «Aaka, kɛse ɓo koi.» Ɓii kɛn se sum ɓo debm mɛtn Isa ki se ɔk ɓaansin̰ ɓeen̰ ki.
43019028	Kɛn nakgen se jaay deel paac sum se, aan gɔɔ Isa jeel naabm kɛn naan̰ ɓaano ro ki se naŋga, num taa taar k'raaŋo do dɔkin̰ 'kaan ɗoobin̰ ki se, naan̰ ɗeek ɔɔ: «Maam se, maane tɔɔluma.»
43019029	Gɔt kɛn se ɔk k'jɛlɛŋɛ ɗooc te tɔtn koojn̰ bin̰ kɛn mooyo se. Naaɗe uuno kaagŋ nakŋ k'daŋin̰ isop ɔɔ uuno nakŋ uun maane se butin̰ taar ki. Naaɗe ɔlin̰ maakŋ tɔtn koojn̰ bin̰ kɛn mooy mooy se ɔɔ uun ɔlin̰ taar Isa ki taa n̰'suubu.
43019030	Kɛn Isa jaay suub naam tɔtn koojn̰ bin̰ kɛn mooy mooy se, naan̰ taaɗ ɔɔ: «Naabum aasga.» Gɔtn se naan̰ no don̰a ɔɔ ɔn̰ kon̰ teece.
43019031	Aan gɔɔ ɓiin se Yaudge ɗaap ɗaap roɗe gɛn tɛɗn laa Paak se, naaɗe je jee k'tupɗe ro kaage tu se, ɗaar bini kaan ɓii sebit ki eyo. Taa ɓii sebit ese se, ɓii laa magala. Gɔtn se naaɗe ɓaa tɔnd mɛtn Pilat ɔɔ: «Jee kɛn k'tupɗe ro kaagge tun se, k'ɓaa k'tɔnd k'tɛrɛcɗen jɛɗege taa ooyga num j'aɗeno tɔɔɗn bɔɔy ro kaagge tun k'tupɗeno ro ki se.»
43019032	Ɔɔ gɔtn se asgarge ɓaaɗo tɔnd tɛrɛc jɛ gaabm kɛn deete ɔɔ tɛr tɔnd tɛrɛc jɛ gaabm kɛn kuuy se kici. Jee se ɓo kɛn k'tup k'tɔɔlɗe te Isa kalaŋ se.
43019033	Kɛn naaɗe jaay aan do Isa ki se, naaɗe ɔŋin̰ naan̰ ooyga. Taa naan̰ se ɓo naaɗe baate tɔnd tɛrɛcn̰ jɛn̰ge.
43019034	Gaŋ maakŋ asgarge tun se, deb kalaŋ uuno bɔɔrɔ ɔɔ ɔsin̰ cɛŋkɛn̰ ki. Gɔtn se mooso te maane naar teeco.
43019035	Debm taaɗ taar ara se, naan̰ mala aakin̰ga te kaamin̰a ɔɔ saaɗn naan̰ se, taar mɛt ki. Ɔɔ naan̰ jeele saaɗn naan̰ se kɛn mɛt ki, taa bin se naase kic ɓo aki tookŋ do taar kɛn naan̰ taaɗ se.
43019036	Nakgen se paac jaay aan se, taa taar k'raaŋo do dɔkin̰ se, 'kaan ɗoobin̰ ki kɛn ɔɔ: Naan̰ se j'an̰ kɔŋ tɛrɛcn̰ cɛŋgin̰ gam eyo.
43019037	Ɔɔ tɛrl gɔt kuuy kic ɓo taar k'raaŋo do dɔkin̰ se taaɗga ɔɔ: Jee ɔsin̰o se, naaɗe utu an̰ kaakŋ ute kaamɗe.
43019038	Kɛn nakgen se jaay deel se, Yusup kɔɗ Arimate se, naan̰ kic maakŋ jeege tun mɛtn Isa ki naɓo taa Yaudge se, naan̰ ɓeere ɔɔ tɔy tɔy ron̰a. Naan̰ ɓo ɓaa tɔnd mɛtn Pilat taa ɓaa kɔɔɗn ro Isa ro kaag ki. Gɔtn se Pilat tookin̰, ɔn̰ Yusup ɓaa ɔɔɗ ro Isa.
43019039	Ɔɔ Nikodem kɛn ɓii kalaŋ iŋgo gɔtn Isa ki nɔɔr se, naan̰ kic ɓaano te itir kɛn k'tɛɗin̰ te maan kaagŋ k'daŋin̰ mir ute alues se aas ɓaa ɓaa ɗoocn̰ kɔr sik‑kaar‑mii.
43019040	Yusup te Nikodem se uun bɔɔyɔ ro Isa se ro kaag ki. Ɔɔ uuno darkɔyɔ ɔɔ tɛɗin̰ nakŋ oot nijimi ute itir se ro ki ɔɔ naaɗe teelin̰ tec aan gɔɔ gɛn Yaudgen lee duubm yoɗege.
43019041	Gɔtn k'tupm Isa ro kaag ki se, gɔtn se ɔk jinɛnɛ ɔɔ maakŋ jinɛn kɛn se, ɔk ɓaaɗa ɔɔ ɓaaɗn se aan gɔɔ iiɓi, taarin̰ se naaɗe gaasin̰ ute koa. Ɓaaɗn se j'ɔl k'naam te nam maak ki eyo.
43019042	Aan gɔɔ Yaudge ɗaap ɗaap roɗe gɛn tɛɗn laa Paak se, gɔtn ese kic lɛ, ɓaaɗa utu gɔɔr te naaɗe ɗey se, naaɗe uun ɔl ro Isa maak ki.
43020001	Ɓii dumas ki, tanɔɔrin̰ nɔɔrin̰ kɛn gɔtɔ utu ilim sum ɓo, Mari kɛn iin̰o Magdala ki iin̰ ɓaa taa ɓaaɗ ki. Kɛn naan̰ aan se, aak ko kɛn k'gaasn taa ɓaaɗ se, k'dircilin̰ga naatn.
43020002	Gɔtn se naan̰ ɔk tɛrl aan̰ ɓaa ɔŋ Simon Piɛr ute debm mɛtn Isa kɛn kuuy kɛn Isa jen̰ se, naan̰ ɗeekɗen ɔɔ: «Mɛljege se, nam ɔɔɗin̰ga naatn maakŋ ɓaaɗ ki, ɔɔ gɔtn k'ɓaa j'ɔlin̰ se naaje k'jeel gɔtin̰ eyo.»
43020003	Kɛn Piɛr ute debm mɛtn Isa kɛn kuuy jaay booy taar se, gɔtn se naaɗe teeco ɔɔ iin̰ ɓaa taa ɓaaɗ ki.
43020004	Kɛn naaɗe jaay ɓaa ɓaa se, naaɗe di paac aan̰ kaan̰a, naɓo debm mɛtn Isa kɛn kuuy se, aan̰ deel Piɛr ɔɔ naan̰ ɓo ɓaa aan deet taa ɓaaɗ ki.
43020005	Ɔɔ kɛn naan̰ jaay aan se no aak maakŋ ɓaaɗa, naan̰ aak kalgen k'teelsin̰ se, utu tooɗ gɔtin̰ ki gaŋ naan̰ baate kɛnd maak ki.
43020006	Anum kɛn Simon Piɛr kɛn aan̰o mɛtin̰ ki jaay aan se, naan̰ ɛnd maakŋ ɓaaɗ ki. Ɔɔ naan̰ kic aak kalgen k'teelsin̰ se tooɗ tooɗ gɔtin̰ ki.
43020007	Ɔɔ naan̰ aak kal k'teelin̰ kaamin̰ se ɓo, tooɗ te kalgen k'teelin̰ ron̰ ki se kalaŋ eyo. Kal k'teelin̰ kaamin̰ se, naan̰ aakin̰ k'teel j'aalin̰ga cɛɛs ki.
43020008	Naan̰ kɛn se jaay debm mɛtn Isa kɛn aan̰ aan deet se, naan̰ kic ɛnd maakŋ ɓaaɗ ki se. Naan̰ aaka ɔɔ took aal maakin̰ paac.
43020009	Ey num jee mɛtn Isa ki se, booy ɔk te ey ɓɔrtɔ taar kɛn k'raaŋin̰o do dɔkin̰ kɛn ɗeek ɔɔ: Isa se, bɛɛki num, aɗe dur daan yoge tu.
43020010	Gɔtn se sum ɓo jee mɛtn Isa kɛn di se ɔk tɛrl ɓaa ɓeeɗege tu.
43020011	Gaŋ Mari ɗaar eem taa ɓaaɗ ki ɔɔ maakŋ keemin̰ ki se naan̰ no aak maakŋ ɓaaɗa.
43020012	Ɔɔ naan̰ aak kɔɗn Raage dio iŋg kiŋg te kalɗege raap raapo, gɔtn k'j'aalno ro Isa ro ki se. Deb kalaŋ iŋg kaam don̰ ki ɔɔ deb kalaŋ iŋg kaam gɔtn jɛn̰ge tu.
43020013	Naaɗe ɗeek Mari ki ɔɔ: «Mɛnd ara, naai eem gɛn ɗio?» Naan̰ tɛrlɗen ɔɔ: «Mɛlum se nam ɔɔɗin̰ga naata ɔɔ gɔtn k'ɓaa k'j'ɔl k'j'aalsin̰ ro ki se lɛ, maam m'jeel eyo.»
43020014	Kɛn naan̰ utu taaɗ taaɗ jaay tɛrl aak bin se, naan̰ aak Isa ɗaar ɗaar gɔtn ese. Naɓo naan̰ aak jeelin̰ eyo.
43020015	Gɔtn se Isa tɔnd mɛtin̰ ɔɔ: «Mɛnd ara, naai eem gɛn ɗio? Naai 'je naŋa?» Num gaŋ Mari jaay aakin̰ se, naan̰ saap ɔɔ daan debm bɔɔbm jinɛnɛ se lɛ ɗaam. Gɔtn se naan̰ taaɗin̰ ɔɔ: «Gaabm ara kɛn naai ɓo ɔɔɗin̰ga lɛ, taaɗum gɔtin̰ kɛn naai aalsin̰ ro ki se ɔɔ maam m'an̰ ɓaa kuunu.»
43020016	Gaŋ Isa daŋin̰ ron̰ ki ɔɔ: «Mari.» Ɔɔ Mari tɛrl aakin̰a ɔɔ ɗeekin̰ te taar Ɛbre ɔɔ: Raabuni . Kɛse je ɗeekŋ ɔɔ: Debm dooy jeege.
43020017	Gɔtn se Isa ɗeekin̰ ɔɔ: «Ɔn̰te 'kɔkuma, taa maam m'ookŋ m'ɓaa te gɔtn Bubum ki ey ɓɔrtɔ. Num naai se, 'ɓaa ɔŋ gɛnaamge se 'taaɗɗen ɔɔ, maam se m'ookŋ m'ɓaa ɓaa gɔtn Bubum ki, ɔɔ Bubum se, Bubm naase kici, ɔɔ m'ɓaa ɓaa gɔtn Raam ki ɔɔ m'Raam se Raa naase kici.»
43020018	Gaŋ naan̰ kɛn se jaay ɓo, Mari kɛn iin̰o Magdala ki se ɓaa ɔŋ jee mɛtn Isa ki se taaɗɗen ɔɔ: «Maam se m'aakiga Mɛljege utu kaamuma. Ɔɔ 'booyki kɛse ɓo taar kɛn naan̰ taaɗumo.»
43020019	Ɓii dumas kɛn se sum ɓo aan tɛgɛrin̰ ki se, jee mɛtn Isa ki se, ɛnd maakŋ ɓee ki ɔɔ ɗɛkɛl taara doɗe ki, taa naaɗe ɓeer ɓeer magal Yaudge tu. Gɔtn se naaɗe aak Isa mala ɓaaɗo ɗaar daanɗe ki. Ɔɔ naan̰ ɗeekɗen ɔɔ: «Ɔn̰ tɔɔsn Raa se 'tɛɗn te naase!»
43020020	Kɛn naan̰ utu ɗaar taaɗɗen taaɗ se, gɔtn se naan̰ tuun taaɗɗen jin̰ge ute gɔtn cɛŋkɛn̰a. Kɛn jee mɛtin̰ ki jaay aak Mɛljege se maakɗe raap aak eyo.
43020021	Tɛr Isa ɗeekɗen daala ɔɔ: «Raa asen kɛɗn tɔɔsin̰a. Aan gɔɔ Bu ɔlumo do naaŋ ki se, maam kic m'ɔlsen naase.»
43020022	Kɛn Isa jaay taaɗ naŋ taarin̰ se, naan̰ iiɓɗen kuulu doɗe ki ɔɔ ɗeekɗen ɔɔ: «Ɔkki Nirl Salal.
43020023	Jee kɛn tɛɗga nakŋ kusin̰ jaay naase 'tɛɗɗekiga kalɗɛ se, Raa kic aɗen tɔɔl kusin̰ɗege. Ɔɔ jeegen naase ɔŋ 'tɛɗɗeki te kalɗɛ ey lɛ, Raa kic aɗen kɔŋ tɔɔl kusin̰ɗege ey kici.»
43020024	Gaŋ ɓii kɛn Isa jaay ɓaaɗo ɔŋ jeen̰gen mɛtin̰ ki maakŋ ɓee ki se, Tɔma kɛn k'daŋin̰ Didim kɛn maakŋ jee mɛtin̰ kɛn sik‑kaar‑di se, gɔtɔ te naaɗe.
43020025	Jee mɛtn Isa kɛn kuuy se, ɓaa taaɗ Tɔma ki ɔɔ: «Naaje se j'aakkiga Mɛljege utu kaamje!» Gaŋ Tɔma tɛrlɗen ɔɔ: «Kɛn maam jaay m'aak te dɔl kɛn k'tupin̰ te ponto jin̰ ki eyo, ɔɔ m'ɔl jim m'naam te gɔtin̰ eyo ɔɔ tɛrl cɛŋkɛn̰ ki jaay m'ɔl jim naamin̰ te ey se, maam kɔŋ tookŋ taarse se eyo.»
43020026	Kɛn aan ɓii dumas kɛn kuuy se, jee mɛtn Isa ki ɓaaɗo tus maakŋ ɓee kɛn se daala. Ɓii kɛn se Tɔma kic ɓo utu te naaɗe. Kɛn Isa ɔŋɗe se kaam taarɗe k'ɗɛkɛlin̰ga ɗɛkɛlɛ. Naan̰ naar ɗaar daanɗe ki ɔɔ ɗeekɗen ɔɔ: «Raa asen kɛɗn tɔɔsin̰a.»
43020027	Tɛr Isa ɗeek Tɔma ki ɔɔ: «Aak jimge, ɔɔ ɔl ji naam gɔtin̰a. Tɛr ɔl ji naam cɛŋkɛma. Ɔn̰te naajn̰ taara num aal maaki dom ki.»
43020028	Tɔma tɛrlin̰ ɔɔ: «Naai se Mɛluma ɔɔ Raama!»
43020029	Gaŋ Isa tɛrlin̰ ɔɔ: «Naai aal maaki dom ki se taa naai aakumga kaaka. Num maak‑raapo jeege tun aakum te ey jaay ɓo, aal maakɗe dom ki se.»
43020030	Isa se tɛɗga nakŋ‑kɔɔɓgen kuuy dɛna naan jeege tun mɛtin̰ ki. Naɓo kɛngen mɛtin̰ge se j'ɔŋ k'raaŋɗen te maakŋ Kitap kɛn ese se eyo.
43020031	Num nakgen k'raaŋin̰ maakŋ Kitap kɛn ese se, taa asen kɔl naase aki jeele Isa se, naan̰ ɓo al‑Masi, Goon Raa. Ɔɔ kɛn naase jaay aalki maakse don̰ ki se, naase aki kɔŋ kaaja ute ro naan̰a.
43021001	Kɛn nakgen se jaay deel se, Isa tɛrl ɓaaɗo teec naan jeen̰ge tun mɛtin̰ ki taa baar kɛn k'daŋin̰ Tiberiad. 'Booyki tɛɗ ɔɔ ɗi jaay naan̰ teec naanɗe ki se.
43021002	Jee gɔtn ese se naaɗe Simon Piɛr ute Tɔma rɔŋɔ se, Natanaɛl kɔɗ Kana kɛn iin̰o taa naaŋ Galile ki, gaan Zebedege ute jee mɛtn Isa kɛn kuuy dio. Naaɗe se iŋg kalaŋ.
43021003	Num gaŋ Simon Piɛr ɗeekɗen ɔɔ: «Maam se m'ɓaa ɓaa tɔkŋ kɛn̰jɛ.» Naaɗe tɛrlin̰ ɔɔ: «Bin num naaje kic k'ɓaa te naai.» Naaɗe teec ɓaa ook maakŋ markab ki. Num kɛn naaɗe jaay aan se, maakŋ nɔɔr kɛn te magalin̰ se, naaɗe je kɛn̰jge bini ɔŋ te eyo.
43021004	Kɛn gɔtɔ jaay iip tɔɔk se, naaɗe aak Isa ɗaar ɗaar do jɛŋ baar ki. Naɓo jee mɛtin̰ ki se aakin̰a ɔɔ aak jeelin̰ eyo.
43021005	Gaŋ Isa ɗeekɗen ɔɔ: «Naase gaange, kɛn̰jɛ cɔkɔ kic naase ɔkki ey ɗaamo?» Naaɗe tɛrlin̰ ɔɔ: «J'ɔk eyo.»
43021006	Gɔtn se naan̰ ɗeekɗen ɔɔ: «Uun undki gɛndse se kaam do ji daam aak markaba. Gɔtn se ɓo naase aki kɔŋɔ.» Naaɗe und gɛndɗe ɔɔ tɔsɔ maakŋ gɛndɗe ki se, kɛn̰jɛ dɛna num gɛn kiikin̰ kic ɓo naaɗe ɔŋ iikin̰ eyo.
43021007	Gɔtn se debm mɛtn Isa kɛn Isa jen̰ se, ɗeek Piɛr ki ɔɔ: «Kɛse Mɛljege!» Ɔɔ kɛn Simon Piɛr jaay booy j'ɔɔ kɛse Mɛljege se, naan̰ ɔɔɗga kɔɔɗ kalin̰ kic ɓo, uun uusin̰ gɔtin̰ ki, dɔɔk maakin̰ jaay aal ooc maan taa an̰ ɓaa kɔŋɔ.
43021008	Kaaɗ kɛn se, jee mɛtn Isa kɛn kuuy se, naaɗe kic ɔɔpɗenga gɔɔr kaam tal cili‑kaar‑di sum ɓo, kookŋ kaan jɛŋ ki. Kɛn naaɗe jaay ɓaaɗo ɓaa te markabɗe se, tiiko gɛndɗen kɛn ɗooc te kɛn̰jɛ se.
43021009	Kɛn naaɗe jaay aan taa baar ki se, bɔɔy naaŋ ki ɔɔ gɔtn se naaɗe aak naal pooɗo, ɔɔ do naal pooɗ kɛn se k'naŋ naŋ kɛn̰jɛ ɔɔ naaɗe aak mappa gɔtn ese kici.
43021010	Num Isa ɗeekɗen ɔɔ: «Kɛn̰jgen naase 'tɔkkiro se, 'ɓaankiro kandum.»
43021011	Gɔtn se Simon Piɛr ook maakŋ markab ki ɔɔ tiiko gɛnd ɗooc te kɛn̰jɛ se ɓaano do jɛŋ ki. Ɔɔ kɛn̰j maakŋ gɛnd kɛn se, k'mɛt k'j'ɔŋin̰ kɛn̰jgen magal magal salal ɓo kaar‑te‑si‑mii‑kaar‑mɔtɔ. Ɔɔ te dɛn kɛn̰jgen ese se kic ɓo, gɛndɗe nɛɛp te eyo.
43021012	Isa ɗeekɗen ɔɔ: «'Ɓaakiro aki kɔsɔ.» Gɔtn se jee mɛtin̰ ki paac se, nam jaay 'tɔnd mɛtin̰ ɔɔ: «Naai naŋa» kic ɓo gɔtɔ. Taa Mɛljege se, naaɗe paac aak jeelin̰ga.
43021013	Isa ɓaaɗo ɔŋɗe ɔɔ uun mappa se nigɗesin̰a, tɛr kɛn̰jɛ se kic naan̰ uun nigɗesin̰a.
43021014	Kɛn Isa jaay duro daan yoge tu se, te naan̰ se naan̰ teec ɗɔɔlga mɔtɔ naan jeege tun mɛtin̰ ki.
43021015	Kɛn naaɗe jaay ɔs aas sum se, Isa ɗeek Simon Piɛr ki ɔɔ: «Simon goon Jan, naai 'jem te maaki cir jee se paac la?» Gɔtn se Simon tɛrlin̰ ɔɔ: «Yɛɛ Mɛluma, naai 'jeele kɛn m'jei se.» Isa tɛrlin̰ ɔɔ: «'Gaamum gaan baatumge.»
43021016	Tɛr naan̰ ɗeekin̰ gɛn k‑dige ɔɔ: «Simon goon Jan, naai 'jem te maaki paac la?» Naan̰ tɛrlin̰ ɔɔ: «Yɛɛ Mɛluma, naai 'jeele kɛn maam m'jei se.» Isa ɗeekin̰ ɔɔ: «'Tɛɗn debm gaam baatumge.»
43021017	Tɛr Isa ɗeekin̰ gɛn k‑mɔtɔge tu daala ɔɔ: «Simon goon Jan, naai 'jem la?» Gɔtn se Piɛr maakin̰ tuj se ro kɛn kɛn Isa tɔnd mɛtin̰ ɗɔɔlin̰ mɔtɔ ɔɔ: «Naai 'jem la, 'jem la se?» Gɔtn se Piɛr tɛrlin̰ ɔɔ: «Mɛluma, naai 'jeel nakge paac ɔɔ 'jeelum maam se, m'jei.» Tɛr Isa ɗeekin̰ ɔɔ: «'Gaamum baatumge.
43021018	'Booy bɛɛ m'ai taaɗa: kɛn naai utu goon kɔɗɔ se, naai mala ɓo tuus kali ɔɔ 'dɔɔk maaki ɔɔ gɔtn naai maaki je ɓo ɓaa sum. Num kɛn naai jaay ɓaaɗo gɔɔlga num, utu kuun ji raan nam kuuy ɓo utu ai dɔɔkŋ maaki ɔɔ ai ɓaa kɔli gɔt kɛn naai maaki je eyo.»
43021019	Kɛn Isa jaay taaɗ bin se je taaɗn ɔɔ Piɛr se ute ɗoobm gay j'utu j'an̰ tɔɔlɔ ɔɔ yo naan̰ se utu nookŋ Raa. Do taar kɛn se, tɛr Isa taaɗin̰ ɔɔ: «Naai se ɔk mɛtuma.»
43021020	Gɔtn se Piɛr tɛrl aak mɛtin̰ ki se, naan̰ aak debm mɛtn Isa kɛn Isa jen̰ se utu ɓaaɗo mɛtɗe ki. Naan̰ se ɓo kaaɗ kɛn naaɗe ɔso kɔs jaay naan̰ dɛjo kaaɗn Isa ki ɔɔ ɗeekin̰o ɔɔ: «Mɛlje, kɛn utu ai kuti se naŋa?»
43021021	Kɛn Piɛr jaay aakin̰ se, ɗeek Isa ki ɔɔ: «Mɛlje, naan̰ se ɗi an̰ kaan don̰ ki kaca?»
43021022	Gaŋ Isa tɛrlin̰ ɔɔ: «Naan̰ se, kɛn maam je m'an̰ kɔn̰in̰ 'tiŋg bini maam m'utu m'aɗe ɓaa kic num, naai se ɔli ɗio? Naai se, 'ɓaaɗo 'daanuma.»
43021023	Taar se jaay gɛnaage ɓaa booyin̰ se, naaɗe taaɗ ɔɔ: «Debm mɛtn Isa kɛn ese se 'kooy ey sum.» Num gaŋ taar kɛn ɔɔ naan̰ 'kooy ey sum se, ɗeer num, Isa taaɗ te bini eyo. Num naan̰ taaɗ ɔɔ: «Kɛn maam je m'an̰ kɔn̰in̰ tiŋg bini maam m'utu m'aɗe ɓaa kic num, naai se ɔli ɗi?»
43021024	Debm kɛn taaɗ nakgen se ɔɔ jaay raaŋin̰ paac se, naan̰ se ɓo debm mɛtn Isa kɛn ese. Naaje k'jeele saaɗn naan̰ se, saaɗn mɛt ki.
43021025	Isa se tɛɗga nakge kuuy kic ɓo dɛna. Nakgen se jaay k'raaŋin̰ paac kalaŋ kalaŋ ɔɔ k'dirig te kalaŋ ey se, maam m'jeele taargen k'raaŋo se do naaŋa te magalin̰ kic ɓo an̰ kɔŋ kɔk eyo.
44001001	Teopil, maakŋ kitapum kɛn deet deet se, maam m'raaŋio mɛtn taar nakgen paacn̰ kɛn Isa tɛɗo ute taargen naan̰ lee dooyno jeege do kupm mɛt ki se,
44001002	bini ɓii kɛn Raa uun ɓaansin̰ maakŋ raa ki. Kɛn naan̰ ook ɓaa te maakŋ raa ki ey ɓɔrt se, naan̰ bɛɛr tɔɔɗo jeege kɛn an̰ tɛɗn jee kaan̰ naabin̰ge, ɔɔ ute tɔɔgŋ Nirl Salal se, naan̰ taaɗɗen nakŋ kɛn naaɗe 'tɛɗa.
44001003	Kɛn naan̰ ooy jaay duro daan yoge tu se, daan ɓiige tun si‑sɔɔ se, naan̰ lee teec naan jeege tun mɛtin̰ ki ɔɔ taaɗɗen ute ɗoobm nakge dɛna ɔɔ taaɗ ron̰a ɔɔ naan̰ utu te kaamin̰a. Gɔtn se naan̰ taaɗɗen mɛtn taar maakŋ Gaar Raa.
44001004	Ɓii kalaŋ kɛn naan̰ jaay iŋg ɔs kɔs ute naaɗe se, naan̰ taaɗɗen ɔɔ j'ɔn̰te teecn̰ kɔn̰ maakŋ gɛgɛr kɛn Jeruzalɛm se, num gaŋ k'j'aak kaam nakŋ kɛn Raa Bubu taaɗɗeno ɔɔ utu aɗeno kɛɗ se. Kɛse ɓo nakŋ kɛn naan̰ taaɗɗeno ɔɔ:
44001005	«Jan se batizo jeege te maane; num gaŋ naase se, ɔɔpga ɓii kandum se, j'utu j'asen batizn ute Nirl Salal.»
44001006	Jee kɛn tus iŋg cɛɛ Isa ki se, tɔnd mɛtin̰ ɔɔ: «Mɛlje, ɓɔrse ɓo kaaɗn kɛn naai utu 'kɛɗn gaara Israɛlge tu gɔtin̰ ki la?»
44001007	Isa tɛrlɗen ɔɔ: «Gɛn kaaɗin̰ ute ɓiin̰ se, Raa Bubu ute tɔɔgin̰ se, naan̰ kalin̰ ki sum ɓo jeele. Num naase se, Raa undse te kulu gɛn jeel kaaɗn kɛn ese eyo.
44001008	Gaŋ Raa utu asen kɛɗn tɔɔgŋ Nirl Salal kɛn utu aɗe bɔɔy dose ki. Gɔtn se aki tɛɗn saaɗumge maakŋ gɛgɛr kɛn Jeruzalɛm ki, taa naaŋ Jude te magalin̰a, taa naaŋ Samari ɔɔ bini gɔtn duni 'ɗaar ro ki.»
44001009	Kɛn jaay Isa taaɗ naŋ taarin̰ se, Raa uun ɓaansin̰ maakŋ raa ki. Kaaɗ kɛn jaay naaɗe te ɗaar ɔnd doɗe raan utu aakin̰ kaak se, gapara naar ɓaaɗo ɔyin̰a ɔɔ gɔtn se naaɗe ɔŋ aakin̰ ey sum.
44001010	Kaaɗ kɛn naaɗe utu ɗaar aakin̰ kaak kɛn naan̰ ook kook maakŋ raa ki se, gɔtn se naaɗe naar aak gaabge dio ɗaar ɗaar cɛɛɗe ki ute kalɗege raap lak lak,
44001011	ɔɔ naaɗe ɗeekɗen ɔɔ: «Naase, jee taa naaŋ Galile ki, taa ɗi jaay naase 'ɗaar aakki raan maakŋ raa ki se? Isan, Raa uunin̰ daanse ki jaay ɓaansin̰ maakŋ raa ki se, utu aɗe tɛrl aan gɔɔ kɛn naase 'ɗaar aakin̰ki naan̰ ook ɓaa ɓaa maakŋ raa ki se kici.»
44001012	Gɔtn se, jee mɛtn Isa ki iin̰ ɔn̰ do kɔsn ɔlib se ɔɔ naaɗe ɔk tɛrl ɓaaɗo Jeruzalɛm ki. Jeruzalɛm ute kɔsn ɔlib se, daanin̰ aas nakŋ kilɔmɛtir kalaŋ.
44001013	Kɛn naaɗe jaay aan Jeruzalɛm ki se, naaɗe ɓaa ɓeene. Gɔtn se naaɗe ook ɓaa ɛnd maakŋ ɓee kɛn do ɓee ki raan. Gɔtn se ɓo, gɔtn naaɗe lee tusni. Naaɗe se Piɛr, Jan, Jak ute Andre, Pilip ute Tɔma, Bartelemi ute Matiye, Jakŋ goon Alpe, Simon kɛn je kujn̰ naaŋin̰a ute Judn kɛn goon Jak.
44001014	Naaɗe paac maakɗe kalaŋ ɔɔ ɓii‑raa naaɗe tus gɛn keem Raa ute mɛndge kandum, daanɗe ki se Mari ko Isa ɔɔ ute gɛnaa Isage kici.
44001015	Maakŋ ɓiige tun ese se, ɓii kalaŋ gɛnaagen aalga kaal maakɗe do Isa ki, naaɗe tus jeege ɓaa ɓaa nakŋ kaar‑ute‑si‑dio. Gɔtn se Piɛr iin̰ ɗaar daanɗe ki ɔɔ taaɗɗen ɔɔ:
44001016	«Gɛnaage, 'jeelki Judas se naan̰ debm naajege, ey num naan̰ kic ɔk naaba daanjege tu kici. Naɓo mɛtn taar Judas se, ɓugjege Daud kic ɓo taaɗoga taaɗ taarin̰a do dɔkin̰a. Naan̰ ɓo debm deelo naan jeege tu ɔɔ ɓaaɗo ɔl k'j'ɔk Isa se. Bin ɓo, taar kɛn Nirl Salal ɔl Daud taaɗin̰o jaay k'raaŋin̰ maakŋ Kitap ki se, aanga ɗoobin̰ ki.
44001018	Judas ute gursn kɛn j'ɔgin̰ gɛn kutn Isa se, naan̰ ɓaa dugŋ maakŋ‑gɔtɔ. Ɔɔ gɔtn se, naan̰ ɓaa ooc uɗ te mindin̰a ɔɔ gɔtn se maakin̰ ɔɔp pak ɔɔ tiikin̰ge ru naaŋ ki.
44001019	Nakŋ aan do Judas ki se, jee Jeruzalɛm ki paac booyin̰ga. Taa naan̰ se ɓo maakŋ‑gɔtn ese se, naaɗe daŋin̰ ute taar naaŋɗe ɔɔ: Akeldama . Akeldama se je ɗeekŋ ɔɔ: maakŋ‑gɔtn gɛn mooso.
44001020	Kɛse ɓo taar kɛn ɓugjege Daud raaŋin̰o ro Judas ki maakŋ Kaa Keem Raa ki kɛn ɔɔ: Ɔn̰ ɓee naan̰ se 'tooɗn kuuɗu ɔɔ mɔɔtn nam 'kiŋg maak ki eyo, ɔɔ tɛr naan̰ raaŋo daala ɔɔ: Naabm naan̰ se ɔn̰ nam kuuy an̰ kuunu.
44001021	Bin num, maakŋ jeege tun leeɗoga ute naajege kaaɗ kɛn k'leekiro mɛtn Mɛljege Isa ki,
44001022	jee kɛn baago lee ute naajege gɔtn kɛn Jan batizno Isa bini aan ɓii kɛn Raa uun ɓaan̰sin̰ maakŋ raa ki se; ɔɔ jee se kɛn Isa jaay ooy duro daan yoge tu se, naaɗe aakin̰ga ute kaamɗe. Kɛn bin num maakɗe ki se, k'bɛɛr k'j'uunki deb kalaŋ kɛn utu kɛnd gɔɔ Judas ki, taa 'tɛɗn saaɗa ute naajege.»
44001023	Kɛn naaɗe jaay booy taar Piɛr se, naaɗe tɔɔɗo jeege dio: deb kalaŋ ron̰ Yusupm kɛn k'daŋin̰ Barsabas ɔɔ kɛn jeege lee daŋin̰ te ro Justus kici ɔɔ deb kuuy se k'daŋin̰ Matias.
44001024	Gɔtn se naaɗe tɔnd mɛtn Raa ɔɔ: «Mɛlje, naai ɓo debm kɛn 'jeel nakŋ maakŋ jeege tu paac. Maakŋ jeege tun di se, debm kɛn naai 'bɛɛr ɔɔɗin̰ se, 'taaɗjesin̰a,
44001025	taa naan̰ 'kɛnd gɔɔ Judas ki ɔɔ 'tɛɗn debm kaan̰ naabm Isa al‑Masi. Anum Judas se lɛ, naan̰ mala ɓo rɛs ɔn̰ naabin̰a ɔɔ ɓaaga gɔtn kɛn dɔɔɗin̰ naan̰ ki.»
44001026	Gɔtn se naaɗe tɛɗ salatia ɔɔ salatia se ooc do Matias ki. Naan̰ kɛn se sum ɓo, Matias se tum do jee kaan̰ naabm Isage tun sik‑kaar‑kalaŋ se.
44002001	Kɛn ɓii gɛn tɛɗn laa k'daŋin̰ Pantekɔt jaay aan se, ɓii kɛn se jee aal maakɗe do Isa al‑Masi ki se tusga paac gɔtɔ kaam kalaŋ.
44002002	Gɔtn se naaɗe naar booy naka maakŋ raa ki eemo uu uu aan gɔɔ kuul kɛn ɔl makɔn̰ɔ ɔɔ ɓaaɗo ɛnd maakŋ ɓee kɛn naaɗe tusn maak ki se ɔɔ gɔtɔ se, tɛɗ dir dir.
44002003	Tɛr naaɗe aak ne ɗimge se tec aan gɔɔ rɔɔn̰ pooɗge bɔɔy ɓaaɗo wɔɔk tis doɗege tu.
44002004	Gɔtn se Nirl Salal ɓaaɗo ɛnd ɗooc maakɗe ɔɔ naaɗe baag taaɗn taar naaŋ jee kuuyu. Kɛse Nirl Salal ɓo ɔlɗe naaɗe taaɗ taar naaŋgen se.
44002005	Ɓii kɛn se, Yaudgen ɔk ɗoobm taar Raaɗe ɔɔn̰ se iin̰o gɔtn ɓaa se paac ɔɔ ɓaaɗo Jeruzalɛm ki.
44002006	Kɛn jee se jaay booy nakŋ tɛɗ dir dir se, naaɗe ɓaaɗo tus dɛna gɔtn se. Ɔɔ kɛn naaɗe jaay booy jee aal maakɗe do Isa al‑Masi ki jaay taaɗ taar naaŋɗege se, gɔtn se ɗoobm roɗe tap ɓo, naaɗe jeel eyo.
44002007	Nakŋ se deel doɗe ɔɔ ɗoobm taaɗin̰ tap ɓo naaɗe jeel eyo ɔɔ naaɗe taaɗ ute naapa ɔɔ: «Jee taaɗ taargen se lɛ, naaɗe paac Galilege,
44002008	tɛɗ ɔɔ ɗi jaay ɓo naŋa naŋa kic ɓo booy naaɗe taaɗin̰ ute taar naaŋin̰ naaŋin̰ se?
44002009	Ey num naajege se jee mɛtin̰ge iin̰o Paart ki, jee mɛtin̰ge iin̰o Mɛɗ ki ute Elamit ki ɔɔ jee mɛtin̰ge iin̰o Mɛzapotami ki, jee mɛtin̰ge iin̰o taa naaŋ Jude ki, jee mɛtin̰ge iin̰o taa naaŋ Kapados ki, jee mɛtin̰ge iin̰o taa naaŋ Pɔŋ ki ute taa naaŋ Azi ki,
44002010	jee mɛtin̰ge iin̰o taa naaŋ Prigi ki ute gɛn Pampili ki, jee mɛtin̰ge iin̰o taa naaŋ Masar ute gɛn Libi kɛn cɛɛ Sirɛnai ki ɔɔ jee mɛtin̰ge iin̰o Rɔm ki,
44002011	paac naajen kɛn k'Yaudge ɔɔ jeegen kɛn tɛɗga tɛɗ roɗe Yaudge, jee iin̰o Krɛt ki ute jee iin̰o taa naaŋ Suge tu, paac naaje k'booyki naaɗe taaɗ nakgen magal magal kɛn Raa tɛɗin̰ ute taar naaŋjege.»
44002012	Nakŋ se deel doɗe ɔɔ naaɗe jeel ɗoobm taaɗin̰ eyo. Naaɗe taaɗ ute naapa ɔɔ: «Kɛse tap ɓo je ɗeekŋ ɔɔ ɗio?»
44002013	Gaŋ jee mɛtin̰ge se tɛrɛc mɛtn jeege tun aalga kaal maakɗe do Isa al‑Masi ki ɔɔ ɗeek ɔɔ: «Naaɗe se lɛ, ɓɛrɛ, aay oonga koono.»
44002014	Kɛn Piɛr jaay booy taar se, naan̰ iin̰ ɗaar ute jee kaan̰ naabm Isa al‑Masigen sik‑kaar‑kalaŋ kuuy se ɔɔ uun mindin̰ raan taaɗɗen ɔɔ: «Naase Yaudge ute naase jee kɛn iŋgki Jeruzalɛm ki se, uɗki bi jiga do taar kɛn maam m'asen taaɗa ɔɔ nakgen deel paac se 'booy ɔkin̰ki jiga jaayo.
44002015	Kɛn naase ɔɔki jee se jaay jee kaay koonge num kɛse mɛt ki eyo, taa ɓɔrse se naaje j'utuki maakŋ kaaɗn mɛs ki ɓɔrtɔ.
44002016	Num gaŋ nakŋ aan se, kɛse taar kɛn debm taaɗ taar teeco taar Raa ki k'daŋin̰ Jɔɛl kɛn taaɗo do dɔkin̰ se ɓo ɓɔrse aanga ɗoobin̰ ki, kɛn taaɗo ɔɔ:
44002017	Raa ɗeek ɔɔ: Ɓiigen kaam mɔɔtn se, maam m'utu m'aɗe kɔl Nirlum utu 'bɔɔy do jeege tu paac. Bin se gɛnsegen gaabge ute kɛngen mɛndge se, utu 'taaɗn taargen teeco taarum ki ɔɔ gɛnsegen gaan kɔɗge se utu 'kaakŋ nakgen kɛn maam m'teecn̰ naanɗe ki jaay m'aɗen taaɗn mɛtin̰a ɔɔ bubsege se kic m'utu m'aɗen taaɗn maakŋ niɗege tu.
44002018	Ɗeere, ɓii kɛn se, maam m'aɗe kɔl Nirluma utu 'bɔɔy do jee tɛɗn naabumge tun gaabge ute kɛngen mɛndge ɔɔ naaɗe utu taaɗ taargen teeco taarum ki.
44002019	Maam m'utu m'tɛɗn nakgen deel doa maakŋ raa ki ɔɔ m'utu m'tɛɗn nakŋ‑kɔɔɓge do naaŋ ki, jeege 'kaakŋ mooso, pooɗo ɔɔ ute saa 'kiin̰ tul tul.
44002020	Kɔr Mɛljege jaay aɗe ɓaa se, ɓii kɛn se kaaɗa 'tɛɗn ilim dib ɔɔ laapa se 'tɛɗn aac dɛŋ aan gɔɔ mooso. Ɓii Mɛljege se 'tɛɗn ɓii kalin̰ ki ɔɔ 'tɛɗn ɓii bɛɛ dɛn aak eyo, naɓo ɓii se 'kɔl ɓeere jeege tu.
44002021	Ɓiin se jaay debm eemga Mɛljege num, naan̰ 'kɔŋ kaaja.»
44002022	Tɛr Piɛr taaɗ ɔɔ: «Naase gaan Israɛlge, 'booyki taar maam m'asen taaɗa! Ute Isan kɛn iin̰o gɛgɛr kɛn Nazarɛt ki ɔɔ kɛn Raa ɔlin̰o gɔtse ki se, naase 'jeelki Raase tɛɗga nakŋ‑kɔɔɓge ute nakgen deel doa daanse ki taa asen taaɗn tɔɔgŋ Raa.
44002023	Gaabm se, Raa mala ɓo ɔn̰sesin̰ jise ki. Taa do dɔkin̰ tap ɓo, Raa se jeele nakŋ naase utu an̰ki tɛɗn don̰ ki se. Taa naan̰ se ɓo, naase ɔk ɔlin̰ki ji jee kusin̰ge tu ɔɔ naaɗe ɓaa tup tɔɔlin̰ ro kaag ki;
44002024	num gaŋ Raa se durin̰oga daan yoge tu ɔɔ ɔɔɗin̰ga don̰a naatn maakŋ yo ki taa yo se ɔk tɔɔgɔ don̰ ki eyo.
44002025	Taa naan̰ se ɓo ɓugjege Daud taaɗo mɛtn taar naan̰a maakŋ Kitap ki ɔɔ: Daayum maam m'aak Mɛljege Raa naanum ki. Taa naan̰ utu cɛɛm ki se, maam tap ɓo m'ɓeere ɗim ki eyo.
44002026	Ɔɔ maam se maakum‑raapo ɔɔ m'aar kaa ute maak‑raapuma; kɛn m'ooyga kic ɓo, maam se m'ɔnd dom do Raa ki.
44002027	Taa naai Mɛluma, naai se am kɔŋ kɔn̰um maakŋ yoge tu eyo, ɔɔ naai 'kɔŋ kɔn̰ mɛɗn doi se 'ruum maakŋ ɓaaɗ ki eyo.
44002028	Mɛluma, naai ɓo taaɗumga ɗoobm kaaja ɔɔ daayum naai utu cɛɛm ki se, maam maakum‑raap puk.»
44002029	Tɛr Piɛr taaɗ daala ɔɔ: «Gɛnaamgen Yaudge, 'booyki maam m'asen taaɗn tal. Ɓugjege Daud se ooyga do dɔkin̰a. Naan̰ j'uun j'ɔlin̰ga maakŋ ɓaaɗ ki ɔɔ ɓaaɗin̰ se jaaki kic ɓo utu gɔtjege tu ara.
44002030	Num gaŋ aan gɔɔ naan̰ debm taaɗ taar teeco taar Raa ki se, naan̰ jeele taa Raa se naamga naam taarin̰a ɔɔ tɛɗga num maakŋ mɛtjilin̰ ki se 'kɔɔɗn deb kalaŋ se ɓaaɗo 'kɔsn gaara gɔɔn̰ ki.
44002031	Taa naan̰ se ɓo, Daud se, naan̰ jeele al‑Masi se ɓaaɗo ooyga kic ɓo utu duru daan yoge tu. Taa naan̰ se ɓo naan̰ ɗeek ɔɔ: ‹Raa se rɛsin̰ te maakŋ yoge tu eyo ɔɔ ron̰ lɛ, naan̰ ɔn̰in̰ ruum te maakŋ ɓaaɗ ki eyo.›
44002032	Taa naan̰ se ɓo maam m'taaɗseni: Raa se naan̰ duroga Isa daan yoge tu ɔɔ naaje se paac j'aakin̰ga ɔɔ naan̰ se utu te kaamin̰a.
44002033	Raa uun ɓaansin̰ga ute tɔɔgin̰a maakŋ raa ki. Ɔɔ Raa Bubu se ɛɗin̰ga Nirl Salal kɛn naan̰ taaɗ ɔɔ utu kɛɗn jeege tu se. Ɔɔ Nirl se ɓo kɛn Isa ɔlin̰ ɓɔrse bɔɔy wɔɔk doje ki aan gɔɔ kɛn naase aakin̰ki ute kaamse ɔɔ 'booyin̰ki ute bise se.
44002034	Ey num ɓugjege Daud lɛ ook ɓaa te maakŋ raa ki eyo, gaŋ naan̰ taaɗ ɔɔ: Mɛljege Raa ɗeek Mɛlum ki ɔɔ: Naai se ɓaaɗo iŋg do ji daamum ki,
44002035	ɓii kalaŋ maam m'ai tɛɗi jee taamooyige paac se, naai utu kiŋg doɗe ki.
44002036	Ɔn̰ gaan Israɛlge paac 'jeel taar se: Isan naase 'tup 'tɔɔlin̰ki ro kaag ki se, naan̰ se ɓo Raa tɛɗin̰ tɛɗga Mɛljege ɔɔ naan̰ ɓo al‑Masi se.»
44002037	Kɛn jeege jaay booy taar ese se, naaɗe maakɗe tuj kasak kasak ɔɔ naaɗe tɔnd mɛtn Piɛr ute jee kaan̰ naabm Isa al‑Masige gɛn kuuy se ɔɔ: «Gɛnaajege naaje tap ɓo k'tɛɗn roje j'ɔɔ ɗi?»
44002038	Gɔtn se Piɛr tɛrlɗen ɔɔ: «'Tɛrlki maakse ɔɔ naŋa naŋa kic ɓo ɔn̰ ron̰ j'an̰ batizn ute ro Isa al‑Masi, taa Raa an̰ tɔɔl kusin̰in̰a bin jaay Raa asen bɔɔy Nirl Salal dose ki.
44002039	Taa naan̰ taaɗga taaɗ ɔɔ utu aɗe kɔl Nirl Salal dose ki, do gɛnsege tu ɔɔ do jeege tun iŋg dɔɔk te Raa ɔɔ do jeege tun dɛn kɛn Raa ute aɗeno daŋ se.»
44002040	Gɔtn se tɛr Piɛr taaɗɗenga taarge dɛna taa aɗen tɛɗn naaɗe 'tooko ɔɔ kaay kaamɗe. Naan̰ ɗeekɗen ɔɔ: «Jee duni kɛn ɓɔrse se, ɓɛrɛ, naaɗe se jee kɛn baate Raa! 'Teecki naatn maakɗe ki taa naase aki 'kɔŋ kaaja.»
44002041	Jee kɛn took uun taar Piɛr se, ɓii kɛn se sum ɓo k'batizɗe. Naaɗe se ɓaa ɓaa nakŋ jeege dupu‑mɔtɔ ɔɔ naaɗe ɓaaɗo tum do jeege tun deetn kɛn aalga kaal maakɗe do Isa al‑Masi ki se.
44002042	Jee paacn̰ kɛn aalga kaal maakɗe do Isa al‑Masi ki se, naaɗe daayum lee booy taargen jee kaan̰ naabm Isa al‑Masige lee dooyɗe ɔɔ naaɗe iŋg aan gɔɔ gɛnaagen kon̰ɗe kalaŋ ɔɔ bubɗe kalaŋ. Naaɗe lee ɔs kalaŋ ɔɔ lee eem Raa taa naapki.
44002043	Ute jee kaan̰ naabm Isa al‑Masige se, Raa tɛɗ nakŋ‑kɔɔɓge dɛna ute nakgen kɛn taaɗ tɔɔgŋ Raa. Ute nakgen jaay naaɗe tɛɗse ɔl jeege paac ɓeer Raa ki.
44002044	Ɔɔ jee kɛn aal maakɗe do Isa al‑Masi ki se, naaɗe ɔk taarɗe kalaŋ ɔɔ nakŋ paacn̰ jaay naaɗe ɔkse nig aakin̰ ute naapa.
44002045	Naaɗe dugŋ naatn ute maakŋ‑gɔtɗege ɔɔ ute nakɗege ɔɔ gursn se naaɗe nig aakin̰ ute naapa ɔɔ naŋa naŋa kic ɓo j'ɛɗin̰ nakŋ kɛn an̰ kaasn kiŋgin̰a.
44002046	Daayum ɓii‑raa naaɗe tus daan bɔɔr Ɓee Raa ki ute maakŋ kalaŋ. Naaɗe lee ɔs kalaŋ ɓee naapge tu ɔɔ gɔtn kɔsɗe ki se, naaɗe lee tɔs ute maak‑raapo ɔɔ taar ɗim tap ɓo, naaɗe ɔk maakɗe ki eyo.
44002047	Kɛn jeege jaay aakɗe naaɗe tɛɗ bin se, naaɗe jeɗe. Ɔɔ jee kɛn aal maakɗe do Isa al‑Masi ki se naaɗe tɔɔm Raa, ɔɔ te naan̰ se ɓii‑raa Mɛljege Isa al‑Masi lee aaj jeege maakŋ kusin̰ɗe ki ɔɔ daayum jeege ziiɗ do jeege tun aalga kaal maakɗe don̰ ki se.
44003001	Ɓii kalaŋ tɛgɛr aan kaaɗa mɔtɔ kɛn k'lee k'j'eem Raa jaay aas se, Piɛr ute Jan ook ɓaa daan bɔɔr Ɓee Raa ki gɛn keem Raa.
44003002	Gɔtn se k'j'uun k'ɓaano ɓaa ute gaaba kalaŋ gɔtn k'j'oojin̰ tap ɓo naan̰ k‑ruŋguyu. Gaabm se, ɓii‑raa naaɗe ɓaaɗo lee tɔl tɔndin̰ cɛɛ taa ɗoobm Ɓee Raa kɛn k'daŋin̰ taa Ɗoobm Aak Jiga se ɔɔ ɓii‑raa, naan̰ lee baay baay gɔtn jeege tun lee ɓaaɗo daan bɔɔr Ɓee Raa ki se.
44003003	Kɛn naan̰ jaay aak Piɛr ute Jan ɛndo kɛnd daan bɔɔr Ɓee Raa ki se, naan̰ baay ɗim gɔtɗe ki.
44003004	Kɛn naaɗe jaay booy taarin̰ se, gɔtn se naaɗe ɔk ɗaara ɔɔ ɔndin̰ kaama tak ɔɔ Piɛr ɗeekin̰ ɔɔ: «'Tɛrl aakjen tu!»
44003005	Gɔtn se gaabm se tɛrl aakɗe ɔɔ naan̰ saap maakin̰ ki ɔɔ kaaɗn naane naaɗe an̰ kɛɗn ɗim.
44003006	Gaŋ Piɛr ɗeekin̰ ɔɔ: «Daab ute pudda se maam m'ɔk eyo, num nakŋ maam m'ɔk se ɓo, m'aisin̰ kɛɗa. M'ɔɔ ute ro Isa al‑Masi kɛn kɔɗn Nazarɛt se, iin̰ 'lea!»
44003007	Gɔtn se naan̰ ɔkin̰ ute ji daamin̰a ɔɔ uun ɗaarin̰a ɔɔ gɔtn ese sum ɓo kaam kiricin̰a ute kaam jɛn̰ se naar sɛɛj ɗaapa.
44003008	Gɔtn se naan̰ iin̰ kirit ɔɔ ɗaara ɔɔ baag lea! Naan̰ ɛnd ute naaɗe daan bɔɔr Ɓee Raa ki, lea, taala ɔɔ tɔɔm Raa.
44003009	Jee ute dɛnɗe paac se aakin̰a kɛn naan̰ lea ɔɔ tɔɔm Raa se.
44003010	Jee se paac aak jeelin̰a naan̰ ɓo debm kɛn lee tiŋgo cɛɛ taa ɗoobm Ɓee Raa kɛn k'daŋin̰ taa Ɗoobm Aak Jiga jaay lee baayo se. Kɛn naaɗe paac jaay aak nakŋ tɛɗ ese se, nakŋ se deel doɗe ɔɔ ɔkɗen taaɗ eyo.
44003011	Gɔtn se Piɛr ute Jan naaɗe ɗaar ɗaar mɛtn daab ki ɔɔ daabm se k'daŋin̰ Daabm Salomon . Gaabm se kɔkŋ naan̰ tɔkɗe se ɔɔɗ ɔlɗen eyo. Gɔtn se jeege dɛna aan̰ ɓaaɗo ɔŋɗe taa nakŋ deel paac se ɔkɗen taaɗ eyo.
44003012	Kɛn Piɛr jaay aak jee dɛngen aan̰ ɓaaɗo gɔtɗe ki se, naan̰ ɗeekɗen ɔɔ: «Naase gaan Israɛlge, gɛn ɗi jaay gaabm ese ɔŋ lapi sum ɓo jaay naase ɔksen taaɗ ey se? Naase aakjeki bin se gɛn ɗi? Gɛn naase ki num 'saapki ɔɔki gaabm kɛn iin̰ lee se ute tɔɔgje lɔɓu, ɔɔki j'ɔk taar Raaje se ɓo ɔɔn̰ ɓo naan̰ ɔŋ lapi lɛ?
44003013	Raa gɛn bubjege Abraam, gɛn Isaka ɔɔ gɛn Yakub se, naan̰ ɓo debm kɛn nook Isan, debm tɛɗn naabin̰a, kɛn naase ɔk ɔlin̰ki kaam ji tɔɔgge tu ɔɔ ɔɔɗ undin̰ki naan Pilat ki. Ey num Pilat se, je an̰o kɔɔɗn kɔlɔ.
44003014	Naan̰ lɛ, debm salal ɔɔ debm daan ki naan Raa ki, gaŋ naase 'baatin̰ki ɔɔ 'jeki debm tɔɔl jeege se ɓo, j'asesin̰ kɔɔɗn kɔlɔ.
44003015	Num Mɛl‑kaaja tap ɓo, naase 'tɔɔlin̰ki. Gaŋ Raa se durin̰oga daan yoge tu ɔɔ naaje se j'aakin̰ga ute kaamje.
44003016	Anum gaabm naase aakin̰ki naanse ki ese se, naase paac 'jeelin̰ki. Naan̰ jaay ɔŋ lapi se ute ro Isa, taa naaje j'aalga kaal maakje don̰ ki.
44003017	«Num ɓɔrse, gɛnaamge, maam m'jeele nakŋ naase ute magalsege 'tɛɗin̰kiro se, naase 'jeel ɔkkiro te mɛtin̰ eyo.
44003018	Gaŋ taar kɛn Raa ɔlo jee taaɗo taargen teeco taarin̰ ki taaɗo se ɓo, aanga ɗoobin̰ ki kɛn ɔɔ: al‑Masi ɓaaɗoga num, utu 'dabara.
44003019	Bin se naase 'tɛrlki maakse ɔɔ 'ɓaakiro gɔtn Raa ki, taa naan̰ asen tɔɔl kusin̰se.
44003020	Bin jaay Mɛljege Raa asen kɛɗn gɔtn tɔɔl maaka ɔɔ utu aseno kɔl Isa, naan̰ ɓo al‑Masi kɛn Raa bɛɛr ɔɔɗsesin̰o.
44003021	Kɔr se, Isa kiŋg maakŋ raa ki bini 'kaan ɓii kɛn Raa 'tɔnd ɗaapm nakge paac 'tɛɗn kiji. Kɛse ɓo nakŋ kɛn jee salal kɛn taaɗo taargen teeco taar Raa ki taaɗo do dɔkin̰ se.
44003022	Ey num Musa kic taaɗoga taaɗ ɔɔ: Maakŋ gɛnaasege tu se, Mɛlse Raa utu aseno bɛɛr kɔɔɗn debm taaɗ taar teeco taar Raa ki aan gɔɔ maama, ɔɔ taar kɛn naan̰ utu asen taaɗn paac se, 'booy uunin̰ki.
44003023	Ɔɔ debm jaay baate booy kuun taarin̰ se, maakŋ jeen̰ge tu se j'an̰ kɔkŋ kutn naatn.
44003024	«Jee taaɗ taar teeco taar Raa ki paacn̰ iin̰o do Samuɛl ki ute jeegen ɓaaɗo mɛtn naan̰ ki se, taaɗoga taa nakgen kɛn ɓɔrse aanga se kici.
44003025	Gɛnaamge, naase se 'gaan jee kɛn taaɗ taar teeco taar Raa ki do dɔkin̰a ɔɔ dɔɔkŋ kɛn Raa dɔɔko ute bubsege se, dɔɔk ute naase kici. Taa naan̰ se ɓo, naan̰ taaɗ Abraam ki ɔɔ: Ute mɛtjil naai se, maam m'tɛɗn bɛɛ mɛtjil jeege tun do naaŋ ki paac.
44003026	Deet deet se Raa ɔɔɗo debm tɛɗn naabin̰ Isa se naase gaan Israɛlge tu. Naan̰ ɔlin̰o se taa asen tɛɗn bɛɛ ɔɔ bin se naŋa naŋa kic ɓo 'tɛrl naaga do nakge tun jig ey kɛn naan̰ lee tɛɗin̰ se.»
44004001	Kaaɗ kɛn Piɛr ute Jan utu taaɗ taaɗ jee dɛnge tu ɓɔrt sum ɓo, jee tɛɗn sɛrkɛ Raage tun mɛtin̰ge, magal jeegen iŋg bɔɔb Ɓee Raa ɔɔ ute Sadusegen mɛtin̰ge ɓaaɗo ɔŋɗe.
44004002	Gɔtn se naaɗe aak Jan ute Piɛr se maakɗe taarɗe doɗe ki pirin̰, taa naaɗe dooy dooy jee dɛnge ɔɔ taaɗɗen ɔɔ aan gɔɔ Raa duro Isa daan yoge tu se, jee ooyga kooy kic ɓo, naan̰ utu aɗen dur bin kici.
44004003	Gɔtn se naaɗe tɔkɗe ɔɔ ɓaa ɔmbɗe tooɗ iip daŋgay ki taa kaaɗa se ɓaaga.
44004004	Ute naan̰ se kic ɓo, jeegen booy taar Piɛr ute Jan se maakɗe ki se jeege dɛna took uun taar se ɔɔ gɔtn se jee aal maakɗe do Isa ki se ziiɗ ɓaa ɓaa nakŋ gaabge dupu‑mii.
44004005	Gaŋ mɛtbeen̰ki se, magal Yaudge ɔɔ magal taa ɓeeɗege ute jee jeel taaɗn tɔɔkŋ mɛtn Ko Taar Raage se, naaɗe tus maakŋ gɛgɛr kɛn Jeruzalɛm ki.
44004006	Maakɗe ki se gaabm kɛn k'daŋin̰ Annan se, naan̰ ɓo magal jee tɛɗn sɛrkɛ Raage tu, Kayip ute Jan ɔɔ Alekzandɛr ute jee kuuy se, naaɗe paac se jee maakŋ ɓee magal jee tɛɗn sɛrkɛ Raage tu ɔɔ naaɗe paac utu gɔtn ese kici.
44004007	Gɔtn se naaɗe ɔɔɗo Piɛr ute Jan se maakŋ daŋgay ki ɔɔ ɓaanɗeno naanɗe ki ɔɔ tɔnd mɛtɗe ɔɔ: «Gaabm se, naase ɛɗin̰ki lapi se ute ro naŋa ɔɔ tɔɔgŋ se tap ɓo, naase ɔŋin̰kiro gay?»
44004008	Gɔtn se Piɛr, kɛn Nirl Salal ɗoocga ɗooc maakin̰ se, taaɗɗen ɔɔ: «Naase magal Yaudge ute magal taa ɓee Yaudge se,
44004009	jaaki naase 'ɓaanjekiro naanse ki se gɛn tɔnd mɛtje taa gaabm kɛn k‑ruŋguy jaay ɔŋ lapi se. Ɔɔ naase 'je aki jeele ute ɗoobm gay jaay ɓo gaabm se ɔŋ lapia.
44004010	Naase jeege paac ɔɔ naasen paacn̰ gaan Israɛlge se 'jeelki ute ro Isa al‑Masi kɛn kɔɗn Nazarɛt, kɛn naase 'tup tɔɔlin̰ki ro kaag ki jaay, Raa durin̰oga daan yoge tu se, ute tɔɔgŋ Isan se ɓo, gaabm ɗaar naanse ki se ɔŋ lapia.
44004011	Taar se k'raaŋin̰ga raaŋ maakŋ Kitap ki kɛn ɔɔ: Ko kɛn naase jee kiin̰ ɓeege baatin̰ki jaay ɔɔɗ undin̰ki naatn se, naan̰ se ɓo kɛn tɛɗga ko kɛn gakŋ ɓea. Ko ara se, taaɗ te Isa.
44004012	Taa naan̰ se ɓo 'booyki m'asen taaɗa, kɛn ɛɗ kaaja se, Isa kalin̰ ki sum. Ey num, do naaŋa ute magalin̰ se, Raa ɔŋ ɔlo te nam gam kuuy kɛn 'kaajn̰ jeege eyo.»
44004013	Naan̰ kɛn se jee kɛn lee aak mɛtn taar jeege se booy taar kɛn Piɛr ute Jan jaay taaɗ ɓeer ey paac paac se, taar se ɔkɗen taaɗ eyo, gaŋ naaɗe saapm ɔŋin̰ Piɛr ute Jan se jee bin sum, ɔŋ dooy te dɛn eyo. Naɓo naaɗe jeele, naaɗe se jee leeɗoga ute Isa.
44004014	Kɛn naaɗe jaay aak gaabm kɛn ɔŋ lapi jaay ɗaar ɗaar cɛɛɗe ki se, taar ɗim kɛn naaɗe aɗen tɛrl tap ɓo ɔŋ eyo.
44004015	Gɔtn se naaɗe taaɗ ɔɔ: «Piɛr ute Jan se, k'j'ɔɔɗ k'teecɗe naatn maakŋ ɓee kɛn k'lee k'j'aak mɛtn taarge se.» Ɔɔpɗen naaɗe Yaudgen jee kaakŋ mɛtn taarge se ɓo taaɗ dɔɔk taarɗe ute naapa.
44004016	Gɔtn se naaɗe taaɗ ɔɔ: «Jee se tap ɓo j'aɗeki tɛɗn ɔɔ ɗi? Taa jee Jeruzalɛm ki paac se lɛ, booyga nakŋ‑kɔɔɓm naaɗe tɛɗ se. Ɔɔ nakŋ‑kɔɔɓm se lɛ tooɗ tal j'aki kɔŋ naaj do ki eyo.
44004017	Num naaje se k'je eyo kɛn taar se jaay 'wɔɔkŋ jeege an̰ booy paac se. Bin se j'aacɗeki kaama taa naaɗe mɔɔtn ro Isa se j'ɔn̰te taaɗin̰ nam ki.»
44004018	Gɔtn se naaɗe daŋo Piɛr ute Jan ɔɔ aacɗen kaama ɔɔ: «Naan ki se mɔɔtn ro Isa se ɔn̰te 'taaɗin̰ki nam ki ɔɔ ɔn̰te 'dooyki jeege ute mɛtn taar se!»
44004019	Gaŋ gɔtn se Piɛr ute Jan tɛrlɗen ɔɔ: «Gɛn naase ki num naan Raa ki se, kɛn gay ɓo ɗoobin̰a? K'booy kuun taar naase lɔɓu k'booy kuun taar Raa lɛ!
44004020	Ɗeer num, naaje se k'kɔŋ do eyo do nakge tun naaje j'aako ute kaamje ɔɔ k'booyo ute bije se.»
44004021	Gɔtn se Piɛr ute Jan se jee kaakŋ mɛtn taargen Yaudge se tɛr aacɗen kaama daala jaay ɓo tɔɔɗ tɔlɗe. Naaɗe ɔŋ te ɗoobm kɛn aɗen dabar eyo, taa naaɗe ɓeer ɓeer jee dɛnge tu ɔɔ do nakge tun deel se jeege paac nook Raa.
44004022	Anum gaabm kɛn Piɛr ute Jan tɛɗn nakŋ‑kɔɔɓɔ jaay naan̰ ɔŋ lapi se, naan̰ ɓaarin̰ cir si‑sɔɔ.
44004023	Kɛn Piɛr ute Jan jaay k'tɔɔɗ k'tɔlɗeno se, naaɗe ɓaaɗo ɔŋ jeeɗege ɔɔ taaɗɗen taargen kɛn magal jee tɛɗn sɛrkɛ Raa ki ute magal taa ɓee Yaudge taaɗɗeno se.
44004024	Kɛn jeeɗege se jaay booy taar Piɛr ute Jan se, naaɗe iin̰ taa tɔnd mɛtn Raa ute maakŋ kalaŋ ɗeek ɔɔ: «Raa Sidburku, naai ɓo debm aalo maakŋ raa ute do naaŋa ɔɔ baarge ɔɔ ute nakgen maakɗe ki se paac.
44004025	Ɓuli bubje Daud se, naai ɓo debm ɛɗin̰o Nirl salal ɔɔ Nirl Salal ese ɓo kɛn ɔlin̰ taaɗo ɔɔ: Jee do naaŋ ki ute mɛtjilɗege paac tap ɓo iŋg ɓo gɛn je taamooyo ɔɔ dɔɔk taarɗe kalaŋ gɛn tɛɗn nakŋ ɔs aay ey se tap ɓo, taa ɗi?
44004026	Gaarin̰gen do naaŋ ki ɗaap roɗe gɛn tɛɗn bɔɔrɔ; ɔɔ magalgen do naaŋ ki tusu taa baatn Mɛljege Raa ute gaar kɛn naan̰ bɛɛr ɔndin̰o se.
44004027	Ɗeere, taar se taar mɛt ki. Maakŋ gɛgɛr kɛn Jeruzalɛm ki se, Ɛrɔd ute Pons Pilat, tus dɔɔk taarɗe kalaŋ ute jee kɛn Yaudge ute kɛngen Yaudge eyo taa baatn Isa debm tɛɗn naabi salal kɛn naai 'bɛɛr ɔɔɗin̰o.
44004028	Bin se ute tɔɔgi se, naai uunoga doa ɔɔ naaɗe tɛɗin̰ga aan gɔɔ kɛn naai maaki jen ro ki.
44004029	Mɛlje, naai aaka kiibm kaacn̰ kɛn naaɗe iiɓ aacje naajen k'ɓulige se, ɓɔrse ɛɗjen gaab‑tɔɔgɔ taa k'taaɗn taari kic ɓo k'ɓeer eyo.
44004030	'Taaɗ tɔɔgi jeege tu, ute ro Isan debm tɛɗn naabi salal se, ɛɗ lapia jee kɔɔn̰ge tu ɔɔ 'tɛɗn nakŋ‑kɔɔɓge ute nakgen deel doa.»
44004031	Kɛn naaɗe jaay eem Raa aas se, gɔtn naaɗe tusn ro ki se naaŋa tea. Gɔtn se naaɗe paac Raa ɗoocɗe ute Nirl Salal. Ɔɔ gɔtn se naaɗe baag taaɗn taar Raa jeege tu ɓeer eyo.
44004032	Jee kɛn aal maakɗe do Isa al‑Masi ki ute dɛnɗe se, naaɗe iŋg ute maakŋ kalaŋ ɔɔ taarɗe kic ɓo kalaŋ. Maakɗe ki se nam jaay 'taaɗn ɔɔ nakŋ se gɛn maama se gɔtɔ. Num gaŋ nakŋ naaɗe ɔk paac se ɔmbin̰ taa naapki.
44004033	Ute tɔɔgŋ Raa se, jee kaan̰ naabm Isa al‑Masige se taaɗ jeege tu tap ɓo ɓeer eyo ɔɔ: «Mɛlje Isa se duroga daan yoge tu ɔɔ naaje j'aakin̰ga ute kaamje.» Gɔtn se jee Raage paac se Raa tɛɗɗenga bɛɛ dɛn aak eyo.
44004034	Maakɗe ki se nam tap ɓo ɗim daayin̰ eyo. Taa jee ɔk maakŋ‑gɔtɔ ute ɓeege se dugin̰a ɔɔ ɓaano ute gursin̰a.
44004035	Ɔɔ gursn ese se naaɗe ɓaaɗo ɛɗin̰ ji jee kaan̰ naabm Isa al‑Masige tu. Ɔɔ naŋa naŋa kic ɓo, j'ɛɗin̰ nakŋ kɛn an̰ kaasn kiŋgin̰a.
44004036	Maakɗe ki se, gaaba kalaŋ ron̰ Yusup kɛn jee kaan̰ naabm Isa al‑Masige daŋin̰ ute ro Barnabas. (Barnabas se je ɗeekŋ ɔɔ: goon ɛɗ kaay kaama jeege tu.) Naan̰ se mɛtjil gɛn Lɛbige ɔɔ naan̰ j'oojin̰ taa naaŋ Sipir ki.
44004037	Naan̰ se dugŋ ute maakŋ gɔtin̰a ɔɔ gursin̰ se, naan̰ ɓaaɗo ɛɗin̰ ji jee kaan̰ naabm Isa al‑Masige tu.
44005001	Num gaŋ maakɗe ki se, debm kuuy ron̰ Ananias ute mɛndin̰ ron̰ Sapira, naaɗe se ɔk gɔtɔ. Ɔɔ naaɗe se dɔɔk taarɗe kalaŋ ɓaa dugŋ ute gɔtɗe se naata.
44005002	Naan̰ ute mɛndin̰ se, gursn se naaɗe gaaŋ ute mɛtin̰a ɔɔ gɔtn se gaabin̰ ɓaan ute gursn ɔɔp se, ji jee kaan̰ naabm Isa al‑Masige tu.
44005003	Gɔtn se Piɛr ɗeekin̰ ɔɔ: «Ananias, gɛn ɗi jaay naai ɔn̰ Ɓubm sitange ɓaaɗo ɛnd ɗooc maak ki bin se? Kɛn 'gaaŋo mɛt kɔɔpm gursi gɔti ki se kɛse taar‑kɔɔɓm kɛn naai 'tɛɗ se tɛɗn Nirl Salal ki.
44005004	Kɛn dugin̰ te ey lɛ gɔtɔ se gɛn naai tap ey la? Ɔɔ kɛn naai jaay dugin̰ga kic num, gursin̰ se gɛn naai ey la? Kɛn ɔli jaay taaɗ taar‑kɔɔɓɔ se gɛn ɗi? Taar‑kɔɔɓm kɛn naai tɛɗin̰ se, 'tɛɗin̰ jikilimge tu eyo, gaŋ naai tɛɗin̰ Raa ki.»
44005005	Kɛn jaay Ananias booy taar se, naan̰ aal ooc ooyo ɔɔ jeegen paacn̰ jaay booy labar ese se, ɓeere ɓaa ɔkɗe tak tak.
44005006	Gɔtn se, gaan kɔɗge ɓaaɗo teelin̰ ute kala ɔɔ uun ɓaa ɔlin̰ maakŋ iiɓ ki.
44005007	Kɛn nakŋ se deel jaay ɓaa ɓaa nakŋ lɛr mɔtɔ se, mɛnd Ananias ɓaaɗo ɛnd gɔtn jee kaan̰ naabm Isa al‑Masige tu se; naɓo nakŋ kɛn aan do gaabin̰ ki se, naan̰ jeel eyo.
44005008	Gɔtn se Piɛr tɛɛsin̰ ɔɔ: «Gɔtsen naase 'dugin̰ki se, kɛse ɓo gursin̰ paac sum ne?» Mɛnda took ɔɔ: «Yɛɛ. Kɛse ɓo gursin̰a.»
44005009	Gɔtn se Piɛr tɛrlin̰ ɔɔ: «Gɛn ɗi jaay naai ute gaabi 'dɔɔkki taarse gɛn naam Nirl Raa se? 'Booyo! Jee kɛn ɔlo gaabi maakŋ iiɓ ki se aanga taa ɗoob ki. 'Booy gɔtn jɛɗe! Naaɗe utu ɓaaɗo ai ɓaa kuun kɔli naai kici.»
44005010	Gɔtn ese sum ɓo, mɛnda se naar ooc ooy naan Piɛr ki. Kɛn gaan kɔɗge jaay aan se, naaɗe ɛnd se ɔŋin̰ naan̰ ooyga ɔɔ naaɗe uun ɓaa ɔlin̰ maakŋ iiɓ ki cɛɛ gaabin̰ ki.
44005011	Gɔtn se jee egliz ki paac ute jee kuuy paac jaay booy labar ese se, naaɗe ɓeere ɓaa ɔkɗe tak tak.
44005012	Raa ɔl jee kaan̰ naabm Isa al‑Masige se tɛɗ nakŋ‑kɔɔɓge dɛna ute nakgen deel doa naan jeege tu. Naaɗe paac taarɗe kalaŋ ɔɔ lee tus mɛtn daabm Salomon ki.
44005013	Anum jee kuuy se nam tap ɓo took gɛn tum te naaɗe eyo; gaŋ jee dɛnge se lee tɔɔm jee aal maakɗe do Isa al‑Masi ki se.
44005014	Ute naan̰ se kic ɓo jeege dɛna, mɛndge ute gaabge, took aal maakɗe do Isa al‑Masi ki ɔɔ ɓaaɗo ziiɗ do jeege tun aalga kaal maakɗe do Isa al‑Masi ki se.
44005015	Taa nakŋ‑kɔɔɓgen jee kaan̰ naabm Isa al‑Masige lee tɛɗ se, ɔl jeege teecn̰no ute jee kɔɔn̰ge tuun taalɗeno do daŋalge tu ey lɛ do raagge tu; naaɗe ɓaaɗo tɔndɗen do ɗoobge tu, taa kɛn Piɛr deel deel jaay nirlin̰ deebga doɗe ki se, sɔm maakɗe ki se, nam kalaŋ utu 'kɔŋ lapia.
44005016	Gɔtn se jeegen kuuy kic ɓo dɛna kɛn iin̰o maakŋ naaŋge tun kɛn cɛɛ gɛgɛr kɛn Jeruzalɛm ki, naaɗe ɓaano ute jee kɔɔn̰ɗege ɔɔ jee kɛn ɔk kɔɔn̰ sitange. Gɔtn se naaɗe paac ɔŋ lapia.
44005017	Do nakge tun tɛɗ se, magal jee tɛɗn sɛrkɛ Raa ki ute Sadusegen ute naan̰ se, tɛɗn maak‑kilimi ro jee kaan̰ naabm Isa al‑Masige tu ɔɔ gɔtn se naaɗe iin̰ roɗe ki.
44005018	Gɔtn se naaɗe tɔk ɔmbɗen daŋgay kɛn k'lee k'tɔkŋ k'tɔl jeege.
44005019	Gaŋ maakŋ nɔɔr ki se, kɔɗn Raa ɓaaɗo tɔɔɗn ute kaam taar daŋgayge se naatn ɔɔ ɔɔɗ teecɗeno naatn ɔɔ ɗeekɗen ɔɔ:
44005020	«'Ɓaaki daan bɔɔr Ɓee Raa ki ɔɔ 'taaɗki taargen paacn̰ kɛn ɛɗ kaaja se jeege tu.»
44005021	Gɔtn se naaɗe took do taar kɔɗn Raa ki ɔɔ tanɔɔrin̰ nɔɔrin̰ sum ɓo, naaɗe ɓaa daan bɔɔr Ɓee Raa ki ɔɔ naaɗe baag dooy jeege gɔtn ese. Kɛn magal jee tɛɗn sɛrkɛ Raage tu ute jeen̰ge jaay aan gɔtn naaɗe lee aakŋ mɛtn taar jeege se, naaɗe daŋo magalgen taa ɓee Israɛlge tu ɔɔ ute jeegen lee aak mɛtn taar Yaudge se, gɔtn se naaɗe tusu ɔɔ ɔl ɔɔ k'ɓaa k'tɔɔɗo jee kaan̰ naabm Isa al‑Masige se naatn maakŋ daŋgay ki ɔɔ k'ɓaanɗeno.
44005022	Num jee kɛn j'ɔlɗe naaba taa ɓaa kaakŋ jee daŋgayge se, naaɗe aan se ɔŋɗen te eyo. Gɔtn se naaɗe ɔk tɛrl ɓaaɗo ɔŋ jee ɔlɗeno se ɔɔ taaɗɗen mɛtn taar nakgen deel se paac ɔɔ:
44005023	«Kɛn naaje jaay j'aan se, k'j'ɔŋ kaam taar daŋgayge se k'gaasin̰ga gaas ute lɛkɛrlɛ ɔɔ jee kɛn lee bɔɔb jee daŋgayge se lɛ, ɗaar ɗaar taa‑ɗoob ki. Naɓo kɛn naaje jaay k'tɔɔɗ kaam taara se, j'ɔŋ te nam maak ki eyo.»
44005024	Kɛn magal jeegen lee bɔɔb Ɓee Raa ute magal jee tɛɗn sɛrkɛ Raage tu jaay booy taar se, gɔtn se taar naaɗe 'taaɗ tap ɓo jeel eyo. Anum naaɗe tɔnd mɛtn naapa do nakge tun deel se.
44005025	Gaŋ gɔtn se deb kalaŋ iin̰o daan bɔɔr Ɓee Raa ki ɓaaɗo taaɗɗen ɔɔ: «'Booyki, ɓɛrɛ, jeegen naase tɔk ɔmbɗeki daŋgay ki se, ɓɔrse naaɗe utu daan bɔɔr Ɓee Raa ki ɔɔ ɗaar dooy dooy jeege.»
44005026	Gɔtn se magal jeegen lee bɔɔb Ɓee Raa se iin̰ ɓaa ute jeen̰ge tɔk ɓaanɗeno ute jee kaan̰ naabm Isa al‑Masige se, naɓo ute taa tɔɔg eyo, taa naaɗe ɓeer ɓeer jee dɛnge tu ɔɔ sɔm aɗen tund te ko cɛrɛ.
44005027	Kɛn jee kɛn lee bɔɔb jee daŋgay ki jaay tɔk ɓaano ute jee kaan̰ naabm Isa al‑Masige naan Yaudge tun jee kaakŋ mɛtn taarge se, gɔtn se magal debm tɛɗn sɛrkɛ Raa ki tɛɛsɗe ɔɔ:
44005028	«Naaje k'gaassen j'ɔɔ ɔn̰ten 'dooyki jeege ute ro gaabm se bin ey la? Aakki nakŋ naase 'tɛɗki se jaayo? Jeegen Jeruzalɛm ki se lɛ, naase 'taaɗ 'dɔɔɗɗekiga paac. Naase 'je aki kɔl moosn gaabm se 'kɔɔpm mindje ki.»
44005029	Gaŋ Piɛr ute jee kaan̰ naabm Isa al‑Masigen kuuy tɛrlɗen ɔɔ: «Bɛɛki num, nakŋ kɛn Raa maakin̰ jen ro ki se ɓo, j'an̰ tɛɗ jaay k'tɛɗn nakŋ kɛn jikilimge maakɗe jea.
44005030	Naase ɓo jee kɛn tup tɔɔlki Isa ro kaag ki, gaŋ Raa bubjege, durin̰oga daan yoge tu,
44005031	ɔɔ uun ɓaa ɔndin̰ga do ji daamin̰ ki, ɔɔ tɛɗin̰ naan̰ ɓo tɛɗga gaar jeege ɔɔ Debm Kaajn̰ jeege taa kɔɔɗn ɗoobo gaan Israɛlge tu gɛn tɛrl maakɗe, ɔɔ Raa aɗen tɔɔl kusin̰ɗege.
44005032	Do nakge tun deel paac se, naaje k'saaɗin̰ge ɔɔ Nirl Salal kɛn Raa ɛɗ jeege tun tookga taarin̰ se, kic ɓo saaɗa.»
44005033	Kɛn naaɗe jaay booy taar se, maakɗe taarɗe pirin̰ aan gɔɔ aki ɗoobo, ɔɔ naaɗe je aɗen tɔɔlɔ.
44005034	Num gaŋ gaaba kalaŋ naan̰ kɔɗ Parizi, naan̰ maakŋ Yaudge tun jee kaakŋ mɛtn taarge se kici ɔɔ naan̰ se ron̰ Gamaliɛl. Naan̰ se debm jeel taaɗ tɔɔkŋ mɛtn Ko Taar Raa gɛn Yaudge ɔɔ gaan Israɛlge paac aalin̰ maak ki. Naan̰ iin̰ ɗaar naan jeege tun se ɔɔ taaɗɗen ɔɔ: «Jee se, ɔɔɗɗeki naatn jaayo.»
44005035	Kɛn jee kaan̰ naabm Isa al‑Masige jaay j'ɔɔɗ k'teecɗen naatn sum se, naan̰ taaɗɗen ɔɔ: «Naase gɛnaamgen gaan Israɛlge, ɔndki kɔndɔ do nakge tun naase 'je aki tɛɗn do jeege tun ese.
44005036	'Jeelki, gɔɔr gɔɔr ara sum ɓo, gaaba kalaŋ k'daŋin̰ Tedas. Naan̰ se tɛɗ ron̰ aan gɔɔ debm k'jeel jeel gɔtin̰a ɔl gaabge ɓaa ɓaa nakŋ kaar‑sɔɔ se ɓaa mɛtin̰ ki. Gɔtn k'tɔɔlin̰ sum se, gaabgen mɛtin̰ ki se aan̰ wɔɔkɔ ɔɔ naabɗe se lɛ ɗaara.
44005037	Tɛr kaaɗ kɛn magal jee taa naaŋ Rɔm ki jaay iin̰ taa mɛɗn jeege se, naan̰ kɛn se, gaaba kalaŋ kɔɗ Galile k'daŋin̰ Judas se, naan̰ kic tɛɗ jeege dɛna ɓaa mɛtin̰ ki. Kɛn naan̰ jaay k'tɔɔlin̰ se, jee mɛtn naan̰ ki se kic ɓo aan̰ wɔɔkɔ.
44005038	Ɓɔrse, maam m'je m'asen taaɗa: ɔɔɗki dose dɔkɔ ro jeege tun ese, ɔn̰ɗeki naaɗe ɓaa. Kɛn nakŋ naaɗe tɛɗ se jaay gɛn jikilimge sum lɛ, utu 'ɗaar kalin̰ ki.
44005039	Num, kɛn nakŋ naaɗe tɛɗ se jaay gɛn Raa lɛ, naase an̰ki kɔŋ ɗaar eyo! Ɔndki kɔndɔ, sɔm ɓaa naase aki tɛɗn jee taamooy Raage!» Gɔtn se naaɗe took uun taarin̰a.
44005040	Naaɗe ɔl k'daŋ k'ɓaano ute jee kaan̰ naabm Isa al‑Masige se ɔɔ gɔtn se naaɗe ɔl j'ɔndɗen ute mɛɛjɛ ɔɔ gaasɗe ɔɔ j'ɔn̰te taaɗn ro Isa al‑Masi se nam ki, ɔɔ bin jaay ɓo naaɗe tɔɔɗ tɔlɗe.
44005041	Kɛn jee kaan̰ naabm Isa al‑Masige jaay teeco gɔtn ese se, maakɗe‑raap sakan̰ taa Raa se ɔŋɗe naaɗe se jee an̰ kaasin̰ gɛn dabar taa Isa.
44005042	Ute naan̰ se kic ɓo, ɓii‑raa daan bɔɔr Ɓee Raa ki ɔɔ maakŋ ɓeege tu se, naaɗe daayum lee dooy jeege ɔɔ taaɗɗen Labar Jigan gɛn Isa se jeege tu. Ɔɔ jeege se, naaɗe lee taaɗɗen ɔɔ: Isa se ɓo, al‑Masi.
44006001	Anum kaaɗ kɛn se jee aalga maakɗe do Isa al‑Masi ki se ziiɗ tɛɗ dɛna, ɓaa ute naanɗe. Num gaŋ maakɗe ki se, Yaudgen taaɗ taar Grɛk se taaɗ naaŋ ki ro Yaudge tun taaɗ taar naaŋɗe mala se. Taa aanga gɔtn k'nigŋ naka mɛnd‑daayge tu se, mɛnd‑daaygen taaɗ taar Grɛk se, k'lee k'dirigɗe dirigi.
44006002	Gɔtn se jee kaan̰ naabm Isa al‑Masigen sik‑kaar‑di se, daŋ tus jee aalga kaal maakɗe do Isa al‑Masi ki se paac ɔɔ ɗeekɗen ɔɔ: «Naaje se j'kɔŋ kɔn̰ gɛn taaɗn taar Raa jeege tu jaay ɓo k'ɓaa lee nigŋ nakŋ kɔsɔ jeege tu eyo.
44006003	Taa naan̰ se gɛnaamge, maakse ki se 'bɛɛr 'tɔɔɗki gaabge cili kɛn jeege aalɗe maak ki ɔɔ maakɗe ɗooc te Nirl Salal ɔɔ jee jeel‑taara. Bin se naaje jee kaan̰ naabm Isa al‑Masige se, naabm se j'aɗesin̰ kɔn̰ kaam jiɗe.
44006004	Ɔɔ naaje se lɛ j'kɔn̰ roje paac gɛn keem Raa ɔɔ gɛn taaɗn taar Raa jeege tu.»
44006005	Jee aalga kaal maakɗe do Isa al‑Masi ki kɛn tus gɔtn ese paac se, took do taarɗe ki se. Gɔtn se jaay naaɗe bɛɛr ɔɔɗ Etien; naan̰ se debm kɛn aal maakin̰ paac do Raa ki ɔɔ maakin̰ ɗooc ute Nirl Salal. Naaɗe bɛɛr tɔɔɗo Pilip, Prokor, Nikanor, Timon, Parmenas ɔɔ Nikolas kɛn kɔɗ Antiɔs kɛn tɛɗga ron̰ kɔɗ Yaudge se kici.
44006006	Jee tus gɔtn ese ɓaano ute jeegen k'bɛɛr k'tɔɔɗɗen cili se naan jee kaan̰ naabm Isa al‑Masige tu ɔɔ naaɗe eemɗen Raa ɔɔ tɔndɗen jiɗege doɗe ki.
44006007	Naan̰ kɛn se, jee aalga kaal maakɗe do Isa al‑Masi ki se, taaɗ wɔɔk taar Raa se jeege tu. Ɔɔ jee kɛn jaay aalga kaal maakɗe do Isa al‑Masi ki se ziiɗ tɛɗ dɛna maakŋ gɛgɛr kɛn Jeruzalɛm ki. Gɔtn se, jee tɛɗn sɛrkɛ Raage tu se kic dɛna ɓaaɗo took aal maakɗe do Isa al‑Masi ki.
44006008	Etien se, Raa tɛɗin̰ga bɛɛn̰a ɔɔ ɛɗin̰ga tɔɔgɔ gɛn tɛɗn nakgen deel doa ute nakŋ‑kɔɔɓgen magal magala naan jeege tu.
44006009	Gaŋ do nakge tun naan̰ tɛɗ se ɓii kalaŋ Yaudgen iin̰o gɛgɛr kɛn Sirɛn ki ute kɛngen iin̰o gɛgɛr Alekzandri ki, naaɗe lee tus tus maakŋ ɓee kɛn Yaudge lee tusn maak ki se. Ɓee se k'daŋin̰ Ɓee Yaudgen j'ɔɔɗɗen̰ga kɔɔɗ doɗe maakŋ ɓul ki ɔɔ naaɗe lee tum ute Yaudgen iin̰o taa naaŋ Silisi ki ute gɛn Azi ki. Gɔtn se naaɗen jee gɔtɔ kaam sɔɔ se paac baag naajn̰ ute Etien,
44006010	ɔɔ taar jaay Nirl Salal ɔlin̰ naan̰ taaɗɗen se, taar naaɗe 'kɔŋ jaay an̰ tɛrl tap ɓo, naaɗe ɔŋ eyo, taa jeel‑taar Etien se, Nirl Salal ɓo ɛɗin̰.
44006011	Aan gɔɔ taar naaɗe an̰ tɛrl kic ɓo ɔŋ ey se, gɔtn se naaɗe goon̰ ɓaa rɛjo jee taar‑kɔɔɓge ɔɔ naaɗe paac ɓaaɗo taaɗ ɔɔ: «Naaje se k'booyga te bije taar kɛn jaay Etien lee taaɗ taar iŋg kus ro Musa ki ɔɔ ro Raa ki se.»
44006012	Gɔtn se naaɗe ɔɔs mɛtn jeege dɛna, mɛtn magal taa ɓee Yaudge ute mɛtn jee jeel taaɗn tɔɔkŋ mɛtn Ko Taar Raage tu ɔɔ naaɗe ɓaaɗo ɔkin̰a ɔɔ ɓaansin̰ naan Yaudge tun jee kaakŋ mɛtn taarge.
44006013	Gɔtn se naaɗe taaɗ taar‑kɔɔɓɔ ro Etien ki daala ɔɔ: «Aakki gaabm ɗaar se, naan̰ ɓo debm kɛn lee taaɗ taargen iŋg kus ro Ɓee Raa ki ɔɔ ro Ko Taar kɛn Raa ɛɗo Musa ki.»
44006014	Naaɗe taaɗ ɔɔ: «Naaje se k'booyga booy ute bije kɛn naan̰ ɗeek ɔɔ Isan kɔɗ Nazarɛt se utu an tɔɔkŋ ute Ɓee Raa se naata ɔɔ ro nakge tun Musa dooyjeki se lɛ, naan̰ utu an̰ tɛrl 'tɛɗn kuuy.»
44006015	Kɛn jee paacn̰ iŋg maakŋ ɓee kɛn Yaudge lee aakŋ mɛtn taarge se, naaɗe paac ɔnd kaamɗe ten̰en̰ Etien ki ɔɔ naaɗe aak daan kaamin̰ se tec aan gɔɔ daan kaam kɔɗn Raa.
44007001	Gɔtn se magal debm tɛɗn sɛrkɛ Raa ki tɔnd mɛtin̰ ɔɔ: «Taar k'taaɗ roi ki se, mɛt ki ne?»
44007002	Etien tɛrlɗen ɔɔ: «Bubumge ute gɛnaamge, uɗki bi jiga do taar kɛn m'asen taaɗ se. Kaaɗ kɛn Abraam utu iŋg kiŋg taa naaŋ kɛn Mɛzapotami ki se, naan̰ kɛn se naan̰ taaɗ te taa ɗɛɛtn gɛgɛr kɛn Aran ki ey ɓɔrtɔ, gɔtn se ɓo Raa te magalin̰ teec naanin̰ ki,
44007003	naan̰ ɗeekin̰ ɔɔ: Iin̰ ɔn̰ naaŋi ute taasige ɔɔ 'ɓaa taa naaŋ kɛn maam m'ai taaɗa.
44007004	Gɔtn se Abraam iin̰ ɔn̰ taa naaŋ Kaldege ɔɔ ɓaa iŋg Aran ki. Kɛn bubin̰ jaay ooy se, Raa ɗeekin̰ ɔɔ: ‹Iin̰ ɔn̰ gɔtn ese,› ɔɔ naan̰ iin̰ ɓaa iŋg taa naaŋ kɛn ɓɔrse naase utu iŋgki maak ki se.
44007005	Kɛn naan̰ jaay aan gɔtn ese, Raa taaɗin̰ ɔɔ utu an̰ kɛɗn taa naaŋ ese ɔɔ naaŋ se 'kɔɔpm mɛtjilin̰ ki. Gaŋ kaaɗ kɛn se gɔtɔ cɔkɔ kic ɓo, Raa ɛɗin̰ te eyo ɔɔ gɔtn naan̰ an kɔsn mɛtin̰ kic ɓo gɔtɔ. Tɛr naan̰ kɛn se, Abraam goono kic ɓo ɔk eyo.
44007006	Raa taaɗin̰ ɔɔ: Mɛtjilin̰ se utu ɓaa kiŋg taa naaŋ jeege tu ɔɔ jee se utu aɗen tɛɗn ɓulu ɔɔ aɗen dabar gɛn ɓaara kaar‑sɔɔ.
44007007	Gaŋ jeegen utu aɗen tɛɗn ɓulu se, Raa ɗeek ɔɔ: Jee se, maam m'utu m'aɗen kɔjn̰ bɔɔrɔ doɗe ki ɔɔ kɛn nakgen se jaay deelga num, mɛtjili se utu aɗe teecn̰ maakŋ naaŋ kɛn se ɔɔ utu aɗe ɓaa am lee keem gɔtn ara.
44007008	Gɔtn se Raa dɔɔk ute Abraam taaɗin̰ ɔɔ n̰'ɔj pɔndɔ. Bin ɓo Abraam oojn̰ goonin̰ Isaka ɔɔ kɛn Isaka jaay j'oojin̰ ɔk ɓii marta se, naan̰ ɔjin̰ pɔndɔ. Ɔɔ Isaka kic ɓo ɔjn̰ pɔndɔ goonin̰ Yakub ki ɔɔ Yakub tɔj pɔndɔ gɛnin̰ge tun gaabgen sik‑kaar‑dio. Naaɗe se ɓo ɓugjege.
44007009	«Gɔtn se ɓugjege se tɛɗ maak‑kilimi ro gɛnaaɗe Yusup ki ɔɔ naaɗe ɔk ɓaa dugin̰ ji jeege tu ɔɔ jee se uun ɓaansin̰ Masar ki. Gaŋ Raa se utu te naan̰a,
44007010	ɔɔ naan̰ ɔɔɗin̰ naatn maakŋ nakge tun ɔɔn̰ kɛn aan don̰ ki se paac. Naan̰ ɛɗin̰ jeel‑taara ɔɔ tɛɗin̰ tɛɗ debm mɛtɛkɛ ɔɔ Gaar magal gɛn Masar se aakin̰ se tɔɔlin̰. Taa naan̰ se ɓo, naan̰ ɔndin̰ magala taa naaŋ Masar ki ɔɔ ɔn̰in̰ ɓeen̰ paac kaam jin̰a.
44007011	Gaŋ cɔkɔ se, ɓo ɛnd taa naaŋ kɛn Masar ute magalin̰a ɔɔ maakŋ taa naaŋ Kanan ki kici. Ɓo se tɔɔl dabar jeege dɛna ɔɔ ɓugjege se je nakŋ kɔsɔ kic ɓo ɔŋ eyo.
44007012	Kɛn Yakub jaay booy j'ɔɔ nakŋ kɔsɔ utu Masar ki se, deet se naan̰ ɔl ɓugjege gɛn ɓaa dugŋ nakŋ kɔsɔ.
44007013	Tɛr naan̰ ɔlɗen gɛn k‑dige ɔɔ naan̰ kɛn se, Yusup tɛɗ gɛnaan̰ge aak jeelin̰a ɔɔ gɔtn se sum ɓo, k'ɓaa k'taaɗ mɛtjil Yusup se Gaar magal kɛn taa naaŋ Masar ki se.
44007014	Yusup ɔl daŋo bubin̰ Yakub kɛn iŋg taa naaŋ Kanan ki ɔɔ naan̰ ɓaaɗo ute jeen̰gen maakŋ ɓeen̰ ki paac, ɔɔ naaɗe paac se jeege sik‑cili‑kaar‑mii.
44007015	«Kɛn Yakub jaay booy se, naan̰ iin̰ ɓaa ute jee maakŋ ɓeen̰ ki paac taa naaŋ Masar ki. Naan̰ ute ɓugjege se, naaɗe tiŋg gɔtn ese bini ooy maak ki.
44007016	Yoɗege se, naaɗe tɔs ɓaanɗen gɛgɛr kɛn Sicem ki ɔɔ ɓaa tɔlɗen maakŋ iiɓ kɛn Abraam dugin̰ ji gaan Omorge tu ute pudda taa naaŋ Sicem ki se.
44007017	«Aan gɔɔ kaaɗn taar kɛn Raa taaɗ Abraam ki aan kaan ɗoobin̰ ki se, jeejegen iŋg taa naaŋ Masar ki se, dir ziiɗ tɛɗga dɛna.
44007018	Naaɗe tiŋg bini aan do gaar kɛn kuuy gɛn Masar kɛn jeel Yusup eyo.
44007019	Gaar se, naan̰ deb pitini ɔɔ dɛrlo jeejege. Naan̰ dabarɗeno ɔɔ tɛɗɗen utu taa tɔɔgɔ ɔɔ ɔlɗen naaɗe bini ɔn̰ gɛnɗege naatn taa 'kooyo.
44007020	«Kaaɗ kɛn se ɓo, j'oojn̰ Musa. Naan̰ se goon aak bɛɛ kɛn tɔɔl Raa ki. Naan̰ tiŋg ɓee bubin̰ ki se laapa mɔtɔ.
44007021	Kɛn bubin̰ ute kon̰ jaay ɓaa ɔndin̰o naatn ɔɔ rɛsin̰o se, gɔtn se goon Gaar magal Masar ki kɛn mɛnda se, ɓaa ɔŋin̰a. Naan̰ uun ɓaansin̰ ɓeen̰ ki ɔɔ ɔkin̰ kaaɗin̰ ki aan gɔɔ goonin̰ mala.
44007022	Musa k'dooyin̰ ute nakgen jee Masar ki jeel paac se, ɔɔ naan̰ tɛɗ debm jeel‑taara ɔɔ jeel tɛɗn nakgen jiga jiga.
44007023	«Kɛn Musa jaay ɓaarin̰ aas si‑sɔɔ se, naan̰ uun doa gɛn ɓaa kaakŋ gɛnaan̰gen, gaan Israɛlge.
44007024	Kɛn naan̰ jaay iin̰ ɓaa kaakŋ gɛnaan̰gen gaan Israɛlge se, naan̰ ɔŋ kɔɗ Masar dabar dabar gɛnaan̰ kɔɗn Israɛl. Gɔtn se naan̰ ɓaan̰o naaka, oocin̰ mɛtin̰a ɔɔ tɔnd tɔɔl ute kɔɗn Masar se.
44007025	Bin se Musa saap ɔɔ tɛɗn bin sum ɓo, gɛnaan̰gen gaan Israɛlge se 'jeele, naan̰ se Raa ɓo ɔlin̰o taa aɗen kɔɔɗn doɗe. Num gaŋ naaɗe se ɔŋ jeel ɔk te mɛtin̰ eyo.
44007026	Mɛtbeen̰ki se, naan̰ ɔŋ gɛnaan̰gen gaan Israɛlge dio tɛɗ tɛɗ taara ute naapa. Gɔtn se naan̰ je aɗen tɛɗn num naaɗe kɔkŋ taasa ute naapa ɗeekɗen ɔɔ: ‹Mɛɗumge, naase lɛ 'gɛnaa naapge, num gɛn ɗi jaay naase 'tɛɗki taara ute naapa se?›
44007027	Num gaŋ debm kɛn dabar dabar debin̰ se ɔt ɔl Musa naatn ɔɔ ɗeekin̰ ɔɔ: ‹Naai se, kɛn ɔndi magala gɛn kɔjn̰ bɔɔrɔ doje ki tap ɓo, naŋa?
44007028	Lɔ naai 'je am tɔɔl aan gɔɔ kɛn tɛrko naai 'tɔɔlo kɔɗ Masar se lɛ?›
44007029	Kɛn Musa jaay booy taar se, naan̰ ɓeere ɔkin̰a ɔɔ naan̰ iin̰ aan̰ ɓaa iŋg taa naaŋ Madian ki aan gɔɔ cɛkɛ. Ɔɔ gɔtn naane se ɓo, naan̰ toojo gaangen gaabge dio.
44007030	«Kɛn naan̰ jaay tiŋg aas ɓaara si‑sɔɔ se, ɓii kalaŋ naan̰ iin̰ ɓaa do kɔɗ‑ɓaar cɛɛ ko kɛn k'daŋin̰ Sinai ɔɔ gɔtn se Raa teecin̰ naanin̰ ki aan gɔɔ kɔɗn Raa ɔɔ naan̰ aakin̰ se aan gɔɔ rɔɔn̰ pooɗo ɔk kɔk maakŋ ji kaag ki.
44007031	«Kɛn Musa jaay aak rɔɔn̰ pooɗo ɔk maakŋ ji kaag ki ɔɔ ji kaag se ɔs ey se, naan̰ aak se ɔkin̰ taaɗ eyo. Gɔtn se naan̰ iiko gɔɔrɔ taa an̰ kaakŋ kɔkɔ. Gaŋ naan̰ booy mind Mɛljege Raa kɛn taaɗin̰ ɔɔ:
44007032	Maam ɓo m'Raa gɛn ɓugi, Abraam, Isaka ɔɔ Yakub. Gɔtn se, naan̰ nirlin̰ teece ɔɔ rɔɔn̰ pooɗn kɛn ɔk kɔk maakŋ ji kaag ki se kic ɓo, naan̰ je an̰ kaak eyo.
44007033	Gɔtn se Mɛljege Raa ɗeekin̰ ɔɔ: 'Tɔɔɗn ute saai jɛi ki se naatn, taa gɔtn naai 'ɗaar se, naan̰ gɔtn salal.
44007034	Ɗeere, kɔɔɗn yɛɛɓm jeemge jaay lee ɔɔɗ yɛɛɓɗe Masar ki se, maam m'aakga ɔɔ daayɗen naaɗe iŋg daay ɗɛs ɗɛs se kic ɓo, maam m'booyga. Ɔɔ m'bɔɔy m'ɓaaɗo se taa m'je m'aɗen kɔɔɗn doɗe. Ɔɔ ɓɔrse naai iin̰ ɓaaɗo, maam m'je m'ai kɔli taa naaŋ Masar ki.»
44007035	Tɛr Etien taaɗɗen daala ɔɔ: «Musan kɛn gaan Israɛlge ɔɔɗ undin̰ jaay ɗeekin̰ ɔɔ: Naai se kɛn ɔndi magal gɛn kɔjn̰ bɔɔrɔ doje ki tap ɓo naŋa? Naan̰ se ɓo kɛn Raa ute ɗoobm kɔɗn Raa teecin̰o naanin̰ ki maakŋ ji kaag ki se ɓo, kɛn tɛɗga magalɗe ɔɔ debm kɔɔɗn doɗe.
44007036	Musan ese ɓo ɔɔɗɗen naatn taa naaŋ Masarge tu ute nakŋ‑kɔɔɓge ɔɔ ute nakgen deel do kɛn naan̰ tɛɗo. Tɛr naan̰ tɛɗo nakŋ‑kɔɔɓge kaaɗ kɛn naan̰ gaaŋɗeno Baar Aace ute kɛn naaɗe tiŋgo do kɔɗ‑ɓaar ki ɓaara si‑sɔɔ se kici.
44007037	Musan ese ɓo kɛn tɛr taaɗo gaan Israɛlge tu daala ɔɔ: Raa utu aseno bɛɛr kɔɔɗn maakŋ gɛnaasege tu se, deb kalaŋ kɛn utu 'tɛɗn debm taaɗ taar teeco taar Raa ki aan gɔɔ maama.
44007038	Musan se ɓo, kaaɗ kɛn gaan Israɛlge tus do kɔɗ‑ɓaar ki se, debm kɛn ɗaar daan ɓugjege tu ute kɔɗn Raa kɛn ɗaar taaɗin̰ do ko kɛn Sinai ki. Naan̰ ɓo debm kɛn Raa taaɗin̰o taargen ɛɗ kaaja jaay naan̰ ɓaaɗo taaɗjesin̰ki se.
44007039	Num gaŋ ɓugjege se baate tookŋ kuun taarin̰a, ɔɔ naaɗe ɔɔɗ undin̰a. Ɔɔ maakŋ maak‑saapɗe ki se, naaɗe je kɔkŋ tɛrl Masar ki.
44007040	Gɔtn se naaɗe taaɗ Aarun ki ɔɔ: 'Tɛɗjeki raagen kɛn 'lee naanjege tu taa Musan kɛn ɔɔɗjekiro naatn maakŋ taa naaŋ Masar ki se lɛ, ɗim jaay aanin̰ don̰ ki se, naaje j'ɔndki te mɛtin̰ eyo.
44007041	Kaaɗ kɛn se, naaɗe ɔɔy ɗaap naka tec aan gɔɔ goon maraŋa. Naaɗe ɓaaɗo tɔjin̰ sɛrkɛ naanin̰ ki ɔɔ nakŋ naaɗe tɛɗin̰ ute jiɗen ese ɓo, naaɗe den̰ ute maak‑raapo aan gɔɔ raaɗe.
44007042	Gɔtn se, Raa tɛrlɗen naaga ɔɔ rɛs ɔn̰ɗen naaɗe lee eem nakgen Raa tɔndɗen maakŋ raa ki gɛn wɔɔr gɔtɔ se. Kɛse aan ɗoobin̰ ki aan gɔɔ taar kɛn k'raaŋin̰ maakŋ Kitapm gɛn jeege tun taaɗ taar teeco taar Raa ki kɛn ɔɔ: Gaan Israɛlge, daagen naase 'tɔjkiro sɛrkɛ maakŋ ɓaarge tun si‑sɔɔ do kɔɗ‑ɓaar ki se, naase 'tɔjin̰kiro maam ki ne?
44007043	Gɔtɔ! Naase 'lee 'tuunkiro ɓee maragsen k'daŋin̰ Mɔlɔk ɔɔ 'lee 'tuunkiro nakŋ kɛn tec aan gɔɔ k‑diji gɛn maragsen k'daŋin̰ Rapan; nakgen kɛn naase 'tɛɗin̰ki ute jisegen se ɓo tɛɗsenga raasegen naase 'lee ɛrgki naanɗe ki. Taa naan̰ se ɓo, maam m'utu m'asen tuur kɔl naan taa naaŋ Babilon ki naane.»
44007044	Tɛr Etien taaɗ ɔɔ: «Kɛn ɓugjege tiŋgo do kɔɗ‑ɓaar ki se, naaɗe ɔk kɔrɔr gɔtn kɛn naaɗe lee dɔɔɗn ute Raa. Kɔrɔr se Musa ɗaapin̰ aan gɔɔ kɛn Raa taaɗin̰o ɔɔ naan̰ tɛɗin̰ tec aan gɔɔ kɛn naan̰ aako gɔtn Raa ki se ra ra.
44007045	Gaŋ ɓugjege se, ɓee se naaɗe ɔn̰in̰ gɛnɗege tu ɔɔ gɛnɗege se ɓee se naaɗe tuun ɓaan ute naaɗe ɔɔ kaaɗ kɛn se Jɔsuɛ ɓo naanɗe. Naaɗe ɛnd maakŋ naaŋ kɛn mɛlin̰ge Raa tuurɗe naatn ɔɔ ɔlɗen naaɗe cirɗe. Ɓee se iŋg daanɗe ki bini aan do Gaar Daud ki.
44007046	Raa se maakin̰ raap do Daud ki ɔɔ Daud se tɔnd mɛtn Raa ɔɔ n̰'an̰ kɔn̰in̰ naan̰ an̰ kɔɓm ɓee naan̰ Raa gɛn Yakub se.
44007047	Num gaŋ ɓee ese se goonin̰ Salomon ɓo ɓaaɗo iin̰in̰a.
44007048	Gaŋ Raa Taaro se ɓeegen kɛn jikilimge ɓo ɔɓ te jiɗe se, naan̰ iŋg maak ki eyo. Aan gɔɔ taar kɛn Raa taaɗo maakŋ Kitapm debm taaɗ taar teeco taar Raa ki, kɛn ɔɔ:
44007049	Maakŋ raa se gɔtn kɛn maam m'iŋg m'ɔsn gaara ɔɔ do naaŋa lɛ gɔtn tɔɔbm jɛma. Ɓee naase amki kɔɓ tap ɓo ɓee tec ɔɔ ɗi? Ɔɔ gɔtn jaay am kaasn m'an jamak ɓo gayo?
44007050	Nakgen ɓaa se paac se, maam ɓo m'tɛɗin̰ ute jim ey la?»
44007051	Tɛr Etien taaɗɗen daala ɔɔ: «Naase lɛ jee naajn̰ taarge ɔɔ bi se lɛ booy taar eyo ɔɔ maakse lɛ, mɔŋgɔ. Naase lɛ 'tecki bubsege ɔɔ taar Nirl Salal taaɗsen lɛ, naase 'tookki do ki eyo.
44007052	Jeegen taaɗo taar teeco taar Raa ki do dɔkin̰ se, ɓugsege lee dabarɗenoga. Naaɗe tɔɔlo jee kɛn taaɗo ɓii kaan al‑Masi Debm Daan ki se. Kɛn naan̰ jaay aan se, naase ɔɔɗ undin̰ki ɔɔ ɔk tɔɔlin̰ki.
44007053	Raa taaɗseno Ko Taar kɛn naan̰ ɛɗo Musa ki se utu ɗoobm kɔɗn Raage, num gaŋ Ko Taarin̰ se naase 'took iŋgki te do ki eyo.»
44007054	Kɛn Yaudgen jee kaakŋ mɛtn taarge jaay booy taar Etien taaɗ bin se, maakɗe taarɗe pirin̰ aan gɔɔ dɔɔbɔ. Gɔtn se naaɗe dɔɔn̰ taarɗege ɔɔ iin̰ ro Etien ki.
44007055	Gaŋ Etien, kɛn maakin̰ ɗooc te Nirl Salal se, uun kaamin̰ aak maakŋ raa ki ten̰in̰ ɔɔ naan̰ aak nookŋ Raa wɔɔr gɔtɔ kɛlɛŋ ɔɔ aak Isa ɗaar ɗaar do ji daam Raa ki.
44007056	Naan̰ ɗeekɗen ɔɔ: «'Booyki! Maam m'aak maakŋ raa ɔɔɗ waŋ ɔɔ m'aak Goon Deba se ɗaar ɗaar do ji daam Raa ki.»
44007057	Kɛn naaɗe jaay booy taar se, gɔtn se naaɗe tɔɔɗ tɔɔy makɔn̰ɔ ɔɔ turum biɗege. Tɛr naaɗe iin̰ taa naapm paac ɓaaɗo oocin̰a.
44007058	Gɔtn se, naaɗe ɔk teecn̰sin̰ naatn maakŋ gɛgɛr kɛn se ɔɔ baagin̰ tund te koa taa an̰ tɔɔlɔ. Jeegen saaɗge se tɔɔɗ kal magalɗege ɔɔ ɓaaɗo ɔmbin̰ mɛtn jɛ goon kɔɗ ki kalaŋ k'daŋin̰ Sɔl.
44007059	Ɔɔ kaaɗ kɛn naaɗe ɗaar tundin̰ tund te ko se, Etien taaɗ ɔɔ: «Mɛlum Isa, kom se ɔkin̰ kaam ji.»
44007060	Gɔtn se naan̰ ɛrg naaŋ ki ɔɔ ɔɔɗ ɔɔy makɔn̰ɔ ɔɔ: «Mɛluma, kusin̰ naaɗe tɛɗ rom ki se, 'tɛɗɗen kalɗɛ.» Kɛn Etien jaay taaɗ taar se aas sum ɓo, gɔtn se naan̰ ooyo.
44008001	Sɔl took do taar jeege tun tɔɔl Etien se. Ɓii kɛn se sum ɓo, eglizn maakŋ gɛgɛr kɛn Jeruzalɛm ki se, k'baagɗen dabar dɛna. Jee Raagen paacn̰ gɔtn ese se aan̰ wɔɔk ɓaa taa naaŋ gɛn Jude ki ute gɛn Samari ki ɔɔ ɔɔp jee kaan̰ naabm Isa al‑Masige sum ɓo Jeruzalɛm ki.
44008002	Jee kɛn ɔk taar Raa ɔɔn̰ se, kɛn naaɗe jaay ɓaa duubo Etien se, naaɗe tɔɔy dɔɔk taara ɔn̰ eyo.
44008003	Gaŋ Sɔl se je eglizn kɛn Jeruzalɛm ki se 'tɛɗn gɔtɔ. Naan̰ ɓaa ɓee ute ɓea tɔko mɛndge ute gaabgen aalga kaal maakɗe do Isa al‑Masi ki se ɔɔ ɓaaɗo ɔmbɗen daŋgay ki.
44008004	Jeegen wɔɔk se, naaɗe ɓaa lee maakŋ naaŋge tun kaam ara kaam ara ɔɔ naaɗe taaɗ Labar Jiga gɛn Isa se jeege tu.
44008005	Kɛn Pilip jaay bɔɔy aan maakŋ gɛgɛr kɛn kalaŋ bini taa naaŋ Samari ki se, naan̰ ɓaa taaɗɗen taar gɛn al‑Masi se jeege tu.
44008006	Jee dɛn se paac taa naapki took uun taar Pilip, taa naaɗe booyga maan nakŋ‑kɔɔɓm kɛn naan̰ lee tɛɗ se ɔɔ naaɗe mala kic aakin̰ga ute kaamɗe.
44008007	Gɔtn se sitange dɛna teec ro jeege tu ɔɔ kɛn naaɗe teec teec se tɔɔɗ tɔɔy makɔn̰ɔ ɔɔ jee kɔɔn̰ sitange se ɔŋ lapia. Gɔtn se jee k‑ruŋguyge ute jee cɛkɛɗge dɛna ɔŋ lapia kici.
44008008	Taa naan̰ se ɓo, jee kɛn maakŋ gɛgɛr kɛn ese se, maakɗe raap dɛn aak eyo.
44008009	Kaaɗ kɛn se gaaba kalaŋ utu tiŋg maakŋ gɛgɛr kɛn ese tap ɔɔ gaabm se ron̰ Simon. Naan̰ se, do dɔkin̰ tap ɓo naan̰ debm kɔrɗɔ ɔɔ iin̰ga num tɛɗ nakgen kɛn jee Samari ki aak kic ɔkɗen taaɗ eyo. Naan̰ tɛɗ ron̰ aan gɔɔ debm k'jeel jeel gɔtin̰a.
44008010	Ɔnd do gaange tun sɛɛmɛ bini aan do jee magalge tu se, naaɗe paac aalin̰ maak ki. Naaɗe ɗeek ɔɔ: «Gaabm se ɓo tɔɔgŋ Raa mala kɛn k'daŋin̰ Tɔɔgŋ Magal se .»
44008011	Simon jaay baag tɛɗn kɔrɗin̰ sum se, daanin̰ dɔkga. Ute kɔrɗin̰ se, naan̰ iin̰ga num tɛɗɗen nakŋ‑kɔɔɓge ɔɔ kɛn naaɗe aak tap ɓo ɔkɗen taaɗ eyo ɔɔ tɛɗ jeege paac aalin̰ maak ki.
44008012	Num kɛn naaɗe booy taar Pilipm taaɗɗen mɛtn taar gɛn Gaar Raa ɔɔ taar gɛn Isa al‑Masi se, gɔtn se mɛndge ute gaabge took uun taarin̰a ɔɔ naan̰ batizɗe.
44008013	Gɔtn se Simon kic ɓo took aal maakin̰ do Isa al‑Masi ki ɔɔ naan̰ kic k'batizin̰a ɔɔ gɔtn se, naan̰ ɔk mɛtn Pilip tɛc. Kɛn naan̰ jaay aak nakŋ‑kɔɔɓge ute nakgen deel do kɛn Pilip lee tɛɗ se, naan̰ aak tap ɓo ɔkin̰ taaɗ eyo.
44008014	Kɛn jee kaan̰ naabm Isa al‑Masigen Jeruzalɛm ki jaay booy j'ɔɔ jee Samari ki kic took uunga taar Raa se, naaɗe ɔlɗeno Piɛr ute Jan.
44008015	Kɛn naaɗe jaay aan se, naaɗe tɔnd mɛtn Raa taa jee Samari ki kɛn aalga kaal maakɗe do Isa al‑Masi ki se taa Raa aɗen kɛɗn Nirl Salal,
44008016	taa maakɗe ki se nam kalaŋ tap ɓo ɔŋ te Nirl Salal ey ɓɔrtɔ, num naaɗe se k'batizɗe ɓo ute ro Mɛljege Isa sum.
44008017	Gɔtn se Piɛr ute Jan baagɗen tɔnd jiɗe do jee Samari kɛn aalga kaal maakɗe do Isa al‑Masi ki se ɔɔ naan̰ kɛn se sum ɓo, naaɗe ɔŋ Nirl Salal.
44008018	Kɛn Simon jaay aak jee kaan̰ naabm Isa al‑Masigen tɔnd jiɗe do jeege tun aalga kaal maakɗe do Isa al‑Masi ki jaay Raa ɛɗɗen Nirl Salal se, gɔtn se Simon taaɗ Piɛr ki ute Jan ki ɔɔ aɗen kɛɗn gurs.
44008019	Naan̰ taaɗɗen ɔɔ: «Ɛɗumkiro tɔɔgŋ se kici, taa debm jaay kɛn maam m'ɔndga jim don̰ ki num, 'kɔŋ Nirl Salal bin kici!»
44008020	Gaŋ Piɛr tɛrlin̰ ɔɔ: «Naai ute gursi se, ɔn̰ Raa asen kutn kap, taa maaki ki se naai saap ɔɔ ute gursi se sum ɓo naai 'kɔŋ dugŋ nakŋ kɛn Raa ɛɗ jeege tu cɛr se!
44008021	Maakŋ naab kɛn ese se, naai bɛɗi gɔtɔ ute naaje, taa maakŋ naai naan Raa ki se, tɛɗ nakŋ ute ɗoobin̰ eyo.
44008022	Nakŋ naai 'tɛɗ jig ey se, naai ɔɔɗ doi ro ki naatn ɔɔ tɔnd mɛtn Raa. Bin sum ɓo sɔm daan Raa utu ai tɔɔl kusin̰igen maaki ki se.
44008023	Taa maam m'aaki naai se ɔɔ nakge paac se tɛɗn gɛn naai, ɔɔ naai se ɔɔpga ɓulu gɛn tɛɗn kusin̰a.»
44008024	Piɛr ute Jan se, Simon tɛrlɗen ɔɔ: «Naase mala 'tɔndki mɛtn Raa taa maama, taa nakŋ naase 'taaɗki se 'kaan dom ki eyo!»
44008025	Kɛn Piɛr ute Jan jaay taaɗo nakŋ kɛn naaɗe aako ɔɔ booyo gɔtn Isa ki ɔɔ taaɗa taar Raa jee Samari ki jaay aas se, naaɗe ɔk tɛrl Jeruzalɛm ki. Kɛn naaɗe ɓaa ɓaa se, maakŋ naaŋ Samarige tun ute dɛnin̰ se, gɔtn naaɗe aal maak ki paac se, naaɗe taaɗɗen Labar Jiga gɛn Isa.
44008026	Kɛn nakgen se jaay deel se, kɔɗn Raa kalaŋ taaɗ Pilip ki ɔɔ: «Iin̰ 'ɓaa kaam kaam bɔɔyɔ kɛn gɔtin̰ kɔɗ‑ɓaara kɛn ɗoobm kɛn iin̰o Jeruzalɛm ki jaay bɔɔy ɓaa Gaza ki se.»
44008027	Gɔtn se Pilip naar iin̰ ɓaa. Kɛn naan̰ ɓaa ɓaa se, naan̰ uun kaamin̰ aak magala kalaŋ, kɔɗ Etiopi ɔɔ naan̰ se kaasi. Ɔɔ Nɛɛl gɛn jee Etiopi kɛn k'daŋin̰ Kandas se, naan̰ ɔn̰in̰ maalin̰ paac kaam jin̰a ɔɔ naan̰ ɓo debm kɛn aakin̰ do maalin̰ge tu se. Naan̰ iŋgo Jeruzalɛm ki se gɛn keem Raa.
44008028	Kɛn naan̰ tɛrl ɓaa ɓaa se, naan̰ ook iŋg maakŋ puusin̰ ki ɔɔ dooy makɔn̰ɔ taar kɛn maakŋ Kitapm gɛn debm taaɗ taar teeco taar Raa ki ron̰ Ezayi se.
44008029	Gɔtn se Nirl Raa ɗeek Pilip ki ɔɔ: «Aan̰ ɔŋ mɛtn debm puus se.»
44008030	Gɔtn se Pilip aan̰ ɔŋ mɛtn debm puus se, ɔɔ naan̰ booy gaabm se iŋg dooy dooy maakŋ Kitapm gɛn debm taaɗ taar teeco taar Raa ki ron̰ Ezayi se. Gɔtn se naan̰ tɛɗin̰ tɔɔsɛ ɔɔ ɗeekin̰ ɔɔ: «Taar naai iŋg dooyin̰ se tap ɓo, naai 'jeel ɔk mɛtin̰ ɗey la?»
44008031	Gaabm se tɛrlin̰ ɔɔ: «Taar se jaay nam taaɗ tɔɔkum te mɛtin̰ ey se, m'an̰ jeel m'ɔɔ ɗio?» Gɔtn se kɔɗ Etiopi se taaɗ Pilip ki ɔɔ: «'Ɓaaɗo ook iŋg cɛɛm ki taa am taaɗ tɔɔkŋ mɛtin̰a.»
44008032	Kɛse ɓo taar Kitapm kɛn naan̰ iŋg dooyin̰ se ɔɔ taar se taaɗ ɔɔ: Naan̰ se tec aan gɔɔ baatn k'j'ɔk k'ɓaan gɛn ɓaa tɔɔlɔ, ɔɔ naan̰ aan gɔɔ goon baatn kɛn j'ɔj bɛɛkin̰ kic tɔɔy ey se, naan̰ kic ɓo tec bini taa naan̰ ɛɛp te taarin̰ eyo.
44008033	Naan̰ se j'aakin̰ aan gɔɔ nakŋ cɛrɛ ɔɔ gɔtn kɔjn̰ bɔɔr ki se, nam tap ɓo ɓaa te mɛtin̰ ki eyo; ɔɔ mɛtjil naan̰ se lɛ, nam tap ɓo mɔɔtn taaɗ te taarin̰ eyo. Ɔɔ do naaŋ ki se kiŋg naan̰ se k'gaaŋin̰sin̰ga duuku.
44008034	Gaabm se tɔnd mɛtn Pilip ɔɔ: «'Mooyum tu, ara se debm taaɗ taar teeco taar Raa ki se tap ɓo, taaɗ ute naŋa? Ute naan̰ malin̰ lɔɓu ute nam nam kuuy lɛ?»
44008035	Gɔtn se Pilip uun mindin̰a ɔɔ baagin̰ taaɗn do taar kɛn naan̰ dooyin̰ se ɔɔ ute taar se, naan̰ taaɗin̰ Labar Jiga gɛn Isa.
44008036	Kɛn naaɗe uun ɗoobo ɓaa ɓaa se, gɔtn se naaɗe aak maane ɔɔ gaabm se taaɗin̰ ɔɔ: «Aaka, ɓɛrɛ j'ɔŋga maane! Ne ɗim jaay am gaasum am batiz ey se utu la?»
44008037	[Pilip ɗeekin̰ ɔɔ: «Kɛn naai jaay aal maaki do Isa al‑Masi ki num, maam m'ai batizi.» Gaabm se tɛrlin̰ ɔɔ: «Yɛɛ, maam se m'tookga Isa al‑Masi se Goon Raa.»]
44008038	Gɔtn se naan̰ taaɗ ɔɔ puus se k'ɗaarin̰a ɔɔ naaɗen di se paac bɔɔy tɛlɛ maakŋ maan kɛn se ɔɔ gɔtn se Pilip batizin̰a.
44008039	Kɛn naaɗe jaay teeco maan sum se, Nirl Raa uun ɓaan ute Pilip se gam. Gaabm se jaay tɛrl aakin̰ se, aakin̰ naan̰ gɔtɔ. Num kɛn naan̰ jaay uun ɗoobin̰ ɓaa ɓaa se, ɓaa ute maak‑raapo.
44008040	Gaŋ Pilip aak kaak se, naan̰ aanga kaam Azɔtɔs ki sum. Maakŋ gɛgɛrge tun naan̰ aalo maak ki paac bini aan maakŋ gɛgɛr Sezare ki se, naan̰ taaɗ Labar Jiga gɛn Isa al‑Masi se jeege tu.
44009001	Gaŋ kaaɗ kɛn se, Sɔl iŋg ɓo gɛn tɛɗn kusin̰a ɔɔ gɛn tɔɔl jeegen aalga kaal maakɗe do Mɛlje Isa ki. Gɔtn se naan̰ iin̰ ɓaa ɔŋ magal jee tɛɗn sɛrkɛ Raa ki
44009002	ɔɔ tɔnd mɛtin̰ ɔɔ an̰ kɛɗn maktubm kɛn an̰ kɔn̰ ɗoobo ɔɔ ute maktubm se naan̰ 'ɓaa kɛɗn magalge tun gɛn maakŋ ɓeege tun kɛn Yaudge lee tusn maak ki maakŋ gɛgɛr kɛn Damas ki. Ute naan̰ se jaay, naan̰ 'kɔŋ ɗoobo ɔɔ kɛn jaay ɔŋga mɛndge lɔ gaabgen gam kɛn aalga kaal maakɗe do Isa ki se, naan̰ aɗeno tɔkŋ dɔɔkŋ ɓaa Jeruzalɛm ki.
44009003	Kɛn naan̰ ɓaa ɓaa ɗoob ki jaay aan gɔɔr ute Damas se, gɔtn se naan̰ naar aak pooɗo raap lak lak iin̰o maakŋ raa ki ɓaaɗo deebin̰ bat.
44009004	Gɔtn se naan̰ bɔɔy ooc naaŋ ki ɔɔ booy mind deba daŋin̰ ɔɔ: «Sɔl, Sɔl, naai tap ɓo 'dabarum bin se gɛn ɗi?»
44009005	Gɔtn se Sɔl ɗeek ɔɔ: «Mɛluma, naai tap ɓo naŋa?» Ɔɔ mind debm se ɗeekin̰ ɔɔ: «Maam ɓo Isan kɛn naai 'lee 'dabarum se.
44009006	Gaŋ ɓɔrse se, naai iin̰ 'ɓaa maakŋ gɛgɛr kɛn Damas ki ɔɔ gɔtn naane se j'ai ɓaa taaɗn nakŋ naai utu 'tɛɗa.»
44009007	Gaŋ jee mɛtin̰ kɛn k'ɓaa tɛl se ɓeere ɔkɗe se ɗaar yip ɔŋ taaɗ taar eyo. Naaɗe booy mind deba naɓo aak te mɛlin̰ eyo.
44009008	Gɔtn se Sɔl iin̰ ɗaara ɔɔ kɛn naan̰ jaay ɔɔɗ kaamin̰ se, kaamin̰ ɔŋ aak eyo. Gɔtn se jeen̰ge ɔkin̰ jin̰ ki jaay ɓo tɔɔɗ ɓaansin̰ Damas ki.
44009009	Daan ɓiige tun mɔtɔn naan̰ tiŋg se, kaamin̰ lɛ ɔŋ aak eyo, ɔs ɗim eyo ɔɔ aay eyo.
44009010	Gaaba kalaŋ bin se, ron̰ Ananias tiŋg maakŋ gɛgɛr kɛn Damas ki. Naan̰ se debm aalga kaal maakin̰ do Isa ki kici. Gɔtn se Mɛljege Isa teecin̰ naanin̰ ki ɔɔ daŋin̰ ɔɔ: «Ananias!» Ananias took ɔɔ: «Ɔɔy Mɛluma!»
44009011	Mɛljege Isa tɛrlin̰ ɔɔ: «Iin̰ 'ɓaa ɗoob kɛn k'daŋin̰ ɗoobm sɛɛj Taal se ɔɔ 'ɓaa ɓee Judas ki se, 'kɔŋ gaabm kɛn k'daŋin̰ Sɔl kɛn kɔɗ Tars se. Naan̰ utu iŋg gɔtn se eemum keeme,
44009012	ɔɔ aaki aan gɔɔ naai Ananias, ɛnd ɓaaɗo ɔŋin̰a ɔɔ naai ɔndin̰ ji don̰ ki ɔɔ kaamin̰ ɔɔɗ aaka.»
44009013	Num gaŋ Ananias tɛrlin̰ ɔɔ: «Mɛluma, maam m'booy jeege ɔɔsumga maan gaabm se, taa nakgen kusin̰ kɛn naan̰ lee tɛɗin̰ jeeige tun Jeruzalɛm ki se.
44009014	Maam se m'booyga j'ɔɔ magal jee tɛɗn sɛrkɛ Raage tu se undin̰ga kulu gɛn ɓaaɗo tɔkŋ dɔɔkŋ jeeigen gɔtn ara.»
44009015	Gaŋ Mɛljege taaɗin̰ ɔɔ: «Ute naan̰ se kic ɓo, iin̰ 'ɓaa ɔŋ gaabm se, taa gaabm se maam ɓo m'bɛɛr m'ɔɔɗin̰o. Naan̰ ɓo debm kɛn am tɛɗn naabuma ɔɔ utu 'taaɗn roma jeege tun Yaudge eyo ute gaarɗege ɔɔ ɓaa taaɗn gaan Israɛlge tu kici.
44009016	Maam mala m'utu m'an̰ taaɗn dubar kɛn naan̰ utu kɔŋ taa maama.»
44009017	Gɔtn se Ananias iin̰ ɓaa ɛnd ɓee Judas ki, ɔŋ Sɔl ɔɔ naan̰ ɔnd jin̰ don̰ ki, ɗeekin̰ ɔɔ: «Sɔl gɛnaama, kɛse Mɛlje Isan kɛn teecio naani ki kaaɗ kɛn naai ɓaaɗo ɓaa ɗoob ki se; naan̰ ɓo ɔlumo gɔti ki taa kaami kɔɔɗn kaaka ɔɔ Nirl Salal ai ɗooc maaki.»
44009018	Gɔtn ese sum ɓo nakge tec aan gɔɔ naagŋ kɛn̰j parpa se naar siɗo kaamin̰ ki ɔɔ gɔtn se kaamin̰ ɔɔɗ aak gɔtin̰ ki. Naan̰ iin̰ ɗaara ɔɔ gɔtn se k'batizin̰a.
44009019	Kɛn naan̰ jaay ɔsɔ ɔɔ aay se, naan̰ ɔŋ tɔɔgɔ gɔtin̰ ki. Gɔtn se Sɔl tiŋgo ɓii kandum ute jee aalga kaal maakɗe do Isa al‑Masi ki, maakŋ gɛgɛr kɛn Damas ki.
44009020	Gɔtn ese sum ɓo, naan̰ naar baag taaɗn jeege tun maakŋ ɓeege tun kɛn Yaudge lee tusn maak ki se, ɗeekɗen ɔɔ: «Isa se, naan̰ ɓo Goon Raa.»
44009021	Jeegen paacn̰ lee booy taarin̰ naan̰ lee taaɗɗen se, taar se ɔkɗen taaɗ eyo ɔɔ naaɗe taaɗ ute naapa ɔɔ: «Gaabm se ɓo kɛn lee dabaro jeegen aal kaal maakɗe do Isa al‑Masi kɛn iŋg Jeruzalɛm ki se ey la? Ɔɔ naan̰ ɓaaɗo tap ɓo taa anɗen tɔk dɔɔkŋ ɓaa naan magal jee tɛɗn sɛrkɛ Raage tu ɗaamo?»
44009022	Gaŋ Sɔl se, naan̰ ɓii‑raa taaɗ taar Raa ɓaa ute naanin̰ sak sak ɔɔ taaɗin̰ ute maakin̰ paac. Yaudgen Damas ki se, naan̰ taaɗɗesin̰ tal ɔɔ Isa se naan̰ ɓo al‑Masi. Ɔɔ Yaudge se taar naaɗe an̰ taaɗ kic ɓo jeel eyo.
44009023	Gɔtn se Sɔl tiŋgiga ɓii dɛna maakŋ gɛgɛr kɛn Damas ki ɔɔ kaaɗ kɛn se ɓo, Yaudge dɔɔk taarɗe taa an̰ tɔɔlɔ.
44009024	Num gaŋ deb kalaŋ ɓaaɗo ɔɔj Sɔl ɔɔ: «Jeege ɛnd kɛnd tɛli gɛn kuti, taa Yaudge se tiŋg bɔɔb nɔɔrɔ ɔɔ katara taa ɗoobm gɛn gɛgɛr Damas ki se; naaɗe je an̰ kɔkŋ tɔɔlɔ.»
44009025	Gaŋ ɓii kalaŋ nɔɔr se, jee mɛtn Sɔl ki se ɔk ɓaansin̰a, ɔlin̰ maakŋ baar ki magala ɔɔ uun bɔɔyin̰ naatn naagŋ durdur ki.
44009026	Kɛn Sɔl jaay aan Jeruzalɛm ki se, naan̰ je ɗoobm kɛn 'tum ute jee aalga kaal maakɗe do Isa al‑Masi ki, naɓo naaɗe se ɓeerin̰ ɓeere, taa kɛn Sɔl jaay aalga kaal maakin̰ do Isa al‑Masi ki aan gɔɔ naaɗe se, naaɗe maakɗe utu naaj naaj don̰ ki.
44009027	Gɔtn se Barnabas took ɔkin̰a ɔɔ ɓaansin̰ naan jee kaan̰ naabm Isage tu ɔɔ taaɗɗen ɔɔ kɛn Sɔl ɓaa ɓaa Damas ki jaay aan ɗoob ki se, naan̰ aako Mɛljege ɔɔ Mɛljege se taaɗin̰o ute taarin̰ mala. Tɛr gɔtn se naan̰ ɗeekɗen ɔɔ Sɔl Damas ki se, taaɗo taa Isa jeege tu se, aalo don̰ sak ɓeer eyo.
44009028	Ute taar naan̰ taaɗɗen se, gɔtn se jee kaan̰ naabm Isage se ɔkin̰ cɛɛɗe ki. Ɔɔ kaaɗ kɛn se maakŋ Jeruzalɛm ki se, Sɔl lee ute jee kaan̰ naabm Isage se kaam ara kaam ara ɔɔ ute ro Mɛljege se naan̰ taaɗ taar Raa jeege tu aal don̰ sak ɓeer eyo.
44009029	Naan̰ iin̰ga num lee taaɗ ute Yaudgen taaɗ taar Grɛk ɔɔ daayum lee naaj ute naaɗe naɓo naaɗe se je ɗoobm an̰ tɔɔlɔ.
44009030	Kɛn gɛnaagen ɗoobm Isa al‑Masi ki jaay booy taar se, naaɗe ɔk ɓaan ute Sɔl se maakŋ gɛgɛr kɛn Sezare ki ɔɔ gɔtn naane se, naaɗe ɔlin̰ ɓaa maakŋ gɛgɛr kɛn Tars ki.
44009031	Kaaɗ kɛn se eglizn gɔtn ɓaa se paac kɛngen taa naaŋ Jude ki, Galile ki ɔɔ Samari ki paac iŋg ute lapia. Naaɗe se ɔk tɔɔgɔ ro taar Raa ki, ɓeer Mɛljege tu ɔɔ Nirl Salal noogɗe tɛɗ dɛn ɓaa ute naanɗe.
44009032	Kaaɗ kɛn se Piɛr lee daayum maakŋ naaŋge tu kaam ara kaam ara. Ɓii kalaŋ naan̰ iin̰ ɓaa kaakŋ jee Isagen iŋg maakŋ gɛgɛr kɛn Lida ki.
44009033	Kɛn naan̰ jaay aan se, naan̰ ɔŋ gaaba kalaŋ k'ruŋguyu k'daŋin̰ Ene tooɗ tooɗ do nakŋ tooɗin̰ ki. Gɔtn naan̰ tɛrɛc k'ruŋguyu sum se, ɔkga ɓaara marta.
44009034	Gɔtn se Piɛr ɗeekin̰ ɔɔ: «Ene, naai se Isa al‑Masi ɛɗiga lapia; iin̰i, naai mala 'teel nakŋ tooɗi!» Gɔtn se Ene naar iin̰ ɗaar tal.
44009035	Jeegen paacn̰ iŋg Lida ki ute jeegen paacn̰ iŋg taa naaŋ Saron ki jaay aak nakŋ se, naaɗe took aal maakɗe do Mɛlje ki.
44009036	Maakŋ gɛgɛr kɛn Japa ki se, ɔk mɛnda kalaŋ bin se, naan̰ aalga kaal maakin̰ do Isa ki ɔɔ mɛnd se ron̰ Tabita. (Tabita ute taar Grɛk se naaɗe daŋin̰ Dɔrkas). Mɛnd se daayum naan̰ tɛɗ bɛɛ jeege tu ɔɔ lee ɛɗ nakin̰ge sɛrkɛ jee daayge tu.
44009037	Kaaɗ kɛn Piɛr utu Lida ki ɓɔrt se, Tabita ooc kɔɔn̰ɔ ɔɔ ooyo. Kɛn naan̰ jaay ooy sum se, naaɗe roogin̰a ɔɔ uun ook ɓaa aalin̰ maakŋ ɓee kɛn raan kɛn j'iin̰in̰ do naapin̰ ki se.
44009038	Aan gɔɔ Lida gɔɔr ute Japa ɗey se, jee aalga kaal maakɗe do Isa ki, kɛn iŋg Lida ki se, booy ɔɔ Piɛr utu gɔtn ese se ɔɔ naaɗe ɔl gaabge dio ɓaa daŋin̰o ɗeekin̰ ɔɔ: «'Ɓaaɗo ɔŋje kɛskɛ tu.»
44009039	Piɛr naar iin̰ ɓaa ute naaɗe. Kɛn naan̰ jaay aan se, naaɗe ɔk ɓaansin̰ maakŋ ɓee kɛn j'aal yo maak ki se. Ɔɔ mɛnd‑daayge se paac ɓaaɗo ɔŋin̰ ute keeme. Gɔtn se naaɗe taaɗin̰ kalɗegen Tabita tɔjɗeno kaaɗ kɛn naan̰ utu zɛɛrɛ se.
44009040	Gɔtn se Piɛr ɗeek jeege tun gɔtn ese ɔɔ: «K'teec naatn.» Ɔɔ kɛn jeege jaay teec se, naan̰ ɛrg naaŋ ki ɔɔ eem Raa. Naan̰ tɛrl kaamin̰ aak debm ooyga kooy se ɗeek ɔɔ: «Tabita iin̰i!» Gɔtn se naan̰ ɔɔɗ kaamin̰a ɔɔ kɛn naan̰ jaay aak Piɛr se, naan̰ iin̰ iŋg ute mɛtin̰a.
44009041	Piɛr ɔl jin̰ ɔkin̰a ɔɔ uun ɗaarin̰a. Gɔtn se naan̰ daŋo jee Raage ute mɛnd‑daayge. Kɛn naaɗe jaay ɓaaɗo se, Piɛr taaɗɗen ɔɔ Tabita se, naan̰ duroga.
44009042	Kɛn jeegen paacn̰ maakŋ gɛgɛr kɛn Japa ki jaay booy taar ese se, maakɗe ki se jeege dɛna took aal maakɗe do Mɛljege tu.
44009043	Maakŋ gɛgɛr kɛn Japa ki se, Piɛr tiŋgga dɛna gɔtn gaab kɛn debm rujn̰ daar k'daŋin̰ Simon se kici.
44010001	Maakŋ gɛgɛr kɛn Sezare ki se, gaaba kalaŋ k'daŋin̰ Kɔrney ɔɔ gaabm se asgargen kaaru se, naan̰ ɓo bubɗe. Naan̰ maakŋ dɔɔl asgarge tun k'daŋɗe Italige.
44010002	Gaabm se ɔk taar Raa ɔɔn̰ɔ ɔɔ naan̰ ute jee maakŋ ɓeen̰ ki paac se, ɓeer Raa ki. Naan̰ tɛɗ bɛɛ Yaudge tun jee daayge ɔɔ daayum naan̰ lee eem Raa.
44010003	Ɓii kalaŋ kaaɗn tɛgɛr ki se, Kɔrney aak kɔɗn Raa tal tal ɛndo kɛnd ɓeen̰ ki ɔɔ kɔɗn Raa se daŋin̰ ɔɔ: «Kɔrney!»
44010004	Kɛn Kɔrney jaay aak kɔɗn Raa se, ɓeer ɔkin̰a ɔɔ naan̰ taaɗ kɔɗn Raa ki ɔɔ: «Kɛse ɗio, Jaamus?» Kɔɗn Raa tɛrlin̰ ɔɔ: «Keem Raa kɛn naai lee eeme ute tɛɗn bɛɛ kɛn naai lee tɛɗ jeege tu se, Raa dirigin̰ te eyo.
44010005	Ɓɔrse, ɔl jeege Japa ki taa aɗe daŋ Simon kɛn k'daŋin̰ Piɛr se.
44010006	Ɔɔ naan̰ utu iŋg ɓee gaab kɛn k'daŋin̰ Simon kɛn debm rujn̰ daara se ɔɔ gaabm se, naan̰ ɓeen̰a taa baar ki.»
44010007	Ɔɔ kɛn kɔɗn Raa jaay taaɗ taarin̰ aas jaay ɓaa se, gɔtn se Kɔrney daŋo maakŋ jee tɛɗn naabin̰ge tu se, jeege dio ute asgar kɛn j'ɛɗin̰sin̰ kaam jin̰ se, ɔɔ asgar se, ɔk taar Raa ɔɔn̰ɔ.
44010008	Taar kɔɗn Raa taaɗin̰ se, Kɔrney taaɗɗen mɛtin̰ paac, jaay ɓo ɔlɗen k'ɓaa Japa ki.
44010009	Gɔtn se jee kɛn Kɔrney ɔlɗen naaba se iin̰ ɓaa, ɔɔ mɛtbeen̰ kɛn naaɗe ɓaa ɓaa ɗoob ki jaay aan gɔɔr ute gɛgɛr Japa se, kaaɗ kɛn se kaaɗ aanga katara. Ɔɔ naan̰ kɛn se, Piɛr ook do ɓee ki raan gɛn keem Raa.
44010010	Gaŋ gɔtn se Piɛr nam ɓo tɔɔlin̰a ɔɔ je kɔsɔ. Kaaɗ kɛn jaay k'tɛɗin̰ tɛɗ kɔsɔ se, naan̰ naar aak ne ɗim iin̰o gɔtn Raa ki.
44010011	Naan̰ aak maakŋ raa ɔɔɗ waŋ ɔɔ aak naka aan gɔɔ kala magala k'dɔɔkin̰ taarin̰ gɔtɔ kaam sɔɔ ɔɔ nakŋ se bɔɔyɔ bini aan naaŋ ki tak.
44010012	Maakŋ nak kɛn aan gɔɔ kala se, naan̰ aak napar daage paac: kɛngen jɛɗege sɔɔ sɔɔ, kɛngen ɛrg kɛrgɛ ɔɔ ute napar yeelge paac.
44010013	Gɔtn se naan̰ booy mind deba ɗeekin̰ ɔɔ: «Piɛr iin̰i, daagen se 'tɔk 'tɔɔlɔ ɔɔ ɔsɔ.»
44010014	Piɛr tɛrlin̰ ɔɔ: «A‑a Mɛluma! Gɔtn maam tiŋg tap ɓo daagen gɛn kɔs ey se, ɓii kalaŋ maam m'ɔs te eyo.»
44010015	Tɛr naan̰ booy mind debm se taaɗin̰ kuuy daala ɗeekin̰ ɔɔ: «Nakŋ kɛn jaay Raa tɛɗin̰ tɛɗga jiga se, naai ɔn̰te kaakin̰ aan gɔɔ nakŋ aak kusu.»
44010016	Mind debm ese se taaɗ ɗɔɔlin̰ mɔtɔ, jaay ɓo nakŋ aan gɔɔ kala se tɛrl ook ɓaa maakŋ raa ki gɔtin̰ ki.
44010017	Piɛr, nakŋ naan̰ aak se, deel don̰a ɔɔ saap mɛtn taar nakŋ se tap ɓo, naan̰ ɔnd ute mɛtin̰ eyo. Naɓo kaaɗ kɛn se sum ɓo, jee Kɔrney ɔlɗeno se, je je ɓee Simon ɔɔ kaaɗ kɛn se naaɗe aan taa ɗoobm Simon ki.
44010018	Gɔtn se naaɗe daŋ jee maak ki ɔɔ tɔnd mɛtɗe ɔɔ: «Gaabm ron̰ Simon kɛn k'daŋin̰ Piɛr se, utu gɔtn ara ki la?»
44010019	Kaaɗ kɛn Piɛr jaay utu iŋg saap saap ɓɔrtɔ do nakŋ kɛn naan̰ aako se, gɔtn se Nirl Salal taaɗin̰ ɔɔ: «'Ɓooyo Piɛr! Gaabge mɔtɔ utu ɗaar gɔtn ese jei jea.
44010020	Iin̰ bɔɔy kɛskɛ 'ɓaa ɔŋɗe, ɔn̰te 'naaja ɔɔ 'ɓaaki kalaŋ taa jee se, maam ɓo m'ɔlɗeno gɔti ki.»
44010021	Gɔtn se Piɛr bɔɔy ɓaa ɔŋ jee se ɔɔ ɗeekɗen ɔɔ: «Maam ɓo debm kɛn naase 'jen̰ki se. Num naase 'ɓaakiro gɔtum ki tap ɓo bɛɛ ɗey la?»
44010022	Naaɗe tɛrlin̰ ɔɔ: «Naaje se bubm asgargen k'daŋin̰ Kɔrney se ɓo ɔljeno. Naan̰ se debm daan ki ɔɔ ɓeer Raa ki ɔɔ Yaudge ute dɛnɗe paac se, tɔɔmin̰a. Naan̰ se, ɓii kalaŋ kɔɗn Raa ɓaaɗo taaɗin̰ ɔɔ n̰'ɔl k'ɓaa k'daŋo Piɛr aɗe ɓaa ɓeen̰ ki, taa an̰ taaɗn taar Raa naan̰ 'booyo.»
44010023	Gɔtn se Piɛr ɓaanɗen ɓeene ɔɔ ɔndɗe mɛrtɛ ɔɔ naaɗe tooɗ iip gɔtin̰ ki. Mɛtbeen̰ki Piɛr iin̰ ɓaa ute naaɗe ɔɔ gɛnaage kandum kɛn ɗoobm Isa al‑Masi kɛn Japa ki se, daan Piɛr.
44010024	Mɛtbeen̰ kɛn kuuy se, naan̰ ute jeen̰ge aan maakŋ gɛgɛr kɛn Sezare ki. Gaŋ kɔr naaɗe utu aan te ey se, Kɔrney daŋo taasin̰ge ute mɛɗn don̰ge, naaɗe tus iŋg aak kaamin̰a.
44010025	Kaaɗ kɛn Piɛr aan jaay ɛnd kɛnd ɓeen se, gɔtn se Kɔrney ɓaaɗo dɔɔɗin̰a ɔɔ ooc mɛtn jɛn̰ ki aan gɔɔ debm kɛn ɓaa keem Raa se.
44010026	Gaŋ Piɛr ɔk jin̰a ɔɔ uun ɗaarin̰ ɗeekin̰ ɔɔ: «Ɔn̰te 'tɛɗn bini; iin̰ raan! Ɓɛrɛ, maam kic m'debkilimi aan gɔɔ naai sum.»
44010027	Piɛr ute Kɔrney jaay ɛnd kɛnd ɓeen se, naaɗe ɓaa ɓaao ɔɔ lee taaɗ taaɗ ute naapa. Kɛn naaɗe jaay aan se, ɔŋ jeege tusga dɛna.
44010028	Gɔtn se Piɛr ɗeekɗen ɔɔ: «'Jeelki, maakŋ Ko Taar Raa naaje Yaudge tu se gaasje ɔɔ j'ɔn̰te kiŋg ute jeegen Yaudge eyo ɔɔ j'ɔn̰te lee ɓeeɗege tu. Gaŋ maam se, Raa taaɗumga tal ɔɔ m'ɔn̰te kaakŋ jee kuuy se aan gɔɔ jee aak kusu naanin̰ ki.
44010029	Taa naan̰ se ɓo, kɛn naase ɔlki jaay k'daŋumo se, maam naajo te eyo num m'ɓaaɗoga. Ɓɔrse se 'taaɗumki tu, naase tap ɓo 'daŋumkiro se taa ɗi?»
44010030	Kɔrney tɛrlin̰ ɔɔ: «Ɓɔrse tɛɗga ɓii mɔtɔ aan kaaɗn do tɛgɛr ki aan gɔɔ kaaɗn ara se, maam m'iŋg m'eem keem Raa maakŋ ɓeem ki m'aak kaak bin se, m'aak gaaba kalaŋ ɗaar ɗaar naanum ki ute kalin̰ raap lak lak.
44010031	Naan̰ taaɗum ɔɔ: ‹Kɔrney! Keem Raa kɛn naai lee eem se, Raa booyiga ɔɔ bɛɛ kɛn naai lee tɛɗ jeege tu se lɛ, Raa dirigin̰ te eyo.
44010032	Ɓɔrse, ɔl jeege Japa ki, taa aɗe daŋ Simon kɛn k'daŋin̰ Piɛr se, taa aɗe ɓaa gɔtn ara. Naan̰ ute ɓee gaab kɛn k'daŋin̰ Simon kɛn debm rujn̰ daar kɛn ɓeen̰ taa baar ki se.›
44010033	Gɔtn se maam m'naar m'ɔl jeege Japa ki, taa ai ɓaa daŋa ɔɔ kɛn naai aanga se, naaje maakje raap aak eyo. Taa naan̰ se, ɓɔrse naaje k'tusga paac naan Raa ki ɔɔ k'je k'booy taar kɛn Mɛljege Raa taaɗio ɔɔ ajen taaɗ se.»
44010034	Gɔtn se Piɛr ɛɛp taarin̰a ɗeekɗen ɔɔ: «Ɗeere, maam se m'jeelga Raa se naan̰ bɛɛr nam eyo.
44010035	Gaŋ maakŋ mɛtjil jikilimge tun gay gay kic ɓo, debm kɛn ɓeer Raa ki ɔɔ tɛɗn nakgen ute ɗoobin̰ se, naan̰ se ɓo kɛn tɔɔl Raa ki.
44010036	Raa taaɗo taarin̰ gaan Israɛlge tu ɔɔ ute ɗoobm Isa al‑Masi se, naan̰ ɓaanoga te Labar Jiga kɛn 'kɛɗn tɔɔsɛ jeege tu. Taa Isa se, naan̰ ɓo Mɛl jeege paac.
44010037	Naase 'jeelki nakgen ɓɔrse deel taa naaŋ Jude ki paac se, nakgen se baago taa naaŋ Galile ki, kaaɗ kɛn Jan‑Batist taaɗo mɛtn taar batɛm kɛn naan̰ lee batizo jeege se.
44010038	Naase 'jeelki Raa kɛn bɛɛr ɔɔɗ Isan kɔɗn Nazarɛt se, ɛɗin̰ga tɔɔgŋ Nirl Salal. Ɔɔ naase 'jeelki kici, Isa se leeɗoga gɔtn ɓaa se paac ɔɔ naan̰ tɛɗ bɛɛ jeege tu ɔɔ ɛɗ lapia jeege tun kɛn Ɓubm sitange tɔkɗega tɔk kaam jin̰a, taa Raa se utu te naan̰a.
44010039	«Naaje, jee kaan̰ naabm Isage se, j'aakga ute kaamje ɔɔ k'booyga ute bije, nakŋ kɛn naan̰ tɛɗo maakŋ naaŋ Yaudge tu ɔɔ maakŋ gɛgɛr kɛn Jeruzalɛm ki se. Naan̰ se ɓo kɛn Yaudge ɔk tup tɔɔlin̰ ro kaag ki se.
44010040	Gaŋ kɛn tɛɗ ɓii mɔtɔ se, Raa durin̰oga daan yoge tu ɔɔ ɔlin̰ naan̰ teec naan jeege tu,
44010041	naɓo naan̰ se teec te naan jeege tu paac eyo. Gaŋ naan̰ se teec naan naaje kɛn Raa bɛɛr tɔɔɗjenoga tɔɔɗ do dɔkin̰a taa naaje k'tɛɗn saaɗin̰ge. Naaje se, kɛn naan̰ ooy duro se kic ɓo, naaje j'ɔsoga ɔɔ j'aayoga ute naan̰a.
44010042	Naan̰ taaɗjeno ɔɔ k'ɓaa k'taaɗ Yaudge tu nakŋ kɛn naaje k'j'aako ɔɔ k'booyo se ɔɔ j'aɗen taaɗn j'ɔɔ: Isa se ɓo, debm kɛn Raa bɛɛr ɔɔɗin̰o gɛn kɔjn̰ bɔɔrɔ do jeege tun ooyga kooyo ɔɔ kɛngen utu zɛɛrɛ.
44010043	Jee taaɗ taar teeco taar Raa ki do dɔkin̰ se paac taaɗoga saaɗn naan̰a; naaɗe ɗeek ɔɔ: ‹Debm jaay aalga maakin̰ do naan̰ ki num, Raa an̰ tɔɔl kusin̰in̰ se paac naatn.›»
44010044	Kaaɗ kɛn Piɛr jaay utu ɗaar taaɗɗen taaɗ ɓɔrt sum ɓo, gɔtn se Nirl Salal naar bɔɔy do jeege tun paac iŋg booy booy taarin̰ se.
44010045	Yaudgen took aalga kaal maakɗe do Isa al‑Masi kɛn ɓaaɗo ute Piɛr jaay aak nakŋ se, ɔkɗen taaɗ eyo taa naaɗe aak Raa se jeegen Yaudge ey se kic ɓo, naan̰ took ɛɗɗen Nirl Salal!
44010046	Taa naaɗe booy jee se taaɗ taaɗ taar naaŋ jeegen kuuy ɔɔ tɔɔm Raa ɔɔ: «Raa se, naan̰ debm magal aak eyo.» Gɔtn se Piɛr taaɗɗen ɔɔ:
44010047	«Ɓɔrse, jee se lɛ, Raa ɛɗɗenga Nirl Salal aan gɔɔ naaje kici. Kɛn bin num j'ɔn̰te gaasɗeki gɛn batizn maan.»
44010048	Gɔtn se naan̰ taaɗɗen ɔɔ: «Jee se k'batizɗe ute ro Isa al‑Masi.» Ɔɔ jee kɛn k'batizɗe se taaɗ Piɛr ki ɔɔ: «J'ɔɔp j'iŋg ute naaɗe gɛn ɓii kandum.»
44011001	Jee kaan̰ naabm Isa al‑Masige ute gɛnaagen ɗoobm Isa al‑Masi kɛn taa naaŋ Jude ki se, ɓaa booy ɔɔ jeegen Yaudge ey se kic ɓo booyga taar Raa ɔɔ took aalga maakɗe do ki.
44011002	Kɛn Piɛr jaay ɔk tɛrlo Jeruzalɛm ki se, Yaudgen ɗoobm Isa al‑Masi ki se ɓaaɗo tɛɛsin̰a, ɔɔ baagin̰ mooyo.
44011003	Naaɗe ɗeekin̰ ɔɔ: «Naaje k'booyga j'ɔɔ naai iŋgoga ɓee jeege tun Yaudge eyo ɔɔ ɔsoga ute naaɗe!»
44011004	Gɔtn se Piɛr uun mɛtn taar nakŋ deel se paac, taaɗɗesin̰ tak tak ɔɔ:
44011005	«Ɓii kalaŋ, maam maakŋ gɛgɛr kɛn Japa ki jaay m'eem keem Raa se, maam m'aak naka tal tal iin̰o maakŋ raa ki: nakŋ se magala tec aan gɔɔ kala k'dɔɔkin̰ taarin̰ gɔtɔ kaam sɔɔ; nakŋ se iin̰ raan bini bɔɔy aan naaŋ ki cɛɛm ki.
44011006	Kɛn maam jaay m'bil m'aakin̰ se, maam m'aak daagen ɓeene, daagen naata, kɛngen ɛrg kɛrgɛ ɔɔ yeelge.
44011007	Gɔtn se, maam booy mind deba ɗeekum ɔɔ: ‹Piɛr iin̰i, daagen se 'tɔk, 'tɔɔlɔ ɔɔ ɔsɔ.›
44011008	Gɔtn se maam tɛrlin̰ m'ɔɔ: ‹A‑a Mɛluma! Gɔtn maam m'tiŋg tap ɓo, daagen gɛn kɔs ey se, ɓii kalaŋ maam m'ɔs te eyo.›
44011009	Tɛr maam booy mind debm se taaɗum maakŋ raa ki kuuy daala ɔɔ: ‹Nakŋ kɛn jaay Raa tɛɗin̰ tɛɗga jiga se, naai ɔn̰te kaakin̰ aan gɔɔ nakŋ aak kusu.›
44011010	Mind debm se taaɗ ɗɔɔlum mɔtɔ, jaay ɓo nakŋ aan gɔɔ kala se, tɛrl ook ɓaa maakŋ raa ki.
44011011	Kaaɗ kɛn se sum ɓo, gaabge mɔtɔ naar aan taa ɗoobm ɓee kɛn naaje k'maak ki se. Naaɗe se iin̰o Sezare ki ɔɔ j'ɔlɗeno gɔtum ki.
44011012	Ɔɔ Nirl Salal taaɗum ɔɔ m'ɓaa ute naaɗe, m'ɔn̰te naaja. 'Booyki, gɛnaagen mɛcɛ kɛn ɗoobm Isa al‑Masi kɛn ɓaaɗo ute maam Jeruzalɛm ki ara se, naaɗe se ɓo kɛn iŋgo ute maam ɓee gaab kɛn ese.
44011013	Gaabm se taaɗjen ɔɔ naan̰ aakga kɔɗn Raa ɓaaɗo ɓeen̰ ki ɔɔ kɔɗn Raa se ɗeekin̰ ɔɔ: ‹Ɓɔrse ɔl jeege Japa ki, taa aio ɓaa daŋ gaabm ron̰ Simon kɛn k'daŋin̰ Piɛr se.
44011014	Naan̰ utu ai taaɗn taar Raa ɔɔ taar se ɓo ai kɛɗn kaaja naai ki ute jeegen maakŋ ɓee ki paac.›
44011015	Kɛn maam jaay m'aan m'utu m'taaɗ taaɗ sum ɓo, gɔtn se Nirl Salal naar bɔɔy doɗe ki aan gɔɔ kɛn naan̰ bɔɔyɔ deet dojege tu se.
44011016	Gɔtn ese sum ɓo, maam m'naar m'saap do taar kɛn Mɛljege Isa taaɗjekiro kɛn ɔɔ: Jan se batizo jeege te maane, num gaŋ naase se j'utu j'asen batizn ute Nirl Salal.
44011017	Jee se maam m'aakga Raa ɛɗɗenga Nirl Salal aan gɔɔ kɛn naan̰ ɛɗjekiro naajege tun j'aalkiga kaal maakjege do Isa al‑Masi ki se kici. Bin se, maam tap ɓo m'naŋa jaay m'gaasn Raa do nak kɛn naan̰ ɓaa ɓaa tɛɗa se?»
44011018	Kɛn naaɗe jaay booy taar kɛn Piɛr taaɗɗen se, naaɗe paac ɓaa doa. Gɔtn se naaɗe nook Raa ɗeek ɔɔ: «Ɗeere, Raa se ɔɔɗga ɗoobo jeege tun Yaudge ey se kici, gɛn tɛrl maakɗe do Raa ki taa kɔŋ kaajn̰ gɛn daayum.»
44011019	Kɛn jaay k'tɔɔl Etien sum se, jee ɗoobm Isa al‑Masi ki se, k'baagɗe dabara. Taa naan̰ se ɓo, naaɗe aan̰ wɔɔk ɓaa taa naaŋge tun kuuy. Jee mɛtin̰ge ɓaa taa naaŋ Pɛnisi ki ɔɔ kɛngen mɛtin̰ge ɓaa taa naaŋ Sipir ki ɔɔ mɛtin̰gen kuuy ɓaa maakŋ gɛgɛr kɛn Antiɔs ki. Ɔɔ gɔtn kɛn naaɗe aanga ro ki se, naaɗe taaɗ taar Raa se Yaudge tu kalɗe ki sum.
44011020	Gaŋ maakɗe ki se, jee mɛtin̰ge iin̰o taa naaŋ Sipir ki ute maakŋ gɛgɛr kɛn Sirɛn ki jaay aan maakŋ gɛgɛr kɛn Antiɔs ki se, naaɗe taaɗ Labar Jiga gɛn Mɛljege Isa se jeege tun Yaudge ey kici.
44011021	Gɔtn se tɔɔgŋ Mɛljege Raa utu te naaɗe; taa naan̰ se ɓo jeege dɛna took taar Raa ɔɔ aal maakɗe do Mɛljege tu Isa ki.
44011022	Jee eglizn Jeruzalɛm ki jaay, taar se ɓaa ooc biɗe ki se, gɔtn se naaɗe ɔl Barnabas taa aɗe ɓaa kaakŋ jee kɛn aal maakɗe do Isa al‑Masi kɛn maakŋ gɛgɛr kɛn Antiɔs ki se.
44011023	Barnabas se, naan̰ debm jiga, aal maakin̰ paac do Isa al‑Masi ki, ɔɔ naan̰ se maakin̰ ɗooc ute Nirl Salal. Kɛn naan̰ jaay aan Antiɔs ki jaay aak bɛɛ kɛn Raa tɛɗ jee Isa al‑Masige tun gɔtn ese se, naan̰ maakin̰ raapo ɔɔ dɛjɗe ɔɔ j'iŋg k'dɔɔk ute Mɛljege Isa al‑Masi se tɔɔgɔ. Gɔtn se jeege dɛna took taar Mɛljege ɔɔ ziiɗ do jee Isa al‑Masige tun gɔtn ese.
44011025	Gɔtn se Barnabas iin̰ ɔn̰ɗe ɔɔ ɓaa gɛgɛr kɛn Tars ki gɛn ɓaa je Sɔl.
44011026	Kɛn naan̰ jaay ɓaa ɔŋin̰ se, naaɗe k'ɓaaɗo kalaŋ maakŋ gɛgɛr kɛn Antiɔs ki. Maakŋ ɓaar kɛn ute magalin̰ paac se, naaɗe lee tus ute jee egliz kɛn gɔtn ese ɔɔ jeege dɛna naaɗe lee dooyɗe ute taar Raa. Maakŋ gɛgɛr kɛn Antiɔs ki sum ɓo, jeegen aalga kaal maakɗe do Isa al‑Masi ki se k'baagɗe daŋ ute ro: jee al‑Masige .
44011027	Kaaɗ kɛn se, jee kɛn taaɗ taar teeco taar Raa ki iin̰o Jeruzalɛm ki, bɔɔy ɓaaɗo maakŋ gɛgɛr kɛn Antiɔs ki.
44011028	Maakɗe ki se, deb kalaŋ k'daŋin̰ Agabus, Nirl Salal ɔlin̰ naan̰ iin̰ ɗaara ɔɔ taaɗ jeege tu ɔɔ: «Gɔtɔ ɓaa se paac, ɓo utu tɔɔl tɛɗn daama jeege tu.» Ɔɔ ɓo kɛn Agabus taaɗn ese se, tɔɔlo jeege do Gaar magal Rɔm kɛn k'daŋin̰ Klɔd.
44011029	Gɔtn se jee aal maakɗe do Isa al‑Masi kɛn gɔtn ese se jaay booy taar se, naaɗe uun doa taaɗ ɔɔ: «Naŋa naŋa kic ɓo, nakŋ naan̰ ɔk se ɓaano kaam do ron̰ ron̰a, taa j'an ɓaa noogŋ gɛnaagen ɗoobm Isa al‑Masi kɛn taa naaŋ Jude ki.»
44011030	Kɛn naaɗe jaay tusin̰ aas se, naaɗe ɛɗin̰ ji Barnabas ki ute Sɔl ki taa an̰ ɓaa kɛɗn ji jee naan jee eglizge tun taa naaŋ Jude ki.
44012001	Kaaɗ kɛn se, Gaar Ɛrɔd baag dabar jee eglizgen mɛtin̰ge.
44012002	Naan̰ kɛn se Jak gɛnaa Jan se, Ɛrɔd ɔl k'gaaŋ don̰a ute gɔrɗ‑jɛrlɛ.
44012003	Kɛn naan̰ aak nakŋ naan̰ tɛɗ jaay tɔɔl Yaudge tu se, tɛr naan̰ ɔk Piɛr se ɔlin̰ daŋgay ki ɔɔ kaaɗ kɛn se, jeege tɛɗ tɛɗ Laa mappan ɔk ɔrɔm eyo.
44012004	Kɛn naan̰ jaay ɔk kɔl Piɛr daŋgay ki se, gɔtn se naan̰ tɔmb asgarge sɔɔ sɔɔ gɔtɔ kaam sɔɔ taa an̰ bɔɔbɔ. Naan̰ je ɓii laa Paak se jaay deelga num, Piɛr se naan̰ an̰o kɔkŋ ɓaa naan Yaudge tu taa an̰ kɔjn̰ bɔɔrɔ don̰ ki.
44012005	Gaŋ kɛn Piɛr jaay daŋgay ki se, gɔtn se jee egliz ki se daayum tɔnd mɛtn Raa ute maakɗe paac taa naan̰a.
44012006	Ey num, ɔɔp mɛtbeen̰ki sum ɓo Ɛrɔd je utu 'kɔjn̰ bɔɔrɔ do Piɛr ki naan jeege tu. Gaŋ maakŋ nɔɔrin̰ kɛn se, Piɛr se tooɗ tooɗ bia daan asgarge tu dio ɔɔ jin̰ge se, j'ɔlin̰ zin̰ziri do jin̰ kɛn kaam ara ɔɔ do jin̰ kɛn kaam naane kici ɔɔ asgargen kuuy ɗaar bɔɔb bɔɔb taa ɗoobo.
44012007	Gaŋ gɔtn ese sum ɓo, kɔɗn Mɛljege Raa naar ɓaaɗo ɗaar cɛɛn̰ ki ɔɔ maakŋ daŋgay ute magalin̰ se wɔɔr kɛlɛŋ ɔɔ kɔɗn Raa tɔnd dur Piɛr ɗeekin̰ ɔɔ: «Iin̰ yɔkɔɗɔ!» Gɔtn se, zin̰zirgen jin̰ ki se tɔɔɗ si naatn kalɗe ki.
44012008	Ɔɔ kɔɗn Raa tɛrlin̰ ɔɔ: «'Dɔɔk maaki ɔɔ tɔɔl saai jɛi ki.» Piɛr took taar kɔɗn Raa ɔɔ tɛɗ aan gɔɔ kɛn naan̰ taaɗin̰. Tɛr kɔɗn Raa taaɗin̰ daala ɔɔ: «Uun uus kal magali se roi ki ɔɔ ɔk mɛtuma.»
44012009	Gɔtn se Piɛr teeco naatn maakŋ daŋgay ki ɔɔ ɔk mɛtn kɔɗn Raa se. Maakŋ saapin̰ ki se ɔɔ daan naan̰ ni nia lɛ ɗaam; ey num, gɔtn se naan̰ jeel te eyo nakŋ kɔɗn Raa tɛɗ jaay ɗeer se.
44012010	Gɔtn se, naaɗe deel ɔn̰ asgargen j'ɔmbɗe deet deet se, ɔɔ kɛngen gɛn k‑dige se kic, naaɗe deel ɔn̰ɗe ɔɔ naaɗe aan cɛɛ kaam taar kɛn k'ɗaapin̰ ute maala kɛn j'ɔɔɗin̰ga num j'ɛnd k'ɓaa maakŋ gɛgɛr ki se. Kɛn naaɗe jaay aan gɔtn ese se, taa ɗoobo se ɔɔɗ kalin̰ ki sum. Kɛn naaɗe teec gɔtn ese jaay lee aan gam daan ɗoob ki sum se, naan̰ aak kaakŋ kɔɗn Raa se gɔtɔ cɛɛn̰ ki.
44012011	Gɔtn se Piɛr nam ɔk ron̰a ɔɔ ɗeek ɔɔ: «Ɓɔrse jaay, maam m'jeel m'ɔkga ɗeer ɗeer, Mɛljege Raa se ɔloga kɔɗin̰ ɓaaɗo ɔɔɗumga naatn kaam ji Gaar Ɛrɔd ɔɔ aajumga do nakge tun kɛn Yaudge je amsin̰ tɛɗn dom ki se.»
44012012	Kɛn naan̰ jaay jeel ɔk ron̰ sum se, naan̰ ɓaa ɓee mɛnd ki kalaŋ bini ron̰ Mari. Mari se naan̰ ɓo ko Jan kɛn k'daŋin̰ Mark kici. Gɔtn ese se, jeege tusga dɛna tɔnd tɔnd mɛtn Raa taa naan̰a.
44012013	Kɛn naan̰ aan jaay baag tɔnd taa kaam taar se, gɔtn ese mɛnd tɛɗn naabm kɛn k'daŋin̰ Roda se, booy Piɛr tɔnd tɔnd kaam taara se, naan̰ ɓaaɗo taa an̰ kɔɔɗn kaam taara.
44012014	Kɛn naan̰ jaay booy jeel mind Piɛr sum se, maakin̰ raapo, ɔɔ kaam taara se naan̰ baate kɔɔɗin̰a, gaŋ naan̰ ɔk tɛrl aan̰ ɓaa taaɗ jeege tun maak ki ɔɔ: «Ɓɛrɛ, Piɛr se ɓaaɗoga! Naan̰ utu ɗaar taa ɗoob ki naane.»
44012015	Naaɗe tɛrlin̰ ɔɔ: «Naai se, doi 'dɛrlga lɛ ɗaam!» Gaŋ naan̰ dɔɔk taara ɔn̰ eyo taaɗɗen ɔɔ: «Ɗeere.» Gɔtn se naaɗe taaɗin̰ ɔɔ: «Kaaɗn naane 'tɛɗn kɔɗn Raan̰a lɛ ɗaam.»
44012016	Gaŋ Piɛr se ɗaar tɔnd kaam taara se ɔn̰ eyo. Kɛn naaɗe ɓaaɗo ɔɔɗ kaam taara jaay ɔŋin̰ naan̰ se, paac tap ɓo ɔkɗen taaɗ eyo.
44012017	Gɔtn se Piɛr tɛɗɗen ute jin̰a ɔɔ k'doa. Ɔɔ naan̰ taaɗɗen mɛtn taar kɛn tɛɗ ɔɔ ɗi jaay Mɛljege ɔɔɗin̰o maakŋ daŋgay ki naatn se. Gɔtn se naan̰ taaɗɗen ɔɔ: «K'ɓaa k'taaɗ Jak ki ute gɛnaagen kuuy ɗoobm Isa al‑Masi ki.» Bin jaay, naan̰ teec ɔn̰ɗe ɔɔ ɓaa gɔt kuuy.
44012018	Kɛn mɛtbeen̰ki jaay asgarge aak Piɛr gɔtɔ maakŋ daŋgay ki se, gɔtn se naaɗe nirlɗe teece ɔɔ ɗoobm roɗe tap ɓo, naaɗe jeel eyo. Naaɗe taaɗ te naapa ɔɔ: «Piɛr tap ɓo, ɓaaga gay?»
44012019	Gɔtn se Ɛrɔd ɔl jeege gɛn je Piɛr; naɓo naaɗe je ɔŋin̰ eyo. Naan̰ daŋo asgargen iŋg bɔɔb Piɛr se, tɔnd mɛtɗe taa Piɛr. Kɛn naaɗe jaay ɔŋ tɛrlin̰ te taar ɗim ey se, naan̰ und kulu jeege tu ɔɔ jee se k'tɔɔlɗe naata. Naan̰ kɛn se, Gaar Ɛrɔd iin̰ taa naaŋ Jude ki se ɓaa tiŋg cɔkɔ maakŋ gɛgɛr kɛn Sezare ki.
44012020	Jee Tir ute jee Sidɔŋ ki se, nakŋ kɔsɗe paac se iin̰o taa naaŋ Gaar Ɛrɔd ki. Ɓii kalaŋ, Gaar Ɛrɔd se maakin̰ taarin̰ doɗe ki. Taa naan̰ se, naaɗe je ɗoobm kɛn 'kɔkŋ taasa ute naan̰a. Gɔtn se naaɗe ɓaa ɔŋ gaaba kalaŋ bini k'daŋin̰ Blatus ɔɔ Blatus se, naan̰ ɓo debm kɛn lee bɔɔb ɓee kɛn gaarge lee tooɗn se. Naaɗe tɛɗin̰ naan̰ tooko ɔlɗe naaɗe ɓaa ɔŋ gaarge taa ɓaa kɔkŋ taasa ute naan̰a.
44012021	Gɔtn se Gaar Ɛrɔd gaaŋɗen ɓiia ɔɔ kɛn ɓii naan̰ gaaŋɗen jaay aas se, naan̰ uun uus kal gaarin̰a ɔɔ ɓaaɗo iŋg do kaag do ki ɔɔ gɔtn se naan̰ baag taaɗn taara jeege tu.
44012022	Kɛn jee iŋg gɔtn ese jaay booy taar naan̰ taaɗ se, naaɗe taaɗ makɔn̰ɔ ɔɔ: «Kɛn taaɗ se debkilimi sum eyo; num kɛse aan gɔɔ Raa mala ɓo taaɗa.»
44012023	Kɛn Ɛrɔd jaay booy taar jeegen taaɗin̰ bin se, naan̰ don̰ oopo ɔɔ magal ron̰a ɔɔ gɔtn se naan̰ baate nookŋ Raa. Kaaɗ kɛn se sum ɓo, kɔɗn Raa tɛɗin̰ ooc kɔɔn̰ɔ ɔɔ ɔlin̰ kuuru maakin̰ ki ɔs tɔɔlin̰ naata.
44012024	Naan̰ kɛn se, jee kɛn booy taar Raa se ɓaa ziiɗ tɛɗ ro naapki dɛna ɔɔ gɔtn se jeege dɛna took aal maakɗe do taar Raa ki.
44012025	Naan̰ kɛn se, Barnabas ute Sɔl jaay naŋ naabɗe Jeruzalɛm ki sum se, naaɗe ɓaa ɓaa se ɔk ɓaan ute deb kalaŋ k'daŋin̰ Jan‑Mark se ute naaɗe.
44013001	Maakŋ jeege tun egliz kɛn Antiɔs ki se, gɔtn se ɔk jee kɛn taaɗ taar teeco taar Raa ki ute jee kɛn lee dooy jeege ute taar Raa: jee se naaɗe Barnabas, Simɛon kɛn k'daŋin̰ Debm ilimi, Lusius kɛn kɔɗ Sirɛn, Sɔl ɔɔ Manaɛn kɛn teep ute Ɛrɔd Antipas.
44013002	Ɓii kalaŋ jee se jaay eem keem Raa ɔɔ uun siam se, maakɗe ki se, deb kalaŋ Nirl Salal ɔlin̰ ɗeekɗen ɔɔ: «Barnabas ute Sɔl se, 'bɛɛr tɔɔɗɗeki maam ki taa m'aɗen kɛɗn naabm kɛn maam m'daŋɗeno taarin̰a.»
44013003	Kɛn naaɗe jaay eem Raa aasa ɔɔ baag kɔsɔ se, gɔtn se naaɗe tɔndɗen jiɗe doɗe ki ɔɔ ɔlɗe gɛn ɓaa tɛɗn naabm kɛn Nirl Salal daŋɗeno taarin̰ se.
44013004	Aan gɔɔ Nirl Salal ɓo ɔlɗen gɛn tɛɗn naabin̰ se, Barnabas ute Sɔl iin̰ bɔɔy ɓaaɗo Selusi ki. Gɔtn se naaɗe ook maakŋ markab ki ɔɔ gaaŋ baar ɓaa taa naaŋ Sipir ki.
44013005	Kɛn naaɗe jaay aan maakŋ gɛgɛr kɛn Salamin kɛn taa naaŋ Sipir ki se, naaɗe baag taaɗn taar Raa jeege tu maakŋ ɓeege tun kɛn Yaudge lee tusn maak ki. Kaaɗ kɛn se, Jan‑Markŋ kɛn debm noogɗe se utu te naaɗe.
44013006	Kɛn naaɗe jaay aal taa naaŋ Sipir ki bini aan taar ki se, naaɗe aan maakŋ gɛgɛr kɛn k'daŋin̰ Papos. Gɔtn se naaɗe ɔŋ kɔɗ Yaud kalaŋ bini k'daŋin̰ Bar‑Isa. Naan̰ debm kɔrɗɔ ɔɔ tɛɗ ron̰ aan gɔɔ debm taaɗ taar teeco taar Raa ki.
44013007	Naan̰ se tiŋg te magal gɛn taa naaŋ gɔtn ese. Magal ese se ron̰ Sirgus Pɔlus ɔɔ gaabm se debm jeel naka. Naan̰ daŋo Barnabas ute Sɔl ɓeen̰ ki. Naan̰ je naaɗe an̰ taaɗn taar Raa naan̰ 'booyo.
44013008	Anum, debm kɔrɗŋ ese se ute taar Grɛk se k'daŋin̰ Ɛlimas kici, naan̰ took Barnabas ki ute Sɔl ki eyo, taa naan̰ je eyo kɛn magal taa naaŋ gɔtn ese jaay 'kaal maakin̰ do Isa ki se.
44013009	Gɔtn se Sɔl, k'daŋin̰ Pɔl, jaay Nirl Salal ɗooc maakin̰ se, gaabm se naan̰ aakin̰ ɔŋ ciu,
44013010	ɔɔ naan̰ ɗeekin̰ ɔɔ: «Naai lɛ, taar‑kɔɔɓɔ deeliga deele ɔɔ 'lee 'dɛrl dɛrl jeege. Naai lɛ, 'goon Ɓubm sitange ɔɔ nakŋ ute ɗoobin̰ se lɛ, naai je eyo ɔɔ nakŋ kɛn Mɛljege jen̰ ro ki se lɛ, daayum naai je an̰ tujn̰ naatn.
44013011	Ɓɔrse 'booyo: Raa ai kɔki ute kaaka ɔɔ naai utu tɛɗn kaam‑tɔɔkɔ ɔɔ ɓii kando kando naai 'kɔŋ kaakŋ kaaɗ eyo.» Gɔtn ese sum ɓo, gɔtɔ naar tɛɗin̰ ilim dib ɔɔ naan̰ ɔŋ aak ɗim eyo ɔɔ naan̰ tɛrl kaam ara kaam ara je nam an̰ kɔkŋ jin̰ ki ɔɔ an̰ tɔɔɗɔ.
44013012	Kɛn magal taa naaŋ gɔtn ese jaay aak nakŋ kɛn aan do gaab kɛn ese se, naan̰ took aal maakin̰ do Isa ki. Gɔtn se taar Mɛljege se ɛndga maakin̰ ki ɗeer ɗeer.
44013013	Papos ki se, Pɔl ute jeen̰ge ook maakŋ markab ki, ɔɔ gaaŋ baar ɓaa maakŋ gɛgɛr kɛn k'daŋin̰ Pɛrg kɛn taa naaŋ Pampili ki. Kɛn naaɗe jaay aan gɔtn ese se, Jan‑Mark iin̰ rɛsɗe ɔɔ ɔk tɛrl ɓaa Jeruzalɛm ki.
44013014	Gaŋ Pɔl ute jeen̰ge iin̰ Pɛrg ki, naaɗe uun ɗoobm Antiɔs kɛn taa naaŋ Pizidi ki. Kɛn naaɗe jaay aan gɔtn ese se, ɓii kalaŋ aan ɓii sebit ki se, naaɗe ɓaa ɛnd iŋg maakŋ ɓee kɛn Yaudge lee tusn maak ki gɛn keem Raa se.
44013015	Kɛn k'dooy Ko Taar kɛn Raa ɛɗo Musa ki ute kɛn gɛn jee taaɗ taar teeco taar Raa ki jaay aas se, gɔtn se magalgen gɛn ɓee kɛn Yaudge lee tusn maak ki se ɔl deba ɓaa taaɗɗen ɔɔ: «Gɛnaajege, kɛn naase jaay ɔkki taar jaay anki dɛjn̰ jeege num, iin̰ 'taaɗɗeki.»
44013016	Gɔtn se Pɔl iin̰ ɗaara tɛɗɗen ute jin̰a taa k'doa ɔɔ ɗeekɗen ɔɔ: «Naase gaan Israɛlge ɔɔ ute naasen kɛn jee ɓeer Raa ki se, 'booyki taar kɛn maam m'asen taaɗ se.
44013017	Raa naajen Israɛlge se, bɛɛr tɔɔɗɔ bubjege; naan̰ dirɗe ooj tɛɗ dɛna taa naaŋ Masar ki, ɔɔ ute tɔɔgin̰ se, naan̰ ɔɔɗɗeno naatn maakŋ taa naaŋ Masar ki.
44013018	Do kɔɗ‑ɓaar ki se, nakŋ ɓaa ɓaa ɓaara si‑sɔɔ se, naan̰ ɓo aakɗeno doɗe ki.
44013019	Tɛr, taa naaŋ kɛn Kanan ki se mɛtjil jeegen kaam cili se, naan̰ utɗen naata ɔɔ naaŋɗe se, naan̰ ɛɗin̰ gaan Israɛlge tu ɔɔ naaŋ se tɛɗɗen naaŋɗe mala.
44013020	Kɛn nakgen se jaay daanin̰ deel paac se, ɔk nakŋ ɓaa ɓaa ɓaara kaar‑sɔɔ‑ute‑si‑mii. «Tɛr bubjege naan̰ tɔndɗen magalge daanɗe ki, gɛn kaakŋ mɛtn taarɗege. Magalgen ese se, naan̰ lee tɔndɗesin̰ bini aan do Samuɛl kɛn debm taaɗ taar teeco taar Raa ki se.
44013021	Aan do Samuɛl ki se, bubjege tɔnd mɛtn Raa, ɔɔ naaɗe je gaarge. Gɔtn se Raa ɔndɗen Saul, goon Kis, kɛn teeco taa ɓee Benjamin ki ɔɔ naan̰ se ɔs gaara gɛn ɓaara si‑sɔɔ.
44013022	Kɛn ɓaara si‑sɔɔ jaay aas se, Saul se Raa ɔɔɗin̰ maakŋ gaarin̰ ki naatn ɔɔ naan̰ bɛɛr ɔɔɗɗen Daud ɓo tɛɗɗen gaarɗe. Do Daud ki se, Raa taaɗ ɔɔ: Maam m'ɔŋga Daudn goon Jɛsɛ kɛn maam jen̰a. Naan̰ ɓo debm kɛn utu 'tɛɗn nakgen paacn̰ kɛn maakum jen ro ki.
44013023	«Maakŋ mɛtjil Daud ki se, Raa bɛɛr ɔɔɗo gaaba kalaŋ daan Israɛlge tu ron̰ Isa, taa aɗen kaaja. Bin ɓo, taar do dɔkin̰ Raa taaɗo Daud ki se, aanga ɗoobin̰ ki.
44013024	Kaaɗ kɛn Isa tɛɛs te naabin̰ ey ɓɔrt se, Jan‑Batist ɓaaɗo taaɗ gaan Israɛlge tu paac ɔɔ: ‹'Tɛrlki maakse do Raa ki ɔɔ 'ɓaakiro j'asen batizi.›
44013025	Aan do naŋ naabin̰ ki se, Jan‑Batist taaɗo ɔɔ: ‹Maakŋ maak‑saapse ki se, naase tap ɓo ɔɔki maam se naŋa? Ɓɛrɛ, maam se m'al‑Masi kɛn naase iŋg aakki kaamin̰ se eyo! 'Ɓooyki, naan̰ se utu ɓaaɗo mɛtum ki ɔɔ naan̰ se, gɛn tɔɔɗn saa jɛn̰ ki kic ɓo, maam m'aas eyo.›
44013026	«Gɛnaamge, naasen kɛn mɛtjil Abraamge, ɔɔ naasen iŋgki maakɗe ki jaay 'ɓeerki Raa ki se, 'booyki, taa naajege ɓo Raa ɓaano ute taar se taa ajeki kaaja.
44013027	Kɛn Isa jaay aan se, jee Jeruzalɛm ki ute magalɗege se, Isa se naaɗe jeelin̰ te aan gɔɔ al‑Masi eyo. Ɔɔ taar kɛn jee taaɗ taar teeco taar Raa ki raaŋo do dɔkin̰ jaay, aanga ɓii sebit ki tak ɓo naaɗe lee dooyin̰ se, naaɗe tɛɗin̰ga aanga ɗoobin̰ ki. Taa naan̰ se ɓo, naaɗe ɔjin̰ bɔɔrɔ don̰ ki.
44013028	Ey num, naaɗe ɔŋ te taar ɗim kɛn aas tɔɔlin̰ eyo. Ute naan̰ se kic ɓo, naaɗe taaɗ Pilat ki ɔɔ: ‹K'tɔɔlin̰ naatn!›
44013029	Kɛn Yaudge jaay tɛɗin̰ nakge don̰ ki aas aan gɔɔ kɛn Kitap taaɗo do dɔkin̰ se, maakɗe ki se, jee mɛtin̰ge ɓaaɗo uun bɔɔyin̰ naatn ro kaag ki ɔɔ ɓaa ɔlin̰ maakŋ iiɓ ki.
44013030	Num gaŋ Raa se durin̰oga daan yoge tu.
44013031	Jee leeɗo ute naan̰ Galile ki bini aan Jeruzalɛm ki se, kɛn naan̰ ooy duro se maakŋ ɓiige tu dɛna, naan̰ lee teec naanɗe ki. Ɔɔ jee se ɓo ɓɔrse tɛɗga saaɗin̰ge naan jeege tu.
44013032	«Ɓɔrse naaje k'ɓaaɗo se, taa j'asen taaɗn labar jiga se kici ɔɔ labar se ɓo, kɛn Raa taaɗo bubjege tu do dɔkin̰a ɔɔ tɛɗga num naan̰ utu aɗen kɛɗn nakŋ naan̰ taaɗga ɔɔ utu aɗen kɛɗ se.
44013033	Taar kɛn naan̰ taaɗo do dɔkin̰ ɔɔ an̰ tɛɗ se, ɓɔrse naan̰ tɛɗin̰ga do naaje gɛnɗege tu kɛn naan̰ duro Isa daan yoge tu se, aan gɔɔ taar kɛn k'raaŋin̰o do dɔkin̰ maakŋ Kaa Keem Raa gɛn k‑dige tu kɛn ɔɔ: Naai se ɓo 'goonuma. Gɔtn jaaki sum se, maam ɓo m'tɛɗga bubi.
44013034	«Raa se duroga Isa daan yoge tu, ron̰ se naan̰ ɔn̰in̰ ruum te maakŋ ɓaaɗ ki eyo. Kɛse ɓo taar kɛn naan̰ taaɗo Daud ki do dɔkin̰a kɛn taaɗin̰ ɔɔ: Maam m'utu m'asen tɛɗn bɛɛ dɛn aak eyo ɔɔ nakgen mɛt ki kɛn maam m'ɗeeko m'ɔɔ m'utu m'kɛɗn Daud ki se m'utu m'asesin̰ kɛɗn ɗeer ɗeer.
44013035	Taa ɗi gɔt kuuy kic maakŋ Kitap ki se, Daud taaɗ Raa ki ɔɔ: Debm naai se, naai an̰ kɔŋ kɔn̰in̰ ruum maakŋ ɓaaɗ ki eyo.
44013036	Num kɛn naabm kɛn Raa jen ro ki jaay Daud tɛɗin̰ aas se, gɔtn se naan̰ ooyo ɔɔ j'uun j'ɔl k'j'aalin̰ maakŋ iiɓ ki do bubin̰ge tu ɔɔ naan̰ kic ruumga aan gɔɔ naaɗe se kici.
44013037	Gaŋ Isa jaay ooy se, ruum te maakŋ iiɓ ki eyo, num naan̰ se Raa durin̰oga daan yoge tu.
44013038	«Gɛnaamge, 'jeelki, naaje k'ɓaaɗo se k'je j'asen taaɗn nakŋ kɛn jaay Isa tɛɗo se. Ute nakŋ naan̰ tɛɗo se ɓo, Raa tɔɔlsenga kusin̰sege. Ey num, ute Ko Taar kɛn Raa ɛɗo Musa ki se ɔŋ noogse 'tɛɗki te aak bɛɛ naan Raa ki eyo.
44013039	Num gaŋ debm jaay aal maakin̰ do Isa al‑Masi ki se, kusin̰in̰ paac se, Raa tɔɔlin̰sin̰ga naata.
44013040	Bin se, ɔndki kɔndɔ, ɓɛrɛ, taar se ɔn̰te 'baatin̰ki! Ey num, taar kɛn jee taaɗ taar teeco taar Raa ki raaŋo do dɔkin̰ maakŋ Kitap ki se, sɔm asen kaan dose ki cɛrɛ, kɛn ɔɔ:
44013041	'Ɓooyki bɛɛ, naasen kɛn aalki Raa maak ki ey se, nakŋ se lɛ, deelga dose ɔɔ ɔksen taaɗ eyo! Taa naase se utu aki kutn kap! Taa do naase ki se, m'utu m'tɛɗn nakŋ kɛn deel doa ɔɔ nakŋ se kɛn nam kuuy jaay ɓaaɗo taaɗsen mɛtin̰ kic ɓo, naase lɛ aki 'took ey tap.»
44013042	Kɛn Pɔl ute Barnabas jaay teec teec naatn maakŋ ɓee Yaudge tun lee tusn maak ki se, gɔtn se jeege taaɗɗen ɔɔ: «Ɓii sebitn kuuy se, 'tɛrl 'ɓaakiro ajeki taaɗn mɛtn taar se daala.»
44013043	Kɛn jeege wɔɔk naŋ se, maakɗe ki se Yaudge dɛna, ute jee kɛn tɛɗga tɛɗ roɗe Yaudge kɛn ɔk taar Raa ɔɔn̰ se ɓaa ute Pɔl ɔɔ Barnabas. Kɛn naaɗe jaay ɓaa ɓaa se, Pɔl ute Barnabas se taaɗ ute naaɗe, dɛjɗe ɔɔ bɛɛ Raa se, j'ɔkin̰ ɔɔn̰ɔ.
44013044	Anum, ɓii sebit kɛn kuuy se, jee maakŋ gɛgɛr kɛn Antiɔs kɛn taa naaŋ Pizidi ki se, dɛnin̰ ɓaaɗo tus gɛn booy taar Mɛljege.
44013045	Num kɛn Yaudge jaay aak jeege ɓaaɗo tus dɛn se, naaɗe tɛɗ maak‑kilimi ro Pɔl ute Barnabas ki ɔɔ naaɗe baag naajn̰ Pɔl ɔɔ taaɗ jeege tu ɔɔ: «Taar kɛn Pɔl taaɗ se, taar kɛn mɛt ki eyo.»
44013046	Gɔtn se Pɔl ute Barnabas se, taaɗ aal doɗe sɛn̰ ɗeekɗen ɔɔ: «Bɛɛki se, taar se j'asen taaɗn naase Yaudge tu ɓo jaayo. Aan gɔɔ naase lɛ 'baateki ɗey se, kɛse naase malin̰ge ɓo 'tɛɗki murs rose ki gɛn kɔŋ kaajn̰ gɛn daayum eyo. Ɓɔrse num, naaje se, k'ɓaa taaɗn taar Raa se jeege tun Yaudge eyo.
44013047	Kɛse ɓo naabm kɛn Mɛljege ɔljeno ɔɔ taaɗjeno ɔɔ: Maam se m'tɛɗi naai 'tɛɗga gɔtn wɔɔr gɛn wɔɔr mɛtjil jeege paac, taa naai aɗen ɓaa taaɗn taar Raa jeege tu bini 'kaan gɔtn duni 'ɗaar ro ki ɔɔ aɗen taaɗn ɔɔ: Raa se aɗen kaaja.»
44013048	Kɛn jee kɛn Yaudge ey jaay booy taar se, naaɗe maakɗe raapo, nook Raa ɗeek ɔɔ: «Taar Mɛljege Raa se jiga aak eyo.» Gɔtn se, jee kɛn Raa bɛɛr tɔɔɗɗenga tɔɔɗ gɛn kɔŋ kaajn̰ gɛn daayum se, took aal maakɗe do Isa ki.
44013049	Gɔtn se, taar Mɛljege Raa se wɔɔk dɔɔɗ taa naaŋ gɔtn ese paac.
44013050	Gaŋ Yaudge se ɔɔs mɛtn magalgen maakŋ gɛgɛr kɛn gɔtn ese ute mɛndgen jeeɗege jee nak dɛnge jaay ɓeer Raa ki se, naaɗe ɔlɗe mɛtɗe taa j'dabar Pɔl ute Barnabas ɔɔ naaɗe tuurɗe naatn maakŋ taa naaŋɗe ki.
44013051	Kɛn Pɔl ute Barnabas jaay ɓaa ɓaa se, tup kuɗn jɛɗege tu ɔɔ naaɗe iin̰ ɓaa Ikɔniɔm ki.
44013052	Gaŋ jee kɛn aal maakɗe do Isa al‑Masi kɛn gɔtn ese se, Raa ɗoocɗe maakɗe ute Nirl Salal tɛɗɗe naaɗe se, maakɗe raap dɛn aak eyo.
44014001	Kɛn Pɔl ute Barnabas jaay aan maakŋ gɛgɛr kɛn Ikɔniɔm ki se, naaɗe ɓaa ɛnd maakŋ ɓee kɛn Yaudge lee tusn maak ki aan gɔɔ kɛn naaɗe tɛɗo maakŋ gɛgɛr kɛn Antiɔs ki se. Gɔtn se, naaɗe taaɗɗen taar Raa bini ɔl naaɗen Yaudge ute kɛngen Yaudge eyo dɛnin̰ took aal maakɗe do Isa al‑Masi ki.
44014002	Gaŋ Yaudgen baate tookŋ taarɗe se ɔɔs mɛtn jeegen kɛn Yaudge eyo taa je taara ro jeege tun took aal maakɗe do Isa al‑Masi ki.
44014003	Ute naan̰ se kic ɓo, Pɔl ute Barnabas tiŋgoga dɛna maakŋ gɛgɛr kɛn ese ɔɔ naaɗe taaɗ taar Mɛljege se jeege tu ɔɔ naaɗe taaɗɗen taa bɛɛ Raa kɛn naan̰ tɛɗɗen se, aal doɗe sɛn̰, ɓeer eyo. Ɔɔ gɔtn se, Raa ɔlɗen naaɗe tɛɗ nakŋ‑kɔɔɓge ute nakgen deel doa taa 'taaɗn jeege tu ɔɔ taar naaɗe taaɗ se, taar mɛt ki.
44014004	Do taarɗe ki se, jeegen maakŋ gɛgɛr kɛn ese se ɓaa gaaŋ naapa gɔtɔ kaam dio: jeegen mɛtin̰ge ɓaa mɛtn Yaudge ɔɔ kɛngen kuuy se lɛ ɓaa mɛtn jee kaan̰ naabm al‑Masige tu.
44014005	Gɔtn se Yaudge ute jeegen kɛn Yaudge eyo ute magalɗege se, dɔɔkga taarɗe gɛn ɓaa koocn̰ jee kaan̰ naabm Isa al‑Masige taa aɗen tund tɔɔl ute koa.
44014006	Kɛn Pɔl ute Barnabas jaay booy taar ese se, bin se, naaɗe aan̰ ɓaa taa naaŋ Likaoni ki. Kɛn naaɗe jaay aan gɔtn naane se, naaɗe ɓaa tiŋg maakŋ gɛgɛr kɛn Listir ute kɛn Derbe ki ɔɔ ute naaŋge tun cɛɛs ki cɛɛs ki.
44014007	Kɛn naaɗe jaay aan gɔtn naane se kic ɓo, naaɗe taaɗ Labar Jigan gɛn Isa al‑Masi se jeege tu.
44014008	Maakŋ gɛgɛr kɛn Listir ki se, ɔk gaaba kalaŋ bin se gɔtn tiŋgin̰ ɓo naaŋ ki sum. Ɔɔ gaabm se, gɔtn k'j'oojin̰ tap ɓo k‑ruŋguyu; ɓii kalaŋ naan̰ lee te eyo.
44014009	Ɓii kalaŋ, naan̰ iŋg booy booy taar Raa kɛn Pɔl taaɗ se. Gɔtn se Pɔl ɔndin̰ kaama tak, taa naan̰ aak jeel gaabm se aalga maakin̰ do Isa al‑Masi ki se, 'kɔŋ lapia.
44014010	Gɔtn se, Pɔl uun mindin̰ raan ɗeekin̰ ɔɔ: «Iin̰ 'ɗaara!» Ɔɔ gaabm se naar iin̰ ɗaar kirit ɔɔ baag lea.
44014011	Kɛn jee dɛnge jaay aak nakŋ Pɔl tɛɗ se, naaɗe paac baag kul taara gajalaŋ ute taar Likaoni kɛn taar naaŋɗe se, ɔɔ naaɗe taaɗ ɔɔ: «Ɓɛrɛ, raage se dɛlga jikilimge ɔɔ bɔɔy ɓaaɗoga gɔtjege tu!»
44014012	Gɔtn se Barnabas se naaɗe daŋin̰ Zeus. Zeus se je ɗeekŋ ɔɔ: gaar gɛn raage . Ɔɔ Pɔl lɛ, naaɗe daŋin̰ Ɛrmɛz. Ɛrmɛz se je ɗeekŋ ɔɔ: debm taaɗin̰ bɛɗin̰a .
44014013	Raaɗen Zeus se, ɓeen̰ cɛɛ taa ɗoob kɛn j'ɛnd maakŋ gɛgɛr ki se, ɔɔ debm kɛn lee tɔj sɛrkŋ maakŋ ɓee kɛn se, tɔk ɓaano ute kɔs‑taarge dio ɔɔ tamarɗeno ute pɔɔn̰ kaagge jaay ɓo ɓaanɗeno taa ɓee kɛn ese, taa naan̰ ute jee dɛnge se dɔɔkga taarɗe je tɔjn̰ sɛrkɛ Barnabas ute Pɔl ki.
44014014	Gaŋ kɛn jee kaan̰ naabm Isage, Barnabas ute Pɔl, jaay booy taar ese se, naaɗe maakɗe tuju ɔɔ nɛɛpm te kalɗege ɔɔ gɔtn se, naaɗe naar aan̰ ɓaa ɔŋ jee dɛnge se, taaɗɗen makɔn̰ɔ ɔɔ:
44014015	«Ay, naase ara, kɛse naase 'tɛɗki nakŋ‑kɔɔɓm ɗi bini! Ɓɛrɛ, naaje se k‑jikilimge aan gɔɔ naase se sum kici. Naaje k'taaɗsen Labar Jiga se taa naase anki rɛsn ute raagen rɛn̰ rɛn̰ se. Ɓɔrse, 'tɛrlkiro maakse do Raa ki naan̰ kɛn tiŋg zɛɛrɛ se! Naan̰ ɓo debm aalo maakŋ raa ute do naaŋa ɔɔ aalo baar ɔɔ nakgen ɓaa se paac.
44014016	Do dɔkin̰ se, mɛtjil jeegen gay gay kic ɓo, Raa ɔn̰ɗen naaɗe uun ɗoobm kɛn naaɗe maakɗe jen ro ki.
44014017	Ute naan̰ se kic ɓo, Raa se daayum tɛɗɗen bɛɛ ɔɔ bɛɛ kɛn naan̰ lee tɛɗɗen se, naan̰ eeɗɗen maane oojɗen nakɗege ɔɔ ɛɗɗen kɔsɔ ute maraadin̰a ɔɔ raapɗen maakɗe sakan̰.»
44014018	Ute taar kɛn naaɗe taaɗɗen se kic ɓo, Pɔl ute Barnabas tɛɗɗen bini jaay ɓo ɓaa gaas jee dɛnge gɛn tɔjn̰ sɛrkɛ se.
44014019	Kɛn nakgen se jaay deel se, Yaudgen iin̰o Antiɔs ki ɔɔ kɛngen mɛtin̰ge iin̰o Ikɔniɔm ki ɓaaɗo Listir ki ɔɔ ɔɔs mɛtn jee dɛngen gɔtn ese ɔɔ taaɗɗen taar Pɔl ute Barnabas taaɗ se, taar mɛt ki eyo. Gɔtn se, Pɔl naaɗe tundin̰ ute koa ɔɔ tiik teecn̰sin̰ naatn maakŋ gɛgɛr ki se ɔɔ ɓaa undin̰ naata, naaɗe saap ɔɔ kaaɗ naane, naan̰ ooyga.
44014020	Num kɛn gɛnaagen ɗoobm Isa al‑Masi ki jaay ɓaaɗo tus gurugin̰ se, gɔtn se Pɔl iin̰ ɗaara ɔɔ ɔk tɛrl ɓaa maakŋ gɛgɛr kɛn Listir ki. Mɛtbeen̰ki se, naan̰ ute Barnabas iin̰ gɔtn ese ɔɔ ɓaa Derbe ki.
44014021	Kɛn naaɗe jaay aan maakŋ gɛgɛr kɛn Derbe ki se, Pɔl ute Barnabas taaɗ Labar Jigan gɛn Isa al‑Masi se jeege tu. Gɔtn se, jeege dɛna took aal maakɗe do Isa al‑Masi ki. Naaɗe iin̰ ɔn̰ gɔtn ese, ɔk tɛrl ɓaa maakŋ gɛgɛr kɛn Listir ki ɔɔ Listir ki se naaɗe iin̰ ɓaa maakŋ gɛgɛr kɛn Ikɔniɔm ki ɔɔ Ikɔniɔm ki se, naaɗe iin̰ ɓaa maakŋ gɛgɛr kɛn Antiɔs ki kɛn taa naaŋ Pizidi ki.
44014022	Maakŋ gɛgɛrge tun, naaɗe aanga tak ɓo naaɗe ɛɗɗen kaay kaama jeege tun aalga kaal maakɗe do Isa al‑Masi ki ɔɔ taaɗɗen ɔɔ ɗoobm Isa al‑Masi ki se j'ɔkin̰ tɔɔgɔ ɔɔ tɛr taaɗɗen ɔɔ: «Naajege se, j'utu j'aki dabar dɛn jaay ɓo j'aki kɛnd maakŋ Gaar Raa ki.»
44014023	Gɔtn kɛn naaɗe aanga jaay ɔŋga egliz se, naaɗe bɛɛr tɔndɗen jeegen 'tɛɗn naanɗege. Gɔtn se, naaɗe uun siam ɔɔ eem Raa jaay ɓo, jee se naaɗe ɔn̰ɗen kaam ji Mɛljege Isa al‑Masi kɛn naaɗe aal maakɗe don̰ ki se.
44014024	Gɔtn se, Pɔl ute Barnabas ɓaa ɓaa se, naaɗe aal teeco taa naaŋ Pizidi jaay ɓaaɗo taa naaŋ Pampili ki.
44014025	Kɛn naaɗe jaay aan maakŋ gɛgɛr kɛn Pɛrg ki se, naaɗe taaɗ taar Raa jeege tu jaay iin̰ ɔn̰ gɔtn ese ɔɔ ɓaa maakŋ gɛgɛr kɛn gɔtn k'lee k'ɗaar markabge ɔɔ gɛgɛr se ron̰ Atalia.
44014026	Naaɗe iin̰ maakŋ gɛgɛr kɛn ese, ook maakŋ markab ki uun ɗoobm gɛn tɛrl maakŋ gɛgɛr kɛn Antiɔs kɛn taa naaŋ Siri ki. Gɔtn se ɓo, mɛtn‑jiki naaɗe iin̰o ro ki ɔɔ maakŋ gɛgɛr kɛn ese ɓo, jee Raage ɔn̰ɗeno kaam ji Raa taa 'tɛɗn naabm kɛn ɓɔrse naaɗe tɛɗ aasin̰oga se.
44014027	Kɛn naaɗe jaay aan Antiɔs kɛn taa naaŋ Siri ki se, Pɔl ute Barnabas daŋ tus jee egliz ki. Gɔtn se, naaɗe taaɗɗen mɛtn taar nakgen kɛn Raa ɔlɗen naaɗe tɛɗo se ɔɔ tɛr taaɗɗeno ɔɔ: «Ɓɔrse se, Raa ɔɔɗga ɗoobo jeege tun Yaudge eyo taa kaal maakɗe do Isa ki kici.»
44014028	Gɔtn se, naaɗe tiŋgoga dɛna ute gɛnaagen aalga kaal maakɗe do Isa ki.
44015001	Gɔtn se jee mɛtin̰ge iin̰o taa naaŋ Jude ki ɔɔ ɓaaɗo maakŋ gɛgɛr kɛn Antiɔs ki. Naaɗe baag dooy gɛnaagen ɗoobm Isa al‑Masi ki ɔɔ: «Kɛn naase jaay j'ɔjsen te pɔndɔ aan gɔɔ kɛn Ko Taar kɛn Raa ɛɗo Musa ki taaɗn ey se, naase aki 'kɔŋ kaaj eyo.»
44015002	Gɔtn se Pɔl ute Barnabas took eyo do taar naaɗe ki se ɔɔ do taar kɛn se, naaɗe naajga dɛna ute jee se. Taa naan̰ se ɓo, jee gɔtn ese uun doa gɛn kɔl Barnabas ute Pɔl ɔɔ gɛnaage kandum kɛn ɗoobm Isa al‑Masi ki, taa ɓaa kɔŋ jee kaan̰ naabm Isa al‑Masige ute jee naan jee eglizge tun Jeruzalɛm ki gɛn ɓaa kaakŋ mɛtn taar se.
44015003	Gɔtn se, eglizn Antiɔs ki ɛɗɗen ne ɗim kɛn naaɗe an ɓaa mɛrtɛ jaay ɓo ɔlɗen ɗoob ki. Kɛn naaɗe ɓaa ɓaa se, aal teec ute taa naaŋ Pɛnisi ɔɔ ute taa naaŋ Samari. Gɔtn naaɗe aanga se, taaɗ gɛnaage tun ɗoobm Isa al‑Masi ki mɛtn taar jee kɛn Yaudge ey jaay tɛrlga maakɗe do Isa ki se. Kɛn gɛnaagen se jaay booy taar ese se, naaɗe paac maakɗe raap dɛn aak eyo.
44015004	Kɛn naaɗe jaay aan Jeruzalɛm ki se, jee egliz ki, jee kaan̰ naabm Isa al‑Masige ute jee naan jee eglizge tu se, dɔɔɗ ɔkɗe mɛrtɛ. Gɔtn se naaɗe taaɗɗen mɛtn taar nakgen kɛn Raa ɔlɗeno naaɗe tɛɗo se.
44015005	Num Parizigen took aalga kaal maakɗe do Isa al‑Masi ki se, gɔtn se naaɗe iin̰ taaɗ jeege tu ɔɔ: «Bɛɛki num, jee kɛn Yaudge ey jaay took aalga maakɗe do Isa al‑Masi ki se, j'aɗen tɔjn̰ pɔndɔ ɔɔ Ko Taar kɛn Raa ɛɗo Musa ki se k'dooyɗe, naaɗe 'kiŋg do ki.»
44015006	Tɛr gɔtn se, jee kaan̰ naabm Isa al‑Masige ute jee naan jee eglizge tu se tus gɛn kaakŋ mɛtn taar se.
44015007	Kɛn naaɗe naaj te naapa makɔn̰ɔ bini jaay ɓo, Piɛr iin̰ ɗaara ɔɔ taaɗɗen ɔɔ: «Gɛnaamge, naase 'jeelki maam Raa bɛɛr ɔɔɗum daanse ki se do dɔkin̰a, taa m'taaɗn Labar Jiga gɛn Isa al‑Masi se jeege tun Yaudge eyo, taa kɛn naaɗe jaay booyga num, naaɗe tookŋ kaal maakɗe do Isa ki.
44015008	Taa Raa se naan̰ jeel naŋ maak‑saapm jikilimge ɔɔ jee kɛn Yaudge ey se kic ɓo, naan̰ took ɔkɗega ɔɔ ɛɗɗenga Nirl Salal aan gɔɔ kɛn naan̰ ɛɗjekiro naajege tu se kici.
44015009	Raa se, aakjeki naanin̰ ki se naaje j'utu naaɗe se j'aaski kaasa. Taa naan̰ se ɓo, naaɗe kic aal maakɗe do Isa ki sum ɓo, Raa tug ɗaapɗenga maakɗe.
44015010	Bin num, gɛn ɗi jaay naase 'je aki tujn̰ maakŋ Raa se ɔɔ naase je aki kɔnd daam deer do jeege tun Yaudge eyo jaay took aal maakɗe do Isa al‑Masi ki se ey num daam se bubjege ute naajege se j'ɔŋ j'aasin̰kiro te gɛn kuunin̰ eyo.
44015011	Bin num, kɛse mɛt ki eyo kɛn j'aki tɛɗn naan̰ se! K'jeelki naajege kic j'aalki maakjege do bɛɛ gɛn Mɛljege Isa ki aan gɔɔ naaɗen kɛn Yaudge ey se kici, jaay ɓo naaje j'ɔŋki kaaja aan gɔɔ kɛn naaɗe ɔŋ se kici.»
44015012	Gɔtn se jee tus ute dɛnɗe se do ɗɛk ɔɔ naaɗe ɔn̰ gɔtɔ Pɔl ute Barnabas ki taaɗɗen mɛtn taar nakŋ‑kɔɔɓge ute nakgen deel doa kɛn Raa ɔlɗeno naaɗe tɛɗo daan jeege tun Yaudge ey se.
44015013	Kɛn naaɗe jaay taaɗ naŋ taarɗe se, gɔtn se Jak uun taara ɔɔ ɗeekɗen ɔɔ: «Gɛnaamge, uɗumki bia!
44015014	Simon taaɗjekiro ɔɔ mɛtn‑jiki tap ɓo Raa se bɛɛr tɔɔɗoga jeege daan jeege tun Yaudge eyo taa tɛɗn jee naan̰ge.
44015015	Nakgen deel ese se, aanga ɗoobin̰ ki aan gɔɔ taargen jee taaɗ taar teeco taar Raa ki raaŋɗeno do dɔkin̰ kɛn ɔɔ:
44015016	Mɛljege Raa ɗeek ɔɔ: Kɛn nakgen se jaay deelga num, maam m'utu m'aɗe ɓaao ɔɔ kaagŋ ɓee Gaar Daudn kɛn tɛrɛc se, maam m'utu m'an̰ ɗaar gɔtin̰ ki ɔɔ gɔtn kɛn tujga aan gɔɔ ɗi kic ɓo, maam m'an̰ ɗaapin̰ 'ɗaar tɔɔgŋ gaŋ.
44015017	Bin ɓo jeegen ɔɔp se utu am je maam Mɛlɗe. Ɗeere, jeegen kɛn maam m'utu m'aɗeno daŋ se utu 'tɛɗn jee maamge. Kɛse ɓo nakŋ kɛn maakum jen ro ki,
44015018	ɔɔ taar se ɓo kɛn maam m'taaɗo mɛtin̰ jeege tun do dɔkin̰a.»
44015019	Tɛr Jak taaɗɗeno ɔɔ: «'Ɓooyki! Gɛn maam ki num, jeegen Yaudge eyo jaay tɛrlga maakɗe do Raa ki se, j'ɔn̰te kɔndɗeki nakŋ ɔɔn̰ doɗe ki.
44015020	Num gaŋ ɓɔrse, k'raaŋɗeki maktub j'ɔɔki: j'ɔn̰te kɔsn daa maragge, j'ɔn̰te kɛɛsn naapge rɛn̰ rɛn̰, j'ɔn̰te kɔsn daagen moosɗe ɔɔy te naaŋ ki eyo ɔɔ j'ɔn̰te kɔsn mooso kici.
44015021	Taa do dɔkin̰ se, maakŋ gɛgɛr ki tak ɓo aanga ɓii sebit ki ɓo, jeege lee taaɗ tɔɔk mɛtn Ko Taar kɛn Raa ɛɗo Musa ki se ɔɔ dooyin̰ maakŋ ɓeege tun Yaudge lee tusn maak ki.»
44015022	Gɔtn se jee egliz ki ute jee naanɗe ki ɔɔ jee kaan̰ naabm Isa al‑Masige dɔɔk taarɗe kalaŋ ɔɔ bɛɛr tɔɔɗ jeege daanɗe ki gɛn ɓaa ute Pɔl ɔɔ Barnabas Antiɔsn kɛn taa naaŋ Siri ki. Jee kɛn naaɗe bɛɛr tɔɔɗɗe se debm kalaŋ ron̰ Judas kɛn k'daŋin̰ Barsabas se kici, ɔɔ kɛn kuuy se k'daŋin̰ Silas. Naaɗe se gɛnaage paac aalɗe maak ki.
44015023	Naaɗe raaŋ ɛɗɗen maktub jiɗe ki ɔɔ maakŋ maktub kɛn ese naaɗe ɗeek ɔɔ: Kɛse naaje k'jee kaan̰ naabm Isa al‑Masige, ute naajen naan jee eglizge tu, ute gɛnaagen gɔtn ara paac k'tɛɗsen tɔɔsɛ dɛna naase gɛnaajegen Yaudge eyo, kɛn took aalkiga maakse do Isa al‑Masi ki, naasen kɛn iŋgki taa naaŋ Siri ki ɔɔ maakŋ gɛgɛr kɛn Antiɔs ki ute kɛngen taa naaŋ Silisi ki.
44015024	Naaje k'booyga kɛn jee mɛtin̰ iin̰ gɔtje ki ara jaay ɓaa gɔtse ki se, naaɗe utu taar naaɗen ɓaa taaɗsen se tujsega maakse ɔɔ teecsenga nirlse. Ɓɛrɛ, jee se naaɗe ɓaa gɛn doɗe, ey num naaje ɓo k'j'ɔlɗen eyo.
44015025	Taa naan̰ se, taar se naaje j'aakin̰ taa naapm jaay k'bɛɛr k'tɔɔɗ jeege maakje ki taa ɓaa ute gɛnaa kɔɔn̰ maakjege Pɔl ute Barnabas se gɔtse ki.
44015026	Taa Pɔl ute Barnabas se, ɛɗga kɛɗ roɗe sɛrkɛ taa Mɛljege Isa al‑Masi.
44015027	Bin num, naaje j'ɔlsen Judas ute Silas se, taa naaɗe asen ɓaa taaɗn ute taarɗe mala taar kɛn naaje k'raaŋsen maakŋ maktub kɛn ese.
44015028	Nirl Salal ɔɔ naaje mala j'uun doa k'je nakŋ kɛn k'raaŋsen j'ɔɔ aki tɛɗ se k'je j'asen ziiɗn ɗim kuuy do ki ey sum,
44015029	kɛn ɔɔ: ɔn̰te kɔski daa maragge, ɔn̰te kɔski mooso, ɔn̰te kɔski daagen moosɗe ɔɔy te naaŋ ki eyo ɔɔ ɔn̰te kɛɛski naapge rɛn̰ rɛn̰. Kɛn nakgen se jaay naase 'tɛɗin̰kiga num, kɛse naase 'tɛɗkiga nakŋ jiga aak eyo. Naaje gɛnaagen gɔtn ara k'tɛɗsen tɔɔsɛ dɛna.
44015030	Kɛn naaɗe jaay raaŋ ɛɗɗen maktub jiɗe ki se, gɔtn se naaɗe ɔlɗe ɔɔ naaɗe iin̰ ɓaa maakŋ gɛgɛr kɛn Antiɔs ki. Kɛn naaɗe jaay aan se, naaɗe daŋ tus gɛnaagen ɗoobm al‑Masi ki ɔɔ ɛɗɗen maktubm ese.
44015031	Kɛn jee ɗoobm al‑Masi kɛn gɔtn ese jaay booy taar kɛn k'dooyɗesin̰ maakŋ maktub kɛn se, maakɗe ɓaa raap aak eyo ɔɔ taargen se ɛɗɗen kaay kaama.
44015032	Judas ute Silas se, naaɗe jee taaɗ taar teeco taar Raa ki. Taa naan̰ se ɓo, naaɗe dɛjɗenga dɛna ɛɗɗen kaay kaama ɔɔ do kaal maakɗe ki se, j'ɔk maakɗe tɔɔgɔ.
44015033	Naaɗe ute gɛnaagen Antiɔs ki se, tiŋgoga dɛna gɔtn ese jaay ɓo, gɛnaagen ɗoobm Isa al‑Masi kɛn maakŋ gɛgɛr kɛn ese ɔlɗe ɔɔ k'ɓaa lapia, ɔɔ naaɗe ɔk tɛrl ɓaa gɔtn jeege tun ɔlɗeno.
44015034	[Naɓo, Silas se je kiŋg gɔtn ara ɓii kandum.]
44015035	Anum Pɔl ute Barnabas se ɔɔp iŋg Antiɔs ki. Gɔtn ese, naaɗe ute jeegen kuuy se kic dɛna lee dooyɗen ute taar Mɛljege ɔɔ taaɗɗen Labar Jiga.
44015036	Kɛn naaɗe jaay tiŋg aas gɔtn ese se, Pɔl ɗeek Barnabas ki ɔɔ: «J'ɔk k'tɛrl k'ɓaa kaakŋ gɛnaagen ɗoobm al‑Masi kɛn iŋg maakŋ gɛgɛrge tun paacn̰ gɔtn naaje k'lee k'taaɗo taar Mɛljege ro ki se. K'ɓaa k'j'aakɗen tu, naaɗe tap ɓo iŋg ɔɔ ɗi.»
44015037	Gɔtn se, gɛn Barnabas ki num naan̰ je Jan kɛn k'daŋin̰ Mark se kic ɓo 'ɓaa ute naaɗe.
44015038	Num gaŋ Pɔl took eyo, taa Jan‑Mark se rɛs ɔn̰ɗenga kɔn̰ɔ taa naaŋ Pampili ki ɔɔ naan̰ ɔŋ aay ute kaamin̰ gɛn tɛɗn naaba ute naaɗe eyo.
44015039	Gɔtn se, naaɗe naajga taara dɛna, naɓo taarɗe ɓaa ɔk te mɛtn naap eyo. Bin se, Barnabas ute Jan‑Mark lɛ ook maakŋ markab ki gɛn ɓaa taa naaŋ Sipir ki;
44015040	num Pɔl se lɛ, bɛɛr uun Silas gɛn ɓaa ute naan̰a ɔɔ gɛnaagen ɗoobm al‑Masi kɛn gɔtn ese tɔndɗe mɛtn Raa ɔɔ daayum Mɛljege n̰'tɛɗɗen bɛɛn̰a.
44015041	Pɔl iin̰ gɔtn ese ɔɔ ɓaa lee taa naaŋ Siri ute gɛn Silisi ki ɔɔ gɔtn naan̰ aanga ro ki se, naan̰ ɛɗ kaay kaama eglizge tu.
44016001	Tɛr Pɔl ute Silas jaay aan maakŋ gɛgɛr kɛn Derbe ute gɛn Listir ki se; gɔtn ese naan̰ ɔŋ gaaba kalaŋ debm aalga kaal maakin̰ do Isa ki, ron̰ Timote. Naan̰ se kon̰ mɛnd Yaud kɛn aalga kaal maakin̰ do Isa ki kici; gaŋ bubin̰ se, kɔɗ Grɛk.
44016002	Timote se, gɛnaagen ɗoobm al‑Masi kɛn maakŋ gɛgɛrge tun Listir ute kɛn Ikɔniɔm ki, paac se tɔɔmin̰a.
44016003	Gɔtn se Pɔl je ɔɔ k'ɓaa tɛlɛ, naɓo taa Yaudgen iŋg maakŋ gɛgɛrge tun ese se, naan̰ ɔjin̰ pɔndɔ, taa jeegen paacn̰ gɔtn ese se jeelin̰ naan̰ se bubin̰ kɔɗ Grɛk.
44016004	Kɛn naan̰ jaay ɔj pɔndɔ Timote ki aas se, naaɗe iin̰ gɔtn ese ɔɔ ɓaa lee maakŋ gɛgɛrge tu ɔɔ naaɗe taaɗ gɛnaage tu nakgen kɛn jee kaan̰ naabm Isage ute jee naan jee eglizge tu taaɗo taarin̰ Jeruzalɛm ki se ɔɔ naaɗe taaɗɗen ɔɔ: «J'iŋg do taar kɛn se.»
44016005	Ute taargen se, jee eglizgen gɔtn ese se tɛɗ jee al‑Masigen mɛc, ɔɔ ɓii‑raa naaɗe ziiɗ ɓaa ute naanɗe.
44016006	Pɔl ute Silas se je ɓaa taaɗn taar Raa taa naaŋ Azi kɛn kaam kalaŋ; naɓo Nirl Salal taaɗɗen maakɗe ki ɔɔ j'ɔn̰te ɓaa. Num gɔtn se, naaɗe aal teec taa naaŋ Prigi ute gɛn Galati ki.
44016007	Kɛn naaɗe jaay aan cɛɛ taa naaŋ Misi ki se, naaɗe je ɓaa taa naaŋ Bitini ki; naɓo gɔtn ese kic Nirl gɛn Isa gaasɗe.
44016008	Taa naan̰ se ɓo, naaɗe aal teec taa naaŋ Misi ki ɔɔ bɔɔy ɓaa maakŋ gɛgɛr kɛn Troas ki gɔt kɛn k'lee k'ɗaar markabge se.
44016009	Maakŋ Troas ki jaay Pɔl tooɗ tooɗ nɔɔr se, naan̰ nia ɔɔ maakŋ nin̰ ki se, naan̰ aak aan gɔɔ kɔɗ Masedoan kalaŋ ɗaar ɗaar naanin̰ ki ɔɔ eemin̰ nɔɔ mɛtin̰ ki ɔɔ: «Iin̰ 'ɓaaɗo Masedoan ki ara taa ajen naaka.»
44016010	Kɛn Pɔl jaay taaɗɗen mɛtn taar nin̰ga sum se, gɔtn se sum ɓo naaje k'naar k'je ɗoobm j'an ɓaa Masedoan ki, taa ute mɛtn taar nin̰ se, naaje k'jeelga maakje ki kɛse Raa ɓo daŋje gɛn ɓaa taaɗn Labar Jigan gɛn Isa al‑Masi se, jeege tun gɔtn naane.
44016011	Naaje j'iin̰ maakŋ gɛgɛr kɛn Troas ki se, gɔtn se naaje k'j'ook maakŋ markab ki ɔɔ k'j'ɔmb k'gaaŋ baar k'ɓaa taa naaŋ Samotras kɛn maane gurug aalin̰ se. Tɛr mɛtbeen̰ki se, naaje k'j'iin̰ k'ɓaa maakŋ gɛgɛr kɛn Neapoli ki gɔtn kɛn k'lee k'ɗaar markabge se kici.
44016012	Gɔtn se, naaje k'j'iin̰ k'ɓaa maakŋ gɛgɛr kɛn Pilip ki ɔɔ maakŋ taa naaŋ Masedoan ki se, Pilip se naan̰ gɛgɛr magala ɔɔ ɔk Rɔmɛge dɛna. Gɔtn ese se, naaje k'tiŋgga ɓii kandum.
44016013	Kɛn ɓii sebit jaay aan se, naaje k'j'iin̰ k'teec maakŋ gɛgɛr kɛn se ɔɔ k'ɓaa taa oolo ki k'saap j'ɔɔ kaaɗ naane j'kɔŋ gɔtn jeege lee eem Raa. Num gaŋ j'aan se j'ɔŋ mɛndge kandum sum ɓo tusga, k'j'iŋg cɛɛɗe ki ɔɔ k'taaɗɗen taara.
44016014	Maakɗe ki se, mɛnda kalaŋ ron̰a Lidi ɔɔ naan̰ iin̰o maakŋ gɛgɛr kɛn Tiatir. Mɛnd se, naan̰ ɓeer Raa ki ɔɔ ɔk kalge gɛn zoa ɔɔ kalin̰ge se kalgen te roɗege ɔɔ aac kaace. Kɛn Pɔl jaay taaɗ taaɗ taar Raa se, naan̰ uɗ bi do ki taa Mɛljege tɛɗin̰ maakin̰ ki gɛn booy kɔkŋ taar Pɔl se ɔɔ naan̰ aal maakin̰ don̰ ki.
44016015	Gɔtn se, naan̰ ute jeegen maakŋ ɓeen̰ ki se k'batizɗe. Kɛn k'batizɗe aas se, naan̰ daŋje ɔɔ k'ɓaa ɓeen̰ ki ɔɔ ɗeekjen ɔɔ: «Kɛn naase 'jeelumki maam se jaay m'aalga maakum do Mɛljege tu ɗeer ɗeer num, 'ɓaakiro aki kiŋg ɓeem ki.» Gɔtn se, naan̰ ɗoje bini ɔlje naaje k'took k'ɓaa ɓeen̰ ki.
44016016	Gaŋ ɓii kalaŋ naaje k'ɓaa ɓaa gɔt kɛn jeege lee tusn gɛn keem Raa se, goon mɛnda kalaŋ bin se ɓaaɗo ɔŋje ɔɔ naan̰ mɛnd dukaaka ɔɔ ute dukaakin̰ se iin̰ga num taaɗ nakgen ute aki kaan naan ki. Ute mɛnd se, mɛlin̰ge ɔŋ gurs ro ki dɛna.
44016017	Naan̰ lee ɔk mɛtje naaje j'utu Pɔl ɔɔ tɔɔy mɛtje ki makɔn̰ɔ ɔɔ dɔɔk taara ɔn̰ eyo ɗeek ɔɔ: «Jee ese se, naaɗe jee tɛɗn naabm Raagen Taaro! Naaɗe ɓaaɗo se taa asen taaɗn ɗoobm kaaja!»
44016018	Mɛnd se ɔk mɛtje ɓii kando kando bini ɔl ɓii kalaŋ Pɔl ɔɔr se, tɛrl aakin̰a ɔɔ ɗeek sitan kɛn ron̰ ki se ɔɔ: «Ute ro Isa al‑Masi se m'ɔɔ: 'teec naatn ro mɛnd kɛn se!» Gɔtn se sum ɓo, sitan se naar teec naatn ron̰ ki.
44016019	Kɛn mɛlin̰ge jaay aakin̰ naan̰ dukaakin̰ lɛ gɔtɔga ɔɔ ɗoobm naaɗe an kɔŋ gurs kic ɓo gɔtɔga se, naaɗe tɔk Pɔl ute Silas ɔɔ ɓaanɗen naan magalge tun gɔtn ese.
44016020	Tɛr naaɗe ɓaanɗen naan magalge tun Rɔmɛge tɔndɗe se ɔɔ taaɗɗen ɔɔ: «Jee se lɛ, Yaudge ɔɔ ɓaaɗo se gɛn tujn̰ naaŋjege!
44016021	Naaɗe lee dooy jeege ute ɗoobm kiŋg naaŋɗe kɛn naaje Rɔmɛge se ɔljeki ro ki eyo. Kɛse naaje se j'an̰ kɔŋ tɛɗ eyo.»
44016022	Gɔtn se ɔl jee dɛnge se iin̰ ro Pɔl ute Silas ki. Ɔɔ magalgen Rɔmɛge tɔndɗe se iin̰ tɔɔɗn ute kalɗege taa tɔɔgɔ ɔɔ ɔl k'j'ɔndɗe te mɛɛjɛ.
44016023	Kɛn naaɗe jaay tɔnd dɛrɛŋɗe aas se, naaɗe ɓaa ɔmbɗen maakŋ daŋgay ki ɔɔ taaɗ magal jee daŋgayge tu se ɔɔ jee se k'bɔɔbɗe jiga.
44016024	Kɛn magal jee daŋgayge jaay booy taar naaɗe taaɗin̰ se, naan̰ tɔk ɔmbɗen maakŋ daŋgay kɛn maak ki ɔɔ tɔndɗen poolo jɛɗege tu.
44016025	Kɛn aan gɔɔr ute daan ɓea se, Pɔl ute Silas se eem keem Raa ɔɔ tɔɔmin̰ tɔɔm ute kaa, kaaɗ kɛn se jee daŋgaygen kuuy se, iŋg booy kaaɗegen naaɗe iŋg aar kaar se.
44016026	Gaŋ gɔtn ese sum ɓo, naaŋa naar te makɔn̰ɔ ɔɔ ɔl ɓee kɛn naaɗe iŋg maak ki se kic ɓo ute magalin̰ te rig rig. Gɔtn se kaam taargen gɛn ɓee se tɔɔɗ kalɗe ki, naan̰ kɛn se zin̰zir k'dɔɔkŋ jee daŋgayge se kic ɓo tɔɔɗ si kalɗe ki.
44016027	Kɛn magal jee daŋgayge jaay dɔrl iin̰ maakŋ bin̰ ki se, naan̰ aak kaam taar jee daŋgayge se paac tooɗga waŋ waŋ. Gɔtn se naan̰ saap ɔɔ kaaɗ naane jee daŋgayge se aan̰ga. Taa naan̰ se ɓo, naan̰ ɔɔɗ gɔrɗ‑jɛrlin̰a je tɔɔl ron̰a.
44016028	Gaŋ Pɔl ɔɔɗ ɔɔy makɔn̰ ɔɔ: «Ay ɔn̰ɔ, ɔn̰te tɔɔl roi, ɓɛrɛ naaje j'utu paac!»
44016029	Gɔtn se magal jee daŋgayge se ɓeere ɔkin̰a ɔɔ ron̰ ook marga, taaɗ ɔɔ j'ɔɔcin̰o pooɗo taa an kaakŋ gɔtɔ. Kɛn k'ɓaano ute pooɗo sum se, naan̰ naar ɛnd ɓaa maakŋ daŋgay ki ɔɔ ɓaa ooc mɛtn jɛ Pɔl ute gɛn Silas ki.
44016030	Gɔtn se naan̰ ɔɔɗ teecɗeno naatn ɔɔ tɔnd mɛtɗe ɔɔ: «Nakage, maam tap ɓo m'tɛɗn rom m'ɔɔ ɗi jaay m'kɔŋ kaaja se?»
44016031	Naaɗe tɛrlin̰ ɔɔ: «Naai aal maaki do Mɛljege Isa ki ɔɔ ute naan̰ se, naai ute jeeigen maakŋ ɓei ki paac se, aki kɔŋ kaaja.»
44016032	Gɔtn se naan̰ ute jee maakŋ ɓeen̰ ki se, naaɗe taaɗɗen taar Mɛljege Isa.
44016033	Maakŋ nɔɔr kɛn ese sum ɓo, magal jee daŋgayge se ɓaanɗen gɔtn ɔk maane. Gɔtn ese naan̰ tug ɗaapɗen taan‑duɗege. Ɔɔ naan̰ kɛn ese sum ɓo, naan̰ ute jee maakŋ ɓeen̰ ki se, Pɔl ute Silas batizɗe.
44016034	Gɔtn se Pɔl ute Silas se naan̰ daŋ ɓaanɗen ɓeen̰ ki ɔɔ ɛɗɗen kɔsɔ. Gaabm se, ute jeen̰gen maakŋ ɓeen̰ ki se, maakɗe raapo taa naaɗe aalga maakɗe do Raa ki.
44016035	Kɛn gɔtɔ jaay iip se, magalgen Rɔmɛge tɔndɗe se, ɔlo asgarge ɓaa taaɗ magal jee daŋgayge tu ɔɔ: «Jee se, 'tɔɔɗ tɔlɗe.»
44016036	Magal jee daŋgayge ɓaaɗo taaɗ Pɔl ki ɔɔ: «Magalgen Rɔmɛge tɔndɗe se, ɔlo asgarge ɔɔ ɓaaɗo taaɗum ɔɔ k'tɔɔɗ k'tɔlse. Bin num 'teeckiro naatn maakŋ daŋgay ki ɔɔ 'ɓaaki te lapia.»
44016037	Gaŋ Pɔl ɗeek asgarge tu se ɔɔ: «Naaɗe aakjen te mɛtn taarje ey sum ɓo ɔl k'tɔndje naan jeege tu, ɔɔ ɓaa ɔlje daŋgay ki, ey num ɓɛrɛ, naaje kic k'Rɔmɛge. Num gaŋ ɓɔrse num naaɗe je ajen tɔɔɗn tɔl nam 'jeel gɔtje ey se mɛt ki eyo. Bin se, ɔn̰ɗe naaɗe malin̰ge ɓo aɗe ɓaa utu ajen tɔɔɗn naatn maakŋ daŋgay ki se.»
44016038	Asgargen j'ɔlɗeno jaay ɔk tɛrl ɓaa se ɓaa taaɗ taar se magalge tun Rɔmɛge tɔndɗe se. Kɛn magalgen se jaay booy ɔɔ Pɔl ute Silas kic ɓo Rɔmɛge se, gɔtn se ɓeere ɓaa ɔkɗe.
44016039	Naaɗe ɓaaɗo ɔŋɗe ɔɔ tɛɗɗen kalɗɛ jaay tɔɔɗ tɔlɗe ɔɔ taaɗɗen ɔɔ k'j'iin̰ k'j'ɔn̰ɗe maakŋ gɛgɛrɗe se.
44016040	Kɛn Pɔl ute Silas jaay teeco maakŋ daŋgay ki se, naaɗe ɓaa gɔtn Lidi ki. Kɛn naaɗe aan se, ɔŋ gɛnaagen ɗoobm al‑Masi ki. Gɔtn se, naaɗe ɛɗɗen kaay kaama, jaay ɓo iin̰ ɓaa.
44017001	Kɛn Pɔl ute Silas jaay iin̰ ɔn̰o gɛgɛr Pilip se, naaɗe aal teeco maakŋ gɛgɛr kɛn Ampipolis ki ute kɛn Apoloni ki. Ɔɔ naaɗe ɓaaɗo maakŋ gɛgɛr kɛn Tɛsalonik ki. Gɔtn se, Yaudge ɔk ɓee kɛn naaɗe lee tusn maak ki.
44017002	Aan gɔɔ nakŋ se, naan̰ deelga deel ro ki se, Pɔl ɓaa ɔŋ Yaudge ɔɔ daan suukge tun mɔtɔ se, aanga ɓii sebit ki tak ɓo, naaɗe lee naaj ute naaɗe do taarge tun maakŋ Kitap ki.
44017003	Naan̰ taaɗ tɔɔkɗen mɛtin̰a ɔɔ taaɗɗen mɛtn taar maakŋ Kitap kɛn taaɗ ɔɔ: «Al‑Masi se ɓaaɗoga num utu dabara utu kooyo jaay naan̰ aɗe dur daan yoge tu. Al‑Masi kɛn naase iŋg aakki kaamin̰ se, naan̰ ɓo Isan kɛn maam m'taaɗsen taarin̰ se.»
44017004	Gɔtn se Yaudgen mɛtin̰ge se, taar se ɓaa ɛnd maakɗe ki ɔɔ took ɓaa tum ute Pɔl ɔɔ Silas. Naan̰ kɛn se Grɛkgen ɓeer Raa ki se kic ɓo dɛna ute mɛndge dɛna kɛn gaabɗege jee magalge se kic, took ɓaa ute naaɗe.
44017005	Gaŋ Yaudgen baate kaal maakɗe do Isa ki se, tɛɗ maak‑kilimi ro Pɔl ute Silas ki ɔɔ ɔŋ jee mursgen lee daan ɗoobge tu se rɛjɗeno ute gurs. Naaɗe ɓaaɗo ɔɔs mɛtn jee dɛnge taa tujn̰ gɔtɔ. Gɔtn se, naaɗe iin̰ ɓaa tɛrɛc ɓee Jason gɛn je Pɔl ute Silas. Kɛn naaɗe jaay ɔŋɗenga num, anɗen tɔkŋ ɓaa naan jee dɛnge tun tusga se.
44017006	Kɛn naaɗe ɓaa jaay ɔŋɗen te ey se, naaɗe ɔk ɓaano ute Jason ute gɛnaage kandum kɛn ɗoobm al‑Masi ki naan tɔɔgge tun gɔtn ese. Gɔtn se, naaɗe tɔɔɗ tɔɔy ɔɔ: «Jee tuj dunia te magalin̰ se, ɓɛrɛ, ɓɔrse naaɗe aanga ara!
44017007	Ɔɔ Jason se ɓo, debm kɛn ɔkɗen ɓeen̰ ki ɔɔ jee se lɛ, Sezar Gaar magal kɛn iŋg Rɔm ki se, naaɗe ɔɔ ansin̰ ɗim eyo ɔɔ naaɗe taaɗ ɔɔ Gaar magal kuuy utu ɔɔ naan̰ se ɓo, kɛn ron̰ Isa se.»
44017008	Kɛn jee ute dɛnɗe ute tɔɔggen gɔtn ese jaay booy taar se, naaɗe maakɗe ɓaa tuju.
44017009	Gɔtn se naaɗe ɔl Jason ute gɛnaagen ɗoobm al‑Masi ki se, ɓaaɗo dɔnd gurs dɛn jaay ɓo, naaɗe tɔɔɗ tɔlɗe.
44017010	Maakŋ nɔɔr kɛn ese sum ɓo, gɛnaagen ɗoobm Isa al‑Masi ki se, ɔl Pɔl ute Silas ɓaa gɛgɛr kɛn Bere ki. Kɛn naaɗe jaay aan se, naaɗe ɓaa maakŋ ɓee kɛn Yaudge tun lee tusn maak ki se.
44017011	Gaŋ naaɗe ɓaa ɔŋ Yaudgen Bere ki se jiga cir Yaudgen Tɛsalonik ki, taa naaɗe booy taar Raa se maakɗe raap do ki sakan̰. Ɓii‑raa naaɗe dooy aak taar maakŋ Kitap ki se taa naaɗe an kaakŋ jeel ro ki taar kɛn Pɔl lee dooyɗen se, mɛt ki lɔ mɛt ki ey lɛ.
44017012	Maakɗe ki se, jeege dɛna took aal maakɗe do Isa ki ɔɔ mɛnd Grɛkgen gaabɗege jee magalge ute gaabge dɛna took aal maakɗe do Isa ki.
44017013	Gaŋ Yaudgen maakŋ gɛgɛr kɛn Tɛsalonik ki jaay booy ɔɔ Pɔl ɓaaga taaɗn taar Raa maakŋ gɛgɛr kɛn Bere ki kic se, naaɗe ɓaaɗo ɔɔs mɛtn jeege taa tujn̰ gɔtɔ daala.
44017014	Gɔtn ese, gɛnaagen ɗoobm Isa al‑Masi ki naar ɔl Pɔl ɓaa taa baar ki gɛn ɓaa kookŋ maakŋ markab ki. Num Silas ute Timote se lɛ ɔɔp iŋg Bere ki.
44017015	Jeegen ɓaa kɔl Pɔl se, naaɗe ook maakŋ markab ki ute naan̰a, bini ɔlin̰o maakŋ gɛgɛr kɛn Atɛn ki. Kɛn naaɗe tɛrlo tɛrl se, Pɔl taaɗɗen ɔɔ kɛn j'aanga num, k'taaɗ Silas ki ute Timote ki se, k'ɓaaɗo j'ɔŋin̰ kɛskɛ.
44017016	Kɔr Pɔl utu booy booy Timote ute Silas maakŋ gɛgɛr kɛn Atɛn ki se, naan̰ aak maakŋ gɛgɛr ese se ɗooc ute maragge sum ɔɔ naan̰ aak se maakin̰ tuj kasak kasak.
44017017	Gɔtn se, naan̰ iin̰ ɓaa maakŋ ɓee kɛn Yaudge lee tusn maak ki se, naan̰ naaj ute Yaudge ɔɔ ute jee ɓeer Raa ki. Ɔɔ ɓii‑raa bɔɔr maakŋ gɛgɛr kɛn jeege lee tusn se, naan̰ lee naaj ute jeege kici.
44017018	Gɔtn se jaay jee dooy jeegen uun taar Epikirus ute jee dooy jeegen uun taar Zenon se iŋg naaj ute naan̰a. Jee mɛtin̰ge ɗeek ɔɔ: «Aakum tu, debm kul taar rɛn̰ rɛn̰ ara tap ɓo je ɗeekŋ ɔɔ ɗi?» Jee kuuy ɗeek ɔɔ: «Naan̰ ɓɛrɛ ɓaanoga ute taar raa jee kuuy.» Naaɗe taaɗ bin se, taa Pɔl se taaɗɗega taaɗ taa Isa ɔɔ ute mɛtn taar dur jeegen utu dur daan yoge tu se.
44017019	Naaɗe ɔk ɓaansin̰ do ko kɛn naaɗe lee tusn aakŋ mɛtn taarɗege se, ɔɔ gɔtn se k'daŋin̰ Areopag. Gɔtn se naaɗe taaɗin̰ ɔɔ: «Naaje k'je naai ajen taaɗn mɛtn taar dooy kijn̰ kɛn naai lee dooy jeege se, taa naaje k'booy kɔkŋ mɛtin̰a.
44017020	Ute mɛtn taarigen ɓii kalaŋ naaje k'booy te ey jaay, naai lee taaɗ bijen doje se, ɓaaɗo taaɗjen mɛtin̰ tu, taa naaje k'je k'jeel kɔkŋ mɛtin̰a.»
44017021	(Naaɗe taaɗ bin se taa jee Atɛn ki ute mɛrtgen ɓaaɗo ɓaao ɔɔ kɛngen tiŋg tiŋg gɔtn ese se, naaɗe iŋg ɓo gɛn booyo ɔɔ gɛn taaɗn mɛtn taargen kiji kɛn naaɗe ɔŋga num ɓaaɗo lee taaɗ mɛtin̰ se).
44017022	Gɔtn se, Pɔl iin̰ ɗaar daan jeege tun Areopag ki se ɔɔ ɗeekɗen ɔɔ: «Naase jee Atɛn ki, maam m'aakse naase se jee ɔkki maragge se ɔɔn̰ aak eyo.
44017023	Kɛn maam m'leeɗo maakŋ gɛgɛrse ki se, maam m'aako gɔtn kɛn naase 'lee eemki maragsege ɔɔ m'ɔŋo gɔtn tɔjn̰ sɛrkɛ kaam kalaŋ bin se k'raaŋin̰ ro ki j'ɔɔ: ‹Kɛse raa k'jeel mɛtin̰ eyo.› Taa naan̰ se ɓo, maam m'ɓaaɗo se m'asen taaɗn Raa kɛn naase eemin̰ki jaay 'jeelin̰ki ey se.
44017024	«Raa se, naan̰ ɓo debm aalo dunia ute nakgen maak ki paac se ɔɔ naan̰ ɓo mɛl maakŋ raa ute do naaŋa ɔɔ naan̰ se iŋg maakŋ ɓeege tun jikilimge ɓo iin̰in̰ ute jiɗe se eyo.
44017025	Ɔɔ naan̰ lɛ, ɔlin̰ ɗim te naabm jikilimge eyo, taa naan̰ kalin̰ ki sum ɓo ɛɗ koa nakge tun iŋg ɓaa se paac ɔɔ naan̰ ɓo debm ɛɗjeki nakgen 'kaasn tiŋgjege.
44017026	Naan̰ aalo deb kalaŋ sum ɓo kɛn tooj dirl mɛtjil jikilimgen do naaŋ kɛn ɓaa se paac. Ɔɔ naan̰ ɓo debm tɔndɗeno kaaɗn toojɗege ɔɔ kaaɗn kooyɗege ɔɔ gaaŋ ɛɗɗen taa naaŋge ɔɔ tɔndɗesin̰ te naaŋ guurin̰ge.
44017027	«Raa tɛɗn naan̰ se taa naaɗe an̰ jea ɔɔ bin sum ɓo daan naane naaɗe an̰ kɔŋɔ lɛ ɗaam? Taa naan̰ lɛ dɔk ute naajege eyo.
44017028	Taa naan̰ se ɓo, naaje j'iŋgki ɔɔ k'leeki se kic ɓo ute naan̰a ɔɔ ɓɔrse kɛn j'utuki zɛɛrɛ se kic lɛ ute naan̰a. Kɛse ɓo maakŋ jee kaar bal‑zɛɛrsege tu se, deb kalaŋ maakŋ kaan̰ki se taaɗ ɔɔ: ‹Naajege se k'gaan Raage.›
44017029	Aan gɔɔ naajege k'gɛnin̰ge ɗey se, bin num naaje j'aki kɔŋ saapm j'ɔɔki Raa se tec aan gɔɔ maraggen kɛn k'tɛɗɗen ute daab, pudda ey lɛ ute ko se eyo. Nakgen se jikilimge tɛɗɗen ute tirɗɗege sum.
44017030	'Booyki! Do dɔkin̰ kɛn naase 'jeelkiro te Raa ey se, naan̰ kɛn se kic ɓo, Raa ɔŋ utsen te eyo. Num ɓɔrse se, naan̰ daŋ jeegen gɔtn ɓaa se paac taa tɛrl maakɗe aɗe ɓaa gɔtn naan̰ ki.
44017031	Taa naan̰ se ɓo, Raa se ɔndga kɔnd ɓiin kɛn naan̰ an kɔjn̰ bɔɔrɔ ute ɗoobin̰ do jeege tun do naaŋ ki paac. Ute debm kɛn naan̰ bɛɛr ɔɔɗin̰ gɛn kɔjn̰ bɔɔrɔ do jeege tu se, debm se ɓo kɛn naan̰ durin̰ daan yoge tu taa jikilimge se an jeel ro ki.»
44017032	Kɛn naaɗe jaay booy Pɔl ɔɔ Raa duroga nam daan yoge tu se, gɔtn se jee mɛtin̰ge baagin̰ tɛrɛcin̰ mɛtin̰ ki. Gaŋ jee kuuy se taaɗin̰ ɔɔ: «Do taari ki se, ɓiin kuuy j'utu j'ai daŋ ajen taaɗn aan gɔɔ kɛn ese daala.»
44017033	Naan̰ kɛn se sum ɓo, Pɔl teec ɔn̰ɗe.
44017034	Num gaŋ, jee mɛtin̰ge ɓaa ɔŋ Pɔl ɔɔ took aal maakɗe do Isa ki. Maakɗe ki se gaaba kalaŋ ron̰ Denis, naan̰ kic maakŋ jeege tun lee aak mɛtn taara Areopag ki se kici ɔɔ mɛnda kalaŋ ron̰ Damaris ute jeegen kuuy kic ɓaa te naan̰a.
44018001	Kɛn Pɔl jaay iin̰ ɔn̰ gɛgɛr Atɛn se, naan̰ iin̰ ɓaa maakŋ gɛgɛr kɛn Kɔrint ki.
44018002	Gɔtn se naan̰ ɓaa dɔɔɗ ute kɔɗ Yaud k'daŋin̰ Akilas utu aan kaana ɔɔ naan̰ j'oojin̰ taa naaŋ Pɔŋ ki. Naan̰ iin̰o taa naaŋ Itali ki ute mɛndin̰a ron̰a Prisil, taa Gaar magal gɛn Rɔmɛgen k'daŋin̰ Klɔd se ɔl k'tuur Yaudge naatn paac maakŋ gɛgɛr kɛn Rɔm ki se. Naan̰ kɛn se, Pɔl ɓaa deel ute naaɗe,
44018003	taa naabin̰ lɛ, tec gɔɔ gɛn naaɗe ɗey se. Naabm naaɗe se, lee uj nakgen k'ɗaapm kɔrɔr. Taa naan̰ se ɓo, Pɔl ɓaa iŋg ute naaɗe ɔɔ naaɗe lee tɛɗ naaba tɛlɛ.
44018004	Aanga ɓii sebit ki tak ɓo Pɔl ɓaa maakŋ ɓee kɛn Yaudge lee tusn maak ki se. Gɔtn se, naan̰ lee taaɗ taar Raa Yaudge tu ute Grɛkge tu taa naan̰ je naaɗe 'tookŋ do taarin̰ kɛn naan̰ taaɗɗen se.
44018005	Gaŋ kɛn Silas ute Timote kɛn iin̰o Masedoan ki jaay aan sum se, Pɔl ɔn̰ ron̰ paac gɛn taaɗn taar Raa. Naan̰ taaɗ Yaudge tu tal ɔɔ al‑Masi kɛn naase iŋg aakki kaamin̰ se, naan̰ ɓo Isa se.
44018006	Gaŋ gɔtn se, Yaudge se iin̰ ron̰ ki ɔɔ naajin̰a. Naan̰ kɛn se, Pɔl ɔk mind kalin̰a ɔɔ ɗeekɗen ɔɔ: «Ɓɛrɛ, naase se kɛn ɗim jaay aanga dose ki kic num, maam se ɔlum eyo ɔɔ j'am kɔkŋ mindum eyo. Naan ki se ɓɛrɛ, maam m'ɓaa taaɗn taar Raa jeege tun Yaudge eyo.»
44018007	Naan̰ iin̰ teec gɔtn ese ɔɔ ɓaa ɓee gaab ki kalaŋ k'daŋin̰ Titus Justus. Naan̰ se debm ɓeer Raa ki ɔɔ ɓeen̰ se ɔnd daamboogo ute ɓee kɛn Yaudge lee tusn maak ki se.
44018008	Gɔtn se Krispus, naan̰ kɛn magal ɓee kɛn Yaudge lee tusn maak ki se, naan̰ ute jee maakŋ ɓeen̰ ki paac took aal maakɗe do Mɛlje ki, ɔɔ jee Kɔrint kɛn dɛn lee booy taar Pɔl se kic, took aal maakɗe do Isa ki kici ɔɔ k'batizɗe.
44018009	Kɛn aan nɔɔr se, Mɛljege Isa mala teec naan Pɔl ki ɔɔ taaɗin̰ ɔɔ: «Ɔn̰te ɓeer jeege tun se, num taaɗ taar Raa ɓaa ute naani sak sak, ɔn̰te doa.
44018010	Taa maam m'utu te naai se nam kɔŋ kɔl jin̰ roi ki eyo. 'Jeele, maakŋ gɛgɛr kɛn ese se, maam m'ɔk jeege dɛna.»
44018011	Gɔtn se Pɔl ɔɔp tiŋg maakŋ gɛgɛr kɛn Kɔrint ki se ɓaara ute laapa mɛcɛ. Gɔtn se naan̰ lee dooy jeege ute taar Raa.
44018012	Kaaɗ kɛn Galion magal taa naaŋ Akayi se, naan̰ kɛn se Yaudge dɔɔk taarɗe ɓaa ɔk Pɔl ɔɔ ɓaansin̰ gɔtn kɔjn̰ bɔɔr ki.
44018013	Gɔtn se, naaɗe ɗeek Galion ki ɔɔ: «Gaabm se ɔɔs mɛtn jeege ɔɔ j'ɔn̰te keem Raa tec aan gɔɔ kɛn naaje k'lee k'j'eem se.»
44018014	Ey num Pɔl se je taaɗa, naɓo Galion naar taaɗ Yaudge tu ɔɔ: «Naase Yaudge, kɛn gaabm se jaay tɛɗ te nakŋ ute ɗoobin̰ eyo, lɔ tujga ɗim kuuy se, gɛn naan̰ se num, maam m'asen kaakŋ mɛtn taarse.
44018015	Gaŋ naase lɛ, 'lee naajki taara do Ko Taar Raase ki ute ro jeesege tu. Bin num, kɛse nakŋ naase malin̰ge! Maam se, m'kɔŋ kɔjn̰ bɔɔrɔ do nakge tun bin eyo.»
44018016	Gɔtn se, naan̰ tuur ɔɔɗɗeno naatn gɔtn kɔjn̰ bɔɔr ki se.
44018017	Gɔtn se jeege paac iin̰ gɔtn ese, iij‑ɔk Sostɛn magal ɓee kɛn Yaudge lee tusn maak ki ɔɔ tɔnd dɛrɛŋin̰a naan jeege tun gɔtn kɔjn̰ bɔɔr ki se. Naɓo Galion kɛn magal Rɔmɛge aak nakŋ kɛn naaɗe tɛɗ se, don̰ cɔkɔ kic ɓo dirin̰in̰ eyo.
44018018	Maakŋ gɛgɛr kɛn Kɔrint ki se, Pɔl tiŋgga dɛna, jaay ɓo naan̰ iin̰ ɔn̰ gɛnaagen ɗoobm Isa al‑Masi kɛn gɔtn ese. Naan̰ iin̰ ɓaa ute Prisil ɔɔ Akilas maakŋ gɛgɛr kɛn Sankre ki gɔt kɛn k'lee k'ɗaar markabge. Gɔtn se, naan̰ dɔs don̰a taa naan̰ naamga naam taarin̰a, jaay ɓo naaɗe ook maakŋ markab ki ɔɔ ɓaa taa naaŋ Siri ki.
44018019	Kɛn naaɗe jaay aan maakŋ gɛgɛr kɛn Ɛpɛz ki se, Prisil ute Akilas se Pɔl ɔn̰ɗen gɔtn ese ɔɔ naan̰ iin̰ ɓaa maakŋ ɓee kɛn Yaudge lee tusn maak ki se. Gɔtn ese naan̰ naaj ute Yaudge taa Isa.
44018020	Naaɗe tɔnd mɛtin̰ ɔɔ: «Ɔɔp iŋg ute naaje,» naɓo Pɔl baate.
44018021	Kɛn naan̰ iin̰ ɔn̰ɗe kɔn̰ se ɗeekɗen ɔɔ: «Kɛn Raa jaay je num, ɓiin kuuy jaay m'aɗe ɓaa gɔtse ki.» Gɔtn se naan̰ iin̰ maakŋ gɛgɛr kɛn Ɛpɛz ki se, ook maakŋ markab ki ɔɔ ɓaa.
44018022	Kɛn Pɔl jaay aan maakŋ gɛgɛr Sezare ki se, naan̰ ook ɓaa Jeruzalɛm ki gɛn tɛɗn tɔɔsɛ egliz ki, jaay ɓo, naan̰ bɔɔy ɓaa maakŋ gɛgɛr kɛn Antiɔs kɛn taa naaŋ Siri ki.
44018023	Gɔtn se, naan̰ tiŋgga ɓii kandum jaay iin̰ ɓaa leeɗo maakŋ gɛgɛrge tun taa naaŋ Galati ute gɛn Prigi. Gɔtn naan̰ aanga tak ɓo, naan̰ ɛɗ kaay kaama gɛnaage tun ɗoobm Isa al‑Masi ki.
44018024	Kaaɗ kɛn se gaaba kalaŋ, kɔɗ Yaud k'daŋin̰ Apɔlɔs ɔɔ naan̰ se k'j'oojin̰ maakŋ gɛgɛr kɛn Alekzandri ki. Ɔɔ naan̰ iin̰ ɓaaɗo maakŋ gɛgɛr kɛn Ɛpɛz ki. Gaabm se jeel taaɗn taara aak eyo ɔɔ jeel ɔk mɛtn Kitap jiga.
44018025	Naan̰ se k'dooyin̰ga ute mɛtn taar kɛn taaɗ taa Mɛljege. Naan̰ taaɗ taar Raa se maakin̰ raap do ki sakan̰, ɔɔ taar Isa se, naan̰ dooy jeege ute ɗoobin̰ tak tak. Naɓo, naan̰ se, jeel ɓo mɛtn taar batɛm gɛn Jan‑Batist sum.
44018026	Maakŋ ɓee kɛn Yaudge lee tusn maak ki se, Apɔlɔs baag taaɗn taar Raa jeege tu kic ɓo, ɓeer eyo. Gaŋ kɛn Prisil ute Akilas jaay booy taar naan̰ taaɗ se, gɔtn se naaɗe ɔk ɓaansin̰ ute naaɗe ɔɔ taaɗin̰ Ɗoobm Raa se ute ɗoobin̰ tak tak do ki daala.
44018027	Apɔlɔs se, je ɓaa taa naaŋ Akayi ki gɛn ɓaa taaɗn taar Raa jeege tu. Taa naan̰ se ɓo, gɛnaagen ɗoobm Isa al‑Masi ki se, ɛɗin̰ kaay kaama ɔɔ raaŋ ɛɗin̰ maktub jin̰ ki, taa n̰'ɓaa kɛɗn gɛnaage tun gɔtn naane, taa kɛn naan̰ aanga num, naaɗe an̰ dɔɔɗn kɔkŋ jiga. Kɛn naan̰ jaay aan gɔtn naane se, ute bɛɛ kɛn Raa tɛɗin̰ se, gɛnaagen ɗoobm Isa al‑Masi kɛn gɔtn naane se, naan̰ noogɗen dɛna.
44018028	Anum, Yaudge tu se, naan̰ taaɗɗen tal tal gɔtn ese ɔɔ taar kɛn naaɗe an̰ tɛrl kic ɓo, naaɗe ɔŋ eyo. Ɔɔ ute taargen maakŋ Kitap ki se, naan̰ taaɗɗen ɔɔ: Isa se, naan̰ ɓo al‑Masi.
44019001	Kaaɗ kɛn Apɔlɔs utu maakŋ gɛgɛr kɛn Kɔrint ki se, Pɔl aal teeco taa naaŋ Azi kɛn maakŋ koge tu se ɔɔ ɓaaɗo maakŋ gɛgɛr kɛn Ɛpɛz ki. Gɔtn se, naan̰ ɔŋ jeege kandum se, aalga kaal maakɗe do Isa ki.
44019002	Ɔɔ naan̰ tɔnd mɛtɗe ɔɔ: «Ɓii kɛn naase aalki maakse do Isa ki se, Nirl Salal tap ɓo bɔɔy te dose ki ey la?» Num gaŋ naaɗe tɛrlin̰ ɔɔ: «Nirl Salal kɛn naai taaɗn se, ɓii kalaŋ naaje k'booy te maanin̰ eyo.»
44019003	Tɛr Pɔl tɔnd mɛtɗe ɔɔ: «Naase tap ɓo k'batizse j'ɔɔ ɗi?» Naaɗe tɛrlin̰ ɔɔ: «Naaje se, k'batizjen aan gɔɔ kɛn Jan lee batizo jeege se.»
44019004	Pɔl taaɗɗen daala ɔɔ: «Jan se batizo jee kɛn tɛrloga tɛrl maakɗe do Raa ki sum. Ɔɔ naan̰ taaɗ Yaudge tu ɔɔ j'aal maakɗe do deb kɛn utu ɓaaɗo mɛtin̰ ki se ɔɔ naan̰ ɓo debm k'daŋin̰ Isa se.»
44019005	Kɛn naaɗe jaay booy taar Pɔl taaɗɗen se, gɔtn se naaɗe took k'batizɗe kuuy ute ro Mɛljege Isa.
44019006	Naan̰ kɛn se, Pɔl tɔnd jin̰ doɗege tu ɔɔ gɔtn se Nirl Salal bɔɔyo doɗe ki ɔɔ naaɗe baag taaɗn taar naaŋgen naaɗe jeel mɛtin̰ eyo ɔɔ naaɗe taaɗ taargen teeco taar Raa ki.
44019007	Naaɗe paac se, aas nakŋ gaabge ɓaa ɓaa sik‑kaar‑dio.
44019008	Daan laap kɛn mɔtɔ se, daayum Pɔl lee ɓaaɗo maakŋ ɓee kɛn Yaudge lee tusn maak ki se. Gɔtn se, naan̰ taaɗɗen mɛtn taar Gaar Raa jeege tu ɔɔ naan̰ taaɗɗen kic ɓo ɓeer eyo. Naan̰ je taa jeegen iŋg booyin̰ taarin̰ se, 'tookŋ do taarin̰ kɛn naan̰ taaɗɗen se.
44019009	Gaŋ jee mɛtin̰ge se tɛɗ do mɔŋgɔ ɔɔ baate tookŋ taarin̰a. Do Ɗoobm Isa kɛn naan̰ taaɗɗen mɛtin̰ se, naaɗe tooyin̰ koogo naan jeege tu. Gɔtn se Pɔl iin̰ ɔn̰ɗe ɔɔ ɓaa ute jee mɛtin̰ ki ɓaa maakŋ lɔkɔl gɛn gaaba kalaŋ k'daŋin̰ Tiranɔs ɔɔ gɔtn se ɓii‑raa, naan̰ lee dooyɗe ute taar Raa.
44019010	Gɔtn dooyin̰ kɛn ese se, naan̰ tɛɗ ɓaara dio, bini ɔl Yaudge ute Grɛkgen taa naaŋ Azi ki paac se, ɓaa booy taar Mɛljege.
44019011	Anum Raa ɔl Pɔl tɛɗ nakŋ‑kɔɔɓgen deel doa,
44019012	bini, ɔl jeege ɓaa tuuno kalge taal do Pɔl ki ey lɛ ɓaano ute kalge utn ron̰a ɔɔ naaɗe tɔs ɓaano ɔɔ taalin̰ do jee kɔɔn̰ge tu ɔɔ jee kɔɔn̰ge se ɔŋ lapia ɔɔ jee kɔɔn̰ sitange se kic ɓo, sitange teec ɔn̰ɗe.
44019013	Gɔtn se, Yaudgen mɛtin̰gen lee maakŋ naaŋge tu gɛn tuur sitange ro jeege tu se, naaɗe baag tuur sitange ute ro Isa kici. Naaɗe taaɗ sitange tu ɔɔ: «Ute ro Isan kɛn Pɔl lee taaɗ taarin̰ jeege tu se, m'ɔɔ: 'teecki naatn ro jeege tu se!»
44019014	Jeegen tɛɗn naan̰ se, naaɗe cili. Naaɗe se, gaan kɔɗ Yaud kalaŋ bini k'daŋin̰ Seba, ɔɔ naan̰ se maakŋ magal jee tɛɗn sɛrkɛ Raage tu.
44019015	Gaŋ ɓii kalaŋ, gaabm ɔk sitan se taaɗɗen ɔɔ: «Isa se, maam m'jeelin̰a ɔɔ Pɔl kic lɛ maam m'jeelin̰a, num naase ara tap ɓo, 'naŋge?»
44019016	Gɔtn se, gaabm kɛn ɔk kɔɔn̰ sitan se iin̰ oocɗe; kɛn naan̰ jaay ɓaa cirɗe sum se, naan̰ tɔnd awarɗe ɔɔ nɛɛpm ute kalɗege se naatn. Kɛn naaɗe ɗo bini ɔŋ doɗe jaay aan̰ teec se, kalɗege kic ɓo, nɛɛpɗen doɗe ki rɔsɔm rɔsɔm.
44019017	Ɔɔ kɛn Yaudge ute jee kɛn Yaudge eyo iŋg maakŋ gɛgɛr kɛn Ɛpɛz ki jaay booy taar se, gɔtn se naaɗe ɓeere ɓaa ɔkɗe. Taa naan̰ se, naaɗe ɓaa nook ro Mɛljege Isa se cir daala.
44019018	Gɔtn se, jeege dɛna kɛn aaloga kaal maakɗe do Isa ki se, ɓaaɗo tɔɔɗ mɛtɗege naan jeege tu, do nakge tun jig ey kɛn naaɗe lee tɛɗ se.
44019019	Maakɗe ki se, jee dɛn kɛn lee ooj roɗege se, ɓaano ute maktubɗegen ɔk mɛtn taargen naaɗe lee oojn̰ roɗe se ɔɔ gɔtn se naaɗe tɔɔcin̰ naan jeege tu ɔɔ maktubɗege se jaay j'aak zon̰ se aas tamma gɛn pudda dupu‑si‑mii.
44019020	Bin ɓo, ute tɔɔgŋ Mɛljege se taar Raa se wɔɔk ziiɗ ɓaa ute naanin̰a.
44019021	Kɛn nakgen se jaay deel paac se, Nirl Salal ɔl Pɔl uun doa gɛn ɓaa Jeruzalɛm ki ɔɔ naan̰ aal teec ute ɗoobm taa naaŋ Masedoan ɔɔ ute gɛn Akayi ki. Gɔtn se, naan̰ ɗeek gɛnaage tun ɗoobm Isa al‑Masi ki ɔɔ: «Bɛɛki num, kɛn m'aanga Jeruzalɛm ki jaay ɓo, sɔm m'utu m'ɓaa Rɔm ki kici.»
44019022	Jee noogin̰gen di Timote ute Erast se, naan̰ ɔlɗe ɔɔ j'ɔnd naana ɔɔ k'ɓaa Masedoan ki. Ɔɔ naan̰ mala se, ɔɔp iŋg cɔkɔ taa naaŋ Azi ki.
44019023	Kaaɗ kɛn se, jeegen maakŋ gɛgɛr kɛn Ɛpɛz ki se, jeege dɛna iin̰ ul taara gajalaŋ taa Ɗoobm Isa.
44019024	Taa gɔtn se, ɔk kɔɗ kɔrɗn tɔɔlɔ ron̰ Demetrus. Naan̰ se lee ɔɔy pudda gɛn ɗaapm ɓeegen sɛɛm sɛɛm kɛn tec ɓee magal gɛn maragɗen naaɗe lee eemin̰ kɛn k'daŋin̰ Artemis se. Ute naabɗen ese se, naan̰ ute jeegen k'tɛɗ naaba tɛlɛ ese, naaɗe lee ɔŋ gurs dɛna ro ki.
44019025	Ɓii kalaŋ, naan̰ daŋ tus jee kɛn naaɗe tɛɗn naaba tɛlɛ ute jee kɛn naabɗe tec aan gɔɔ gɛn naaɗe se, ɔɔ ɗeekɗen ɔɔ: «Mɛɗumge, naase 'jeelki maal naaje k'j'ɔkki se k'j'ɔŋin̰ki ute naabm ese.
44019026	Num gaŋ naase aakkiga ɔɔ 'booykiga nakŋ kɛn deel Ɛpɛz ki paac se ɔɔ Pɔl ese se ɗeek jeege tu ɔɔ raagen naaje mala k'tɛɗin̰ki ute jijege se, raagen ɗeer eyo. Do taar kɛn naan̰ lee taaɗ jeege tu se ɔl jeege dɛna took taarin̰a ɔɔ ɓaaga mɛtin̰ ki. Nakŋ se, naan̰ tɛɗin̰ Ɛpɛz ki sum eyo, num gaŋ taa naaŋ Azi ute magalin̰ paac kici.
44019027	Kɛn naan̰ jaay utu tɛɗn nakŋ se tak num, ɓɛrɛ, utu ajeki tujn̰ naabjege. Num naabjege sum eyo, num utu kɔl jeege maragjegen magal Artemis se kic ɓo, naaɗe utu an̰ kaal maak ki eyo ɔɔ ɓeen̰ se kic lɛ, naaɗe an̰ kaakŋ aan gɔɔ nakŋ cɛrɛ. Ey num, Artemis se ɓo, jee taa naaŋ Azi ki ute jee do naaŋ ki paac se lee eemin̰a.»
44019028	Kɛn jee tɛɗn naabgen gɔtn ese jaay booy taar Demetrus se, naaɗe maakɗe taarɗe pirin̰ ɔɔ baag tɔɔy dɔɔkŋ taara ɔɔ: «Artemis se, naan̰ ɓo maragŋ magal kɛn Ɛpɛz ki!»
44019029	Gɔtn se, jeege iin̰ ul taara gajalaŋ maakŋ gɛgɛr kɛn se, ɔɔ tɔko Gayus ute Aristark kɛn iin̰o Masedoan ki ɔɔ lee te Pɔl tɛlɛ se. Naaɗe naar ɓaanɗeno daan bɔɔr kɛn gɔtn k'lee k'j'ɔjn̰ bɔɔrɔ se.
44019030	Ey num Pɔl se, je ɓaa gɔtn jeege tun tus se kici, naɓo gɛnaagen ɗoobm Isa al‑Masi ki se, gaasin̰a.
44019031	Ɔɔ maakŋ magalge tun taa naaŋ Azi ki se, jee mɛtin̰ge se mɛɗn Pɔlge ɔɔ naaɗe ɔl nam ɓaa taaɗ Pɔl ki ɔɔ: «Ɓɛrɛ, ɔn̰te ɓaa gɔtn jeege tun tus se!»
44019032	Kaaɗ kɛn jeege tus gɔtn ese se, jee mɛtin̰ge ul gɛn doɗe ɔɔ jeegen kuuy se kic lɛ, taaɗ gɛn doɗe kici. Jee dɛn jaay ɓaaɗo gɔtn ese se, mɛtn taar jaay ɔlɗe naaɗe tusn ro ki se kic ɓo, naaɗe jeel mɛtin̰ eyo.
44019033	Maakŋ jee dɛnge tu se, gaaba kalaŋ kɔɗ Yaud ron̰ Alekzandɛr. Maakɗe ki se, jee mɛtin̰ge ɓaa taaɗin̰ mɛtn taar se jaay ɓo Yaudge ɔlin̰ ɓaa naan jeege tu. Naan̰ uun jin̰ jeege tu je aɗen taaɗn mɛtn taar se.
44019034	Naɓo kɛn jee Ɛpɛz ki jaay booy ɔɔ naan̰ kɔɗ Yaud se, gɔtn se naaɗe dɔɔb ɔɔy taa naapm caa ɔɔ: «Artemis se, naan̰ ɓo maragŋ magal kɛn Ɛpɛz ki!» Gɔtn se naaɗe tɔɔy dɔɔk taara ɔn̰ eyo ɓaa ɓaa nakŋ lɛr dio.
44019035	Kaam mɔɔtn se, gaabm kɛn debm raaŋ kɛn tɛɗ naaba daan Yaudge tun jee kaakŋ mɛtn taargen gɔtn ese se, tɛɗ jeege bini ɓaa doa ɔɔ ɗeekɗen ɔɔ: «Naase jee Ɛpɛz ki, jeege paac se jeeljeki naajege ɓo kɛn k'j'ɔkki ɓee maragŋ magal ron̰ Artemis se. Ɔɔ maragjege mala se lɛ, naan̰ ooco maakŋ raa ki.
44019036	Maragjege se, nam ɗɛmin̰ eyo, num ɔn̰ki ro se urlu ɔɔ nakŋ se 'saap ɔkin̰ki jiga jaayo.
44019037	Jeegen naase 'tɔk ɓaanɗekiro ara se lɛ, naaɗe uun te ɗim maakŋ ɓee maragjege tu se eyo. Ɔɔ naaɗe lɛ, taaɗ te taar iŋg kus ron̰ ki eyo.
44019038	Kɛn Demetrus ute jeen̰ge jaay ɔk taara ute nam lɛ, naaje j'ɔkki ɓii gɛn kɔjn̰ bɔɔrɔ ɔɔ jee kɔjn̰ bɔɔrin̰ge kic lɛ utu. Bin num, taar se ɔn̰ k'ɓaan gɔtn naane ɓo, naaɗe an̰ kaakŋ ute ɗoobin̰a.
44019039	Ɔɔ kɛn naasen jee dɛnge se jaay ɔkki taar ɗim kuuy lɛ, ɓii kɛn jeege tusga sum ɓo, j'utu j'kaakŋ mɛtin̰ ute ɗoobin̰a.
44019040	Do nak kɛn naaje k'tɛɗki jaaki se, j'utu j'ankiro ɓaa te nakŋ ɔɔn̰ dojege tu. Ɓɛrɛ Rɔmɛge se lɛ, utu ajeki kɔkŋ mindjege 'ɗeekŋ ɔɔ: naajege se ɓo, jee tujn̰ naaŋge. Taa kɛn Rɔmɛge jaay ɓaaɗo 'tɔnd mɛtjege gɛn tusjegen jaaki se, naaje j'aki kɔŋ taar ɗim, jaay j'aɗeki kɔŋ taaɗ eyo.»
44019041	Kɛn naan̰ jaay taaɗ naŋ taarin̰ se, jee se naan̰ wɔɔkɗe.
44020001	Kɛn mɛtn taar se jaay deel se, Pɔl ɔl k'daŋ k'tuso jee aalga kaal maakɗe do Isa al‑Masi ki ɔɔ naan̰ ɛɗɗen kaay kaama jaay ɓo ɗeekɗen ɔɔ iŋgki lapia ɔɔ naan̰ uun ɗoobm taa naaŋ Masedoan.
44020002	Kaaɗ kɛn naan̰ aal teeco teec taa naaŋ kɛn ese se, jee aalga kaal maakɗe do Isa al‑Masi ki se, naan̰ taaɗɗenga taarge dɛna kɛn ɛɗɗen kaay kaama, jaay ɓo naan̰ iin̰ ɓaa taa naaŋ Grɛkge tu.
44020003	Gɔtn se, naan̰ tiŋg laapa mɔtɔ. Aan kaaɗ kɛn jaay naan̰ ɓaa kookŋ maakŋ markab ki gɛn ɓaa taa naaŋ Siri ki se, naan̰ booy ɔɔ Yaudge se, dɔɔkga dɔɔk taarɗe ron̰ ki gɛn kutin̰a. Taa naan̰ se ɓo, naan̰ uun doa gɛn tɛrl ɓaa taa naaŋ Masedoan ki.
44020004	Jeegen kɛn lee ute naan̰ se, naaɗe se ɓo: Sopatrɔs goon Pirus kɛn iin̰o maakŋ gɛgɛr kɛn Bere, Aristark ute Sekundus, naaɗe se iin̰o maakŋ gɛgɛr kɛn Tɛsalonik ki ɔɔ Gayusn kɛn iin̰o maakŋ gɛgɛr kɛn Derbe ɔɔ Tisik ute Tropim kɛn iin̰o taa naaŋ Azi kɛn kaam kalaŋ ɔɔ kɛse Timote.
44020005	Jee se ɔnd naana ɓaa booyje maakŋ gɛgɛr kɛn Troas ki.
44020006	Gaŋ naaje se k'tɛɗ Laa mappan ɔk ɔrɔm eyo aas jaay ɓo, j'iin̰ Pilip ki se, j'ook maakŋ markab ki k'tɛɗ ɓii mii jaay ɓo k'ɓaa k'j'ɔŋɗe maakŋ gɛgɛr kɛn Troas ki. Gɔtn se, naaje k'tiŋgo ɓii cili.
44020007	Kɛn aan ɓii sebit ki tɛgɛr se, naaje k'tus k'j'ɔs kalaŋ jaay ɓo k'j'uun sɛn‑sɛn. Gɔtn se Pɔl baag taaɗn gɛnaage tun ɗoobm Isa al‑Masi kɛn tus gɔtn ese. Aan gɔɔ naan̰ mɛtbeeki sum ɓo ɓaa ɓaa se, naan̰ taaɗɗen taara bini aan daan ɓea.
44020008	Maakŋ ɓee kɛn k'j'ɔɓin̰ do naapin̰ ki gɛn k‑mɔtɔge tu se, gɔtn se ɓo naaje k'tus maak ki ɔɔ maakŋ ɓee kɛn ese se, k'tɔɔc k'tɔndga lɔɔmpɔge dɛna. Gɔtn se, goon kɔɗɔ kalaŋ k'daŋin̰ Utik se, naan̰ iŋg kiŋg taa pɛnɛtɛr ki. Aan gɔɔ Pɔl taaɗ ɔn̰ ey se, gɔtn se bi ɓaa ɔkin̰ se tooɗ sen̰. Gaŋ maakŋ tooɗn bin̰ ki se, naan̰ iik ujo ɔɔ aal ooc naaŋ ki. Kɛn deb kalaŋ bɔɔy ɓaa ɔŋin̰ jaay je an̰ kuun se, ɔŋin̰ naan̰ ooyga.
44020010	Gɔtn se Pɔl bɔɔyo ɔɔ no uunin̰ ɔkin̰ kaaɗin̰ ki ɔɔ ɗeekɗen ɔɔ: «Naase ɔn̰ki rose urlu. Ɓɛrɛ, naan̰ utu zɛɛrɛ!»
44020011	Gɔtn se, Pɔl ɔk tɛrl ook ɓaa maakŋ ɓee ki gɔtin̰ ki, naan̰ dup ɛɗɗen mappa ɔɔ k'j'ɔs tɛlɛ. Tɛr, naan̰ baagɗen taaɗn daala bini gɔtɔ iipi, jaay ɓo naan̰ ɗeekɗen ɔɔ: «Iŋgki lapia. Maam se m'ɓaaga jaayo!»
44020012	Num, kɛn goon kɔɗn duro se lɛ, naaɗe ɔk ɓaansin̰ ɓeen̰ ki ɔɔ gɔtn se, jee paacn̰ kɛn aakin̰ se, maakɗe raapo.
44020013	Naan̰ kɛn se, naaje k'j'ook maakŋ markab ki j'ɔnd naana gɛn ɓaa maakŋ gɛgɛr kɛn Asɔs, gɛn ɓaa kuun Pɔl gɔtn ese. Taa Pɔl se, uunga kuun doa gɛn ɓaa ute jɛn̰a.
44020014	Kɛn Pɔl jaay ɓaa ɔŋje maakŋ gɛgɛr kɛn Asɔs ki se, gɔtn se naaje k'j'uunin̰ maakŋ markab ki ɔɔ k'ɓaa maakŋ gɛgɛr kɛn Mitɛlɛn ki.
44020015	Mɛtbeen̰ki k'j'iin̰ gɔtn ese ɔɔ k'ɓaa maakŋ gɛgɛr kɛn Sio ki, ɔɔ mɛtbeen̰ kɛn kuuy se, naaje k'j'iin̰ k'ɓaa maakŋ gɛgɛr kɛn Samɔs ki. Tɛr, ɓii kɛn kuuy se, j'iin̰ Samɔs ki se, k'ɓaa maakŋ gɛgɛr kɛn Milɛ ki.
44020016	Naaje k'j'uun ɗoobm se taa Pɔl se, bɛɛki num, je naar ɓaa Jeruzalɛm ki gɛn ɓaa tɛɗn Laa Pantekɔt. Taa naan̰ se ɓo, naan̰ deel cɛɛ gɛgɛr kɛn Ɛpɛz ki kic ɓo, baate kaal maak ki, taa naan̰ je takal ron̰a taa naaŋ Azi ki se eyo.
44020017	Kɛn naaje k'j'aan maakŋ gɛgɛr kɛn Milɛ ki se, Pɔl ɔl k'ɓaa k'daŋo jee naan eglizn Ɛpɛz ki, taa utu an̰ kɔŋ gɔtn ese.
44020018	Kɛn naaɗe jaay aan ɔŋin̰ se, Pɔl tɛɗɗen tɔɔsɛ ɔɔ ɗeekɗen ɔɔ: «Gɔtn maam m'aan gɔtse ki jaay m'tiŋgo maakse ki sum se, naase 'jeelumki.
44020019	Kɛn maam m'tiŋgo maakse ki se, maam m'ɔɔpo rom baat jaay ɓo m'tɛɗo naabm Mɛljege Isa se. Kaaɗ kɛn se, maam m'iŋgo maakŋ kaa‑maan ki ɔɔ m'dabarga dɛna taa Yaudgen dɔɔkga dɔɔk taarɗe jaay 'je am tɔɔl se.
44020020	'Jeelki, naan̰ kɛn se, maam m'dooyseno ɔɔ m'taaɗseno taar Raa naan jeege tu, ɔɔ maakŋ ɓeesege tu se, taargen jaay asen noogse, kalaŋ tap ɓo, maam m'dirigŋ te eyo.
44020021	Maam m'taaɗ Yaudge tu ute jeegen Yaudge eyo m'ɔɔ k'tɛrl maakɗe do Raa ki ɔɔ j'aal maakɗe do Mɛljege Isa ki.
44020022	«Ɓɔrse, maam se m'ɓaa ɓaa Jeruzalɛm ki. Kɛse Nirl Salal ɓo ɔlum ɔɔ m'ɓaa ɔɔ maam se m'jeel eyo nakŋ jaay utu kaan dom ki gɔtn naane se.
44020023	Naɓo, maakŋ gɛgɛr kɛn maam m'aanga tak se, Nirl Salal ɔɔjum ɔɔ kɛn maam jaay m'ɓaaga Jeruzalɛm ki se, j'utu j'am ɓaa kɔl daŋgay ki ɔɔ j'utu j'am dabar dɛna.
44020024	Gaŋ maam se m'aak kiŋgum do naaŋ ki se, aan gɔɔ nakŋ cɛrɛ; nakŋ kɛn ɔɔn̰um maam ki tak se, m'je naabm kɛn Mɛljege Isa ɛɗumsin̰ kaam jim se, m'an̰ tɛɗn kaasin̰ ute ɗoobin̰a ɔɔ naabm kɛn Mɛljege ɛɗumsin̰ se taa m'taaɗn Labar Jigan gɛn Isa al‑Masi ɔɔ ute naan̰ se ɓo, Raa tɛɗn bɛɛn̰a jeege tu.
44020025	«'Booyki, maam kɛn m'tiŋgo daanse ki jaay, m'taaɗseno taar Gaar Raa se mɔɔtn naan ki se, naase amki kaak ey sum.
44020026	Taa naan̰ se ɓo, jaaki maam m'ɔk mind kaluma ɔɔ m'ɗeekseni naan ki se, debm jaay utga num, maam se ɔlum eyo.
44020027	Taa maam se m'taaɗsenoga nakŋ kɛn paacn̰ Raa maakin̰ jen ro ki, taar ɗim kalaŋ tap ɓo, maam m'ɔysesin̰ te eyo.
44020028	«Ɓɔrse, naase se iŋg ɔndki kɔndɔ ɔɔ 'saapki do egliz kɛn Nirl Salal ɛɗsesin̰ kaam jise se ɔɔ aakɗeki doɗe ki; bin se, 'gaamɗeki aan gɔɔ dɔɔl baatge, taa egliz se Raa dugin̰ga dugu ute moosin̰a.
44020029	«Maam m'jeele, kɛn maam jaay m'ɓaaga se, jeege se ute aɗe goon̰ kɛnd maakse ki aan gɔɔ k‑sogsogigen ɛndga maakŋ dɔɔl baatge tu num, lee wɔɔkɗe se.
44020030	Ɔɔ maakse ki se kic jee mɛtin̰ge utu dooy jeege ute taargen mɛt ki eyo. Naaɗe utu kɔl jeegen aalga kaal maakɗe do Isa ki se, kic ɓo utu kuun taarɗe.
44020031	Bin se, iŋgki do mɛtɛkse ki. 'Jeelki maakŋ ɓaar kɛn mɔtɔ se, nɔɔrɔ katara, maam m'ɔn̰ te eyo ɔɔ naŋa kic ɓo, maam m'dɛjin̰ga ɔɔ taa naase se, maam m'eemga dɛn aak eyo.
44020032	«Ɓɔrse, maam m'ɔn̰se kaam ji Raa ɔɔ naase 'saapki do taar Raa kɛn maam m'taaɗseno m'ɔɔ: Raa se naan̰ debm bɛɛ. Ute taar se ɓo, naan̰ asen kɛɗn tɔɔgɔ do kaal maakse kɛn naase aalki do Isa ki se. Ute naan̰ se, naase aki kɔŋ bɛɗse ute jee kɛn naan̰ tɛɗɗenga tɛɗga jee naan̰gen salal se.
44020033	«Gaŋ maam lɛ, m'jeɗe te gurs nam eyo ɔɔ daab ute kal nam kic lɛ, maam m'jeɗe te eyo.
44020034	Naase 'jeelki ute naabm kɛn maam m'tɛɗ ute jim mala se ɓo, maam m'ute jeemge se aasjen kiŋgje.
44020035	Ute naabm daayum maam m'tɛɗ daanse ki se, maam m'je m'asen taaɗn m'ɔɔ: 'tɛɗki naaba jaay ɓo j'anki noogŋ jee daayge. Ɔɔ k'saapki do taar Mɛljege Isa kɛn taaɗ ɔɔ: ‹Debm ɛɗ naka deb ki se, maakin̰ raap cir debm kɛn j'ɛɗin̰ kɛɗa.›»
44020036	Kɛn Pɔl jaay taaɗ naŋ taarin̰ se, naan̰ ɛrg naaŋ ki ute naaɗe paac ɔɔ eem Raa.
44020037	Gɔtn se naaɗe paac baag keeme ɔɔ naŋa naŋa kic ɓo ɓaaɗo baam ɔk Pɔl kaaɗin̰ ki kaaɗin̰ ki, ɔɔ nakŋ kɛn ɔl maakɗe tuj se, taa kɛn Pɔl taaɗɗenga taaɗ ɔɔ: «Naan ki se, mɔɔtn naase amki kaak ey sum.» Gɔtn se, naaɗe ɓaa ɔlin̰ mɛtn markab ki ɔɔ ɗeekin̰ ɔɔ: «'Ɓaa te lapia.»
44021001	Kɛn naaje jaay k'j'iin̰ j'ɔn̰ɗe Milɛ ki sum se, naaje j'ook maakŋ markab ki ɔɔ k'gaaŋ k'ɓaa maakŋ gɛgɛr Kɔs ki; ɔɔ mɛtbeen̰ki se, naaje k'j'iin̰ k'ɓaa maakŋ gɛgɛr kɛn Rɔd ki. Kɛn naaje jaay k'j'iin̰ Rɔd ki se, k'ɓaa maakŋ gɛgɛr kɛn Patara, gɔtn kɛn k'lee k'ɗaar markabge.
44021002	Patara ki se, naaje j'ɔŋ markabm kɛn ɓaa ɓaa taa naaŋ Pɛnisi ki, j'ookŋ maak ki ɔɔ k'ɓaa.
44021003	Kɛn naaje jaay k'ɓaa ɓaa do baar ki se, naaje j'aak taa naaŋ Sipir se do ji jeelje ki ɔɔ naaje k'deel k'ɓaa taa naaŋ Siri ki. Kɛn naaje jaay j'aan maakŋ gɛgɛr kɛn Tir ki se, naaje k'bɔɔy gɔtn ese, taa gɔtn ese ɓo, nakŋ maakŋ markab ki se j'an̰ bɔɔy naatn.
44021004	Maakŋ gɛgɛr kɛn Tir ki se, naaje j'ɔŋ gɛnaagen aalga kaal maakɗe do Isa al‑Masi ki, ɔɔ gɔtn se naaje k'tiŋg ɓii cili ute naaɗe. Gaŋ jee se, Nirl Salal taaɗɗen nakŋ kɛn utu 'kaan do Pɔl ki ɔɔ naaɗe taaɗ Pɔl ki ɔɔ: «N̰'ɔn̰te ɓaa Jeruzalɛm ki.»
44021005	Kɛn k'tiŋg ute naaɗe ɓii cili aas jaay j'iin̰ k'ɓaa ɓaa se, gɛnaagen ɗoobm Isa al‑Masi kɛn gɔtn ese ute mɛndge ɔɔ gaange paac ɔlje, bini k'teec k'j'ɔn̰ maakŋ gɛgɛr se. Kɛn naaje jaay j'aan taa baar ki se, naaje k'j'ɛrg naaŋ ki do kɛɛs kɛn taa baar ki se, ɔɔ gɔtn se, naaje k'tɔnd mɛtn Raa.
44021006	Kɛn naaje jaay k'j'iin̰ k'ɓaa ɓaa se, naaje k'taaɗɗen j'ɔɔ: «Iŋgki lapia.» Gɔtn se, naaje j'ook maakŋ markab ki ɔɔ naaɗe lɛ ɔk tɛrl ɓaa ɓeeɗege tu.
44021007	Naaje k'j'iin̰ Tir ki se, k'gaaŋ k'ɓaa maakŋ gɛgɛr kɛn Putolemais ki. Ɔɔ kɛn naaje jaay j'aan se, k'ɓaa k'tɛɗ tɔɔsɛ gɛnaage tun ɗoobm Isa al‑Masi kɛn gɔtn ese. Naaje k'tooɗ ɓii kalaŋ ute naaɗe ɔɔ gɔtn ese sum ɓo, naaje k'bɔɔy k'j'ɔn̰ markaba.
44021008	Mɛtbeen̰ki se, naaje k'j'iin̰ k'ɓaa maakŋ gɛgɛr kɛn Sezare ki ɔɔ k'ɓaa k'bɔɔy ɓee Pilip kɛn lee wɔɔk Labar Jiga gɛn Isa al‑Masi jeege tu se. Pilipm se, debm maakŋ jeege tun cilin kɛn k'bɛɛr k'tɔɔɗɗeno Jeruzalɛm ki gɛn noogŋ jee kaan̰ naabm Isa al‑Masige se.
44021009	Pilip se, ɔk gaangen mɛndge sɔɔ kɛn tɔk te gaabge eyo, ɔɔ naaɗe se lee taaɗ taargen teeco taar Raa ki.
44021010	Gɔtn se, naaje k'tiŋgoga ɓii dɛna ɔɔ naan̰ kɛn se, gaaba kalaŋ iin̰o taa naaŋ Jude ki, ron̰ Agabus, ɓaaɗo ɔŋje. Naan̰ se lee taaɗ taargen teeco taar Raa ki kici.
44021011	Kɛn naan̰ jaay aan ɔŋje se, naan̰ uun nakŋ Pɔl lee dɔɔkŋ maakin̰ se, dɔɔkŋ jin̰ge ute jɛn̰ge, jaay taaɗɗen ɔɔ: «Aakki, Nirl Salal se taaɗum ɔɔ: nakŋ dɔɔkŋ maakŋ nam ese se, malin̰ jaay ɓaaga Jeruzalɛm ki num. Yaudge se utu an̰ dɔɔkŋ bin kici ɔɔ naaɗe utu an̰ kɔkŋ kɔl ji jeege tun Yaudge eyo.»
44021012	Kɛn naaje ute gɛnaagen ɗoobm Isa al‑Masi kɛn maakŋ gɛgɛr kɛn gɔtn ese jaay k'booy taar se se, gɔtn se naaje k'j'eem nɔɔ mɛtn Pɔl ki j'ɔɔ n̰'ɔn̰te ɓaa Jeruzalɛm ki.
44021013	Gaŋ naan̰ tɛrljen ɔɔ: «Naase eemki bin se gɛn ɗi? Kɛse naase ɔjumki kɔj maakum ɓo maane. Maam se m'took naaɗe am dɔɔk sum eyo, num maam m'tooko gɛn ɓaa kooy Jeruzalɛm ki taa Mɛljege Isa.»
44021014	Aan gɔɔ, naan̰ lɛ took taarje ey ɗey se, naaje kic k'j'ɔn̰in̰a ɔɔ k'baate taaɗin̰ taar ɗim kuuy sum. Ɔɔ gɔtn se naaje k'taaɗ j'ɔɔ: «Ɔn̰ Mɛljege 'tɛɗn nakŋ kɛn maakin̰ jen ro ki.»
44021015	Kɛn naaje jaay k'tiŋg Sezare ki ɓii kandum se, gɔtn se naaje k'ɗaap roje gɛn kookŋ ɓaa Jeruzalɛm ki.
44021016	Kɛn k'j'iin̰ Sezare ki jaay k'ɓaa ɓaa se, gɛnaagen aalga kaal maakɗe do Isa al‑Masi kɛn gɔtn ese se, ɓaa ute naaje. Kɛn naaje jaay j'aan Jeruzalɛm ki se, naaɗe ɔlje k'ɓaa k'bɔɔy gɔtn gaab ki kalaŋ k'daŋin̰ Mnason, kɛn iin̰o taa naaŋ Sipir ki. Gaabm se, gɔtn aal maakin̰ do Isa al‑Masi ki sum se, daanin̰ dɔkga.
44021017	Kɛn naaje jaay j'aan Jeruzalɛm ki sum se, gɛnaagen ɗoobm Isa al‑Masi kɛn gɔtn ese, dɔɔɗ ɔkje ute maak‑raapo.
44021018	Mɛtbeen̰ki se, naaje j'utu Pɔl k'ɓaa gɔtn Jak ki. Gɔtn se, naaje j'ɔŋ jee naan eglizge se tusga gɔtn ese kici.
44021019	Kɛn naaje k'tɛɗɗen tɔɔsɛ aas se, gɔtn se Pɔl taaɗɗen mɛtn nakgen kɛn Raa ɔlin̰ jaay naan̰ tɛɗo daan jeege tun Yaudge eyo se, kalaŋ kalaŋ.
44021020	Jee se jaay booy taar Pɔl taaɗɗen se, gɔtn se naaɗe nook Raa ɔɔ taaɗ Pɔl ki ɔɔ: «'Booyo gɛnaaje, ɓɔrse Yaudgen dupu kando kando se took aalga maakɗe do Isa al‑Masi ki, naɓo naaɗe se ɔk Ko Taar kɛn Raa ɛɗo Musa ki se ɔɔn̰ aak eyo.
44021021	Ɔɔ 'jeele, naaɗe se lɛ booyga taar kɛn jeege lee taaɗ roi ki se, ɔɔ naai lee dooy Yaudgen kɛn iŋg maakŋ jeege tun Yaudge ey se, ɔɔ lee taaɗɗen ɔɔ: ‹J'ɔn̰te kuun Ko Taar kɛn Raa ɛɗo Musa ki se ɔɔ gɛnɗege se lɛ, j'ɔn̰te tɔjɗen pɔndɔ ɔɔ j'ɔn̰te tɛɗn nakŋ bubɗege.›
44021022	Gɔtn naai ɓaaɗo gɔtn ara sum se, ɓɛrɛ, naaɗe lɛ booyga. Bin se, j'aki tɛɗn j'ɔɔki ɗi?
44021023	Bin num, 'booy taar naaje j'ai taaɗ se. Naaje j'ɔk gaabge sɔɔ, kɛn naamga naam taarɗege naan Raa ki.
44021024	Jee se 'ɓaanɗe ute naai daan bɔɔr Ɓee Raa ki ɔɔ tug 'ɗaapki rose naan Raa ki ɔɔ ɔgɗen nakŋ kɛn naaɗe an tɛɗn sɛrkɛ Raa ki se kici. Bin se, naaɗe kic 'kɔŋ dosn doɗe ɔɔ ute naan̰ se, jeege paac 'jeele taar kɛn k'lee k'taaɗ roi ki se, mɛt ki eyo. Anum, naaɗe ai kaaki naai kic, iŋg do Ko Taar kɛn Raa ɛɗo Musa ki se.
44021025	Gɛn jeegen Yaudge ey jaay aalga kaal maakɗe do Isa al‑Masi ki se lɛ, naajege k'raaŋɗeki raaŋ j'ɔɔki: j'ɔn̰te kɔsn daa maragge, j'ɔn̰te kɔsn mooso, j'ɔn̰te kɔsn daagen moosin̰ ɔɔy te naaŋ ki eyo ɔɔ j'ɔn̰te kɛɛsn naapge rɛn̰ rɛn̰.»
44021026	Gɔtn se, Pɔl took taarɗe ɔɔ mɛtbeen̰ki se, Pɔl ɓaa ute jee se gɛn ɓaa tugŋ ɗaapm roɗe naan Raa ki. Naan̰ kɛn se, Pɔl ɓaa daan bɔɔr ɓee Raa kɛn maak ki ɔɔ ɔŋ debm tɛɗn sɛrkɛ Raa ki se, ɔndin̰ ɓiia, ɔɔ ɗeekin̰ ɔɔ: «Ɓii kɛn naaje k'tug k'ɗaapga roje naan Raa ki num, naŋa naŋa kic ɓo ano ɓaa ute sɛrkin̰ sɛrkin̰ naan Raa ki.»
44021027	Kɛn ɓii cili jaay ɔɔpga gɔɔr 'naŋ se, kaaɗ kɛn se Yaudgen iin̰o taa naaŋ Azi ki jaay aak Pɔl daan bɔɔr Ɓee Raa kɛn maak ki se. Gɔtn se, naaɗe ɔɔs mɛtn jee dɛnge ɓaaɗo iij‑ɔk Pɔl.
44021028	Gɔtn se naaɗe dɔɔb ɔɔy ɔɔ: «Gaan Israɛlge, ɓɛrɛ, j'oorjekiro! Gaabm kɛn lee dooy jeege gɔtn ɓaa se paac ute taargen jig ey se, ɓaaɗoga ara. Naan̰ ɓo debm kɛn lee taaɗ taargen jig eyo ro gaan Israɛlge tu, ro Ko Taar kɛn Raa ɛɗo Musa ki ɔɔ ro Ɓee Raa ki. Ɓɔrse, naan̰ ɓaaɗoga daan bɔɔr Ɓee Raa kɛn maak ki se, ute jeegen Yaudge eyo ɔɔ Ɓee Raa se lɛ, naan̰ tujin̰ga.»
44021029	Taa naaɗe aakga kaak Pɔl ute Tropim kɛn kɔɗ Ɛpɛz se, lee lee kalaŋ maakŋ gɛgɛr kɛn Jeruzalɛm ki. Taa naan̰ se ɓo, naaɗe saap ɔɔ kaaɗ naane Pɔl ɔk ɓaanoga ute Tropim daan bɔɔr Ɓee Raa kɛn maak ki se.
44021030	Gɔtn se, jeegen maakŋ Jeruzalɛm ki paac se, iin̰ ul taar gajalaŋ ɔɔ jeege dɛna kɛn aan̰ ɓaaɗo gɔtn ese. Pɔl se, naaɗe iij‑ɔkin̰a ɔɔ tiik ɔɔɗin̰ naatn daan bɔɔr Ɓee Raa ki ɔɔ naaɗe naar gaasn ute kaam taarge se naatn.
44021031	Gɔtn se, naaɗe je an tɔɔl ute Pɔl, gaŋ naan̰ kɛn se, nam ɓaa taaɗ bubm asgarge tu ɔɔ: «Ɓɛrɛ, maakŋ gɛgɛr Jeruzalɛm se, tujga!»
44021032	Gɔtn se, bubm asgarge se naar tus asgarge ute magalɗege aan̰ ɓaa gɔtn jee dɛnge tu. Kɛn jee dɛnge jaay aak bubm asgarge ute asgarin̰ge se, Pɔl kɛn naaɗe tɔndin̰ tɔnd se kic ɓo, gɔtn se naaɗe ɔn̰in̰a.
44021033	Kɛn bubm asgarge jaay aan ɔŋ Pɔl se, naan̰ ɔl asgarge se ɔkin̰a ɔɔ naaɗe tɔso zin̰ziri dio ɓaaɗo dɔɔkin̰a. Gɔtn se, naan̰ tɔnd mɛtn jeege ɔɔ: «Gaabm se tap ɓo, iin̰o gay ɔɔ naan̰ tap ɓo tujga ɗi?»
44021034	Gaŋ jee dɛngen tus gɔtn ese se, ul taara gajalaŋ ɔɔ bubm asgarge se lɛ, je booy kɔkŋ mɛtn taarɗe se, naɓo ɔŋ booy ɔk eyo. Maakŋ kul taarɗe ki se, naan̰ ɔl asgarge ɔk ɓaano ute Pɔl maakŋ ɓee tɔɔgŋ kɛn naaɗe lee toom maak ki se.
44021035	Aan gɔɔ ɓee se lɛ, do ɓee ki raan ɗey se, kɛn Pɔl jaay ook kook se, jee dɛnge se tuurin̰ kaam ara kaam ara. Kɛn asgarge jaay aak bin se, uunin̰ doɗe ki raan;
44021036	taa gaan Israɛlgen tus gɔtn ese paac jaay ɔko mɛtin̰ se naaɗe tɔɔɗ tɔɔy ɔɔ: «Gaabm se 'nakin̰ yoa!»
44021037	Kaaɗ kɛn jaay bubm asgarge ɓaan̰ ɓaa kɔl maakŋ ɓeeɗe kɛn tɔɔgŋ kɛn naaɗe lee toom maak ki se, Pɔl taaɗin̰ ute taar Grɛk ɔɔ: «Ɔn̰um tu gɔtɔ, maam se m'ɔk taara gɛn taaɗa.» Gɔtn se, bubm asgarge tɛrlin̰ ɔɔ: «Tarii, naai kic 'jeel taar Grɛk ki.
44021038	Naai se ɓo, kɔɗ Masar kɛn gɔɔr gɔɔr jaay teec sawara ɓaa tiŋg do kɔɗ‑ɓaar ki ute gaabge dupu‑sɔɔ kɛn lee ɔs jeege se ey la?»
44021039	Gaŋ Pɔl tɛrlin̰ ɔɔ: «Maam se, m'kɔɗ Yaud ɔɔ j'oojum kic ɓo maakŋ gɛgɛr kɛn Tars, kɛn taa naaŋ Silisi ki, ɔɔ gɛgɛr Tars se, jeege paac jeelin̰a. Ɔɔ maam m'goon naaŋ gɔtn ese, ɔɔ maam m'eemi nɔɔ ɔn̰um m'taaɗn jeege tun se.»
44021040	Gɔtn se, bubm asgarge ɔn̰in̰ gɔtɔ. Pɔl ɗaar gɔt kɛn k'lee k'j'ookŋ k'ɓaan maakŋ ɓee kɛn raan se. Gɔtn se, naan̰ uun jin̰ je taaɗn jeege tu ɔɔ kɛn jeege jaay aak jin̰ se, naaɗe do dil ɔɔ gɔtn se, naan̰ baagɗen taaɗn ute taar Yaud.
44022001	Pɔl taaɗɗen ɔɔ: «Bubumge ute gɛnaamge, 'booyki ɓɔrse maam m'je m'asen taaɗn mɛtn taaruma.»
44022002	Kɛn naaɗe jaay booy Pɔl taaɗɗen ute taar naaŋ naaɗe Yaudge se, gɔtn se naaɗe tɛr do dil cir daala. Naan̰ kɛn se, naan̰ taaɗɗen ɔɔ:
44022003	«Maam kic m'kɔɗ Yaud, naɓo j'oojum maakŋ gɛgɛr kɛn Tars kɛn taa naaŋ Silisi ki. Gaŋ maam se, m'teep maakŋ gɛgɛr kɛn Jeruzalɛm ki ara ɔɔ gɔtn ara ɓo, gɔtn kɛn Gamaliɛl dooyumo ute ɗoobin̰a Ko Taar kɛn Raa ɛɗo bubjege tu se. Taa naan̰ se ɓo, maam m'ɔk taar Raa se ɔɔn̰ɔ, aan gɔɔ gɛn naasen ɓɔrse utu iŋgki do ki se kici.
44022004	Jee kɛn Ɗoobm Isa ki se, maam m'dabarɗeno bini aan gɔɔ m'aɗenoga tɔɔlɔ. Ɔɔ mɛndge ute gaabge se, maam m'ɔl k'dɔɔkɗeno ute zin̰ziri ɔɔ m'ɓaaɗo m'ɔmbɗen daŋgay ki.
44022005	Magal jee tɛɗn sɛrkɛ Raage tu ute magal taa ɓee Yaudge se kic ɓo, jeele nakŋ kɛn maam m'tɛɗo se. Naaɗe se ɓo, kɛn ɛɗumo maktub jim ki, taa m'ɓaa kɛɗn Yaudge tun Damas ki. Ute naan̰ se ɓo, jee kɛn aalga kaal maakɗe do Isa al‑Masi kɛn gɔtn naane se, m'aɗen ɓaa tɔkŋ dɔɔkŋ ute zin̰ziri ɔɔ m'anɗeno ɓaa Jeruzalɛm ki taa j'aɗen dabara.»
44022006	«Kɛn maam ɓaa ɓaa ɗoob ki jaay, kaaɗa aan gɔɔr ute katara se, naan̰ kɛn se, maam m'aanga gɔɔr ute Damas. Gaŋ gɔtn ese sum ɓo, m'naar m'aak pooɗo iin̰o maakŋ raa ki raap lak lak ɓaaɗo deebum bat.
44022007	Gɔtn se, maam m'aal m'ooc naaŋ ki ɔɔ m'booy mind deba daŋum ɔɔ: ‹Sɔl, Sɔl, naai 'tap ɓo dabarum bin se, gɛn ɗi?›
44022008	Maam m'tɔnd mɛtin̰ m'ɔɔ: ‹Mɛluma, naai tap ɓo naŋa?› Gaŋ mind debm ese se tɛrlum ɔɔ: ‹Maam ɓo Isan, kɔɗ Nazarɛtn kɛn naai 'lee 'dabarin̰ se.›
44022009	Gaŋ jeegen ɓaa ɓaa ute maam se, naaɗe aak pooɗn kɛn iin̰o maakŋ raa ki raap lak lak se sum, ey num mind debm kɛn taaɗ ute maam se, naaɗe booy te eyo.
44022010	Gɔtn se, maam m'taaɗin̰ m'ɔɔ: ‹Mɛluma, maam tap ɓo m'tɛɗn rom m'ɔɔ ɗi?› Ɔɔ Mɛljege tɛrlum ɔɔ: ‹Iin̰ 'ɓaa maakŋ gɛgɛr kɛn Damas ki ɔɔ gɔtn naane se ɓo, j'ai ɓaa taaɗn nakgen paacn̰ kɛn Raa je ɔɔ naai an̰sin̰ tɛɗ se.›
44022011	Gaŋ pooɗn kɛn iin̰o maakŋ raa ki raap lak lak jaay ɓaaɗo deebum se, tɛɗum maam m'ɔŋ m'aak eyo. Taa naan̰ se ɓo, jeemgen k'ɓaa tɛl se, ɔkum jim ki, jaay ɓo tɔɔɗ ɓaansum Damas ki.
44022012	«Maakŋ gɛgɛr kɛn Damas ki se, ɔk gaaba kalaŋ ron̰ Ananias ɔɔ gaabm se, ɔk taar Raa se ɔɔn̰ɔ, ɔɔ Ko Taar kɛn Raa ɛɗo Musa ki, paac se, naan̰ tɛɗin̰ ute ɗoobin̰a. Gaabm se, Yaudgen iŋg gɔtn ese paac tɔɔmin̰a.
44022013	Gɔtn se, naan̰ ɓaaɗo ɔŋuma ɔɔ ɗeekum ɔɔ: ‹Sɔl, gɛnaama, ɔn̰ kaami se 'kɔɔɗn kaaka!› Ɔɔ gɔtn ese sum ɓo, kaamum naar ɔɔɗ aak gɔtin̰ ki ɔɔ Ananias se lɛ, maam m'aakin̰ tal tal.
44022014	Tɛr naan̰ taaɗum ɔɔ: ‹Sɔl, naai se, Raa gɛn bubjege ɓo bɛɛr ɔɔɗio se kaaɗ kɛn j'ooji te ey ɓɔrtɔ, taa naai 'jeel nakŋ kɛn tɔɔlin̰ naan̰ ki ɔɔ Debm Daan ki se, naai utu an̰ kaakŋ ute kaami ɔɔ 'booy naan̰ ai taaɗn ute taarin̰ mala.
44022015	Taa naan̰ se ɓo, do nakge tun naai aako ute kaami ɔɔ booyo ute bi se, naai 'taaɗin̰ jeege tu paac.
44022016	Num ɓɔrse tap ɓo, naai 'booy ɗi daala? Iin̰i, ɔn̰ j'ai batizi ɔɔ tɔnd mɛtn Isa se, taa ai tɔɔl kusin̰ige se naatn.›»
44022017	«Kɛn maam jaay m'ɔk tɛrl m'ɓaa Jeruzalɛm ki se, naan̰ kɛn se, ɓii kalaŋ maam m'ɓaa daan bɔɔr Ɓee Raa ki gɛn keem Raa se m'aak ne ɗim teeco naanum ki.
44022018	Gɔtn se, maam m'aak Mɛljege Isa ɔɔ naan̰ ɗeekum ɔɔ: ‹'Naar 'teec ɔn̰ Jeruzalɛm se naatn kɛskɛ, taa jee gɔtn ese lɛ, naaɗe kɔŋ took eyo do nakge tun naai aɗen taaɗn taa maam se.›
44022019	Gaŋ maam m'tɛrlin̰ m'ɔɔ: ‹Mɛluma, kaaɗn kɛn maam m'lee m'tɔko jee aalga kaal maakɗe do naai ki maakŋ ɓeege tun Yaudge lee tus maak ki se, jaay m'ɔl k'tɔndɗeno ɔɔ j'ɔmbɗeno maakŋ daŋgay ki se, nakŋ se paac, naaɗe jeele.
44022020	Gɔtn kɛn naaɗe tɔɔlo debm saaɗn naai Etien se kic ɓo, maam m'utu ɔɔ nakŋ naaɗe tɛɗ se kic ɓo, maam m'tooko ute naaɗe. Naan̰ kɛn se, jee tɔɔlin̰ge se, maam ɓo m'debm bɔɔbm kalɗege.›
44022021	Gaŋ Mɛljege ɗeekum ɔɔ: ‹Ute naan̰ se kic iin̰ 'ɓaa; maam se m'je m'ai kɔli dɔkɔ maakŋ jeege tun Yaudge eyo.›»
44022022	Yaudge se iŋg booy taar Pɔl bini aan do taar kɛn jaay naan̰ ɗeek ɔɔ: «Mɛljege ɗeekum ɔɔ: ‹maam m'ai kɔli gɔtn jeege tun Yaudge eyo›» ɔɔ do taar kɛn se, naaɗe ɗoob ɔɔy makɔn̰ ɔɔ: «Gaabm se, 'tɔɔlin̰ki naatn! Debm bin se ɔn̰te kɔn̰in̰ki 'kiŋg do naaŋ ki!»
44022023	Gɔtn se, naaɗe tɔɔy dɔɔk taara ɔɔ tɔɔɗn ute kal magalɗege jaay tɔndin̰ naaŋ ki ɔɔɗ kuɗu putur putur.
44022024	Ɔɔ kɛn bubm asgar Rɔmɛge jaay aak bin se, naan̰ ɔl ɔɔ k'j'ɔk k'ɓaano ute Pɔl se maakŋ ɓee kɛn tɔɔgŋ kɛn asgarge lee toom maak ki, ɔɔ naan̰ je ɔɔ j'an̰ kɔndin̰ ute mɛɛjɛ taa bin se naan̰ 'taaɗn nakŋ kɛn naan̰ tɛɗ jaay ɓo ɔl jeege tɔɔɗ tɔɔyin̰ mɛtin̰ ki se.
44022025	Gɔtn se, naan̰ ɔl ɔɔ Pɔl se k'dɔɔkin̰a, gaŋ Pɔl taaɗ magal asgarge tun cɛɛn̰ ki ɔɔ: «Kɔɗ Rɔmɛ jaay j'aak te mɛtn taarin̰ ey sum ɓo, naase se ɔkki ɗoobm kɛn an̰ki tɔnd ute mɛɛjɛ ne?»
44022026	Kɛn magal asgargen gɔtn ese jaay booy taar se, naan̰ ɓaa taaɗ bubm asgarge tu ɔɔ: «Kɛse naai 'je tɛɗn ɗi bini, ɓɛrɛ, gaabm se lɛ, naan̰ kɔɗ Rɔmɛ.»
44022027	Gɔtn se, bubm asgarge ɓaaɗo ɔŋ Pɔl ɔɔ tɔnd mɛtin̰ ɔɔ: «'Ɗeekum tu, naai tap ɓo kɔɗ Rɔmɛ ɗeer ne?» Pɔl tɛrlin̰ ɔɔ: «Yɛɛ, maam m'kɔɗ Rɔmɛ.»
44022028	Bubm asgarge tɛrl Pɔl ki ɔɔ: «Kɛn ɔlum jaay m'tɛɗ kɔɗ Rɔmɛ se, maam m'ɔgɗenga kɔgŋ gurs dɛn aak eyo.» Ɔɔ Pɔl tɛrlin̰ ɔɔ: «Gaŋ maam se, gɔtn j'oojum tap ɓo, m'kɔɗ Rɔmɛ.»
44022029	Gɔtn se sum ɓo, jee kɛn ɓaan̰ ɓaa kɔkɔ jaay an̰ kɔnd se, naar ɔn̰in̰a. Ɔɔ kɛn bubm asgarge se jaay ɓaa jeel Pɔl kɔɗ Rɔmɛ sum se, naan̰ ɓeere ɓaa ɔkin̰a, taa naan̰ dɔɔkin̰ga dɔɔk ute zin̰ziri.
44022030	Num bubm asgarge 'je 'jeel mɛtn taar kɛn Yaudge jaay ɔkŋ mind Pɔl se. Taa naan̰ se ɓo, mɛtbeen̰ki se, naan̰ ɔl k'daŋo magal jee tɛɗn sɛrkɛ Raage tu ute Yaudgen jee kaakŋ mɛtn taarge se paac. Gɔtn se, Pɔl se, naan̰ ɔl k'tuutn ute zin̰ziri ɔɔ ɔk ɓaansin̰ naanɗe ki.
44023001	Kɛn Pɔl jaay aan naan Yaudge tun jee kaakŋ mɛtn taarge se, naan̰ ɔndɗen kaama tak ɔɔ ɗeekɗen ɔɔ: «Gɛnaamge, maam se, leem kɛn m'lee naan Raa ki bini aan jaaki se, maam m'jeel maakum ki, maam se m'tuj te ɗim eyo.»
44023002	Gaŋ Ananias kɛn magal jee tɛɗn sɛrkɛ Raa ki se, taaɗ jeege tun kɛn cɛɛ Pɔl ki se ɔɔ: «Pɔl se, k'j'ɔndin̰ taarin̰ ki.»
44023003	Gɔtn se Pɔl tɛrlin̰ ɔɔ: «Naai kɛn tec aan gɔɔ durdur j'ɔlin̰ ron̰ raap raap se, Raa utu ai kɔnd naai. Naai ɓo debm aal Ko Taar Raa maak ki eyo ɔɔ gɔtn ese se 'je am kɔjn̰ bɔɔrɔ dom ki ute Ko Taar Raa ɔɔ ɔl ɔɔ k'j'ɔnduma.»
44023004	Gaŋ jee iŋg cɛɛ Pɔl ki se, taaɗin̰ ɔɔ: «Naai se ɓo, 'naaj magal debm tɛɗ sɛrkɛ Raa ki tu ne?»
44023005	Gɔtn se, Pɔl tɛrlɗen ɔɔ: «Gɛnaamge, kɛn gaabm se jaay magal debm tɛɗ sɛrkɛ Raa ki se, maam m'jeel eyo. Ey num, Kitap se taaɗga ɔɔ: Magal jee taa naaŋi ki se ɔn̰te naajin̰a.»
44023006	Yaudgen jee kaakŋ mɛtn taargen tus se, Pɔl jeel maakɗe ki se, jee mɛtin̰ge se Sadusege ɔɔ kɛngen mɛtin̰ge se lɛ Parizige. Taa naan̰ se ɓo, naan̰ taaɗɗen makɔn̰ɔ ɔɔ: «Gɛnaamge, maam se m'kɔɗ Parizi ɔɔ bubum kic ɓo Parizi, naɓo kɛn ɔl k'j'ɔk k'ɓaansumo gɔtn kɔjn̰ bɔɔr ki se, taa maam se m'ɔnd dom do Raa kɛn utu dur jeege daan yoge tu se.»
44023007	Kɛn naaɗe jaay booy Pɔl taaɗɗen taar se, Sadusege ute Parizige se baag naajn̰ ute naapa ɔɔ ɔl jee dɛngen tus gɔtn ese se, ɓaa gaaŋ naapa gɔtɔ kaam dio.
44023008	Taa Sadusege se saap ɔɔ jee ooyga kooy se lɛ, 'kɔŋ dur ey sum ɔɔ kɔɗn Raage ute sitange se kic ɓo naaɗe gɔtɔ; gaŋ Parizige se paac tooko ɔɔ nakgen se utu.
44023009	Gɔtn se, naaɗe iin̰ ul taara gajalaŋ. Ɔɔ maakŋ Parizige tu se, jee mɛtin̰ge se jee jeel taaɗn tɔɔkŋ mɛtn Ko Taar Raage, naaɗe se iin̰ taaɗ makɔn̰ ɔɔ: «Gaabm se, j'ɔn̰te 'kɔkin̰ki mindin̰a taa naan̰ lɛ tuj te ɗim eyo. Kaaɗn naane kɔɗn Raa gam lɔ ɗim gam ɓo, taaɗin̰ga lɛ ɗaam.»
44023010	Aan gɔɔ naaɗe ul taar gajalaŋ ɔn̰ ey se, ɔl bubm asgarge se kic ɓo ɓeere ɓaa ɔkin̰a ɔɔ sɔm naaɗe an tɔɔl ute Pɔl se cɛrɛ. Taa naan̰ se ɓo naan̰ taaɗ asgarge tu ɔɔ: «'Bɔɔy 'ɓaaki maakŋ jeege tun ese, ɔɔ Pɔl se ɔk ɓaansin̰kiro maakŋ ɓee kɛn tɔɔgŋ kɛn asgarge lee toom maak ki se ara.»
44023011	Gaŋ maakŋ nɔɔr kɛn ese se sum ɓo, Mɛljege ɓaaɗo teec naan Pɔl ki ɔɔ ɗeekin̰ ɔɔ: «Aay kaami! Aan gɔɔ naai 'taaɗoga taa maama jeege tun Jeruzalɛm ki se, bɛɛki num, 'ɓaa taaɗn saaɗum jeege tun maakŋ gɛgɛr kɛn Rɔm ki kici.»
44023012	Mɛtbeen̰ki se, Yaudgen mɛtin̰ge dɔɔk taarɗe ɔɔ naam roɗe naan Raa ki ɔɔ: «Pɔl se, jaay k'tɔɔlin̰ te ey num, naaje se j'kɔs eyo ɔɔ j'kaay eyo.»
44023013	Jee jaay naam roɗe naan Raa ki taa taar se, naaɗe se cir gaabge si‑sɔɔ.
44023014	Jee se ɓaa ɔŋ magal jee tɛɗn sɛrkɛ Raage tu ute magal taa ɓee Yaudge ɔɔ ɗeekɗen ɔɔ: «Naaje se k'naamga naam roje naan Raa ki, kɛn Pɔl se jaay k'tɔɔlin̰ te ey num, naaje se j'kɔs eyo ɔɔ j'kaay eyo.
44023015	Bin se, 'ɓaaki ute ro jee kaakŋ mɛtn taarge se, 'ɓaa ɔŋki magal asgarge se 'taaɗin̰ki ɔɔki n̰'ɔk n̰'ɓaano ute Pɔl gɔtn kɔjn̰ bɔɔr ki ara. Naase se 'tɛɗki raay aan gɔɔ jee kɛn je kaakŋ kɔkŋ mɛtn taarin̰ jiga. Gaŋ naaje se lɛ, k'ɗaapga ɗaap roje kɔr naan̰ 'kaan gɔtse ki ey sum ɓo, naaje j'an̰ tɔɔlɔ.»
44023016	Num gaŋ, taar se ɓaa ooc bi goon gɛnaa Pɔl kɛn mɛnda. Naan̰ naar iin̰ ɓee kɛn tɔɔgŋ kɛn asgarge lee toom maak ki se ɔɔ ɛnd ɔŋ Pɔl se ɔɔ aalin̰ bin̰ ki.
44023017	Maakŋ magal asgarge tu se, Pɔl daŋo deb kalaŋ ɔɔ ɗeekin̰ ɔɔ: «Goon kɔɗn ese se, ɔk ɓaansin̰ gɔtn bubm asgarge tu, taa naan̰ se ɔk taara je an̰ taaɗa.»
44023018	Gɔtn se, magal asgarge se ɔk ɓaansin̰o gɔtn bubm asgarge tu se, ɔɔ ɗeek bubm asgarge tu ɔɔ: «Pɔl debm daŋgay se ɓo, daŋumo ɔɔ taaɗum ɔɔ 'ɓaano ute goon kɔɗn ese se, taa naan̰ se ɔk taara je ai taaɗa.»
44023019	Gɔtn se, bubm asgarge se ɔk goon kɔɗɔ se jin̰ ki ɔɔ iik tɔɔkin̰sin̰ cɛɛs ki ɔɔ tɔnd mɛtin̰ ɔɔ: «Taari naai 'je am taaɗ se tap ɓo, taar ɗi?»
44023020	Anum, goon kɔɗɔ se taaɗin̰ mɛtn taarin̰ ɗeekin̰ ɔɔ: «Maam m'booy Yaudge se, dɔɔkga taarɗe ɔɔ utu 'tɔnd mɛti. Taa Pɔl se, naaɗe je ɔɔ mɛtbeeki se, naai ansin̰ ɓaa naan Yaudge tun jee kaakŋ mɛtn taarge ɔɔ naaɗe se lɛ, 'tɛɗn raay aan gɔɔ jee kɛn je kaakŋ kɔkŋ mɛtn taarin̰ jiga se.
44023021	Num gaŋ, taar naaɗe se ɔn̰te kuunu taa gaabge cir si‑sɔɔ se oom koom Pɔl, taa naaɗe naamga naam roɗe naan Raa ki ɔɔ kɛn naaɗe jaay tɔɔlin̰ te ey num, naaɗe se 'kɔs eyo ɔɔ 'kaay eyo. Ɔɔ kɛn ɔɔp se, naaɗe booy kɛn naai aɗen tookŋ taarɗe sum.»
44023022	Kɛn goon kɔɗɔ se jaay taaɗ mɛtn taarin̰ aas se, bubm asgarge se taaɗin̰ ɔɔ: «Mɛtn taar kɛn naai taaɗum mɛtin̰ se, ɔn̰te taaɗn nam ki.» Jaay ɓo, naan̰ ɔlin̰ ɓaao.
44023023	Gɔtn se, bubm asgarge daŋo maakŋ magal asgarge tu se, gaabge dio ɗeekɗen ɔɔ: «'Daŋ 'tuskiro asgarge kaar‑dio, jee sɛndge si‑cili ɔɔ asgargen lee ute bɔɔrɗe se kic ɓo kaar‑dio. 'Ɗaapki rose, taa kaaɗn kɛɛski se, naase aki ɓaa maakŋ gɛgɛr kɛn Sezare ki.
44023024	'Ɗaapki sɛndgen kɛn Pɔl 'kookŋ kiŋg do ki se kici, taa ansin̰ki ɓaa gɔtn Pɛliks kɛn magal taa naaŋ Jude ki se ute lapia.»
44023025	Gɔtn se, naan̰ raaŋin̰ maktub ɔɔ maakŋ maktubin̰ ki se, naan̰ taaɗin̰ ɔɔ:
44023026	Kɛse maam Klɔdius Lisias ɓo m'raaŋi maktubm ese. Maam m'raaŋ m'ɔli tɔɔsɛ naai Pɛliks, kɛn magal taa naaŋ Jude ki.
44023027	Maam m'raaŋi se taa gaabm kɛn maam m'ɔk m'ɔlin̰ gɔti ki se, ey num Yaudge je an̰ tɔɔlɔ. Naɓo, kɛn maam m'booy jaay j'ɔɔ gaabm se kɔɗ Rɔmɛ se, taa naan̰ se, maam m'ɓaaɗo ute dɔɔl asgarumge jaay ɓo m'ɔk m'ɔɔɗin̰o jiɗe ki.
44023028	Aan gɔɔ maam m'je m'jeel mɛtn taar kɛn Yaudge ɔkin̰ mindin̰ se, maam m'ɔkŋ ɓaansin̰o naan jeege tun lee aakɗen mɛtn taarɗege se.
44023029	Kɛn maam jaay m'booy mɛtn taarɗe se, m'ɔŋin̰ gaabm se naaɗe ɔkin̰ mindin̰ taa Ko Taar Raaɗe. Gaŋ gɛn naajege num, gaabm se tɛɗ te ɗim jaay 'kaasn j'ansin̰ tɔɔlɔ, ey lɛ j'ansin̰ kɔl daŋgay ki se eyo.
44023030	Tɛr k'j'ɔɔjum j'ɔɔ Yaudge se dɔɔkga taarɗe gɛn kutin̰a. Taa naan̰ se ɓo, maam m'naar m'ɔlin̰ gɔti ki, ɔɔ jee kɛn ɔkin̰ mindin̰ se lɛ, kɛn naaɗe ɔk taar ɗim num ɔn̰ɗe naaɗe ai ɓaa taaɗn mɛtin̰ naai ki.
44023031	Gɔtn ese sum ɓo, asgarge iin̰ tɛɗ nakŋ kɛn bubm asgarge taaɗɗesin̰ se. Naaɗe ɔk Pɔl ɔɔ maakŋ nɔɔr kɛn ese sum ɓo, naaɗe uun bɔɔy ɓaansin̰ gɔtɔ kaam kalaŋ k'daŋin̰ Antipatris.
44023032	Mɛtbeen̰ki se, asgargen ɓaa ute jɛɗege se, ɔk tɛrl ɓaaɗo ɓee kɛn tɔɔgŋ kɛn naaɗe lee toom maak ki se, ɔɔp jee sɛndge kalɗe ki sum ɓo, ɓaan ute Pɔl.
44023033	Kɛn jee se jaay aan maakŋ gɛgɛr kɛn Sezare ki se, maktubm kɛn bubm asgarge raaŋ ɛɗɗesin̰ jiɗe ki se, naaɗe ɛɗin̰ ji magal kɛn taa naaŋ Jude kɛn iŋg gɔtn ese se. Ɔɔ Pɔl se kic ɓo, naaɗe ɛɗin̰sin̰ kaam jin̰a.
44023034	Kɛn magal taa naaŋ Jude ki jaay dooy maktubm se aas se, naan̰ tɔnd mɛtn Pɔl ɔɔ: «Naai tap ɓo kɔɗ ɗi?» Pɔl tɛrlin̰ ɔɔ: «Maam se, m'iin̰o taa naaŋ kɛn Silisi ki.»
44023035	Ɔɔ kɛn magal taa naaŋ Jude ki jaay booy taar Pɔl se, naan̰ ɗeekin̰ ɔɔ: «Jee ɔkki mindi se jaay ɓaaɗoga sum ɓo, maam m'utu m'booy mɛtn taari se.» Gɔtn se, naan̰ ɓaa ɔlin̰ k'bɔɔbin̰ maakŋ ɓee kɛn Ɛrɔd iin̰in̰ se.
44024001	Kɛn Pɔl aan Sezare ki jaay tɛɗ ɓii mii se, naan̰ kɛn se, Ananias kɛn magal jee tɛɗn sɛrkɛ Raage tu ute magal taa ɓee Yaudge kandum se, naaɗe ɔko gaaba kalaŋ ron̰ Tartɛlus. Ɔɔ gaabm se jeel kɔjn̰ bɔɔrɔ k'ɓaaɗo tɛlɛ Sezare ki. Gɔtn se, naaɗe sakak Pɔl gɔtn magal kɛn taa naaŋ Jude ki se.
44024002	Kɛn naaɗe aan se, magal taa naaŋ kɛn gɔtn ese ɔl k'daŋo Pɔl ɔɔ gɔtn ese sum ɓo, Tartɛlus se, baagin̰ kɔk mindin̰a. Naan magal taa naaŋ kɛn gɔtn ese, naan̰ taaɗ ɔɔ: «Jaamus, barka ute naai jaay ɓo ɓɔrse naaŋje ɗaap se. Ɔɔ ute mɛtɛki se sum ɓo, ɓɔrse naai 'noogjen j'iŋg lapia ute maraadje se.
44024003	Maakŋ naaŋje ki se, gɔtɔ ɓaa se paac daayum naaje k'tɔɔmi taa bɛɛ kɛn naai tɛɗjen se.
44024004	Ɓɔrse se, maam m'je m'ai tujn̰ naabi eyo, num 'mooyje uɗ bi do mɛtn taar kɛn naaje j'ai taaɗ se.
44024005	Gaabm ese se, naaje j'ɔŋin̰ naan̰ debm jig eyo. Naan̰ se ɓo, kɛn lee ɛc Yaudgen gɔtɔ ɓaa se paac ɔɔ jee uun ɗoobm kɔɗ Nazarɛt se lɛ, naan̰ ɓo bubɗe.
44024006	Ey num, naan̰ ɓo je an tujn̰ te Ɓee Raa se kici. [Taa naan̰ se ɓo, naaje k'j'ɔkin̰o ɔɔ k'je j'an̰ kɔjn̰ bɔɔrɔ don̰ ki aan gɔɔ kɛn Ko Taar Raaje taaɗjen ro ki.
44024007	Gaŋ gɔtn se, bubm asgarge ɓaaɗo ute asgarin̰ge ɔɔɗin̰ ute taa tɔɔg jije ki.
44024008	Naan̰ taaɗjen ɔɔ debm jaay je kɔkŋ mind Pɔl num aɗe ɓaa gɔti ki.] Anum, Jaamus, naai mala ɓo 'tɔnd mɛtn gaabm se. Ute taar kɛn naan̰ ai taaɗ se sum ɓo, naai 'jeel taar kɛn naaje k'taaɗ ron̰ ki se, taar mɛt ki.»
44024009	Yaudgen ɓaaɗo ute naan̰ se kic took do taar kɛn se ɔɔ taaɗ ɔɔ: «Ɗeere, taar naan̰ taaɗ se, mɛt ki.»
44024010	Gɔtn se magal taa naaŋ Jude ki se, tɛɗ ute jin̰ Pɔl ki ɔɔ n̰'taaɗa. Naan̰ kɛn se, Pɔl ɛɛp taarin̰ ɔɔ: «Jaamus, m'jeele gɔtn naai baag kɔjn̰ bɔɔrɔ do Yaudge tu sum se, ɔkga ɓaara dɛna; taa naan̰ se ɓo, maam m'ɓeer eyo kɛn m'ai taaɗn mɛtn taarum se.
44024011	Gɔtn m'ɓaaɗo Jeruzalɛm ki gɛn keem Raa daan bɔɔr Ɓee Raa ki sum se, aas te ɓii sik‑kaar‑di eyo. Taarum m'taaɗi se, kɛn naai 'tuur mɛtin̰ kic ɓo an̰ kɔŋin̰ ɗoobin̰ ki.
44024012	Daan bɔɔr Ɓee Raa ki lɔ maakŋ ɓeege tun Yaudge lee tusn maak ki, ey lɛ maakŋ gɛgɛr ki gɔtn kɛn jeege lee tusn se kic ɓo, naaɗe, ɓii kalaŋ, ɔŋum te naaj naaj te jeege eyo ɔɔ m'ɔɔs kɔɔs mɛtn jeege eyo.
44024013	Mɛtn taar naaɗe jaay ɔkum mindum ro ki se, naaɗe aisin̰ kɔŋ taaɗn mɛtin̰ tal tal eyo.
44024014	«'Booyo m'ai taaɗa: nakŋ maam m'jeel se, maam se m'uun ɗoobm Raa bubjege ute ɗoobm kɛn naaɗe aakin̰ aan gɔɔ ɗoobm se ɗoobm jig eyo. Ey num, maam kic m'aal maakum do taarge tun k'raaŋin̰o maakŋ Ko Taar Raa ki ute kɛngen jee taaɗ taar teeco taar Raa ki raaŋo do dɔkin̰ se kici.
44024015	Maam se, m'ɔnd dom do Raa ki ɔɔ do mɛtn taar kɛn Raa utu dur jeege daan yoge tu jee kɛn tɛɗ naka ute ɗoobin̰a ɔɔ kɛngen tɛɗ naka ute ɗoobin̰ eyo aan gɔɔ naaɗe kici.
44024016	Taa naan̰ se ɓo, daayum maam m'aay kaamuma m'lee naan Raa ki ɔɔ naan jeege tu se ute maakŋ kalaŋ.
44024017	Maam se, m'ɔkga ɓaara dɛna m'ɓaaɗo te Jeruzalɛm ki eyo. Num, kɛn ɓɔrse jaay m'ɓaaɗo se, m'ɓaano ute nakŋ noogŋ jee daaygen maakŋ naaŋum ki ɔɔ m'ɓaano ute sɛrkɛ Raa ki kici.
44024018	Naan̰ kɛn se, naaɗe ɔŋum daan bɔɔr Ɓee Raa ki m'tug m'ɗaap ɗaap rom naan Raa ki. Kaaɗ kɛn se lɛ, jeege tus te cɛɛm ki eyo ɔɔ jeege lɛ ul te taar ey kici.
44024019	Gaŋ Yaudgen iin̰o taa naaŋ Azi ki se ɓo, jee mɛtin̰ge ɓaaɗo ɔŋuma. Kɛn bɛɛn̰ ki se, kɛn maam jaay m'tujga ɗim num naaɗe se ɓo, jee kɛn aɗe ɓaa naani ki am kɔkŋ minduma.
44024020	Ey lɛ, jee kɛn ɓaaɗo naan naai ki ara ki se, kaaɗ kɛn jaay naaɗe ɔkuma mindum naan Yaudge tun jee kaakŋ mɛtn taarge se, k'taaɗum nakŋ kɛn maam m'tujga se.
44024021	Nakŋ kɛn maam m'jeel se, m'taaɗga ɓo taara kalaŋ: kaaɗ kɛn maam m'ɗaaro daan naaɗe ki se, maam m'uuno mindum raan ɔɔ m'ɗeekɗeno m'ɔɔ, jaaki jaay naase 'je amki kɔjn̰ bɔɔrɔ dom ki se, taa maam m'aalga kaal maakum do Raa kɛn utu dur jeege daan yoge tu se!»
44024022	Pɛliksn magal taa naaŋ Jude se, Ɗoobm Isa sum se, naan̰ jeel mɛtin̰a. Taa naan se ɓo, naan̰ ɗeekɗen ɔɔ: «'Booyki, ɔn̰ki Lisiasn kɛn bubm asgarge se jaay ɓaaɗo gɔtn ara ki sum ɓo, maam m'asen kaakŋ mɛtn taarse se.»
44024023	Gɔtn se Pɛliks ɔl magal asgargen naan̰ ɔn̰in̰ Pɔl kaam jin̰ se, ɔɔ n̰'ɓaa n̰'bɔɔb Pɔl se maakŋ daŋgay ki naɓo j'ɔn̰in̰ ɗoobo ɔɔ j'ɔn̰te gaasn jeen̰ge taa ɓaaɗo an̰ lee kaaka ɔɔ an̰ kaakŋ don̰ ki.
44024024	Kɛn tɛɗ ɓii kandum se, Pɛliks ute mɛndin̰ Drusil kɛn mɛnd Yaud se, ɔl k'daŋo Pɔl, taa naaɗe se, je Pɔl aɗen taaɗn mɛtn taar ɗoobm al‑Masi, Isa.
44024025	Num gaŋ, kaaɗ kɛn Pɔl jaay baagɗen taaɗn ɔɔ: «Bɛɛki num, debkilimi se, 'tɛɗ nakŋ ute ɗoobin̰a naan Raa ki ɔɔ bɔɔbm ron̰a, taa Raa se, ɓii kalaŋ, utu kɔjn̰ bɔɔrɔ do jeege tu.» Kɛn Pɛliks jaay booy taar se, nirlin̰ ɓaa teece. Gɔtn se, naan̰ ɗeekin̰ ɔɔ: «Ɓɔrse se, iin̰ 'ɓaa gɔti ki, 'tɛɗga jaay sɔm, maam m'aio daŋa.»
44024026	Naan̰ saap ɔɔ kaaɗn naane Pɔl an̰ kɛɗn gurs lɛ ɗaam, taa naan̰ se ɓo, naan̰ daŋ ɗɔɔlin̰ cɔk cɔk gɛn kɛɛs ute naan̰ se.
44024027	Kɛn Pɛliks jaay tɛɗ ɓaara di se, Porsius Pɛstus se k'ɓaaɗo j'ɔlin̰ gɔɔn̰ ki. Aan gɔɔ Pɛliks je raapm maakŋ Yaudge se, naan̰ ɓaa ɓaa se ɔn̰ Pɔl tiŋg maakŋ daŋgay ki gɔtin̰ ki.
44025001	Kɛn Pɛstus jaay aan Sezare ki, tɛɗ ɓii mɔtɔ sum se, gɔtn se naan̰ ook ɓaa Jeruzalɛm ki.
44025002	Kɛn naan̰ jaay aan Jeruzalɛm ki se, magal jee tɛɗn sɛrkɛ Raa ki ute magal Yaudge se, ɓaaɗo sakak Pɔl gɔtin̰ ki. Gɔtn se, naaɗe taaɗ dɔɔk taara,
44025003	ɔɔ tɔnd mɛtin̰ ɔɔ: «Bɛɛki num, naaje k'je Pɔl se, ajensin̰ kɔn̰ aɗe ɓaa Jeruzalɛm ki ara.» Taa naaɗe se, oom koom Pɔl taa kɛn naan̰ jaay ɓaa ɓaa num, naaɗe an̰ tɔɔl ɗoob ki.
44025004	Gaŋ gɔtn se, Pɛstus tɛrlɗen ɔɔ: «Pɔl se, utu daŋgay ki Sezare ki naane ɔɔ maam kic m'tɛɗga sum ɓo m'utu m'tɛrl naane.
44025005	Ɔn̰ki magalsege kandum se 'ɓaa ute maam tɛlɛ. Ɔɔ kɛn gaabm se jaay tujga ɗim lɛ, amki ɓaa taaɗn mɛtin̰ naane.»
44025006	Kɛn Pɛstus aan Jeruzalɛm ki se, naan̰ tɛɗo ɓii marta lɔ ɓii sik sum. Kɛn naan̰ jaay tɛrl ɓaa Sezare ki se, mɛtbeen̰ki sum ɓo, naan̰ ɓaa iŋg gɔtn kɔjn̰ bɔɔr ki ɔɔ ɔl k'ɓaa k'daŋo Pɔl.
44025007	Kɛn Pɔl jaay aan gɔtn kɔjn̰ bɔɔr ki se, Yaudgen iin̰o Jeruzalɛm ki ɓaaɗo ute Pɛstus se, ɓaaɗo gurugin̰a ɔɔ baagin̰ tɔɔl taargen iŋg kus dɛna don̰ ki. Naɓo taarɗegen naaɗe taaɗ se, debm jaay kɔŋ taar mɛt kɛn an̰ kɔkŋ mindin̰ tap ɓo, gɔtɔ.
44025008	Gaŋ Pɔl taaɗ mɛtn taarin̰ ɔɔ: «Maam se, m'tuj te Ko Taar kɛn Raa ɛɗo Yaudge tu se eyo, m'tuj te Ɓee Raa eyo ɔɔ Gaar magal iŋg Rɔm ki kɛn k'daŋin̰ Sezar se kic lɛ, m'tujin̰ te ɗim eyo.»
44025009	Gaŋ Pɛstus je raapm maakŋ Yaudge se, taaɗ Pɔl ki ɔɔ: «Kɛn 'kookŋ ɓaa Jeruzalɛm ki jaay j'ai ɓaa kaakŋ mɛtn taari naanum ki se 'took la?»
44025010	Gaŋ Pɔl tɛrlin̰ ɔɔ: «Aan gɔɔ maam m'ɓaaɗoga gɔtn kɔjn̰ bɔɔr kɛn gɛn Sezar ɗey se, maam m'je j'am kɔjn̰ bɔɔrɔ gɔtn ara. Taa Yaudge se lɛ, maam m'tujɗen te ɗim eyo aan gɔɔ kɛn naai kic 'jeelin̰ tak se.
44025011	Ɗeere, kɛn maam jaay m'tujga ɗim lɔ tɛɗga nakŋ jaay aas tɔɔlum se, naan̰ se, maam m'tooko j'am tɔɔlɔ. Num gaŋ jee ɔkum mindum se lɛ, nakɗe mɛt ki eyo; bin se, nam tap ɓo am kɔŋ kɔkŋ kɔlum jiɗe ki eyo. Maam se, j'am ɓaa kɔjn̰ bɔɔrɔ naan Sezar ki.»
44025012	Kɛn Pɛstus jaay booy taar se, gɔtn se naan̰ ɓaa taaɗ ute jeen̰ge, jaay ɓo ɓaaɗo tɛrl Pɔl ki ɔɔ: «Naai 'je j'ai kɔjn̰ bɔɔrɔ naan Sezar ki ɗey se, ɓɔrse maam m'ai kɔli 'ɓaa naan naan̰ ki.»
44025013	Kɛn naaɗe aak mɛtn taar Pɔl jaay tɛɗ ɓii kandum se Pɛstus aan Sezare ki, gɔtn se Gaar Agripa ute gɛnaan̰ mɛnda, ron̰ Berenis, ɓaan̰o tɛɗn tɔɔsɛ.
44025014	Aan gɔɔ naaɗe tiŋgga ɓii dɛna gɔtn ese se, ɓii kalaŋ Pɛstus taaɗin̰ mɛtn taar Pɔl se, ɔɔ ɗeekin̰ ɔɔ: «Kɛn Pɛliks ɓaa ɓaa se, naan̰ ɔn̰ga gaaba kalaŋ maakŋ daŋgay ki ara.
44025015	Kaaɗ kɛn jaay maam m'iŋgo Jeruzalɛm ki se, magalgen gɛn jee tɛɗn sɛrkɛ Raage tu ute magal taa ɓee Yaudge se, ɓaaɗo sakakin̰ gɔtum ki ɔɔ ɗeekum ɔɔ: ‹Gaabm se ɔjin̰ bɔɔrɔ don̰ ki.›
44025016	Ɔɔ maam m'tɛrlɗen m'ɔɔ: ‹Naaje Rɔmɛge se, deba se j'aak mɛtn taarin̰ jaayo. Taa jee ɔkin̰ mindin̰ se, aɗe ɓaa k'booy mɛtn taarɗe ɔɔ mɛtn taar naan̰ kici, ey num j'an̰ kɔŋ kɔjn̰ bɔɔr don̰ ki, bin sum eyo.›
44025017	Gɔtn se, magal Yaudge se, iin̰ ɓaaɗo ute maama Sezare ki, ɔɔ maam kic m'tooɗ te bi do taar kɛn se eyo. Mɛtbeen̰ki sum ɓo, maam m'ɓaaɗo gɔtn kɔjn̰ bɔɔr ki ɔɔ m'ɔl k'daŋ k'ɓaano ute Pɔl.
44025018	Kɛn jee kɛn ɔkin̰ mindin̰ jaay aan se, maam m'saap m'ɔɔ kaaɗ naane, naaɗe ɔkin̰ mindin̰ se do nakge tun kusin̰ kɛn naan̰ tɛɗa. Num gaŋ, do nakge tun kɛn naaɗe ɔkin̰ mindin̰ se, kɛn mɛt ki tap ɓo, maam m'ɔŋ te eyo.
44025019	Gaŋ maam m'ɔŋɗe se, naaɗe naaj naaj ɓo do ɗoobm naaɗe Yaudge tu ɔɔ do gaab ki kalaŋ k'daŋin̰ Isa. Gaabm ese se ooyga kooyo, naɓo gaŋ Pɔl ɔɔ gaabm se utu iŋg zɛɛrɛ daayum.
44025020	Taa naan̰ se ɓo, taargen bin se, maam se m'jeel taaɗ mɛtin̰ eyo. Naan̰ kɛn se ɓo, maam m'taaɗ Pɔl ki m'ɔɔ n̰'je num n̰'ɓaa Jeruzalɛm ki j'an̰ ɓaa kaakŋ mɛtn taarin̰ naane.
44025021	Gaŋ Pɔl baate tookŋ do taar kɛn se. Naan̰ ɗeek ɔɔ: ‹Naan̰ se, j'an̰ ɓaa kɔl gɔtn Sezar ki se ɓo an̰ ɓaa kaakŋ mɛtn taarin̰a.› Taa naan̰ se ɓo, maam m'ɔl asgarumge utu bɔɔbin̰ maakŋ daŋgay ki, bini ɓii kɛn m'an̰ kɔlin̰ gɔtn Sezar ki.»
44025022	Gɔtn se, Gaar Agripa taaɗ Pɛstus ki ɔɔ: «Gaabm se, maam kic m'je booy mɛtn taarin̰a.» Ɔɔ Pɛstus tɛrlin̰ ɔɔ: «Kɛse jiga. Mɛtbeeki sum ɓo, naai utu 'booy mɛtn taarin̰a.»
44025023	Mɛtbeen̰ki se, Gaar Agripa ute gɛnaan̰ mɛnda ron̰ Berenis, naaɗe tuso kal gaarin̰ge ɔɔ ɓaaɗo ute magal asgarge ute magalgen gɛn maakŋ gɛgɛr gɔtn ese. Naaɗe ɓaaɗo ɛnd maakŋ ɓee kɛn jeege lee tusn se. Gɔtn se, Pɛstus ɔl k'daŋ k'ɓaano ute Pɔl.
44025024	Ɔɔ Pɛstus ɛɛp taarin̰ ɔɔ: «Gaar Agripa ɔɔ naasen iŋgki ute naaje maakŋ ɓee ki ara ki paac, aakki, kɛse ɓo gaabm se, Yaudge ute dɛnɗe ɓaaɗo ɔŋum Jeruzalɛm ki bini k'ɓaaɗo Sezare ki ara. Naaɗe taaɗum mɛtn taar gaabm se ɔɔ tɔɔɗ tɔɔy ɔɔ: ‹Gaabm se, k'tɔɔlin̰ naatn!›
44025025	Ɔɔ kɛn maam jaay m'booy mɛtn taarin̰ se, m'ɔŋin̰ naan̰ se tuj te ɗim jaay 'kaasn j'ansin̰ tɔɔl ro ki eyo. Num gaŋ naan̰ mala taaɗ ɔɔ j'ansin̰ ɓaa naan Gaar magal kɛn iŋg Rɔm ki ɗey se. Taa naan̰ se ɓo, maam m'je m'an̰ kɔl gɔtn naane.
44025026	Num maam se, taar m'kɔŋ jaay m'raaŋ Gaar magal kɛn iŋg Rɔm ki se, m'ɔk eyo. Taa naan̰ se ɓo, maam m'ɔkŋ m'ɓaansin̰o naanse ki ɔɔ kɛn tap tap se, naan naai Agripa ki, taa gaabm se jaay 'booyin̰kiga mɛtn taarin̰ num. Bin sum ɓo, amki kɔŋ mɛtn taar kɛn maam m'raaŋ Gaar magal kɛn iŋg Rɔm ki se.
44025027	Ey num, kɛn debm daŋgay jaay j'ɔŋ te nakŋ kɛn naan̰ tuj te ey se, j'an̰ kɔkŋ kɔl Rɔm ki j'ɔɔ ɗi?»
44026001	Gɔtn se, Gaar Agripa taaɗ Pɔl ki ɔɔ: «Ɓɔrse j'ɔn̰iga ɗoobo 'taaɗ mɛtn taari.» Naan̰ kɛn se, Pɔl uun jin̰ raan tɛɗɗen tɔɔsɛ jaay baagɗen taaɗn mɛtn taarin̰a ɔɔ:
44026002	«Gaar Agripa, jaaki maam m'ɗaar naani ki ara se, maakum raap aak eyo. Taa maam m'ɔk ɗoobo gɛn taaɗn mɛtn taargen Yaudge lee ɔkum mindum se.
44026003	Taa naai lɛ, 'jeele nakŋ bubɗegen naaɗe lee tɛɗa ute do taargen naaɗe lee naaj do ki se. Taa naan̰ se ɓo, maam m'eemi nɔɔ mɛti ki ɔɔ uɗum bi do taar kɛn maam m'ai taaɗ se.
44026004	«'Booy m'ai taaɗa: Yaudge paac se 'jeeluma taa maam lɛ m'teep daanɗe ki Jeruzalɛm ki ara.
44026005	Do dɔkin̰ tap ɓo, naaɗe 'jeeluma, maam se m'uun ɗoobm Parizigen tɛɗin̰ ɔɔn̰ dɛn se. Naaɗe se jeele kɛn naaɗe je kic ɓo am tɛɗn saaɗumge.
44026006	Jaaki jaay k'j'ɔk k'ɓaansumo gɔtn kɔjn̰ bɔɔrɔ ki se, taa maam m'ɔndga kɔnd dom do nakge tun Raa taaɗo bubjege tu ɔɔ utu ajeki kɛɗ se.
44026007	Taa naan̰ se ɓo, taa ɓeejegen sik‑kaar‑di se eem Raa nɔɔrɔ katara; taa naaɗe ɔnd doɗe ɔɔ utu kɔŋ nakgen kɛn Raa taaɗ ɔɔ utu ajeki kɛɗ se. Bin ɓo Gaar Agripa, maam kic m'ɔnd dom do nakge tun se kici, ɔɔ taa naan̰ se ɓo, Yaudge lee ɔkum mindum se.
44026008	Bin num, gɛn ɗi jaay naase Yaudge ɔɔki Raa se 'kɔŋ dur jeegen ooyga kooy ey se?
44026009	«Ɗeere, maam kic maakŋ saapum ki se, ute ɗoobm gay kic ɓo m'ɗo ɗo m'je ro Isan kɔɗ Nazarɛt se se 'tɛɗn gɔtɔ.
44026010	Kɛse ɓo nakŋ kɛn maam m'tɛɗo Jeruzalɛm ki. Naan̰ kɛn se, magalgen gɛn jee tɛɗn sɛrkɛ Raage tu se ɓo, undumo kulu ɔɔ maam se, jee aalga kaal maakɗe do Isa al‑Masi ki se, jeege dɛna kɛn m'tɔk m'ɔmbɗeno daŋgay ki. Ɔɔ kɛn naaɗe jaay dɔɔk taarɗe gɛn tɔɔlɗe lɛ, maam kic m'took ute naaɗe.
44026011	Maam m'lee m'dabarɗe maakŋ ɓeege tun kɛn Yaudge lee tusn maak ki se. Gɔtn se maam m'tɛɗɗe ute taa tɔɔgɔ. M'je naaɗe an rɛsn ute ɗoobm Isa se. Maakum jaay taarum doɗe ki se, ɔlum bini m'ɓaa m'dabarɗen maakŋ gɛgɛrge tun kɛn maakŋ taa naaŋ Yaudge te eyo kici.»
44026012	Tɛr Pɔl taaɗ Agripa ki ɔɔ: «Taa naan̰ se ɓo, ɓii kalaŋ magal jee tɛɗn sɛrkɛ Raage tu se, ɔlum ɔɔ m'ɓaa Damas ki gɛn ɓaa tɔkŋ jee kɛn aalga kaal maakɗe do Isa al‑Masi kɛn gɔtn naane se.
44026013	Gaar Agripa, kɛn maam m'utu m'ɓaa ɓaa ɗoob ki jaay kaaɗa aan katara ki se, maam m'aak pooɗo raap lak lak iin̰o maakŋ raa ki. Ɔɔ pooɗn se, raap cir kaaɗa, ɓaaɗo deebje maam j'utu jee k'ɓaa ɓaa ɗoob ki tɛl se.
44026014	Gɔtn se, naaje paac k'si naaŋ ki ɔɔ maam m'booy mind deba taaɗum ute taar naaŋ Yaudge ɔɔ: ‹Sɔl, Sɔl, naai 'dabarum tap ɓo taa ɗi? Kɛse naai 'dabar roi cɛrɛ aan gɔɔ maal kɛn ɔn̰ ron̰ mɛlin̰ dabarin̰ ute mɛmɛyɛ se.›
44026015	Maam m'tɔnd mɛtin̰ m'ɔɔ: ‹Mɛluma, naai tap ɓo naŋa?› Ɔɔ Mɛljege tɛrlum ɔɔ: ‹Maam ɓo Isan kɛn naai 'lee dabarin̰ se.
44026016	Num gɔti ki se, iin̰ ɗaar raan. Maam m'teeco naani ki se, m'bɛɛr m'ɔɔɗi taa am tɛɗn debm tɛɗn naabuma. Jaaki, m'teeciga naani ki naai aakumga ute kaami se, maam m'utu m'teec naani ki ɔɔ m'ai taaɗn nakgen kuuy daala.
44026017	Yaudge ute jeegen Yaudge eyo kɛn maam m'ɔli gɔtɗe ki se, maam m'ai kaaj jiɗe ki.
44026018	Maam m'ɔli gɔtɗe ki se taa aɗe kɔɔɗn kaamɗe 'kaaka. Ute naan̰ se jaay ɓo, naaɗe aɗe teecn̰ maakŋ gɔt kɛn ɔɔɗ se, ɔɔ aɗe ɓaa gɔt kɛn wɔɔrɔ. Ɔɔ naaɗe aɗe teecn̰ maakŋ ji Ɓubm sitange tu ɔɔ 'ɓaa gɔtn Raa ki taa Raa se aɗen tɔɔl kusin̰ɗege ɔɔ naaɗe kɔŋ bɛɗɗe ute jee Raagen salal se taa naaɗe aalga maakɗe do maam ki.›
44026019	«Taa naan̰ se ɓo Gaar Agripa, nakŋ Raa teec naanum ki jaay taaɗum m'aakin̰ ute kaamum se, maam m'ɔŋ m'baate te eyo num m'tookga do ki.
44026020	Gaŋ booyo deet deet se, maam m'taaɗo taar Raa jeege tun Damas ki ɔɔ jeege tun Jeruzalɛm ki ɔɔ m'taaɗ m'dɔɔɗo jeege tun taa naaŋ Yaudge tu paac ɔɔ tɛr m'taaɗɗega jeege tun Yaudge eyo se kici. M'taaɗɗen m'ɔɔ, k'tɛrl kiŋgɗe ɔɔ j'aal maakɗe do Raa ki ɔɔ k'tɛɗ nakgen jiga kɛn 'taaɗn jeege tu ɔɔ naaɗe se 'tɛrlga kiŋgɗe.
44026021	Taa naan̰ se ɓo, Yaudgen kandum se ɔkum daan bɔɔr Ɓee Raa ki ɔɔ naaɗe je am tɔɔlɔ.
44026022	Ute naan̰ se kic ɓo, bini jaaki, Raa utu bɔɔbum bɔɔbɔ ɔɔ maam m'utu m'taaɗ taaɗ taarin̰ kɛn Musa ute jee taaɗ taar teeco taar Raa ki do dɔkin̰a taaɗo ɔɔ 'tɛɗga num al‑Masi utu aɗe ɓaa se. Kɛse ɓo taar kɛn maam lee taaɗ naan jee j'aalɗen maak ki ute jee j'aalɗen maak ki ey kici. Kɛse ɓo taaruma,
44026023	m'ɔɔ: al‑Masi se dabarga ɔɔ naan̰ ooyga ɔɔ maakŋ jeege tun ooyga kooy se, naan̰ ɓo debm kɛn duro deet daan yoge tu ɔɔ naan̰ ɓo debm kɛn wɔɔr gɔtɔ Yaudge tu ɔɔ jeege tun Yaudge eyo kici.»
44026024	Kɛn Pɔl jaay utu taaɗ taaɗ mɛtn taarin̰ sum ɓo, Pɛstusn kɛn magal taa naaŋ gɔtn ese se uun mindin̰ raan ɗeekin̰ ɔɔ: «Ɓɛrɛ Pɔl, naai se debm dɛrlɛ ɔɔ jeel nakgen kɛn naai ɔk se, biga doi.»
44026025	Gɔtn se Pɔl tɛrlin̰ ɔɔ: «Jaamus, maam se, dom bi te eyo. Taargen maam m'taaɗ se, taargen mɛt ki ɔɔ kɛn ute ɗoobin̰a.
44026026	Ɔɔ Gaar Agripa se lɛ, nakgen deel se naan̰ 'jeel mɛtin̰a. Taa naan̰ se ɓo, maam m'taaɗ naanin̰ ki kic ɓo m'ɓeer ey se; naan̰ se maam m'jeele, nakgen maam m'taaɗ se lɛ, kɛn naan̰ jeel mɛtin̰ ey se gɔtɔ. Taa nakgen deel ɓɔrse ese se lɛ jeege paac booyin̰ga.
44026027	Gaar Agripa, taar jee taaɗ taar teeco taar Raa ki taaɗo do dɔkin̰ se, tap ɓo naai 'took do ki la? Maam m'jeele, naai se 'tookŋ do taarɗege tu se.»
44026028	Gɔtn se Gaar Agripa tɛrlin̰ ɔɔ: «Ute taari se, naai saap ɔɔ bin sum ɓo, naai 'naar am tɛɗum m'tɛɗn debm al‑Masi bin aa!»
44026029	Pɔl tɛrlin̰ ɔɔ: «Kɛn ɓɔrse lɔ tɛɗga jaayo, maam se m'tɔnd mɛtn Raa. Naai ute jeegen ɓɔrse iŋg 'booyki taar maam m'iŋg m'taaɗsen se, m'je aki tɛɗn aan gɔɔ maama. Naɓo nakŋ maam m'je 'kaan dose ki ey se, zin̰zir kɛn k'dɔɔkŋ sum se sum.»
44026030	Kɛn Pɔl jaay taaɗ naŋ taarin̰ sum se, gɔtn se Gaar Agripa, magal taa naaŋ gɔtn ese, Berenis, ɔɔ jee iŋg ute naaɗe gɔtn ese se, paac se iin̰ ɔn̰ gɔtn ese.
44026031	Kɛn naaɗe jaay iik tɔɔk cɛɛs ki se, naaɗe taaɗ ute naapa ɔɔ: «Gaabm se lɛ, naan̰ tuj te ɗim kɛn an̰ kaasn jaay j'an̰ tɔɔlɔ lɔ j'an̰ kɔkŋ daŋgay ki eyo.»
44026032	Gɔtn se, Agripa taaɗ Pɛstus ki ɔɔ: «Kɛn gaabm se jaay taaɗ te ɔɔ j'an̰ ɓaa gɔtn Sezar ki ey num, naai an̰ kɔɔɗn kɔlɔ.»
44027001	Naan̰ kɛn se, Pɛstus uun doa ɔɔ j'ajen kɔl taa naaŋ Itali ki ute markaba. Gɔtn se Pɔl ute jee daŋgaygen kuuy se, naan̰ ɔn̰ɗen kaam ji magal asgar kalaŋ bini k'daŋin̰ Julius. Naan̰ se, maakŋ magalge tun gɛn dɔɔl asgargen gɛn Sezar Ogusta.
44027002	Markabm j'ookŋ maak ki se, iin̰o gɛgɛr kɛn Adramit ki. Ɔɔ naan̰ se ɓaa ɓaa maakŋ gɛgɛrge tun taa baar kɛn taa naaŋ Azi ki. Gɔtn se, naaje j'iin̰ k'ɓaa. Ɔɔ maakŋ markab kɛn ese se, Aristarkus kɔɗ Masedoan kɛn iin̰o maakŋ gɛgɛr kɛn Tɛsalonik ki se kic, utu te naaje.
44027003	Mɛtbeen̰ki se, naaje j'aan maakŋ gɛgɛr kɛn Sidɔŋ ki ɔɔ aan gɔɔ Julius ro Pɔl ki naan̰ bɛɛ ɗey se, naan̰ ɔn̰in̰ ɗoobo gɛn ɓaa kaakŋ mɛɗin̰ge, taa naaɗe an̰o kɛɗn nakŋ kɛn an̰ noogo.
44027004	Kɛn naaje jaay j'iin̰ j'ɔn̰ Sidɔŋ se, naaje j'aal gɔɔr ute do jɛŋ taa baar gɛn Sipir, taa ajen gaasn kuulu. Ey num kuulu se, ɔl deeb doje ki.
44027005	Gɔtn se, naaje j'ɔmb k'gaaŋ baar kɛn taa naaŋ Silisi ute gɛn taa naaŋ Pampili ɔɔ naaje k'j'aan maakŋ gɛgɛr kɛn k'daŋin̰ Mira kɛn taa naaŋ Lisi ki.
44027006	Kɛn naaje jaay j'aan gɔtn ese se, magal asgarge se, ɔŋ markaba kɛn iin̰o maakŋ gɛgɛr kɛn Alekzandri ki ɔɔ kɛn ɓaa ɓaa taa naaŋ Itali ki. Gɔtn se, naan̰ tɔs ɔmbje maak ki.
44027007	Ɓii kando kando se, markabje se ɔŋ an̰ dɛn eyo, kɔr jaay j'aan maakŋ gɛgɛr kɛn Sinid ki se, naaje k'dabarga dɛna. Anum, aan gɔɔ kuulu lɛ ɔl deeb doje ki se, gaasje gɛn ɓaa ute naanje. Naaje j'aalo cɛɛ ool kooy kɛn k'daŋin̰ Salomonɛ gɛn ɓaa kɔŋ gɛgɛr Krɛt ki kɛn maane ɔl gurugin̰ se, taa ajen gaasn kuulu.
44027008	Kɛn naaje k'ɓaa ɓaa se kic ɓo, k'ɓaa ute dubar. Bini j'aan gɔt kɛn markabge lee ɗaarni gɔtn se k'daŋin̰ gɔtn ɗaar markabgen bɛɛ . Naan̰ se cɛɛ gɛgɛr kɛn k'daŋin̰ Lazaya se.
44027009	Naaje k'ɓaa ɓaa se k'tɛɗga ɗoob ki ɓii dɛna ɔɔ kaaɗ kɛn se, Laa Yaudgen lee eem Raa taa aɗen tɔɔl kusin̰ɗe se kic ɓo, deelga. Kaaɗ kɛn ese se, maan baar ki se tooɗ kaam kalaŋ eyo. Ɔɔ markab se lɛ 'kɔŋ kɔmb gaaŋ baar eyo. Taa naan̰ se ɓo Pɔl taaɗɗen ɔɔ:
44027010	«Mɛɗumge, 'booyki. Ɓaa mɛrtjege se, maam m'aakin̰ utu 'tɛɗn aak kusu, taa markaba ute nakgen maak ki paac se dɛnin̰ utu kutu, ɔɔ kɛn tɛɗ te bɛɛ eyo se, naajege kic j'utu j'aki kutu.»
44027011	Gaŋ magal asgar Rɔmɛge se, uun taar debm tuur markabm ute gɛn mɛl markabge se cir gɛn taar Pɔl.
44027012	Kɛn aanga kaaɗn kuul ki num, gɔtn ɗaar markabm ese se, jig eyo. Taa naan̰ se ɓo, jee maakŋ markab kɛn ute dɛnin̰ se, naaɗe taaɗ ɔɔ: «J'iin̰ j'ɔn̰ki gɔtn ese. Bɛɛki num, naaje j'aki ɓaa gɔtn ɗaar markab kɛn k'daŋin̰ Pɛniks se.» Kɛse ɓo gɔtn ɗaar markabgen gɛn jee Krɛt ki. Gɔtn se sak kaam aak gɔtn kaaɗa toocn̰ni ɔɔ naaɗe se je kiŋg gɔtn naane se bini kaaɗn kuulu se 'deele.
44027013	Kuulu jaay iin̰o do ji jeelje ki ɔɔ baag kɔl salal se, jee maakŋ markab ki taaɗ ute naapa ɔɔ: «Kɛse ɓo nakŋ kɛn k'saapin̰kiro. Gɔtn mɛrtjege se utu 'kaan̰ kaama.» Gɔtn se maal magal kɛn naaɗe lee ɗaar markaba se, naaɗe uunin̰o maakŋ maane ki se naata ɔɔ naaɗe lee ɓaa ute jɛŋ baar kɛn taa naaŋ Krɛt ki se.
44027014	Kɛn k'ɓaa cɔkɔ sum se, guduray k'daŋin̰ yurukila se naar dɔɔbɔ makɔn̰ɔ do ko Krɛtge tu ɔɔ ɓaaɗo aal doje ki.
44027015	Gɔtn se, guduray se ɓaaɗo uun markaba se ɔɔ jeen̰ge se ɔŋ ɔk gaas te markaba se eyo ɔɔ gɔtn se, naaje j'ɔn̰ roje guduray tuun ɓaanje.
44027016	Kɛn j'aan se, j'ɔŋ gɔtɔ kaam kalaŋ ɔɔ gɔtn se, maane ɔl gurugin̰a ɔɔ naaŋa se k'daŋin̰ Koda. Gɔtn se ɓo kɛn gaasjen guduray se, naaje se k'dabarga dɛn jaay ɓo, markabm baatn kɛn lee naakje se, j'uun k'j'aalin̰ do markab kɛn magal se.
44027017	Gɔtn se jee markabge se bɔɔy maan jaay dɔɔk ɗaap markabm magal se ute kɔlɔ, taa naaɗe ɓeer ɓeere ɔɔ sɔm 'koocn̰ do kɛɛs kɛn sak kaam aak Libi se. Taa naan̰ se ɓo, kaagŋ kɛn naaɗe dɔɔk jaay lee gakɗen markabɗe do baar ki se, naaɗe tuutin̰ ɔn̰in̰ bɔɔy maan. Naan̰ kɛn se, naaɗe ɔn̰ kuulu ɓo tɔɔɗ ɓaanje.
44027018	Mɛtbeen̰ki se kic ɓo, guduray se ɔl tɛɗ daama ɔɔ tuun markaba se ɓaan̰ kaam ara kaam ara. Taa naan̰ se ɓo, jee markabge se, tɔs sin ute nakgen mɛtin̰gen maakŋ markab ki se, maakŋ baar ki.
44027019	Ɓii k‑mɔtɔge tu se, jee tuur markabge mala tɔs nakŋ kɛn naaɗe lee tɛɗn naabm markaba se ɔɔ sin̰ maakŋ baar ki.
44027020	Daan ɓii kando kando se, kaaɗa ute k‑dijge se j'ɔŋ j'aakɗe eyo ɔɔ guduray se lɛ, ɔl tɛɗ daama. Taa naan̰ se ɓo, naaje k'saap j'ɔɔ naaje se j'kɔŋ kaaj ey sum.
44027021	Naajen maakŋ markab ki se, j'ɔkga ɓii dɛna j'ɔs te eyo. Gɔtn se, Pɔl iin̰ ɗaar daanɗe ki ɔɔ ɗeekɗen ɔɔ: «Mɛɗumge, 'booyki! Bɛɛki se, naase akiro 'booy kuun taar kɛn maam taaɗseno se. Bin se, naase akiro kiin̰ kɔn̰ Krɛt eyo. Kɛn taarum se jaay naase uunkiroga num, kaaɗn naane ɗim tap ɓo 'tuj eyo ɔɔ 'kiig eyo.
44027022	Ɓɔrse se, 'booyki m'asen taaɗa: ɔkki maakse tɔɔgɔ, taa maakse ki se, nam kalaŋ tap ɓo 'kut eyo. Num markaba kalin̰ ki sum ɓo, utu 'kutu.
44027023	Kɛn ɔlum jaay m'taaɗ bin se, taa maakŋ nɔɔr kɛn deel se, Mɛlum Raa kɛn maam m'lee m'eemin̰ se, ɔlo kɔɗin̰ kalaŋ ɓaaɗo teec naanum ki.
44027024	Ɔɔ naan̰ taaɗum ɔɔ: ‹Pɔl, ɔn̰te ɓeere! Ɗeere, naai utu 'ɓaa naan Sezar ki se. Anum taa naai se, jee maakŋ markab kɛn ute naai paac se, Raa utu aɗen kaaja.›
44027025	Taa naan̰ se, mɛɗumge, aayki kaamse! Maam se m'aal maakum do Raa ki ɔɔ m'jeele taar kɛn naan̰ taaɗumga se, utu 'kaan gɔɔn̰ ki.
44027026	Naɓo 'jeelki, markabjege se utu 'kɔsn do jɛŋ kɛn kaam gam ɔɔ utu 'tɛrɛcɛ.»
44027027	Kɛn naaje k'do baar kɛn k'daŋin̰ Adriatik se, gɔtn guduray dɔɔbɔ sum se ɔkga ɓii sik‑kaar‑sɔɔ ɔɔ guduray se, tuun ɓaanjen kaam ara kaam ara do baar kɛn se. Ɓii kɛn se aan daan nɔɔr ki se, jee markabge se saap ɔɔ j'aanga gɔɔr ute naaŋa.
44027028	Taa naan̰ se ɓo, naaɗe dɔɔk maala taa kɔlki gɛn naam maane. Kɛn naaɗe jaay undin̰ se, ɔŋ maane se jɛrlin̰ aas kɛyɛ sik‑dio ɔɔ tɛr naaje j'iik cɔkɔ se, naaɗe undin̰ daala 'dɔɔjin̰ se, ɔŋin̰ kɛyɛ sik‑kaar‑mii.
44027029	Gɔtn se, naaɗe ɓeere ɔkɗe se saap ɔɔ: «Sɔm, markaba se 'ɓaa kɔsn ro ko kɛn gam.» Taa naan̰ se ɓo, naaɗe tuun maalgen deer se sɔɔ kɛn naaɗe lee ɗaar markabɗe se bɔɔyɗe kaam mɔɔtn maakŋ maane ki. Gɔtn se, naaɗe booy nuŋ ki nuŋ ki sum ɓo gɔtɔ aɗen kiipi.
44027030	Gaŋ jee markabge se uun bɔɔy maan markabm baatn kɛn lee naakɗe se ɔɔ naaɗe taaɗ jeege tu ɔɔ: «Naaje se k'ɓaa bɔɔy nakŋ kɛn k'lee k'ɗaar markaba se maan.» Gaŋ naaɗe nakɗe raaye. Naaɗe se je ɓo 'kaan̰ kɔn̰ markaba se.
44027031	Gɔtn se, magal asgarge ute asgarin̰ge se Pɔl taaɗɗen ɔɔ: «Kɛn jee se jaay ɔn̰ɗeki bɔɔy ɔn̰ga markaba se num, ɓɛrɛ, naase se aki kɔŋ kaaj eyo.»
44027032	Taa naan̰ se ɓo, asgarge se gaaŋ ute kɔl kɛn k'dɔɔkŋ markabm baat se, ɔɔ naaɗe ɔn̰in̰ ɓaa do baar ki kalin̰ ki.
44027033	Kɛn naaɗe jaay booy booy nuŋ ki sum ɓo gɔtɔ kiip se, Pɔl taaɗɗen ɔɔ: «J'aay kaamɗe, j'ɔs ɗim! Ɔɔ ɓɔrse j'ɔkkiga ɓii sik‑kaar‑sɔɔ se, naase ɔski te ɗim eyo ɔɔ iŋgki ɓo uunki kuun nirlse sum. Maakŋ ɓiige tun ese se, ɗim tap ɓo naase ɔs naamki te eyo.
44027034	Ɓɔrse, 'booyki m'dɛjse, ɔski jaay anki kɔkŋ tɔɔgɔ taa maakse ki se, nam tap ɓo kalaŋ, 'kut eyo.»
44027035	Kɛn naan̰ jaay taaɗ naŋ taarin̰ se, naan̰ uun mappa jin̰ ki ɔɔ tɔɔm Raa naan jeege tun gɔtn ese, jaay ɓo naan̰ dupin̰a ɔɔ baag kɔsɔ.
44027036	Kɛn naaɗe jaay aak Pɔl ɔs sum se, gɔtn se naaɗe nirlɗe ɓaaɗo kaaɗɗe ki ɔɔ naaɗe kic baag kɔsɔ.
44027037	Maakŋ markab ki se, naaje k'jeege kaar‑dio‑ute‑sik‑cili‑kaar‑mɛcɛ.
44027038	Kɛn naaɗe jaay ɔs aasɗe se, gɛm kɛn ɔɔp maakŋ markab ki se kic ɓo, naaɗe sin̰ naatn maakŋ baar ki, taa markaba se aɗen 'kɔɔpm cɛɛpɛ.
44027039	Kɛn gɔtɔ jaay iip se, jee markabge se aak naaŋa naanɗe ki, naɓo naaɗe jeel gɔt eyo. Gaŋ naaɗe aak taa jɛŋ baar kɛn ɔk ɗoobm kɛn maane ɓaaɗoga num ɔɔy ɛnd maak ki se, gɔtn se, naaɗe saap ɔɔ: «Bɛɛki num, naaje j'ɗaar markabje gɔtn ese.»
44027040	Gɔtn se, naaɗe gaaŋ ute kɔl nakŋ kɛn lee gakɗe markabɗe do baar ki se ɔɔ nakgen se lɛ naaɗe ɔn̰ɗe maakŋ baar ki. Naan̰ kɛn se, kaaggen naaɗe lee tɔɔɗn markaba se lɛ, naaɗe tuutin̰a ɔɔ gɔtn se, naaɗe uun dɔɔk raan kal kɛn kuulu tɛɗin̰ga num lee tɔɔɗ markaba se, taa kuulu se, aɗen tɔɔɗn kɔl do kɛɛs kɛn taar baar ki se.
44027041	Kɛn naaɗe jaay aan gɔtɔ kaam kalaŋ se, naaɗe ɓaa ɔs doɗe do kɛɛs kɛn maakŋ maane ki ɔɔ naan markabɗe se ɓaa ɛnd nɛɓ maakŋ kɛɛs kɛn ese. Gɔtn se, kuulu ɔl makɔn̰ se, uuno maane ɓaaɗo ɔnd tɛrɛcin̰ ute mɛtn markaba se naatn.
44027042	Kɛn asgarge jaay aak markaba tɛrɛc sum se, naaɗe je an tɔɔl ute jee daŋgayge se, taa naaɗe ɓeer ɔɔ sɔm maakɗe ki se, deb kalaŋ 'kaan̰ kɔtɔ.
44027043	Aan gɔɔ magal asgarge je kaajn̰ Pɔl se, taaɗ asgarge tu ɔɔ j'ɔn̰te tɛɗn naan̰ se. Gɔtn se, naan̰ taaɗ jee daŋgayge tu ɔɔ: «Jee jeel maane se, k'j'ɔmb k'teec k'deel deete.»
44027044	Tɛr naan̰ taaɗ jeege tun kuuy se ɔɔ: «Jee mɛtin̰ge se 'tɔkki kaagŋ markaba se ɔɔ kɛngen kuuy se lɛ, 'tɔkki nakŋ markabm kɛn tɛrɛcga tɛrɛc se ɔɔ ɔkki mɛtn jeegen jeel maane se.» Ute naan̰ se ɓo, tɛɗ jeege paac aan do jɛŋ ki ute lapia.
44028001	Kɛn naaje jaay j'aan do jɛŋ ki sum se, k'taaɗjen j'ɔɔ: «Naaŋ baar ɔl gurugin̰ se, ron̰ Malti.»
44028002	Jee naaŋgen gɔtn ese se, naaɗe dɔɔɗ ɔkje jiga. Aan gɔɔ maane lɛ eeɗ keeɗe ɔɔ kuulu kic lɛ ɔɔn̰ dɛn se, gɔtn se naaɗe ɓaaɗo tuuyjen pooɗo taa k'riibi.
44028003	Naan̰ kɛn se, Pɔl tɔso ciiri gɛn ɓaa kɔmb pooɗn se; gaŋ gɔtn se, wɔɔjɔ jaay naam pooɗo se, teec ɓaaɗo teel ji Pɔl ki.
44028004	Kɛn jee se jaay aak wɔɔjn̰ teel ji Pɔl ki se, naaɗe taaɗ ute naapa ɔɔ: «Gaabm se, debm tɔɔl jeege ɗeer ɗeer. Ey num, kɛn naan̰ aajga kaaj ɗɛl ɗɛl maakŋ baar ki se, ute naan̰ se kic ɓo, Raa kɛn tɛɗ naka ute ɗoobin̰ se, ɔn̰in̰ te eyo utu an̰ tɔɔlɔ.»
44028005	Gɔtn se, Pɔl siik jin̰a ɔɔ und ute wɔɔjɔ se maakŋ pooɗ ki ɔɔ naan̰ naam gɔtin̰ gam tap ɓo ɔn̰in̰ eyo.
44028006	Jee se iŋg aak kaama ɔɔ nuŋ ki jin̰ se 'koopo ey lɛ 'naar kaal koocn̰ 'kooyo. Gaŋ kɛn naaɗe iŋg aak kaam bini jaay aak ɗim tɛɗin̰ ey se, gɔtn se naaɗe baag taaɗn ɔɔ: «Bin eyo! Gaabm se, tɛɗn raa lɛ ɗaam.»
44028007	Cɛɛ gɔt kɛn ese, gaaba kalaŋ k'daŋin̰ Publius, naan̰ se ɔk gɔtɔ. Naan̰ ɓo, magal deet deet gɛn maakŋ naaŋ gɔtn ese ɔɔ gaabm se, dɔɔɗ ɔkje jiga ɓeen̰ ki, gɛn ɓii mɔtɔ.
44028008	Anum bubm Publius se tooɗ tooɗ daŋal ki; naan̰ kɔɔn̰ɔ ɔɔ ron̰ ɔŋgɔ ɔɔ rɔɔŋ mooso. Gɔtn se, Pɔl ɓaa aakin̰a ɔɔ tɔndin̰ mɛtn Raa, ɔndin̰ jin̰ don̰ ki ɔɔ ɛɗin̰ lapia.
44028009	Kɛn jee Malti ki jaay booy se, jee kɔɔn̰ɗege se ɓaaɗo gɔtn Pɔl ki ɔɔ naaɗe kic paac ɔŋ lapia.
44028010	Gɔtn se, naaɗe aalje maak ki ɔɔ ɔkje ɔɔn̰ɔ ɔɔ kaaɗ kɛn naaje jaay k'j'iin̰ k'ɓaa ɓaa se, naaɗe ɛɗjen nakgen kɛn ajen kaasn gɛn ɓaa mɛrtje.
44028011	Maakŋ Malt ki se, naaje k'tiŋg laapa mɔtɔ, jaay ɓo k'j'iin̰ k'ɓaa. Kɛn naaje k'ɓaa ɓaa se, j'ook maakŋ markab kɛn iin̰o maakŋ gɛgɛr kɛn Alekzandri ki. Markabm se ron̰ raa rɔŋgɔge ɔɔ kaaɗn kuul ki se, naan̰ tiŋg Malti ki.
44028012	Naaje j'ɔmb k'gaaŋ k'ɓaa maakŋ gɛgɛr kɛn Sirakuz ki ɔɔ gɔtn se naaje j'ɔk ɓii mɔtɔ.
44028013	Kɛn naaje jaay k'j'iin̰ gɔtn ese se, j'aal gɔɔr ute taa baar, bini j'aan maakŋ gɛgɛr kɛn k'daŋin̰ Rɛgio. Mɛtbeen̰ki se, kuulu dɔɔbɔ mɛtje ki ɔljen daan ɓii di sum ɓo, naaje j'aan maakŋ gɛgɛr kɛn Puzol ki.
44028014	Gɔtn se, naaje k'ɓaa k'je k'j'ɔŋ gɛnaagen ɗoobm Isa al‑Masi ki ɔɔ naaɗe daŋ ɓaanje ɓeeɗege tu ɔɔ naaje k'tiŋg ɓii cili ute naaɗe, jaay ɓo k'j'iin̰ k'ɓaa ute jɛje maakŋ gɛgɛr kɛn Rɔm ki.
44028015	Kɛn gɛnaagen ɗoobm Isa al‑Masi kɛn Rɔm ki jaay booy ɔɔ naaje j'utu k'ɓaaɗo se, jee mɛtin̰ge ɓaaɗo dɔɔɗjen suuk kɛn k'daŋin̰ Apius. Ɔɔ jee kuuy se ɓaaɗo dɔɔɗjen maakŋ naaŋ kɛn ɔk ɓee tooɗn mɛrtge mɔtɔ se. Kɛn Pɔl jaay aakɗe se, ɛɗin̰ kaay kaama ɔɔ gɔtn se naan̰ tɔɔm Raa.
44028016	Kɛn naaje jaay j'aan Rɔm ki sum se, Pɔl se naaɗe ɔn̰in̰ ɓaa je ɔŋ ɓea ɔɔ ɓee naan̰ iŋg maak ki se ɔg kɔgɔ ɔɔ gɔtn se naan̰ ɓaa iŋg maak ki ute asgargen lee bɔɔbin̰ se.
44028017	Kɛn jaay k'tɛɗ ɓii mɔtɔ sum se, Pɔl ɔl k'daŋin̰o magal Yaudgen iŋg gɔtn ese. Naaɗe jaay ɓaaɗo tus sum se, gɔtn se Pɔl taaɗɗen ɔɔ: «Gɛnaamge, jeejege se, maam m'tujɗen te ɗim eyo ɔɔ nakŋ bubjegen kɛn lee tɛɗ se kic lɛ, maam m'taaɗ te taar ɗim iŋg kus ro ki eyo. Ute naan̰ se kic ɓo, m'ɓaa Jeruzalɛm ki sum ɓo, Yaudge iij‑ɔkumo ɔɔ ɔlum ji Rɔmɛge tu ɔɔ maam m'taaɗ te taar ɗim iŋg kus roɗe ki eyo.
44028018	Gaŋ kɛn Rɔmɛge jaay tɔnd mɛtum sum se, ey num, naaɗe je am kɔɔɗn kɔlɔ, taa naaɗe se, ɔŋ te nakŋ kɛn maam m'tujn̰ga jaay am kaasn gɛn tɔɔlum eyo.
44028019	Ute naan̰ se kic ɓo, Yaudge ɔn̰um eyo. Taa naan̰ se ɓo, m'ɔɔ maam se, ɔn̰ j'am ɓaa gɔtn Sezar ki ɓo, am ɓaa kaakŋ mɛtn taaruma ɔɔ maam lɛ m'je sakakŋ jeemge eyo.
44028020	Taa naan̰ se ɓo m'ɔl k'ɓaa k'daŋseno ɔɔ maam je m'taaɗn ute naase. 'Jeelki jaaki jaay k'dɔɔkum ute zin̰ziri se, taa maam m'aal maakum do deb kɛn gaan Israɛlge paac utu iŋg aak kaamin̰ se.»
44028021	Gɔtn se naaɗe tɛrlin̰ ɔɔ: «Taa naai se, jee taa naaŋ Jude ki se, ɔŋ raaŋjen te maktub eyo. Ɔɔ maakŋ gɛnaage tun ɓaaɗo gɔtn ara ki se kic lɛ, nam tap ɓo ɔŋ taaɗjen te mɛtn taari eyo ɔɔ naaje lɛ k'booy te taar iŋg kus roi ki eyo.
44028022	Num ɓɔrse se, naaje k'je naai malin̰ ɓo ajen taaɗn mɛtn taari se, taa ɗoobm kɛn naai uun se lɛ, naaje k'jeele gɔtɔ ɓaa se paac jeege lee ul taara ro ki.»
44028023	Gɔtn se, naaɗe gaaŋin̰ ɓiia. Kɛn ɓii naaɗe gaaŋin̰ jaay aas se, naaɗe ɓaaɗo jeege dɛn cir kɛn deete, ɔŋ Pɔl ɓeen̰ ki. Gɔtn se, Pɔl uun mɛtn taara tanɔɔrin̰ se taaɗɗen bini aan tɛgɛr ɔɔ, ute Ko Taar kɛn Raa ɛɗo Musa ki ɔɔ ute taar kɛn jee taaɗ taar teeco taar Raa ki kɛn raaŋo do dɔkin̰ se, naan̰ taaɗɗen mɛtn taar maakŋ Gaar Raa ute mɛtn taar Isa se. Gɔtn se naan̰ taaɗɗesin̰ ute tɔɔgin̰ paac, naan̰ je naaɗe 'tookŋ do taar kɛn se.
44028024	Anum, jee mɛtin̰ge se took do taarin̰ ki se, gaŋ jee kuuy se lɛ, baate tooko.
44028025	Kɛn Pɔl aakɗe naaɗe taarɗe ɔk mɛtn naap eyo, jaay iin̰ ɓaa ɓaa se, taaɗɗen ɔɔ: «Taar kɛn Nirl Salal jaay ɔl debm taaɗ taar teeco taar Raa ki ron̰ Ezayi taaɗo do dɔkin̰ bubsege tu se, taar se mɛt ki.
44028026	Naan̰ ɗeek Ezayi ki ɔɔ: 'Ɓaa ɔŋ jee se taaɗɗen ɔɔ: Naase utu aki booy ute bise, naɓo aki booy kɔk eyo ɔɔ utu aki kaakŋ ute kaamse naɓo aki kaakŋ kɔk eyo.
44028027	Taa jee se lɛ, taara ɛnd doɗe ki ey sum ɔɔ naaɗe lɛ tɔlga kamba biɗe ki ɔɔ turumga kaamɗe. Ey num, naaɗe se ɔk kaam kɛn an kaaka ɔɔ ɔk bi kɛn an booyo ɔɔ ɔk maakŋ kɛn an kɔkŋ taara se. Ute naan̰ se, naaɗe aɗe kɔkŋ tɛrl gɔtn maam Raa ki ɔɔ maam m'utu m'aɗen kaaja.»
44028028	Tɛr Pɔl taaɗɗen ɔɔ: «'Jeelki taar kɛn ɛɗ kaajn̰ ese se, Raa ɔl k'ɓaan̰ga taaɗn jeege tun Yaudge eyo ɔɔ naaɗe se utu 'booy kuunu.»
44028029	[Yaudge jaay booy taar kɛn Pɔl taaɗɗen se, naaɗe teec teec se naaj ul taara ute naapa.]
44028030	Pɔl tiŋg ɓaara dio maakŋ ɓee kɛn naan̰ mala lee ɔg se. Jeege dɛna ɓaaɗo lee aakin̰a ɔɔ naan̰ ɔkɗen jiga.
44028031	Naan̰ taaɗɗen mɛtn taar maakŋ Gaar Raa ɔɔ dooyɗen mɛtn taar Mɛljege Isa al‑Masi se ute maraadin̰a ɓeer eyo.
45001001	Kɛn ara maam Pɔl m'ɓul Isa al‑Masi ɓo m'raaŋsen maktubm se. Maam se Raa ɓo tɛɗum m'tɛɗ debm kaan̰ naabm Isa al‑Masi ɔɔ bɛɛr ɔɔɗum se, taa m'taaɗn Labar Jigan gɛn Raa se jeege tu.
45001002	Labar Jigan ese se do dɔkin̰ tap ɓo, Raa taaɗoga taaɗ jeege tun taaɗ taar teeco taarin̰ ki ɔɔ taar ese se naaɗe raaŋin̰oga raaŋa maakŋ Kitapm Raa ki.
45001003	Labar Jigan ese se taaɗ te Goonin̰ Isa ɔɔ Goonin̰ jaay uuno ro debkilimi se, teeco maakŋ mɛtjil Gaar Daud ki.
45001004	Ɔɔ kɛn Raa jaay durin̰o daan yoge tu se, Nirl Salal taaɗ tɔɔgŋ Isa jeege tu tal ɔɔ naan̰ Goon Raa ɔɔ naan̰ ɓo Isa al‑Masi, kɛn Mɛljege se.
45001005	Ute Isa se, Raa tɛɗjenkiga bɛɛ ɔɔ m'tɛɗga debm kaan̰ naabm Isa al‑Masi gɛn taaɗn taarin̰ jeege tun paacn̰ kɛn Yaudge eyo taa naaɗe tookŋ kaal maakɗe don̰ ki ɔɔ kiŋg do taarin̰ ki ɔɔ an̰ nookŋ ron̰a.
45001006	Ɔɔ naasen kɛn Raa daŋseno 'tɛɗkiga gɛn Isa al‑Masi se, naase kic ɓo mɛtn naaɗe.
45001007	Maktubm se, maam m'raaŋsen naasen kɛn iŋgki maakŋ gɛgɛr kɛn Rɔm ki, kɛn Raa jese ɔɔ daŋse se taa aki tɛɗn jee naan̰ge. Ɔn̰ Bubjege Raa ɔɔ Mɛljege Isa al‑Masi asen tɛɗn bɛɛɗe ɔɔ asen kɛɗn lapia.
45001008	Deet deet se, maam m'tɔɔm Raa ute ɗoobm Isa al‑Masi, taa naase paac. 'Jeelki gɔtɔ ɓaa se paac, jeege ɔɔsn maan gɛn kaal maaksen naase aalki do Isa ki se.
45001009	Ɗeere, Raa se jeele taar maam m'taaɗ se taar mɛt ki. Maam m'tɛɗin̰ naabin̰ ute maakŋ kalaŋ gɛn taaɗn Labar Jigan gɛn Goonin̰ se jeege tu, ɔɔ ɓii‑raa, maam m'saap dose ki.
45001010	Daayum maam m'tɔnd mɛtn Raa taa kɛn naan̰ jaay je num, am kɔɔɗn ɗoobo m'utu m'ɓaa gɔtse ki.
45001011	Ɗeere, maam se m'je ute maakum paac m'asen ɓaa kaaka, taa nakŋ kɛn Nirl Salal ɛɗum se, j'an̰ki ɓaa nigŋ ute naapa. Ɔɔ ute naan̰ se jaay, naase aki tɛɗn jee tɔɔgŋ naan Raa ki.
45001012	Tapki num, kɛn m'je m'ɓaa gɔtse ki se, taa j'aki ɓaa kɛɗn kaay kaama naapge tu, taa kaal maakŋ naase se am kɛɗn kaay kaama ɔɔ kaal maakŋ maam lɛ, asen kɛɗn kaay kaama naase ki kici.
45001013	Gɛnaamge, m'je naase aki jeele, maam se m'saap m'ɔɔ daayum m'ɓaa gɔtse ki, naɓo ɓɔrse kic Raa ɔɔɗum te ɗoob eyo. Aan gɔɔ maam m'lee m'tɛɗ naaba gɔtn jeege tun Yaudge ey kɛn gɔtɔ ɓaa se paac jaay aan̰ kaama se, m'je gɔtn naase kic 'kaan̰ kaama bin kici.
45001014	Naabm kɛn Raa je ɔɔ m'an̰ tɛɗn tak se taa m'ɓaa taaɗn taarin̰ jeege tun kaamɗe ɔɔɗ aakga kaaka ɔɔ jeege tun kaamɗe ɔɔɗ aak te eyo. M'ɓaa gɔtn jeege tun dooyga dooyo ɔɔ kɛngen paacn̰ dooy te ey se kici.
45001015	Taa naan̰ se, maam m'je m'asen ɓaa taaɗn Labar Jiga gɛn Isa al‑Masi naase kɛn iŋgki maakŋ gɛgɛr kɛn Rɔm ki se kici.
45001016	Maam se sɔkɔn̰ tɔɔlum eyo do Labar Jigan gɛn Isa al‑Masi ki, taa naan̰ se tɔɔgŋ Raa mala. Ɔɔ debm jaay aal maakin̰ do naan̰ ki se, Raa an̰ kaaja: taar se, deet deet se k'taaɗin̰o Yaudge tu ɔɔ tɛr k'taaɗin̰ jeege tun ɓaa se paac kici.
45001017	Labar Jigan ese ɓo, taaɗ jeege tu ute ɗoobm gay jaay ɓo Raa 'tɛɗn jikilimge aak bɛɛ naanin̰ ki. Ɔɔ Raa tɛɗn naan̰ se, ute kaal maakŋ do Isa ki kalin̰ ki sum, do kupm mɛt ki bini do taar tɔɔlin̰ ki. Taa naan̰ se ɓo Kitapm Raa taaɗ ɔɔ: Debm kɛn tɛɗ nakge ute ɗoobin̰ se ɓo 'kɔŋ kaaja taa naan̰ aalga maakin̰ do Raa ki.
45001018	Ɗeere, 'booyki m'asen taaɗa: Raa maakŋ raa ki se taaɗ maak‑taarin̰ do jeege tun tɛɗ nakgen jig eyo ɔɔ aalin̰ maak ki eyo. Ute nakgen kusin̰ kɛn naaɗe lee tɛɗ se, naaɗe gaas jeege gɛn jeel taar mɛt ki.
45001019	Ey num nakŋ kɛn j'an kaakŋ jeel Raa se, naan̰ tɛɗɗesin̰ga tooɗga tal. Nakgen se Raa mala ɓo tɛɗɗesin̰ tooɗga tal.
45001020	Anum Raa se, ɓii kalaŋ nam aakin̰ te eyo. Num ute kaal kɛn naan̰ aal dunia ɔɔ ute nakgen naan̰ tɛɗ paac se, ute mɛtɛkɗe se, kɛse jikilimge an̰ kɔŋ kaakŋ jeele, naan̰ ɓo Raa, naan̰ tiŋg gɛn daayum ɔɔ tɔɔgin̰ kic tiŋg gɛn daayum. Taa naan̰ se ɓo, naaɗe kɔŋ taar kɛn naaɗe an kɔŋ kɔɔɗn doɗe eyo.
45001021	Ey num naaɗe se jeel Raa, naɓo baate nookin̰a ɔɔ baate tɔɔmin̰ aan gɔɔ kɛn, bɛɛki num, jeege an̰ lee tɛɗ se. Num gaŋ naaɗe se lɛ jee dɛrlge ɔɔ jeel ɗim eyo, ɔɔ naaɗe iŋg ɓo gɛn saapm do nakge tun rɛn̰ rɛn̰ sum.
45001022	Naaɗe se jee dɛrlge num naaɗe tɛɗn roɗe aan gɔɔ jee jeel‑taara,
45001023	ey num bɛɛki num, naaɗe keem Raa kɛn tiŋg gɛn daayum ute nookin̰ se. Num gaŋ naaɗe cɔɔcɔ nakgen tec jikilimge, yeelge, daagen jɛɗege sɔɔ sɔɔ ute kuurgen ɛrg kɛrg se ɓo, naaɗe lee ɛrg naanɗe ki ɔɔ lee eemɗe.
45001024	Taa naan̰ se ɓo kusin̰ kɛn naaɗe tɛɗ ɔn̰ ey se ɓo, Raa ɔn̰ɗe maakŋ kusin̰ɗe ki, gɛn tɛɗn nakgen kusin̰ gɔɔ kɛn naaɗe maakɗe jea. Bin ɓo naaɗe tuj roɗe ɔɔ ɔl roɗe maakŋ sɔkɔn̰ ki.
45001025	Taar mɛt kɛn gɛn Raa se, naaɗe rɛsin̰a ɔɔ naaɗe uun taar‑kɔɔɓɔ ɓo ciri. Naaɗe lee ɛrg naan nakge tun Raa aalo ɔɔ lee eemɗe. Num gaŋ naaɗe baate kɛrgŋ naan Raa kɛn Mɛl Kaal nakge naan̰ kɛn, bɛɛki num, jeege paac daayum lee tɔɔmin̰ se. Amin.
45001026	Taa nakŋ jig ey kɛn naaɗe tɛɗ se ɓo, Raa ɔn̰ɗe gɛn tɛɗn nakŋ sɔkɔn̰ge. Ey num mɛndge se lee tooɗ ute gaabɗege, num gaŋ naaɗe tɛrlin̰ mɛndge ɓo lee tooɗ ute naapa.
45001027	Ɔɔ gaabge kic lee tɛɗ bini. Naaɗe ɔn̰ mɛndge ɔɔ je ɓo ɓaa lee tooɗn ute naapa. Naaɗe tɛɗ nakŋ sɔkɔn̰ge. Taa naan̰ se ɓo kusin̰ kɛn naaɗe lee tɛɗ se, nakŋ ɔɔn̰ lee aan doɗe ki.
45001028	Aan gɔɔ naaɗe baate je jeel Raa se, Raa kic ɓo ɔn̰ɗe ute maak‑saapɗegen jig ey se ɔɔ naaɗe lee tɛɗ nakgen kusin̰ ɓaa ute naanɗe, bin jaay naaɗe lee tɛɗ nakgen gɛn tɛɗ ey se.
45001029	Naaɗe maakɗe ɗooc ute kusin̰a: naaɗe lee tɛɗ nakŋ ute ɗoobin̰ eyo, naaɗe tuj ɓaa ute naanɗe, tɛɗ jee tamage ɔɔ tɛɗ nakgen kusin̰a, dɔŋ nakŋ jeege, tɔɔl jeege, mooy ute jeege, aan̰ jeege dala, naaɗe tɛɗ nakŋ kɛn maakɗe jea ɔɔ taaɗ taargen iŋg kus ro jeege tu,
45001030	naaɗe lee ɔɔɗ jeege, je Raa eyo, naaɗe naaj jeege, magal roɗe, tɛɗ jee koonge, ɔlɗe ɓo je ɗoobm gɛn tɛɗn kusin̰ jeege tu, took taar bubɗege ute kɛn̰ɗege eyo,
45001031	naaɗe se jee tɔɔj eyo, jee tuj ɔrmɗe, naaɗe je jeege eyo ɔɔ ɛɛj do jeege tu ey kici.
45001032	Jee se jeel bɔɔr kɛn Raa utu kɔjn̰ do jeege tu ute ɗoobin̰ se, taa Raa taaɗga taaɗ ɔɔ: jee tɛɗn nakgen bin se, bɛɛki num, j'aɗen tɔɔlɔ. Ɔɔ ute naan̰ se kic ɓo, naaɗe iŋg ɓo gɛn tɛɗn nakgen se. Naaɗe ɓo lee tɛɗin̰ sum eyo, num gaŋ maakɗe raap sakan̰ do jeege tun lee tɛɗ nakgen kusin̰ se kici.
45002001	Bin se, naai kɛn 'lee ɔj bɔɔrɔ do jeege tun kuuy se, 'jeele naan Raa ki se, naai 'kɔŋ kɔɔɗn doi eyo. Taa nakŋ naai 'taaɗ jeege tu ɔɔ ɔn̰te tɛɗin̰ se, naai kic 'lee tɛɗin̰a. Anum bin se, taari mala ɓo ai kutu.
45002002	Ɗeere, k'jeelki, jee kɛn lee tɛɗ nakgen bin se, Raa utu aɗen kɔjn̰ bɔɔrɔ doɗe ki ute kɛn mɛt ki.
45002003	Kɛn naai jaay aakga jeegen tɛɗga kusin̰ jaay 'lee ɔjɗe bɔɔrɔ doɗe ki se, ɔɔ kusin̰ se naai 'lee tɛɗin̰ kic se, kɛn bin num, ɓii kɛn Raa kɔjn̰ bɔɔrɔ do jeege tu se, naai 'saap ɔɔ 'kaan̰ kɔtn ne?
45002004	Bin num Raa kɛn tɛɗi bɛɛ dɛn se, naan̰ tɛɗ maakin̰ deer roi ki ɔɔ kɛrcɛl roi ki se, ɔn̰te kaakin̰ aan gɔɔ nakŋ cɛrɛ. Naan̰ tɛɗi bɛɛ taa naai 'tɛrl maaki don̰ ki.
45002005	Gaŋ naai lɛ, debm do mɔŋgɔ ɔɔ 'baate tɛrl maaki. Bin se naai mala 'ɓaano ute maak‑taar Raa doi ki. Ɔɔ 'jeele ɓii kɛn Raa utu kɔjn̰ bɔɔrɔ do jeege tu ute ɗoobin̰ se, naai bɔɔrɔ utu 'koocn̰ doi ki ɔɔ utu 'dabar dɛna.
45002006	'Jeele, naŋa naŋa kic ɓo, Raa an̰ kɛɗn bɛɗin̰ do naabin̰ kɛn naan̰ lee tɛɗa.
45002007	Jee kɛn aay kaamɗe ɔɔ je nakŋ kɛn tɔɔl Raa ki, naaɗe je Raa ɓo aɗen tɔɔmɔ ɔɔ aɗen nooko ɔɔ aɗen kɛɗn kaajn̰ gɛn daayum. Kɛse ɓo nakŋ kɛn Raa utu aɗen kɛɗa kaaɗ kɛn naaɗe ɓaa tiŋg gɛn daayum ute naan̰ se.
45002008	Num gaŋ jee mɛtin̰ge se tɛɗ jee taamooy Raage ɔɔ je taar mɛt ki eyo ɔɔ ɔn̰ roɗe ɓo gɛn tɛɗn nakgen ute ɗoobin̰ ey se, jee se, Raa maakin̰ taarin̰ doɗe ki, ɔɔ naan̰ utu aɗen dabara.
45002009	Ɗeere, jee paacn̰ kɛn lee tɛɗ nakgen kusin̰ se, Raa utu aɗen dabar makɔn̰ɔ ɔɔ aɗen kɔɔɗn yɛɛɓɗe, Yaudgen booyo Taar Raa deet se 'tɛɗn maak ki ɔɔ jeegen Yaudge ey se kici.
45002010	Anum jee tɛɗ bɛɛ se, Raa aɗen kɛɗn tɔɔsin̰a, aɗen nooko ɔɔ aɗen tɔɔmɔ: maakŋ jeege tun se, Yaudgen booyo Taar Raa deet se 'tɛɗn maak ki ɔɔ tɛr jeegen Yaudge ey se kici.
45002011	Taa Raa se, naan̰ bɛɛr nam eyo.
45002012	Jee kɛn jeel Ko Taar kɛn Raa ɛɗo Musa ki ey se, kɛn naaɗe jaay tɛɗga kusin̰a num, naaɗe utu kutn naatn ɔɔ Ko Taar kɛn Raa ɛɗo Musa ki se lɛ, naaɗe ɔlɗe maak ki eyo. Num gaŋ jee jeel Ko Taar kɛn Raa ɛɗo Musa ki se, kɛn naaɗe jaay tɛɗga kusin̰a num, Raa aɗen kɔjn̰ bɔɔrɔ ute ɗoobm Ko Taar ese se.
45002013	Debm jaay Raa aakin̰ naanin̰ ki debm daan ki se, debm kɛn lee booy Ko Taar naan̰ taaɗa ɔɔ iŋg do ki. Num gaŋ debm kɛn lee booy Ko Taar Raa taaɗa ɔɔ iŋg do ki ey se, debm bin se Raa aakin̰ naanin̰ ki se debm daan ki eyo.
45002014	Jee kɛn Yaudge ey se, Ko Taar kɛn Raa ɛɗo Musa ki se, naaɗe jeelin̰ eyo. Naɓo gɔtn mɛtin̰ se, naaɗe lee tɛɗ nakgen aan gɔɔ kɛn Ko Taar kɛn Raa ɛɗo Musa ki taaɗ jeege tu se. Kɛn naaɗe jaay tɛɗ bin se, je taaɗn ɔɔ Ko Taar kɛn Raa ɛɗo Musa ki se utu maakɗe ki.
45002015	Kɛn naaɗe jaay tɛɗ nakgen bin se, kɛse naaɗe je taaɗn ɔɔ Ko Taar kɛn Raa taaɗ se, Raa mala ɓo ɛɗɗesin̰ga kɛɗ maakɗe ki, taa naaɗe jeel nakŋ kɛn naaɗe je tɛɗa. Bin ɓo, maakɗe lee taaɗɗen taara, gɔtn mɛtin̰ kɛn naaɗe tɛɗga kusin̰ kic ɓo, naaɗe jeele ɔɔ tɛɗga bɛɛ kic lɛ, naaɗe jeele.
45002016	Nakgen maam m'taaɗsen se, utu teecn̰ tooɗn tal ɓii kɛn Raa aɗe kɔl Isa al‑Masi gɛn kɔjn̰ bɔɔrɔ do jeege tu se. Nakgen jikilimge ɔyin̰ kɔy paac se, utu 'tooɗn tal. Taar kɛn maam m'taaɗsen se tec ute Labar Jigan kɛn maam m'taaɗsen mɛtin̰ se.
45002017	Num naai kɛn 'taaɗ ɔɔ: «Maam se m'kɔɗ Yaud ɔɔ maam m'jeel Ko Taar Raa» ɔɔ naai 'tɔɔm roi ɔɔ naai se debm Raa;
45002018	naai 'jeel nakŋ kɛn Raa maakin̰ jea, ɔɔ Ko Taar kɛn Raa ɛɗo Musa ki se taaɗiga ɔɔ naai 'jeel bɛɛr kuun nakŋ kɛn jiga.
45002019	Naai 'saap ɔɔ naai ɓo debm tɔɔɗ jee kaam‑tɔɔkge ɔɔ naai ɓo gɔtn wɔɔr kɛn lee wɔɔr jeegen maakŋ gɔt kɛn ɔɔɗɔ.
45002020	Naai ɔɔ naai ɓo 'tɛɗga debm dooy jeegen jeel Ko Taar Raa eyo, ɔɔ 'tɛɗga debm dɛjn̰ jeegen je j'aɗen dooy teepm ɗoobm Raa ki. Ɔɔ ute ɗoobm Raa se naai 'saap ɔɔ 'jeel nakge paac ɔɔ 'jeel taar mɛt ki.
45002021	Anum, naai kɛn 'dooy jeege se, 'dooy ro naai malin̰ jaayo. Naai 'taaɗ jeege tu ɔɔ ɔn̰ten 'ɓoogki ɔɔ naai tap ɓo 'ɓoogo.
45002022	Naai ɔɔ jeege ɔn̰ten kɛɛsn mɛnd jeege, ɔɔ naai 'lee ɛɛs mɛnd jeege. Naai ɓo ɔɔɗ und nakgen k'cɔɔcin̰ jaay jeege lee eemin̰ aan gɔɔ raa ɔɔ tɛr naai sum ɓo 'ɓaa tuun nakgen jiga jigan kɛn maakŋ ɓeeɗege tu se, naai ki.
45002023	Naai maaki raap sakan̰ taa naai ɔk Ko Taar kɛn Raa ɛɗo Musa ki, num gaŋ naai se baate tookŋ kiŋg do ki. Bin se, naai 'naaj ro Raa.
45002024	Taa nakgen bin se ɓo, Kitap taaɗ ɔɔ: «Taa naase Yaudge se ɓo, jee ɔɔp ɓaa se paac naaj Raa.»
45002025	Kɛn naai jaay iŋg do Ko Taar kɛn Raa ɛɗo Musa ki se, kɔjn̰ pɔndi se ɔs aay naan Raa ki. Num kɛn naai jaay iŋg do Ko Taar kɛn Raa ɛɗo Musa ki ey se, kɛn naai ɔjga kɔj pɔndɔ kic ɓo kɔjn̰ pɔndi se aan gɔɔ nakŋ cɛrɛ.
45002026	Ɔɔ debm ɔj te pɔnd ey jaay iŋg do Ko Taar kɛn Raa ɛɗo Musa ki jiga se, naan Raa ki se, naan̰ aan gɔɔ debm kɛn ɔjga kɔj pɔndɔ.
45002027	Ɔɔ naai kɛn j'ɔjiga kɔj pɔndɔ ɔɔ 'jeel Ko Taar Raa jaay iŋg do ki jig ey se, debm kɛn j'ɔjin̰ te pɔnd eyo ɔɔ iŋg do Ko Taar Raa ki se, utu ai kɔjn̰ bɔɔrɔ doi ki.
45002028	Anum kɔɗ Yaud mala mala naan Raa ki se, kɛn j'aakin̰ ute kaama ɓo k'jeelin̰ eyo ɔɔ kɔjn̰ pɔnd mala mala kic ɓo aan gɔɔ kɛn jikilimge lee tɔj se eyo.
45002029	Daala kɔɗn Yaud mala mala se, debm kɛn Raa tɛrlin̰ga tɛrl maakin̰a ɔɔ kɔjn̰ pɔnd mala mala se lɛ, nakŋ kɛn Nirl Salal tɛɗ maakŋ debkilim ki. Bin num debm bin se, je jikilimge ɓo an̰ tɔɔm eyo, num Raa ɓo an̰ tɔɔmɔ.
45003001	Bin num debm kɛn kɔɗ Yaud tap ɓo bɛɛn̰ ɗi? Ɔɔ kɔjn̰ pɔnd kɛn naan̰ ɔj se, jigin̰ ɗi?
45003002	Ɗeere, nakgen se kɛn j'aakin̰ num noogɗe aak eyo. Naɓo 'booy m'ai taaɗa. Deet deet se nakŋ kɛn Raa utu kɛɗ se, naan̰ taaɗin̰o Yaudge tu.
45003003	Anum Yaudgen mɛtin̰ge jaay tuj ɔrmɗe ro taar kɛn se, naan̰ kic kɔŋ tujn̰ ɔrmin̰ bin ne?
45003004	Kɛse gɔtɔ! Kɛn jikilimge paac tɛɗ jee taar‑kɔɔɓge kic ɓo, Raa se naan̰ daayum taaɗ taar mɛt ki. Taa naan̰ se ɓo Kitap taaɗ ɔɔ: Naai Raa se, taar kɛn naai taaɗ se taar se ɓo jeege jeelin̰ taar mɛt ki. Gɔtn kɔjn̰ bɔɔr ki kic ɓo, naai nam tap ɓo kɔŋ kɔŋ taar jaay ai kɔkŋ mindi eyo.
45003005	Kɛn naase jaay 'taaɗki ɔɔki kusin̰ kɛn k'lee k'tɛɗki se ɓo, ɔl jeege jeel Raa debm daan ki, kɛn bin se, j'asen tɛrl ɔɔ ɗi? Bin num kɛn Raa jaay lee dabar jeege taa kusin̰ɗege se, nakin̰ tɛɗn mɛt ki ey ɗaamo? (Ɔɔ taar maam m'taaɗsen ese se, kɛse taar kɛn jikilimge ɓo lee taaɗa.)
45003006	Anum gɔtɔ! Raa se, naan̰ tɛɗ nakge ute ɗoobin̰a. Bin ey num naan̰ kɔjn̰ bɔɔrɔ do jeege tu ɔɔ ɗi?
45003007	Gɔtn mɛtin̰ jee kuuy 'kɔŋ taaɗn ɔɔ kɛn maam m'tɛɗ nakŋ mɛt ki ey sum ɓo ɔl jeege jeel Raa se taaɗ taar mɛt ki ɔɔ nookin̰ se, anum gɛn ɗi jaay j'ɔjum bɔɔrɔ dom ki aan gɔɔ debm kusin̰ se?
45003008	Kɛn bin num j'aki kɔŋ taaɗn j'ɔɔki: «'Tɛɗki kusin̰ k'ɓaaki ute naanjege, ɔɔ te kusin̰jege se ano ɓaa ute bɛɛ.» Taargen se jee kɛn lee taaɗ taar iŋg kus roje ki se ɓo taaɗ ɔɔ naaje ɓo k'lee k'dooy jeege ute taargen bin se. Ɔɔ jee se ɓo, bɔɔrɔ utu koocn̰ doɗe ki.
45003009	M'tɔnd mɛtse tu naaje Yaudge se, k'cirki jee ɔɔp ɓaa se paac la? Gɔtɔ. Taa taar se maam m'taaɗga taaɗ mɛtin̰a m'ɔɔ: naaje Yaudge ute jeegen Yaudge ey paac se, kusin̰a ɔk tɔɔgɔ dojege tu.
45003010	Taa naan̰ se ɓo Kitap taaɗ ɔɔ: Debm daan ki naan Raa ki se gɔtɔ; kalaŋ kic ɓo gɔtɔ.
45003011	Maakŋ jikilimge tu se, nam jaay jeel nakŋ mɛt ki se, kalaŋ kic ɓo gɔtɔ. Ɔɔ nam jaay je ɗoobm an jeel Raa kic lɛ, gɔtɔ.
45003012	Naaɗe se paac tɛrlga naaga Raa ki ɔɔ naaɗe paac iigga. Maakɗe ki se, debm jaay 'tɛɗn bɛɛ jeege tu gɔtɔ, kalaŋ kic ɓo gɔtɔ.
45003013	Yo maakŋ ɓaaɗ ki jaay ruumga oot iŋg kus se, taar kɛn teec taarɗe ki se kic ɓo, tec bin kici. Ute taarɗe se naaɗe lee aan̰ jeege dala. Ɔɔ taar teec taarɗe ki se, tec aan gɔɔ saam wɔɔjn̰ kɛn lee tɔɔl jeege se.
45003014	Ute taarɗege se, naaɗe naam jeege ɔɔ taaɗ taar kataka jeege tu.
45003015	Jɛɗe se lɛ cɛɛp gɛn ɓaa tɔɔl jeege.
45003016	Gɔtn naaɗe aanga tak ɓo, naaɗe tuj nakge ɔɔ ɔɔɗ yɛɛɓm jeege.
45003017	Ɗoobm kɛn naaɗe an kiŋg lapi ute jeege tap ɓo naaɗe jeel eyo.
45003018	Naaɗe se, jeegen kɛn ɓeer Raa ki eyo.
45003019	K'jeelki, Ko Taar kɛn Raa ɛɗo Musa ki jaay taaɗ se taaɗ ute jeegen jeel Ko Taar Raa ese se. Taa naan̰ se ɓo debm jaay 'kɔŋ taar jaay an kɔɔɗn don̰ naan Raa ki se gɔtɔ. Taa naan Raa ki se jeege paac, jeel roɗe ki naaɗe tujga.
45003020	Anum debm iŋg do Ko Taar kɛn Raa ɛɗo Musa ki sum ɓo, 'tɛɗn debm daan ki naan Raa ki se, gɔtɔ. Taa ute ɗoobm Ko Taar kɛn Raa ɛɗo Musa ki se, ɔlɗe ɓo naaɗe jeel kusin̰ sum.
45003021	Anum ɓɔrse se jaay ɓo, Raa taaɗga ɗoobm kɛn debkilimi 'tɛɗn aak bɛɛ naanin̰ ki. Ɔɔ ɗoobm se, ɔlin̰ eyo ute nakŋ kɛn Ko Taar kɛn Raa ɛɗo Musa ki ɔɔ k'tɛɗ se. Ko Taar ese se, Ko Taar kɛn Raa ɛɗo Musa ki ute jeegen taaɗ taar teeco taar Raa ki kic ɓo do dɔkin̰ se, taaɗoga saaɗin̰ jeege tu.
45003022	Nakŋ kɛn ɔl debkilimi tɛɗn aak bɛɛ naan Raa ki se, kaal maakŋ do Isa al‑Masi ki. Taa naan̰ se ɓo jeegen paacn̰ kɛn aalga maakɗe do Isa al‑Masi ki se naan̰ tɛɗɗenga jee aak bɛɛ naan Raa ki, taa Raa se lɛ, naan̰ bɛɛr nam eyo.
45003023	Taa jikilimge paac se lɛ tɛɗga kusin̰a naan Raa ki ɔɔ tɛɗga dɔk ute Raa ɔɔ kɔŋ kaan maakŋ nookin̰ ki eyo.
45003024	Num Raa ute bɛɛn̰ se, naan̰ tɛɗɗen tɛɗga aak bɛɛ naanin̰ ki se, cɛrɛ. Ɔɔ ute ɗoobm Isa al‑Masi se ɓo, naan̰ dugɗenga doɗe.
45003025	Al‑Masi se, Raa ɔlin̰ taa 'kɛɗn ron̰ sɛrkɛ taa naajege ɔɔ moosin̰ se tugjeki kusin̰jege naajegen kɛn j'aalkiga maakjege do Isa ki. Ute naan̰ se ɓo Raa taaɗ jeege tu ɔɔ naan̰ se debm daan ki, taa kusin̰ kɛn jeege lee tɛɗo do dɔkin̰ se, Raa jeele naɓo kaaɗ kɛn se naan̰ dabarɗen te eyo.
45003026	Kaaɗ kɛn se, Raa uɗoga bia jeege tu. Ɔɔ ɓɔrse naan̰ taaɗ jeege tu ɔɔ naan̰ se, debm daan ki. Bin ɓo naan̰ taaɗ jeege tu ɔɔ naan̰ se debm daan ki ɔɔ jeegen kɛn aal maakɗe do Isa ki se, naan̰ tɛɗɗenga jee aak bɛɛ naanin̰ ki.
45003027	Ey num debm took iŋg do Ko Taar kɛn Raa ɛɗo Musa ki te ɗoobin̰ se, naan̰ kɔŋ tɔɔm ron̰a naɓo debm 'kɔŋ tɛɗn naan̰ se gɔtɔ. Taa ɗi? Taa debkilimi se kɛn naan̰ aal maakin̰ do Isa al‑Masi ki se, ɔs aay cir kɛn naan̰ iŋg do Ko Taar kɛn Raa ɛɗo Musa ki.
45003028	'Jeelki, jikilimge jaay Raa aakɗe aak bɛɛ naanin̰ ki se, taa naaɗe ɓo tookga Ko Taar kɛn Raa ɛɗo Musa ki ɔɔ iŋg do ki eyo, num taa naaɗe ɓo aalga kaal maakɗe do Isa al‑Masi ki.
45003029	Bin num, Raa se gɛn Yaudge kalin̰ ki sum la? Gɔtɔ. Naan̰ gɛn jeegen ɓaa se kici. Taa Raa se naan̰ gɛn jeege paac.
45003030	Raa se, naan̰ kalaŋ lak ɔɔ ute Yaudge, ey lɛ jeegen Yaudge eyo, paac se, debm jaay aalga maakin̰ do naan̰ ki se, tɛɗga aak bɛɛ naanin̰ ki.
45003031	Kɛn k'taaɗ jaay j'ɔɔ debm aal maakin̰ do Isa al‑Masi ki jaay tɛɗn aak bɛɛ naan Raa ki se, bin num naajen k'j'uum j'aalga Ko Taar kɛn Raa ɛɗo Musa ki se naaŋ ki la? Gɔtɔ. Naaje se j'uun j'ɔndin̰ kɔnd ɓo ɗoobin̰ ki.
45004001	K'saapki tu do bubje Abraam ki se. Naan̰ mala tap ɓo ɔŋga ɗi gɛn naan̰ debkilim ki sum se?
45004002	Kɛn naan̰ jaay tɛɗga tɛɗ naabm jiga naan Raa ki sum ɓo tɛɗin̰ debm aak bɛɛ naan Raa ki se, naan̰ 'kɔŋ tɔɔm ron̰a. Num gaŋ naan Raa ki se, naan̰ 'kɔŋ tɔɔm ron̰ eyo.
45004003	Taa naan̰ se ɓo Kitap taaɗ ɔɔ: Abraam took aal maakin̰ do Raa ki ɔɔ taa naan̰ se ɓo, Raa aakin̰ aan gɔɔ debm daan ki.
45004004	'Jeelki, debm tɛɗn naaba se j'ɔgin̰ gɔt‑tɔŋgin̰a. Nakŋ kɛn j'ɔgin̰ se aan gɔɔ j'ɛɗin̰sin̰ cɛr eyo, num j'ɔgin̰sin̰ taa naabm kɛn naan̰ tɛɗa.
45004005	Kɛn debm jaay tɛɗ naab eyo, naɓo aal maakin̰ do Raa kɛn tɛɗ jee kusin̰ge aak bɛɛ naanin̰ ki se, kaal maakŋ kɛn naan̰ aal do Raa ki se, tɛɗin̰ naan̰ tɛɗga aak bɛɛ naan Raa ki.
45004006	Taa naan̰ se ɓo maakŋ kaa tɔɔm Raa ki se, Gaar Daud taaɗ taa maak‑raapm deb kɛn tɛɗ te naab ɗim eyo, num aal maakin̰ do Raa ki se. Debm ese se Raa aakin̰ aan gɔɔ debm daan ki. Gɔtn se naan̰ ɗeek ɔɔ:
45004007	Maak‑raapo jeege tun kɛn Raa tɔɔlɗenga tujɗege ɔɔ kusin̰ɗege se naan̰ dirigin̰ga naata.
45004008	Maak‑raapo deb kɛn Mɛljege tɔnd te mɛtn kusin̰in̰ eyo.
45004009	Taar kɛn Gaar Daud taaɗ se je taaɗn ɔɔ: maak‑raapo se jeege tun ɔjoga kɔj pɔndɔ kalɗe ki sum la? Gɔtɔ. Maak‑raapo jeege tun ɔj te pɔnd ey kici. Taa naaje k'taaɗsenoga taaɗa Abraam tɛɗ aak bɛɛ naan Raa ki se, taa naan̰ aalga kaal maakin̰ ɓo, do Raa ki.
45004010	Num kɛn Raa jaay aak Abraam aakin̰ bɛɛ naanin̰ ki se, kaaɗ kɛn naan̰ ɔjga kɔj pɔndɔ lɔɓu ɔj te ey lɛ? Ɔɔ kaaɗ kɛn se, naan̰ ɔj te ey ɓɔrtɔ.
45004011	Abraam se k'taaɗin̰ te taa kɔjn̰ pɔnd ey ɓo, naan̰ tɛɗga tɛɗ aak bɛɛ naan Raa ki taa kaal maakŋ kɛn naan̰ aal do Raa ki se. Ɔɔ kɔjn̰ pɔndɔ se, kɛse Raa tɛɗin̰ nakŋ j'an kaakŋ jeel ro ki, Raa se tɛɗin̰ naan̰ tɛɗga aak bɛɛ naanin̰ ki ute kaal maakŋ kɛn naan̰ aal don̰ ki se. Taa naan̰ se ɓo Abraam se tɛɗga ɓugŋ jee ɔj te pɔnd eyo kɛn aal maakɗe do Raa ki, taa naaɗe kic tɛɗga aak bɛɛ naan Raa ki.
45004012	Abraam se naan̰ ɓugŋ jeegen ɔjga kɔj pɔndɔ kici, naɓo naaɗe se kɔnd doɗe ɓo do kɔjn̰ pɔnd ki sum eyo, num naaɗe kaal maakɗe do Raa ki aan gɔɔ gɛn ɓugje Abraam se jaayo.
45004013	Raa se naan̰ taaɗga taaɗ Abraam ki ɔɔ mɛtjilin̰ ki ɔɔ utu aɗen kɛɗn do naaŋa ute magalin̰ se naaɗe ki. Ey num Raa ɔɔ an̰sin̰ kɛɗ se taa naaɗe ɓo took iŋgga do Ko Taar Raa ki eyo, num gaŋ taa Abraam took aalga kaal maakin̰ ɓo do Raa ki. Kɛse ɓo kɛn tɛɗin̰ naan̰ aak bɛɛ naan Raa ki se.
45004014	Kɛn jee took iŋg do Ko Taar kɛn Raa ɛɗo Musa ki sum ɓo 'kɔŋ naan̰ se num, debm aal maakin̰ do Raa ki se kaal maakin̰ se tɛɗga nakŋ cɛrɛ ɔɔ nakŋ kɛn Raa taaɗ ɔɔ ute kɛɗn jeege tu se kic lɛ, 'tɛɗga nakŋ cɛrɛ.
45004015	Taa Ko Taar kɛn Raa ɛɗo Musa ki se, jeege ɔŋ iŋg te do ki jig ey se ɓo ɔl Raa maakin̰ taarin̰ doɗe ki. Ɔɔ kɛn Ko Taar kɛn Raa ɛɗo Musa ki jaay gɔtɔ se, tuju kic ɓo, gɔtɔ.
45004016	Taa naan̰ se ɓo nakŋ kɛn Raa taaɗo ɔɔ utu kɛɗn jeege tu se, debm aalga maakin̰ do naan̰ ki jaay ɓo 'kɔŋ nakŋ se taa Raa lɛ ute bɛɛn̰ se, naan̰ ɛɗ jeege tu cɛrɛ sum. Bin ɓo nakŋ kɛn Raa ɔɔ utu kɛɗn mɛtjil Abraam ki se, mɛtjilin̰ kɛn iŋg do Ko Taar kɛn Raa ɛɗo Musa ki kalin̰ ki sum eyo, num mɛtjilin̰ kɛn aal maakɗe do Raa ki aan gɔɔ gɛn Abraam se kici. Taa Abraam se, naan̰ ɓugjege paac.
45004017	Taa naan̰ se ɓo Raa taaɗ Abraam ki maakŋ Kitap ki ɔɔ: Maam m'tɛɗiga naai 'tɛɗga ɓugŋ mɛtjil jeege dɛna. Naan Raa ki se Abraam se naan̰ ɓugjege taa naan̰ aalga maakin̰ do Raa ki. Ɔɔ Raa ɓo debm kɛn dur jeegen kɛn ooyga kooyo ɔɔ naan̰ ɓo debm kɛn taaɗo ute taarin̰ sum ɓo, nakge tɛɗa.
45004018	Ey num Abraam se kɔŋ kɔnd don̰ do ɗim ki eyo. Ute naan̰ se kic ɓo, Abraam aay kaami ɔnd don̰ do Raa ki ɔɔ naan̰ aal maakin̰ paac do Raa ki. Taa naan̰ se ɓo naan̰ tɛɗga ɓugŋ mɛtjil jee dɛna aan gɔɔ taar kɛn Raa taaɗin̰ ɔɔ: Mɛtjil naai se, utu 'tɛɗn dɛn aak eyo.
45004019	Kaaɗ kɛn se Abraam ɓaarin̰ ɓaa ɓaa nakŋ kaaru, naan̰ gɔɔl naŋga tak tak ɔɔ mɛndin̰ Sara kic lɛ magalga 'kɔŋ koojn̰ goon ey sum. Ute naan̰ se kic ɓo, naan̰ aal maakin̰ paac do Raa ki.
45004020	Anum Abraam se jeele nakŋ kɛn Raa taaɗin̰ga ɔɔ utu an̰sin̰ kɛɗ se, Raa an̰sin̰ kɛɗa. Naan̰ naaj eyo, ɔk kaal maakin̰ do Raa ki se tɔɔgɔ ɔɔ naan̰ nook Raa.
45004021	Naan̰ jeel maakin̰ ki, Raa se, nakŋ naan̰ taaɗga ɔɔ utu an̰ kɛɗ se, naan̰ ɔk tɔɔgɔ an̰ kɔŋ tɛɗa.
45004022	Ute naan̰ se ɓo kaal maakin̰ kɛn naan̰ aal do Raa ki se, Abraam: Raa aakin̰ se debm daan ki.
45004023	Kɛn Kitap jaay taaɗ ɔɔ: Raa aakin̰ debm daan ki se, taar se taaɗ ute Abraam kalin̰ ki sum eyo,
45004024	num taar se taaɗ ute naajege kici, kɛn Raa utu ajeki tɛɗn jee aak bɛɛ naanin̰ ki se kaaɗ kɛn naajege j'aalkiga maakjege do Raa kɛn duro Mɛljege Isa daan yoge tu se jaayo,
45004025	ɔɔ naan̰ ɓo ɔn̰ jeege tɔɔlin̰o taa kusin̰jege ɔɔ Raa se durin̰oga daan yoge tu taa j'aki tɛɗn jee aak bɛɛ naanin̰ ki.
45005001	Ɗeere, Raa tɛɗjeki jaay j'aki bɛɛ naanin̰ ki se, taa naajege j'aalkiga maakjege don̰ ki. Ɔɔ ute Mɛljege Isa al‑Masi se, naajege j'ɔŋkiga tɔɔsɛ ute Raa.
45005002	Naajege k'jeelki ute kaal maakŋ kɛn j'aalki do Isa ki se ɓo, Isa ɔljeki k'j'ɔŋkiga bɛɛ Raa ɔɔ bɛɛ Raa se ɓo, ɓɔrse naajege j'iŋgki do ki. Ɔɔ naajege maakjege raapo do kɔnd do kɛn j'ɔndki do Raa kɛn utu ajeki kɔl maakŋ nookin̰ ki se.
45005003	Anum naajege maakjege raapm taa naan̰ se sum eyo, tɛr daala kɛn dubar aanga dojege tu kic ɓo, naajege maakjege raapo. K'jeelki dubar se, naan̰ ɛɗ kaay kaama taa j'aki tɛɗn jee tɔɔgɔ.
45005004	Ɔɔ kaay kaama se tɛɗ deba tɛɗ debm mɛc. Taa naan̰ se ɓo naajege k'tɛɗkiga jee mɛc ɔɔ j'ɔndkiga dojege do Raa ki.
45005005	Kɔnd do kɛn j'ɔndki do Raa ki se, cɛr eyo taa Raa se ɛɗjeki maak‑jen̰ dɛn aak eyo maakjege tu se, ute Nirl Salal kɛn naan̰ ɛɗjeki se.
45005006	Ɗeere, naajege do dɔkin̰ se, naajege j'ɔkki ɗoobm kɛn j'anki kɔɔɗn dojege eyo. Anum kaaɗn kɛn Raa ɔndin̰ jaay aan ɗoobin̰ ki se, al‑Masi ɓaaɗo ooy taa naajegen jee kusin̰ge.
45005007	K'jeelki, debkilimi jaay ɔn̰ ron̰ jaay j'an̰ tɔɔlin̰ taa debm tɛɗ naka ute ɗoobin̰ se, ɓɛrɛ, tookin̰ an̰ tɛɗn ɔɔn̰ɔ. Baat ey num, daan naan̰ tookŋ j'an̰ tɔɔl kic ɓo taa debm kɛn lee tɛɗ bɛɛ jeege tu.
45005008	Num gaŋ aakki, Raa se taaɗga maak‑jen̰ do naajege tu! Kaaɗ kɛn naajege k'jee kusin̰ge se ɓo, Isa al‑Masi ɓaaɗo ooy taa naajege.
45005009	Ute moosin̰ se, ɓɔrse al‑Masi tɛɗjekiga k'tɛɗkiga aak bɛɛ naan Raa ki. Taa naan̰ se, k'jeelki, Isa al‑Masi se utu ajeki kaaja ɔɔ maak‑taar Raa se kɔŋ bɔɔy dojege tu ey sum.
45005010	Do dɔkin̰ se, naajege k'jee taamooy Raage, num ɓɔrse, ute yo Goonin̰ kɛn ooy do kaag ki se, Raa ɔkjekiga taasa ute naan̰a. Kɛn naajege jaay j'ɔkkiga taasa ute Raa num, mɛt kando ute dur Isan kɛn duro daan yoge tu se, naan̰ ajeki kaaja.
45005011	Kɛse ɗaar ara sum eyo, num tɛr ute ɗoobm Mɛljege Isa al‑Masi se, naajege maakjege raap aak eyo do Raa ki, taa ɓɔrse Raa ɔkjekiga taasa ute naan̰ kici.
45005012	'Booyki! Bubjege Adum kalin̰ ki sum ɓo kɛn ɓaano ute kusin̰a do duni ki. Ɔɔ kusin̰ ese se ɓo kɛn ɓaano ute yo dojege tu. Taa naan̰ se ɓo yo se utu tɔɔl jeege paac, taa jeege paac ɔk kusin̰a.
45005013	Kaaɗ kɛn Raa ɛɗo te Ko Taarin̰ Musa ki ey ɓɔrt se, kic ɓo kusin̰ utu do duni ki tap. Naɓo aan gɔɔ Raa taaɗ te Ko Taarin̰ jeege tu ey ɓɔrt se, taa kusin̰ naaɗe tɛɗ se, Raa tɔnd te mɛtn kusin̰ɗe eyo.
45005014	Ute naan̰ se kic ɓo iin̰ do Adum ki bini aan do Musa ki se, jeege paac yo ɔk tɔɔgɔ doɗe ki. Ey num naaɗe se tɛɗ te kusin̰ tec aan gɔɔ gɛn Adum se eyo kɛn baate tookŋ taar Raa se, ute naan̰ se kic ɓo, naaɗe lee ooy kooy tap. Ey num Adum se, naan̰ tec aan gɔɔ debm kɛn utu aɗe ɓaa se.
45005015	Num gaŋ kusin̰ kɛn Adum tɛɗ se, aas ute bɛɛ kɛn Raa tɛɗ jeege tu cɛrɛ se eyo. Ɗeere, taa kusin̰ deb kalaŋ tɛɗ se ɓo, ɔl jeege dɛna utu ooy kooyo. Mɛt kando bɛɛ Raa se dɛn aak eyo ɔɔ jeege dɛna, naan̰ tɛɗɗen bɛɛ cɛrɛ sum ute ɗoobm deb kalaŋ k'daŋin̰ Isa al‑Masi se.
45005016	Nakŋ kɛn Raa ɛɗ cɛrɛ se, naan̰ tec aan gɔɔ kusin̰ kɛn Adum ɓaano do duni ki se eyo. Ute ɗoobm kɛn Adum tujn̰no deet deet se ɓo ɔl Raa kɔjn̰ bɔɔrɔ do jeege tu paac. Num kɛn Raa jaay tɛɗ bɛɛn̰ jeege tu se, kɛn jeege ɓo kusin̰ɗege dɛn aan gɔɔ ɗi kic ɓo, naan̰ tɛɗ jeege aak bɛɛ naanin̰ ki ɔɔ bɔɔrɔ kɔŋ koocn̰ doɗe ki ey sum.
45005017	Ɗeere, ute kusin̰ deb kalaŋ lak sum ɓo yo aan do jeege tu paac, mɛt kando ute Isa al‑Masi kalin̰ ki sum ɓo, Raa tɛɗ bɛɛn̰ dɛna jeege tu. Bɛɛ se, naan̰ tɛɗɗesin̰ cɛrɛ sum ɔɔ naan̰ tɛɗɗenga naaɗe tɛɗga aak bɛɛ naanin̰ ki. Ɔɔ ute Isa al‑Masi se, naaɗe kɔsn gaara ɔɔ ɓaa tiŋg ute naan̰a.
45005018	Taa kusin̰ Adum kɛn tɛɗ kalin̰ ki se ɔl bɔɔrɔ ooc do jeege tu paac. Bin ɓo ute naabm Isan kalin̰ ki kɛn tɛɗin̰ ute ɗoobin̰ se sum ɓo, naan̰ ɔɔɗ do jeege maakŋ kusin̰ ki ɔɔ ɛɗɗen kaaja.
45005019	'Booyki! Do dɔkin̰ se deb kalaŋ sum ɓo baate tookŋ taar Raa ɔɔ ɔl jeege ute dɛnɗe tɛɗ jee kusin̰ge. Gaŋ Isa se, naan̰ kalin̰ ki sum ɓo debm took taar Raa ɔɔ ute naan̰ se, tɛɗ jeege dɛna tɛɗ aak bɛɛ naan Raa ki.
45005020	Kɛn Raa jaay ɛɗo Ko Taarin̰ Musa ki sum se, kusin̰ se ziiɗ ɓaa ute naanin̰a. Num gaŋ gɔtn jaay kusin̰ ziiɗ ɓaa ute naanin̰ se, bɛɛ Raa se ziiɗ cir kusin̰ se daala.
45005021	Taa naan̰ se ɓo aan gɔɔ kusin̰ ɓaano te yoa do jeege tu se, ɓɔrse se bɛɛ Raa kic tɛɗga jikilimge aakga bɛɛ naan Raa ki. Bin ɓo ute ɗoobm Mɛljege Isa al‑Masi se j'aki kɔŋ kaaja gɛn tiŋg daayum.
45006001	Anum j'aki taaɗn j'ɔɔki ɗi? Naajege j'aki lee tɛɗn kusin̰ ɓo taa bɛɛ Raa se 'ziiɗn tɛɗn dɛn la?
45006002	Gɔtɔ! Taa naajege se aan gɔɔ jeegen ooyga kooyo ɔɔ ute kusin̰ se lɛ, k'gaaŋkiga. Bin num, j'aki kiŋg maakŋ kusin̰ ki ɔɔ ɗi daala?
45006003	'Jeelki ey la? Kɛn naajegen paacn̰ jaay k'batizjekiro se, naajege k'tɛɗkiga kalaŋ ute Isa al‑Masi. Kaaɗ kɛn se naajege j'ooykiroga tɛlɛ ute naan̰a.
45006004	Ute batɛm kɛn k'batizjeki se, naajege j'ooykiga ute naan̰a ɔɔ k'duubjekiga ute naan̰ kici. Aan gɔɔ Raa Bubjege duro al‑Masi daan yoge tu ute tɔɔgin̰ se, naajege kic ɓo, naan̰ tɛrljekiga kiŋgjege tɛɗga kiji.
45006005	Ɗeere, naajege se j'ooykiga kalaŋ ute naan̰a. Ɔɔ aan gɔɔ naan̰ duro daan yoge tu se, naajege kic j'utu j'aki dur daan yoge tu aan gɔɔ gɛn naan̰ se kici.
45006006	K'jeelki, aan gɔɔ Isa k'tɔɔlin̰ do kaag ki se, naajege ute kiŋgjegen do dɔkin̰ se kic ɓo j'ooykiroga ute naan̰a tɛlɛ. Taa naan̰ se ɓo daa rojegen kɛn ɔljeki k'tɛɗki kusin̰ se, 'kɔkŋ tɔɔgɔ dojege tu ey sum. Bin se, naajege j'aki kɔŋ tɛɗn ɓul gɛn tɛɗn kusin̰ ey sum.
45006007	Ɗeere, debm ooyga se, ɔɔɗnga ute kusin̰a.
45006008	Anum kɛn naajege jaay j'ooykiga ute al‑Masi se, k'jeelki j'aki ɓaa kiŋg ute naan̰a kici.
45006009	K'jeelki, al‑Masi jaay ooy duro daan yoge tu se, mɔɔtn naan̰ 'kɔŋ kooy eyo, taa yo se ɔk tɔɔgɔ don̰ ki ey sum.
45006010	Num Isa se ooyga ɔɔ naan̰ ooy se jɛ‑kalaŋ sum taa kusin̰ jikilimge ɔɔ mɔɔtn naan̰ kooy ey sum. Ɔɔ ɓɔrse jaay naan̰ utu iŋg zɛɛr se kiŋg naan̰ iŋg se, gɛn Raa.
45006011	Ɔɔ naase kic ɓo iŋgki aan gɔɔ jeegen ooyga kooyo kɛn 'gaaŋkiga ute kusin̰a. Ɔɔ ɓɔrse iŋgki kiŋg gɛn Raa, taa naase 'tɛɗkiga kalaŋ ute Isa al‑Masi.
45006012	Ɔn̰te kɔn̰ki kusin̰ kɔkŋ tɔɔgɔ do daa rose kɛn utu kooy se ɔɔ ɔn̰te 'tɛɗki nakŋ naan̰ ɓo je se. 'Jeelki, ɓii kalaŋ se, naase utu aki kooyo.
45006013	Ɔn̰te 'kɔn̰ki ɗoobo daa rose ki ɗimin̰ kalaŋ kic ɓo ɔn̰ten 'tɛɗn kusin̰a; ɔɔ ɔn̰ten 'kɔn̰in̰ki Ɓubm sitange an lee tɛɗn kusin̰a; num gaŋ ɔn̰ki rosege paac kaam ji Raa taa naan̰ an tɛɗn nakgen ute ɗoobin̰a, aan gɔɔ jeegen ooy duroga duru daan yoge tu.
45006014	Bin num kusin̰ se kɔŋ kɔkŋ tɔɔgɔ dose ki ey sum, taa naase se iŋgki do Ko Taar kɛn Raa ɛɗo Musa ki ey sum, num naase se iŋgki ute bɛɛ gɛn Raa.
45006015	Kɛse tap ɓo je taaɗn ɔɔ ɗi? Aan gɔɔ naajege lɛ k'j'iŋgki do Ko Taar kɛn Raa ɛɗo Musa ki eyo, num naajege lɛ k'j'iŋgki ute bɛɛ Raa sum se, bin num j'aki kɔŋ tɛɗn kusin̰a aan gɔɔ kɛn maakjege je la? Gɔtɔ!
45006016	'Jeelki, kɛn naase jaay ɔɔpkiga kaam ji nam ɔɔ 'tookki taarin̰ se, naase 'tɛɗkiga ɓul debm kɛn naase 'tookin̰ki taarin̰ se. Taa naan̰ se ɓo kɛn kusin̰ jaay ɔk tɔɔgɔ dose ki se, naase 'tɛɗkiga ɓulu gɛn tɛɗn kusin̰a ɔɔ kusin̰ naase 'tɛɗki se, asen kɔl yo ki. Anum kɛn naase jaay 'took uunki taar Raa se, kɛse naase 'tɛɗkiga ɓul gɛn Raa ɔɔ naan̰ asen tɛɗn aki kaakŋ bɛɛ naanin̰ ki.
45006017	Do dɔkin̰ se, naase iŋgkiro ɓulu gɛn tɛɗn kusin̰a, num gaŋ ɓɔrse, naase 'took uunkiga ute maakse paac taar mɛt kɛn k'dooyseno se. Taa naan̰ se, k'tɔɔmki Raa!
45006018	Naase se Raa ɔɔɗsenga dose naatn maakŋ kusin̰ ki. Ɔɔ ɓɔrse naase 'tɛɗkiga ɓul Raa gɛn tɛɗn nakgen ute ɗoobin̰a.
45006019	Kɛn maam jaay m'taaɗsen ute nakgen jikilimge lee tɛɗ se, taa naase 'booy ɔkumki yɔkɔɗ eyo do taarge tun maam m'lee m'taaɗsen se. Aan gɔɔ naase ɔn̰kiro rose gɛn tɛɗn nakgen aak kusu ɔɔ jig eyo kɛn ɔlse naase iŋgki kiŋg gɔrɗio naan Raa ki se, ɓɔrse ɔn̰ki rose 'tɛɗki ɓul Raa gɛn tɛɗn nakgen ute ɗoobin̰a; kɛse ɓo kɛn asen tɛɗn jee salal.
45006020	Kɛn naase iŋgkiro ɓulu gɛn tɛɗn kusin̰ se, nakŋ jaay asen kɔl naase aki tɛɗn nakŋ te ɗoobin̰ taa tɔɔgɔ se, gɔtɔ.
45006021	Anum kusin̰ kɛn naase 'tɛɗkiro se tap ɓo ɔŋkiga ɗi ro ki? Taa nakgen naase iŋg 'tɛɗkiro se, ɓɔrse ɔlseno maakŋ sɔkɔn̰ ki. 'Jeelki nakgen se ɔl jeege maakŋ yo ki.
45006022	Ɔɔ gaŋ ɓɔrse Raa ɔɔɗsenga dose naatn maakŋ kusin̰ ki ɔɔ 'tɛɗkiga ɓulin̰ge. Bin num ɓɔrse Raa tɛɗsenga 'tɛɗkiga jee salal ɔɔ naase utu aki kɔŋ kaajn̰ gɛn daayum.
45006023	Aan gɔɔ debm tɛɗga naaba num j'ɔgin̰ gɔt‑tɔŋgin̰ se, bin ɓo debm tɛɗga kusin̰ se kusin̰in̰ se, bɛɗin̰ yoa. Num gaŋ Raa se, kaajn̰ gɛn daayum se, naan̰ ɛɗjesin̰ki cɛrɛ taa naajege k'tɛɗkiga kalaŋ ute Mɛljege Isa al‑Masi.
45007001	Gɛnaamge, m'je m'asen taaɗn ute ɗoobm kɛn jikilimge lee uuno ɔɔ maam m'jeele ɗoobm se naase kic 'jeelin̰ki, ɗoobm jikilimge lee tɛɗ se ɔk tɔɔgɔ do debkilim ki kaaɗ kɛn naan̰ utu zɛɛr sum.
45007002	'Booyki m'asen taaɗa: mɛnda jaay ɔkga gaaba se. Kaaɗ kɛn jaay gaabin̰ utu iŋg zɛɛr se, ɗoobm jikilimge lee tɛɗ se, gaasin̰ gɛn rɛsn gaabin̰a. Num kɛn gaabin̰ jaay ooyga se, ɗoobm jikilimge lee tɛɗ se, ɔk tɔɔgɔ don̰ ki ey sum ɔɔ naan̰ kɔŋ kɔkŋ gaabm kuuy.
45007003	Anum kɛn gaabin̰ utu zɛɛr sum ɓo, naan̰ teec ɓaa ɔk gaabm kuuy se, j'an̰ daŋin̰ mɛnd kɛɛsn gaaba. Num kɛn gaabin̰ jaay ooyga se, ɗoobm kɛn jikilimge lee tɛɗ se ɔk tɔɔgɔ don̰ ki ey sum. Kɛn naan̰ ɔk gaaba kuuy kic ɓo, j'an̰ kɔŋ daŋ mɛnd kɛɛsn gaaba ey sum.
45007004	Gɛnaamge, naase kic 'tecki bini. Naase se, Ko Taar kɛn Raa ɛɗo Musa ki se ɔk tɔɔgɔ dose ki ey sum taa naase ooykiga ute al‑Masi. Ɓɔrse naase se 'tɛɗkiga mɛtn deb kuuy, naan̰ se al‑Masi kɛn Raa durin̰oga daan yoge tu se, taa naan̰ se ɓo naajege j'aki tɛɗn nakgen tɔɔl Raa ki.
45007005	Ɗeere, do dɔkin̰ se, naajege k'tɛɗkiro nakŋ kɛn daa rojege ɓo jea. Ɔɔ nakgen ɔk tɔɔgɔ do rojege tu se ɓo kɛn ɔljeki k'tɛɗki nakgen kɛn ajenki kɔl yo ki.
45007006	Do dɔkin̰ se, naajege j'iŋgkiro ɓulu do Ko Taar kɛn Raa ɛɗo Musa ki se, num ɓɔrse naajege se aan gɔɔ jee ooyga kooyo naɓo al‑Masi ɔɔɗjekiga dojege maakŋ Ko Taar kɛn Raa ɛɗo Musa ki jaay tɛɗjeki ɓulge se. Bin ɓo naajege ɓɔrse j'ɔŋkiga ɗoobm kiji gɛn tɛɗn naabm Raa. Ɔɔ ɗoobm se, Nirl Salal ɓo taaɗjesin̰ki. Bin num naajege se, k'tɛɗki naabm Raa se ute Ko Taar kɛn Raa ɛɗo Musa ki jaay k'raaŋin̰oga raaŋ do dɔkin̰ se eyo, taa ɗoobm se kaaɗin̰ deelga.
45007007	Tap ki num j'aki taaɗ j'ɔɔki ɗi? Kɛn ɔl jeege tɛɗ kusin̰ se, Ko Taar kɛn Raa ɛɗo Musa ki la? Gɔtɔ! Ko Taar kɛn Raa ɛɗo Musa ki se kusin̰ la? Gɔtɔ! Num kɛn ɔlum jaay maam m'jeel kusin̰ se Ko Taar kɛn Raa ɛɗo Musa ki. Num kɛn Ko Taar kɛn Raa ɛɗo Musa ki jaay taaɗ ɔɔ: Ɔn̰te dɔŋɔ, ey se kɛn maam m'dɔŋ kic num, m'jeelin̰ nakŋ se m'tɛɗ te kusin̰ eyo.
45007008	Num kɛn Ko Taar kɛn Raa ɛɗo Musa ki jaay taaɗum m'jeel kusin̰ sum se, kusin̰ ɔŋ ɗoobo ɔɔ ɔlum m'baag dɔŋ napar nakgen ɓaa se paac. 'Jeelki, kɛn Ko Taar kɛn Raa ɛɗo Musa ki se jaay gɔtɔ se, kusin̰ kic ɓo, gɔtɔ.
45007009	Do dɔkin̰ kɛn maam m'jeel te Ko Taar kɛn Raa ɛɗo Musa ki ey se, maam m'utu m'iŋg zɛɛrɛ. Num kɛn Ko Taar Raa ɛɗo Musa ki taaɗum nakgen gɛn tɛɗa sum se, kusin̰ ɓaaɗo taaɗ tɔɔgin̰ dom ki,
45007010	ɔɔ kusin̰ kɛn ɔk tɔɔgɔ dom ki se, tɛɗum maam m'ooyga. Ɔɔ maam kɛn debm m'ooyga kooy se, Ko Taar kɛn Raa ɛɗo Musa ki ey num am kɛɗn kaaja se, ɓɔrse, ɔlumga yo ki.
45007011	Ute ɗoobm nakgen Ko Taar kɛn Raa ɛɗo Musa ki taaɗ ɔɔ gɛn tɛɗa se, kusin̰ ɔŋ ɗoobo ɔɔ dɛrlum ɔlum m'tɛɗn kusin̰a ɔɔ tɔɔluma.
45007012	Ey num Ko Taar kɛn Raa ɛɗo Musa ki se ɗoobm salal ɔɔ nakgen naan̰ taaɗ ɔɔ gɛn tɛɗ se kic ɓo, salal, ute ɗoobin̰a ɔɔ jiga.
45007013	Bin num nakŋ jigan ese se ɓo tɛɗga nakŋ kɛn am tɔɔl la? Gɔtɔ! Num gaŋ kɛn tɔɔlum se, kusin̰a. Ute nakgen jiga se ɓo, kusin̰ ɔŋ ɗoobo gɛn tɔɔluma. Bin jaay ɓo k'jeele kusin̰ se, naan̰ kusin̰ ɗeer ɗeer. Anum ute Ko Taar kɛn Raa ɛɗo Musa kɛn taaɗjeki ɔɔ j'ɔn̰te 'tɛɗki kusin̰ se, ute naan̰ se ɓo, kusin̰ taaɗ naabin̰ tooɗ tal ɔɔ naan̰ se, kusin̰ aak eyo.
45007014	K'jeelki Ko Taar kɛn Raa ɛɗo Musa ki se iin̰o gɔtn Raa ki, num maam lɛ, goon debkilim sum ɔɔ kusin̰ se, tɛɗumga maam tɛɗga ɓulin̰a.
45007015	Ɗeere, nakŋ maam m'tɛɗ se m'ɔnd te mɛtin̰ eyo, taa maam m'tɛɗ nakŋ kɛn maam m'je eyo; ey num nakŋ maam m'je, tap ɓo maam m'ɔŋ tɛɗin̰ eyo.
45007016	Kɛn maam jaay m'tɛɗ nakŋ kɛn maam m'je ey se, bin se maam m'jeele Ko Taar kɛn Raa ɛɗo Musa ki se, naan̰ jiga.
45007017	Anum kɛn ɔlum jaay m'tɛɗn nakŋ jig ey se, maam mal eyo, num kusin̰a kɛn utu maakum ki se ɓo, ɔlum m'tɛɗn naan̰ se.
45007018	Maam m'jeele maakŋ maam goon debkilim ki se, nakŋ bɛɛ tap ɓo gɔtɔ. Taa maam se m'je m'tɛɗn nakŋ bɛɛ, naɓo maam m'ɔk tɔɔgŋ gɛn tɛɗn naan̰ se eyo.
45007019	Ɗeere, bɛɛ kɛn maam m'je se, tap ɓo maam m'ɔŋ tɛɗin̰ eyo; gaŋ kusin̰ kɛn maam m'je ey se ɓo, maam m'lee m'tɛɗin̰a.
45007020	Kɛn maam jaay m'tɛɗ nakŋ kɛn maam m'je ey se, kɛse maam mala ɓo tɛɗin̰ ute maakum eyo, num kusin̰ kɛn maakum ki se ɓo, ɔlum m'tɛɗ naan̰ ese.
45007021	Maam m'jeelin̰ ute maakum se, bɛɛki num, m'tɛɗn nakŋ bɛɛ, naɓo kusin̰ se ɔk tɔɔgɔ dom ki ɔɔ ɔlum ɓo gɛn tɛɗn kusin̰ sum.
45007022	Saapm maam ki se, Ko Taar kɛn Raa ɛɗo Musa ki se tɔɔlumi.
45007023	Num maam m'naam maakum ki ne ɗim kuuy kɛn ɔk tɔɔgɔ ɔɔ ɔŋ ɔn̰um saapum ɔŋ tɛɗ nakŋ bɛɛ eyo ɔɔ kusin̰ se ɓo tɛɗum m'tɛɗga ɓulu gɛn tɛɗn nakgen jig eyo.
45007024	Maam se kapin̰ tɔɔluma! Num naŋa jaay am kɔɔɗn doma maakŋ daa ro kɛn am kɔl yo ki se?
45007025	Kɛse ute ɗoobm Mɛljege Isa al‑Masi! Bin num k'tɔɔmki Raa! Taa naan̰ se ɓo ute saapum se maam m'je m'tɛɗ nakŋ bɛɛ; num gaŋ maakŋ daa rom ki se, kusin̰ se ɔk tɔɔgɔ dom ki.
45008001	Tɛr daala, ɓɔrse, jee kɛn tɛɗga kalaŋ ute Isa al‑Masi se, mɔɔtn Raa aɗen kɔjn̰ bɔɔrɔ doɗe ki eyo.
45008002	Taa maam m'tɛɗga kalaŋ ute Isa al‑Masi se, Nirl Salal kɛn ɔk tɔɔgɔ se, ɛɗumga kaaja ɔɔ ɔɔɗumga doma maakŋ kusin̰ kɛn ɔk tɔɔgɔ dom ki ɔɔ am kɔlum maakŋ yo ki se.
45008003	Ko Taar kɛn Raa ɛɗo Musa ki se, ɔko tɔɔgŋ gɛn kɔɔɗn kusin̰ eyo. Taa jikilimge kic lɛ ɔko tɔɔgɔ gɛn bɔɔbm kɔkŋ Ko Taar kɛn Raa ɛɗo Musa ki se eyo. Num gaŋ Raa mala ɓo, tɛɗin̰ ute ɗoobm kɛn naan̰ ɔlo Goon maakin̰a ɔɔ Goon maakin̰ se uuno ro tec gɛn jikilimge ɔɔ ɛɗ ron̰ sɛrkɛ taa kusin̰a. Ute naan̰ se Raa ɔn̰ bɔɔrɔ ooc do Goonin̰ ki taa kɔɔɗn kusin̰ jeege.
45008004	Raa tɛɗjeki naan̰ se, taa naajegen kɛn k'lee k'tɛɗki nakŋ kɛn daa rojege je se eyo, num naajegen Nirl Salal lee tɔɔɗjeki se ɓo, taa nakŋ kɛn Ko Taar kɛn Raa ɛɗo Musa ki taaɗ se j'an̰ki tɛɗin̰ ute ɗoobin̰a.
45008005	Ɗeere, jee kɛn lee aan gɔɔ kɛn daa roɗe ɓo je se, naaɗe saap do nakgen tun daa roɗe jea. Ɔɔ jee kɛn Nirl Salal ɓo tɔɔɗɗe se lɛ, naaɗe saap ɓo do nakge tun Nirl Salal ɓo je se.
45008006	Anum debm saap do nakge tun daa ro ɓo je se, an̰ kɔl yo ki. Num gaŋ debm saap do nakge tun Nirl Salal je se, naan̰ 'kɔŋ kaaja ute lapia.
45008007	Taa jee kɛn je nakŋ kɛn daa roɗe ɓo je se, jee se jee taamooy Raage. Ko Taar Raa se naaɗe took iŋg do ki eyo taa naaɗe se lɛ ɔŋ aasin̰ eyo.
45008008	Jee kɛn saap ɓo do nakge tun daa roɗe ɓo je sum se, naaɗe kɔŋ tɔɔl Raa ki eyo.
45008009	Anum naase se iŋgki aan gɔɔ kɛn daa rose ɓo je se eyo, num aan gɔɔ kɛn Nirl Salal ɓo jea, taa naase se, naŋa naŋa kic ɓo Nirl Raa se utu maakin̰ ki. Ɔɔ debm jaay ɔk Nirl gɛn al‑Masi ey se, naan̰ se debm naan̰ eyo.
45008010	Kɛn al‑Masi utu maakse ki se, taa kusin̰ se daa rose se utu 'kooyo. Num aan gɔɔ Raa tɛɗsenga aak bɛɛ naanin̰ ki se, Nirl Salal se ɛɗsenga kaaja.
45008011	Kɛn Nirl Raa kɛn duro Isa daan yoge tu se jaay utu iŋg maakse ki num, Raa kɛn duro Isa al‑Masi daan yoge tu se, ute Nirlin̰ kɛn utu maakse ki se, 'dur rosen kɛn utu kooy se daan yoge tu kici.
45008012	Taa naan̰ se ɓo, gɛnaamge, Raa je ɔɔ tak ɓo j'aki kiŋg aan gɔɔ kɛn Nirl Salal ɓo jea, num j'ɔn̰te kiŋgki aan gɔɔ kɛn daa rojege ɓo je se.
45008013	Taa kɛn naase jaay iŋgki aan gɔɔ kɛn daa rose ɓo je se, naase utu aki kooyo. Num kɛn naase jaay ɔn̰ki Nirl Salal ɓo tɔɔɗse se, nakŋ kɛn daa ro ɔlsen 'lee tɛɗki se, naase an̰ki rɛsn naata ɔɔ naase aki kaaja.
45008014	Taa jee paacn̰ kɛn Nirl Raa tɔɔɗɗe se, naaɗe se tɛɗga gaan Raage.
45008015	Nirl Raa, kɛn ɛɗsen se taa asen tɛɗn ɓulge eyo ɔɔ jee kɛn ɔk ɓeere maakɗe ki eyo, num Nirl Raa se, tɛɗsenga 'tɛɗkiga aan gɔɔ gɛnin̰ge mala. Ute Nirlin̰ se ɓo, naajege k'daŋki Raa j'ɔɔki: Abba kɛn je ɗeekŋ ɔɔ: Bua.
45008016	Nirl Raa se ɓo kɛn taaɗjeki maakjege tu ɔɔ naajege se k'gaan Raage.
45008017	Ɗeere, naajege k'gɛnin̰ge se, j'utu j'aki kɔŋ nakgen jig aak eyo kɛn naan̰ bɔɔbin̰ jeen̰ge tu se ɔɔ nakŋ kɛn Raa bɔɔbin̰ se gɛn al‑Masi ɔɔ naajege se j'utu j'aki kɔŋ bɛɗjege ute naan̰ kici. Kɛn naajege jaay k'dabarkiga ute naan̰ se, j'utu j'aki ɓaa kɛnd maakŋ nookin̰ ki kici.
45008018	Maam m'jeele, dubarjegen kɛn ɓɔrse jaay, k'dɔɔjin̰ ute ɗoobm jaay Raa utu ajeki taaɗn nookin̰ se, dubar se paac paac aas ɗim eyo.
45008019	Taa nakgen Raa aal paac se, iŋg aak kaama booy nuŋ ki, Raa utu 'taaɗn gɛnin̰ge jeege tu tal.
45008020	Nakgen kɛn Raa aalɗeno paac se, 'tɛɗga nakŋ cɛrɛ ɔɔ kɛse naaɗe malin̰ge ɓo je eyo, num tɔɔgŋ kuuy ɓo tɛɗɗen naaɗe tɛɗn nakŋ cɛrɛ. Ɔɔ ute naan̰ se kic ɓo, Raa ɛɗɗenga nakŋ kɛn naaɗe an kɔnd doɗe ro ki.
45008021	Taa ɓii kalaŋ se, nakgen Raa aalo paac se, naan̰ utu aɗen kɔɔɗn doɗe naatn maakŋ nak kɛn ɔk tɔɔgɔ doɗe ki ɔɔ tɛɗɗen naaɗe 'ruumu ɔɔ naaɗe utu kɔŋ doɗe aan gɔɔ gaan Raagen utu kɛnd maakŋ nookin̰ ki.
45008022	K'jeelki, bini ɓɔrse kic ɓo nakgen Raa aalɗe paac se, utu dabara dabara aan gɔɔ mɛnd diig ɓaa ɓaa koojo.
45008023	Anum naaɗe kalɗe ki sum ɓo dabar eyo, num naajegen j'ɔŋkiga Nirl Raa deet deet ɔɔ naan̰ utu ajeki kɛɗn nakgen kuuy kic se, naajege kic k'daayki aan gɔɔ mɛnd ɓaa ɓaa koojo se. Kaaɗ kɛn naajege j'utu j'aakki kaak kaam Raa kɛn utu ajeki kɔɔɗn rojege naatn maakŋ dubar ki ɔɔ j'aki tɛɗn gɛnin̰gen mala mala se.
45008024	Ɗeere, Raa se aajjekiga naɓo naajege j'ɔŋ j'aakki ey ɓɔrtɔ num naajege j'ɔndki dojege don̰ ki. Ɔɔ nakŋ jaay j'aakin̰kiga ute kaamjege se j'ɔndki do, do ki ey sum, taa nakŋ jaay j'aakin̰kiga se, j'ɔŋin̰kiga. Naŋa jaay 'kɔnd don̰ do nakŋ kɛn naan̰ aakga kaak ute kaamin̰ se? Nam 'tɛɗn naan̰ se tap ɓo, gɔtɔ.
45008025	Num naajege j'ɔndki do se, do nakge tun k'j'aakin̰ki te ey ɓɔrtɔ ɔɔ ute naan̰ se naajege j'aayki kaamjege j'iŋg j'aakki kaamin̰a.
45008026	Daala, naajegen kɛn j'ɔkki tɔɔgɔ ɗoobm Raa ki ey se, Nirl Raa se ɓo ɓaaɗo noogjeki. Taa naajege se k'jeelki tɔnd mɛtn Raa ute ɗoobin̰ eyo, num Nirl Raa ɓo eem Raa taa naajege. Naan̰ eemin̰ ɔɔ daay ɗɛs ɗɛs se ute taargen cir taargen k'lee k'tɔndki mɛtn Raa se.
45008027	Ɔɔ Raa se lɛ, naan̰ jeel naŋ maakŋ jikilimge ɔɔ jeel saapm Nirl Salal se kici. Ɔɔ Nirl Salal se tɔnd mɛta taa jee naan̰ge. Naan̰ tɔnd mɛta se aan gɔɔ kɛn Raa maakin̰ jen ro ki.
45008028	K'jeelki, nakŋ paacn̰ kɛn aan do jeege tun je Raa se, Raa tɛɗin̰ paac aan̰ kaama taa aɗen tɛɗn bɛɛ. Do dɔkin̰ tap ɓo, Raa se uunoga kuun doa ɔɔ daŋɗen taa tɛɗn nakŋ kɛn naan̰ maakin̰ jen ro ki.
45008029	Taa kaaɗ kɛn Raa utu aal kaal duni tap ɓo, jeegen kɛn naan̰ aɗen tɛɗn 'tecn̰ Goonin̰ se, Raa jeelɗenoga. Bin se, Goonin̰ se tɛɗn goon paragŋ gɛn gɛnaagen dɛna.
45008030	Kɛn Raa jaay uun doa gɛn tɛɗn nakŋ se, naan̰ daŋɗe gɛn tɛɗn jeen̰ge. Ɔɔ kɛn naan̰ jaay daŋɗe sum se, naan̰ tɛɗɗe tɛɗga aak bɛɛ naanin̰ ki. Bin sum eyo, num naan̰ nookɗenoga kici.
45008031	Bin num j'aki taaɗn j'ɔɔki ɗi? Kɛn Raa jaay ute naajege num, kɛn ajeki cir tap ɓo naŋa?
45008032	Raa se, Goonin̰ kic ɓo naan̰ ɔn̰in̰ ɓaaɗo ooy taa naajege paac. Ɔɔ kɛn Raa jaay ɛɗjeki Goonin̰ mala se, ɗeer ɗeer naan̰ ajeki kɔŋ kɛɗn nakgen ɓaa se paac kic ey la?
45008033	Jee kɛn Raa bɛɛr tɔɔɗɗenga tɔɔɗ tɛɗga jee naan̰ge se, naŋa ɓo aɗen kɔkŋ mindɗe? Ɔɔ jee se lɛ, Raa mala ɓo tɛɗɗen tɛɗga aak bɛɛ naanin̰ ki.
45008034	Bin num kɛn aɗen kɔjn̰ bɔɔrɔ doɗe ki se tap ɓo, naŋa? Gɔtɔ! Taa Isa al‑Masi se ooyga taa naajege, tɛr Raa durin̰oga daan yoge tu ɔɔ ɓɔrse, naan̰ utu iŋg do ji daam Raa ki ɔɔ utu eem Raa taa naajege.
45008035	Kɛn ajeki gaaŋ ute maak‑je al‑Masi se tap ɓo ɗi? Dubar la? Nakŋ ɔɔn̰ deel do la? Jee kɛn lee ɔɔɗjeki yɛɛɓjege se la? Ɓo la? Daaye la? Gɔtn jig ey kɛn utu kutn deba la? Lɔ yo ne? Gɔtɔ! Ɗim jaay ajeki gaaŋ ute maak‑je al‑Masi se, gɔtɔ.
45008036	Aan gɔɔ taar kɛn Kitap taaɗ ɔɔ: Taa naai Raa se, ɓii‑raa jeege je ɗoobm kɛn ajen tɔɔlɔ; ɔɔ naaje se k'tec aan gɔɔ baatgen k'ɓaaɗo ɓaa tɔɔlɔ se.
45008037	Num ute tɔɔgŋ debm kɛn jejeki se, naajege k'cirki nakge paac.
45008038	Maam se m'jeelin̰ maakum ki ɗeer ɗeer: yoa, 'kiŋg ɓɔrse, kɔɗn Raage, nakgen ɔk tɔɔgɔ raan, nakgen ɓɔrse ute kɛngen naan ki, nakgen paac ɔk tɔɔgɔ do jikilimge tu,
45008039	nakgen raan ɔɔ kɛngen maakŋ naaŋ ki, nakgen Raa aalin̰ paac se, ɗim jaay ajeki kɔŋ gaaŋ ute maak‑je Raa kɛn jejeki ute ɗoobm Mɛljege Isa al‑Masi se tap ɓo, gɔtɔ.
45009001	Gɛnaamge, taa maam m'ute al‑Masi se k'kalaŋ se, taar maam m'je taaɗn se mɛt ki, ɔk taar‑kɔɔɓ eyo. Ɔɔ Nirl Salal kic taaɗum ɔɔ taarum se mɛt ki ɔɔ maakum kic took do taarge tun se.
45009002	Ɔɔ maam maakum tuj kasak kasak ɔɔ daayum nakŋ se ɔɔn̰um aak eyo.
45009003	Ɗeere, gɛn gɛnaamge se, kɛn ɗoobo jaay kuuy gɔtɔ num, ɔn̰ Raa am naama ɔɔ m'gaaŋ ute al‑Masi, kɛn naan̰ se jaay 'tɛɗn bɛɛ gɛnaamge tun mɛtjilje kalaŋ se ɔɔ naaɗe 'kɔŋ kaaja se, taa naan̰ se maam m'tooko.
45009004	Naaɗe se ɓo gaan Israɛlge kɛn Raa bɛɛr tɔɔɗɗeno taa tɛɗn gɛnin̰ge. Naaɗe ki ɓo Raa taaɗɗeno nookin̰a, dɔɔko ute naaɗe, taaɗɗeno Ko Taar kɛn naan̰ ɛɗo Musa ki, taaɗɗeno ɗoobm kɛn naaɗe an̰ lee keeme ɔɔ taaɗɗeno nakŋ kɛn naan̰ utu aɗen kɛɗa.
45009005	Naaɗe se teeco mɛtjil ɓugge tun do dɔkin̰a ɔɔ kɛn al‑Masi jaay uuno ro debkilimi se, naan̰ kic ɓo teeco mɛtjil ɓugge tun se. Ɔɔ al‑Masi se, naan̰ ɓo Raa ɔɔ naan̰ tiŋg do nakge tun ɓaa se paac, ɔɔ daayum jeege lee tɔɔmin̰a. Amin!
45009006	Bin num j'ɔn̰te 'saapki j'ɔɔki nakŋ kɛn Raa taaɗo ɔɔ utu kɛɗn jeege tu se tɛɗga nakŋ cɛrɛ. Taa naan̰ se ɓo 'booyki. Gaan Israɛlge se, naaɗe paac Israɛlgen mala mala eyo.
45009007	Gaan Abraamge sum se dɛna, naɓo naaɗe paac se gɛnin̰gen aan gɔɔ kɛn Raa taaɗin̰ se eyo. Taa naan̰ se ɓo, Raa taaɗ Abraam ki ɔɔ: Mɛtjil Isaka se ɓo, 'tɛɗ mɛtjil naai.
45009008	Gɔtn se, Raa je taaɗn ɔɔ gaangen Abraam toojɗe se, naaɗe paac gaan Raage eyo; num Raa taaɗin̰o gɛnin̰gen mala mala se, kɛɗgen kɛn Raa mala taaɗin̰ga taaɗ ɔɔ utu an̰sin̰ kɛɗ se.
45009009	Nakŋ kɛn Raa taaɗin̰ ɔɔ utu an̰ kɛɗ se, naan̰ ɗeekin̰ ɔɔ: Ɓaar kuuy kaaɗn ara bin se, maam m'utu m'aɗe tɛrlɛ ɔɔ m'kɔŋ mɛndi Sara se te goon gaaba jin̰ ki.
45009010	Bin sum eyo. 'Jeelki, Rebeka se gɛnin̰gen naan̰ toojɗen di se bubjege tu Isaka ki.
45009011	Num Raa taaɗ Rebeka ki ɔɔ: Goon naai an̰ koojn̰ deet se utu 'tɛɗn ɓul gɛn debm baat se. Kaaɗ kɛn jaay Raa taaɗ taar bin se, gaange se j'toojɗen te ey ɓɔrtɔ ɔɔ naaɗe lɛ ɔŋ tɛɗ te jiga ey lɛ kusin̰ ey ɓɔrt kici. Kɛn Raa jaay taaɗ bin se, taa naan̰ se je taaɗn ɔɔ naan̰ tɛɗn nakŋ kɛn maakin̰ jen ro ki. Naan̰ daŋ debm kɛn naan̰ ɓo bɛɛr ɔɔɗin̰a. Ɔɔ debm kɛn naan̰ bɛɛr ɔɔɗin̰ se, taa naan̰ ɓo tɛɗga tɛɗ nakŋ bɛɛ eyo.
45009013	Aan gɔɔ taar maakŋ Kitap ki Raa taaɗ ɔɔ: Maam m'jeɗoga Yakub ɔɔ Ɛzo se, maam m'ɔɔɗ m'undin̰oga naatn.
45009014	Bin num j'aki taaɗn j'ɔɔki ɗi? Raa se tɛɗn nakge ute ɗoobin̰ ey la? Gɔtɔ!
45009015	Taa naan̰ se ɓo, do dɔkin̰ Raa taaɗ Musa ki ɔɔ: Maam m'tɛɗn bɛɛ debm kɛn maam m'je m'an̰ tɛɗn bɛɛ ɔɔ m'kɛɛjn̰ do deb kɛn maam m'je m'an̰ kɛɛjn̰ don̰ ki.
45009016	Kɛn Raa jaay bɛɛr ɔɔɗ deba se taa deba se ɓo je eyo lɔ tɛɗga tɛɗ nakŋ bɛɛ eyo, num kɛse Raa mala ɓo, tɛɗin̰ bɛɛ.
45009017	Tɛr maakŋ Kitap ki Raa taaɗ Gaar magal gɛn Masar ki ɔɔ: Maam m'ɔli Gaarge se taa maam m'taaɗn tɔɔgum doi ki ɔɔ jeegen do naaŋ ki paac am nooko.
45009018	Taa naan̰ se ɓo, Raa aak taa‑daay debm kɛn naan̰ je an̰ kaakŋ taa‑daayin̰a ɔɔ debm don̰ mɔŋg se, Raa ɔn̰in̰ tɛɗn do mɔŋgɔ ɓaa ute naanin̰a.
45009019	Daan naane naai am taaɗ ɔɔ: kɛn Raa jaay bɛɛr tɔɔɗ jeege bin se gɛn ɗi jaay naan̰ mooy jeege? Nakŋ kɛn Raa ɓaa tɛɗ se, naŋa jaay 'tookŋ do ki ey se?
45009020	Naai debm taaɗ bin se: naai tap ɓo naŋa jaay 'naaj ute Raa se? Nakŋ j'ɔɓin̰ga kɔɓ ute nɛŋje se kɔŋ taaɗ debm kɛn ɔɓin̰ se ɔɔ: naai tap ɓo ɔɓum bin se, gɛn ɗi? Gɔtɔ!
45009021	Debm kɔɓm nakge se, naan̰ se mɛl nɛŋje. Kɛn naan̰ je se ute nɛŋjen ese sum ɓo, naan̰ ɔɓ nakŋ aak bɛɛ kɛn k'tɔɔɗɗen naatn ute ɓii laa, ey lɛ ɔɓ nakgen kuuy se kɛn ɓii‑raa k'lee k'tɛɗn naaba, bin ey la?
45009022	Kɛn Raa jaay je tɛɗn aan gɔɔ debm kɔɓm nakge se, naai tap ɓo ɔli ɗi maak ki? Ey num Raa se je taaɗn maak‑taarin̰ ute tɔɔgin̰a naɓo naan̰ aay kaamin̰ dɛna sɛrk jee kɛn taarin̰ maakin̰a, naaɗen kɛn nakŋ naaɗe tɛɗ se aasɗenga kɛn Raa utu aɗen kutu.
45009023	Ute nakgen naan̰ tɛɗ paac se Raa se je jeege paac jeele, naan̰ se debm magala ɔɔ ɔk nooko ɔɔ naan̰ je naajegen kɛn naan̰ tɛɗjeki bɛɛ se j'aki kɛnd maakŋ nookin̰ kɛn naan̰ ɗaapin̰ga ɗaap do dɔkin̰ se.
45009024	Jee ese se Raa taaɗ ute naajege. Ɔɔ Raa se bɛɛr tɔɔɗo maakŋ Yaudge tu kalin̰ ki sum eyo, num naan̰ bɛɛr tɔɔɗɗega maakŋ jeege tun ɓaa se paac kici.
45009025	Aan gɔɔ kɛn Raa taaɗ maakŋ Kitapm Oze ki ɔɔ: Jee kɛn do dɔkin̰ jee maamge ey se, ɓɔrse maam m'taaɗɗen m'ɔɔ: naase se 'tɛɗkiga jee maamge. Ɔɔ mɛtjil jee kɛn maam m'jeɗe ey se, ɓɔrse maam m'taaɗɗen m'ɔɔ: maam se m'jese.
45009026	Daala, jee kɛn k'taaɗɗen j'ɔɔ: naase se jee maamge ey se, ɓɔrse k'taaɗɗen j'ɔɔ: naase se j'utu j'asen daŋ gaan Raagen zɛɛrɛ.
45009027	Taa maakŋ gaan Israɛlge tu se debm taaɗ taar teeco taar Raa ki ron̰ Ezayi kic ɓo taaɗga taaɗ taarin̰a maakŋ Kitap ki do dɔkin̰ ɔɔ: Kɛn gaan Israɛlge jaay tɛɗga dɛna aan gɔɔ kɛɛsn taa baar ki kic ɓo, maakɗe ki se jee mɛtin̰ge sum ɓo 'kɔŋ kaaja.
45009028	Taa Mɛljege Raa taarin̰ naan̰ taaɗ se, naan̰ utu an̰ naar tɛɗn kaasn ute ɗoobin̰a.
45009029	Daala, maakŋ Kitapm debm taaɗ taar teeco taar Raa ki ron̰ Ezayi taaɗ daala ɔɔ: Kɛn Mɛljege Sidburku jaay ɔn̰te jeejegen mɛtin̰ge ey se, kaaɗn naane mɛtjil naajege se k'j'utkiga aan gɔɔ jee maakŋ gɛgɛr kɛn Sɔdɔm ki ute kɛn Gɔmɔr ki se.
45009030	Anum j'aki taaɗn j'ɔɔki ɗi? Jeegen Yaudge ey se, je te ɗoobm kɛn tɛɗn aak bɛɛ naan Raa ki eyo. Num gaŋ naaɗe se ɓo tɛɗga aak bɛɛ naan Raa ki se, taa naaɗe aalga maakɗe don̰ ki.
45009031	Ey num gaan Israɛlgen ɔk Ko Taar kɛn Raa ɛɗo Musa ki ɔɔn̰ɔ ɔɔ ute naan̰ se sum ɓo, naaɗe je tɛɗn jee aak bɛɛ naan Raa ki se, naɓo naaɗe ɔŋ aasin̰ te eyo.
45009032	Anum kɛn tɛɗɗen jaay naaɗe ɔŋ aasin̰ ey se tap ɓo ne ɗi? Naaɗe jeɗe te eyo kɛn naaɗe tɛɗn aak bɛɛ naan Raa ki ute ɗoobm kaal maakɗe se, taa naaɗe se saap ɔɔ taar kɛn Ko Taar kɛn Raa ɛɗo Musa ki taaɗ se, kɛn naaɗe tɛɗ aasin̰ga ute ɗoobin̰ sum ɓo, naaɗe kaakŋ bɛɛ naan Raa ki. Kɛse ɓo kɛn ɔlɗe naaɗe rɔk ko se ɔɔ tooc se.
45009033	Taar se Kitap kic ɓo taaɗga taaɗ ɔɔ: Aakki! Maam m'ɔndga ko maakŋ gɛgɛr kɛn Sion ki ɔɔ ko se utu rɔkŋ jeege ɔɔ naan̰ se liŋ kɛn utu 'tɛɗn jeege tooco. Num debm jaay aalga maakin̰ do liŋ kɛn ese se, naan̰ kɔŋ kɛnd maakŋ sɔkɔn̰ ki eyo.
45010001	Gɛnaamge, maam se m'je ute maakum paac taasum Yaudge se kic 'kɔŋ kaaja. Taa naan̰ se ɓo, maam m'eem Raa taa naaɗe.
45010002	Ɗeere, maam m'jeele naaɗe se dɔk maakɗe do Raa ki, naɓo Raa se naaɗe jeel ɔkin̰ te mala mala eyo.
45010003	Ɔɔ naaɗe jeɗo te ɗoobm kɛn Raa tɛɗn jeege aak bɛɛ naanin̰ ki se eyo. Num naaɗe malin̰ge ɓo je ɗoobm kɛn aɗen 'tɛɗn aak bɛɛ naan Raa ki. Taa naan̰ se ɓo, ɗoobm kɛn Raa tɛɗ jeege aak bɛɛ naanin̰ ki se, naaɗe baate tookŋ do ki.
45010004	Taa tɔɔgŋ gɛn Ko Taar kɛn Raa ɛɗo Musa ki ɔk do jeege tu se, al‑Masi 'ɗaarin̰ga taa jee paacn̰ kɛn aalga maakɗe do al‑Masi ki se, tɛɗga aak bɛɛ naan Raa ki.
45010005	'Booyki taar kɛn Musa raaŋ do dɔkin̰ maakŋ Ko Taar kɛn Raa ɛɗin̰o se, naan̰ ɔɔ taargen Ko Taar Raa taaɗ ɔɔ gɛn tɛɗa se: Debm kɛn tɛɗ aasin̰ ute ɗoobin̰ paac jaay ɓo 'kɔŋ kaaja.
45010006	Num ɗoobm kɛn ɔl jeege aal maakɗe do Raa ki jaay tɛɗn aak bɛɛ naanin̰ ki se, Kitap taaɗ ɔɔ: Ɔn̰te taaɗn ute maaki ɔɔ: «Naŋa jaay 'kookŋ maakŋ raa ki» kɛse je ɗeekŋ ɔɔ: naŋa aɗe daŋ al‑Masi aɗe bɔɔy do naaŋ ki se.
45010007	Tɛr ɔn̰te taaɗn ɔɔ: naŋa jaay bɔɔy ɓaa maakŋ ɓee yoge tu, kɛse je ɗeekŋ ɔɔ: naŋa aɗe daŋ al‑Masi aɗe teecn̰ daan yoge tu.
45010008	Num maakŋ Kitap ki taaɗ ɔɔ: Taar Raa se, naan̰ gɔɔr ute naai; naan̰ utu maaki ki ɔɔ taari ki. Taar Raa ese ɓo naaje k'lee k'taaɗin̰ jeege tu j'ɔɔ j'aal maakɗe do Raa ki.
45010009	Kɛn naai jaay 'took ute maaki ɔɔ 'jeel Raa se duroga Isa daan yoge tu, ɔɔ 'taaɗ naan jeege tu ɔɔ Isa se naan̰ ɓo Mɛli se, kɛse naai 'kɔŋ kaaja.
45010010	Taa kɛn naajege jaay j'aalkiga maakjege do Isa ki se, k'tɛɗkiga aak bɛɛ naan Raa ki. Ɔɔ kɛn k'taaɗki naan jeege tu j'ɔɔki: naan̰ ɓo Mɛljege se, j'aki kɔŋ kaaja.
45010011	Aan gɔɔ taar kɛn Kitap taaɗ ɔɔ: Debm jaay aalga maakin̰ do naan̰ ki se, sɔkɔn̰ an̰ tɔɔl eyo.
45010012	Anum Yaudge ute Yaudge ey paac se naaɗe ɔŋga kaaja ute ɗoobm kalaŋ sum, taa naaɗe paac se Mɛlɗe ɓo kɛn kalaŋ ese sum. Naan̰ tɛɗ bɛɛ jeege tun paacn̰ kɛn lee eemin̰a.
45010013	Taa naan̰ se ɓo Kitap taaɗ ɔɔ: Debm jaay eem ro Mɛljege se, Mɛljege an̰ kaaja.
45010014	Kɛn bin num jeege jaay utu aal te maakɗe don̰ ki ey ɓɔrt se, naaɗe an̰ keem ɔɔ ɗi? Naaɗe kaal maakɗe don̰ ki ɔɔ ɗi? Ɔɔ kɛn nam jaay ɓaaɗo taaɗɗe te taarin̰ ey se, ute ɗoobm gay jaay naaɗe 'booy ron̰ se?
45010015	Ɔɔ kɛn j'ɔl te jee taaɗn Taar Raa gɔtɗe ki ey se, naŋa jaay aɗe ɓaa taaɗn taar se? Taa naan̰ se ɓo, Kitap taaɗ ɔɔ: Aakki! Jee kɛn ɓaano ute Labar Jiga se, jeege maakɗe raap doɗe ki dɛn aak eyo.
45010016	Anum Labar Jigan ese, jee mɛtin̰ge sum ɓo took aal maakɗe do ki. Taa naan̰ se ɓo, debm taaɗ taar teeco taar Raa ki ron̰ Ezayi taaɗ maakŋ Kitap ki ɔɔ: Mɛlje, taar kɛn naaje k'taaɗ jeege tu se, naŋa ɓo took uunga?
45010017	Anum 'booyki: debm jaay took aal maakin̰ do taar kɛn ese se, booy k'taaɗin̰ga taar se jaayo. Ɔɔ taar kɛn naan̰ booyin̰ ese se, iin̰o gɔtn al‑Masi ki.
45010018	Anum m'tɔnd mɛtse tu: taar se, Yaudge booyin̰ te ey la? Gɔtɔ! Taar se naaɗe booyin̰ga aan gɔɔ kɛn Kitap taaɗ ɔɔ: Jeege ɓaa taaɗga taar Raa se jeege tu gɔtn ɓaa se paac, ɔɔ taar se jee do naaŋ ki paac booyin̰ga.
45010019	Tɛr m'tɔnd mɛtse daala: mɛtn taar se tap ɓo, gaan Israɛlge booy ɔkin̰ te ey la? Ɗeere, naaɗe booy ɔkin̰ga naɓo baate tookŋ do ki. Taar se Musa ɓo uuno mɛtin̰ deete ɔɔ taaɗɗeno taar kɛn Raa ɔɔ: Naase jeemge se, m'asen tɛɗn aki ni ro jeege tun rɛn̰ rɛn̰. Ɔɔ m'asen tɛɗn naase maakse asen taar do jeege tun jeel ɗim eyo.
45010020	Tɛr debm taaɗ taar teeco taar Raa ki ron̰ Ezayi se, aay kaamin̰ bini taaɗɗen daala ɔɔ: Maam Raa se, jee kɛn jem ey se ɓo, ɔŋumga. Ɔɔ jee kɛn je te ɗoobum ey se ɓo, maam m'taaɗɗen roma.
45010021	Gaŋ ute gaan Israɛlge se Raa taaɗ ɔɔ: Ɓii‑raa maam m'ɔl jim m'daŋ gaan Israɛlge m'ɔɔ aɗe ɓaa gɔtum ki naɓo naaɗe se, jee naajn̰ taarge ɔɔ baate tookŋ Taaruma.
45011001	Tɛr m'tɔnd mɛtse daala: bin num Raa se, baatega jeen̰ge la? Gɔtɔ! Naan̰ baatɗen te eyo. Taa maam kic m'kɔɗ Israɛl, m'teeco mɛtjil Abraam ki ɔɔ m'teeco taa ɓee Benjamin ki.
45011002	Bin num Raa se jeen̰gen naan̰ bɛɛr tɔɔɗɗen do dɔkin̰ se, naan̰ baatɗen te eyo. Ey num naase 'booyin̰ki te ey la, taar kɛn k'raaŋo maakŋ Kitap ki, kɛn taaɗ ute Ɛli, debm kɛn taaɗ taar teeco taar Raa ki, kaaɗ kɛn naan̰ sakak gaan Israɛlge gɔtn Raa ki, naan̰ ɔɔ:
45011003	Mɛluma, jee kɛn taaɗ taar teeco taari ki se, naaɗe tɔɔlɗenoga ɔɔ gɔtn kɛn k'lee k'tɛɗi sɛrkɛ se lɛ, naaɗe tɔɔkin̰ga naatn. Ɔɔ maam lɛ, m'ɔɔpga m'kalum ki sum. Ɔɔ naaɗe je am tɔɔlɔ.
45011004	Num Raa tap ɓo tɛrlin̰ ɔɔ ɗi? Jeege dupu‑cili se, maam m'bɔɔbɗenga ɔɔ naaɗe se ɔŋ ɛrg te naan maragŋ k'daŋin̰ Baal kɛn jeege lee eemin̰ se eyo.
45011005	Ɓɔrse kic ɓo, maakŋ gaan Israɛlge tu se, ɔɔpga jeege cɔkɔ kɛn Raa bɛɛr tɔɔɗɗenga ute bɛɛn̰a.
45011006	Raa bɛɛr tɔɔɗɗe se taa naaɗe ɓo tɛɗga nakŋ bɛɛ eyo, num naan̰ bɛɛr tɔɔɗɗe se ute bɛɛn̰a, kɛn bin ey num, bɛɛ Raa se kɔŋ tɛɗn bɛɛ ey sum.
45011007	Taar se tap ɓo je taaɗ ɔɔ ɗio? Gaan Israɛlge se nakŋ naaɗe je se tap ɓo ɔŋ te eyo. Num jee ɔɔpm kɛn Raa bɛɛr tɔɔɗɗenga tɔɔɗ se ɓo, ɔŋga nakŋ se. Num jee kuuy se lɛ, tɛɗga jee naajn̰ taarge.
45011008	Aan gɔɔ kɛn Kitap taaɗ ɔɔ: Raa tɛɗɗen naaɗe se jee taara ɛnd doɗe ki eyo, deebɗenga kaamɗe naaɗe ɔŋ aak ɔk eyo ɔɔ turumɗenga biɗege naaɗe ɔŋ booy eyo; bini jaaki kic ɓo, naaɗe utu iŋg gɔtn kiŋgɗeki se sum.
45011009	Maakŋ Kitap ki se, jee se Gaar Daud kic ɓo taaɗ roɗe ki ɔɔ: Ɔn̰ kɔsɗege se aɗen tɛɗn aan gɔɔ rɛɛcn̰ kɛn aɗen tɔnd kɔkɔ. Ɔn̰ 'tɛɗn aan gɔɔ nakŋ aɗen rɔkŋ naaɗe tooco ɔɔ ɔn̰ Raa aɗen dabara.
45011010	Ɔn̰ Raa aɗe tɔɔkŋ kaamɗe mɔɔtn naaɗe kɔŋ kaakŋ ɗim eyo, ɔɔ ɔn̰ aɗen tɔnd daam deere doɗe ki.
45011011	Maam m'je m'tɔnd mɛtse daala: kɛn gaan Israɛlge jaay rɔkŋ tooc se, gɛn sɔrɔkin̰ la? Gɔtɔ! Num ute rɔkŋ toocn̰ kɛn naaɗe tooc se, kaaɗ kɛn se ɓo, Raa kaajn̰ jee kɛn Yaudge eyo. Anum kɛn Raa jaay aaj jee kɛn Yaudge ey se, Yaudge se aakɗega num, maakɗe aɗe kɔɔn̰ɔ ɔɔ je ɗoobm kaaja kici.
45011012	Num kaaɗ kɛn gaan Israɛlge jaay baate tookŋ taar Raa se ɓo, Raa tɛɗn bɛɛn̰ dɛna jeege tun ɓaa se paac. Ɔɔ kɛn Yaudge jaay tɛɗn jee naajn̰ taarge sum se, Raa tɛɗ bɛɛn̰ jeege tun do naaŋ ki paac. Anum 'saapki tu, kaaɗn kɛn jaay gaan Israɛlge utu kɔŋ kaaja se, bɛɛ Raa ese se, utu 'tɛɗn dɛn cir daal ey ne?
45011013	Ɓɔrse, maam m'je taaɗn ute naasen Yaudge ey se. Maam se m'debm kaan̰ naabm Isa al‑Masi taa naasen Yaudge ey se. Taa naan̰ se ɓo, maam maakum raapo do naab kɛn Raa ɛɗumsin̰ se.
45011014	Maam m'je taasum Yaudge se, jee mɛtin̰ge kaakŋ naabum se aɗe rɔɔn̰ maakɗe ɔɔ aɗen kɔl naaɗe ni ro jeege tu, taa ɓii kalaŋ jee mɛtin̰ge utu kɔŋ kaaja kici.
45011015	Kɛn Raa rɛs gaan Israɛlge kaaɗ kɛn se sum ɓo, naan̰ ɔk taasa ute jee kɛn Yaudge eyo. Num kaaɗ kɛn jaay Raa utu tɛrl kɔkŋ gaan Israɛlge jiga se, kɛse 'tɛɗn ɔɔ ɗi? Kɛse tɛɗn nakŋ bɛɛ aak eyo, 'tɛɗn aan gɔɔ jee ooyga kooyo kɛn Raa utu aɗen kɛɗn kaaja.
45011016	Kɛn mappa jaay k'dup cɔkɔ j'ɛɗga Raa ki se, mappan ɔɔp se paac tɛɗga gɛn Raa. Kɛn kaaga jaay j'ɛɗga mɛt kon̰ Raa ki se, lɛtin̰ se kic ɓo, tɛɗga gɛn Raa.
45011017	Gaan Israɛlge se tec aan gɔɔ ko ɔlibm maakŋ jinɛnɛ ki kɛn k'tɔgŋga ute lɛtin̰gen mɛtin̰ge se. Ɔɔ naai kɛn kɔɗ Yaud ey se tec aan gɔɔ lɛtn ko ɔlibm maakŋ kaag ki ɔɔ naai j'ɔgio ɔɔ k'ɓaaɗo j'ɔli gɔɔ lɛtn ko ɔlib kɛn k'tɔgŋga tɔg lɛtin̰gen mɛtin̰ge se. Ɓɔrse, naai kic iŋg te tɔɔgŋ mɛtn ko ɔlibm kɛn maakŋ jinɛnɛ ki se.
45011018	Taa naan̰ se ɓo, ɔn̰te koono do lɛtn ko ɔlib kɛn k'tɔgɗenoga se. Kɛn ɔli oon tap ɓo taa ɗi? Naai lɛ lɛtɛ sum. Naai ɓo gak ko kaag eyo num ko kaaga ɓo gaki naai.
45011019	Maakse ki se, deb kalaŋ am taaɗn ɔɔ: «Raa se naan̰ ɓo debm 'tɔgŋ lɛtge ɔɔ uunumo ɔɔ ɓaaɗo ɔlum gɔɔɗe ki.»
45011020	Ɗeere, naaɗe se jaay Raa tɔgɗe se taa naaɗe baatega kaal maakɗe don̰ ki ɔɔ naai jaay ɓaaɗo k'j'ɔli gɔɔɗe ki se, taa naai aal maaki don̰ ki. Bin num ɔn̰te magal roi, ɔɔ ɔnd kɔndɔ.
45011021	Ey num Yaudge se ɓo lɛtgen ɗeer ɗeer. Ute naan̰ se kic ɓo, Raa ɔŋ ɔn̰ɗe te eyo. Anum naai lɛtn k'ɓaaɗo k'j'ɔli kɔl gɔɔɗe ki sum se, kɛn naai jaay aal maaki don̰ ki ey se, naan̰ utu ai kɔgŋ kundi naatn kici.
45011022	'Jeelki, Raa se naan̰ debm jiga naɓo naan̰ debm kɔjn̰ bɔɔrɔ do jeege tu kici. Jee ɔn̰ ɗoobm Raa se, naan̰ utu aɗen kɔjn̰ bɔɔrɔ doɗe ki ɔɔ ute naai se, kɛn naai jaay iŋg aal maaki do bɛɛn̰ ki se, naan̰ debm jiga ute naai. Ey num, ɓɛrɛ, naan̰ ai kɔɔɗn kundi kici.
45011023	Bin ɓo kɛn Yaudge jaay tɛrloga gɔtn Raa ki se, Raa aɗen kɔŋ tɔl gɔɔɗe ki daala, taa Raa se ɔk tɔɔgɔ kɛn tɛɗn naan̰ se.
45011024	Naasen kɛn Yaudge ey se, 'tecki aan gɔɔ lɛtn ko ɔlibm maakŋ kaag ki kɛn k'tɔgin̰o jaay k'ɓaaɗo k'tɔlin̰ gɔɔ lɛtn ko ɔlib kɛn maakŋ jinɛn ki se. Kɛn Raa jaay tɛɗn nakŋ ese se, Yaudge se kic, naan̰ aɗeno tɛrl tɔl gɔɔn̰ ki ey ne, naaɗen kɛn lɛtn ko ɔlibm mala mala se?
45011025	Anum gɛnaamge, maam m'je m'asen taaɗn nakŋ kɛn Raa ɓaa tɛɗa jaay naase 'jeelki mɛtin̰ ey se. Bin ɓo naase aki tɛɗn rose aan gɔɔ jee jeel taar eyo. Taa kɛn gaan Israɛlgen mɛtin̰ge jaay baate tookŋ kaal maakɗe do Raa ki se, bini jee ɓaa se paac aɗe ɓaa gɔtn Raa ki jaayo.
45011026	Ɔɔ bin ɓo gaan Israɛlge paac utu 'kɔŋ kaaja bin kici aan gɔɔ kɛn Kitap taaɗ ɔɔ: Debm utu 'kɔɔɗn do jeege se, utu aɗe kiin̰ maakŋ gɛgɛr kɛn Sion ki. Ɔɔ mɛtjil Yakub se, naan̰ utu aɗen kɔɔɗn doɗe maakŋ naajn̰ taarɗe ki.
45011027	Tɛr Raa taaɗ ɔɔ: Kɛse dɔɔkŋ kɛn maam m'utu m'dɔɔkŋ ute naaɗe, kaaɗ kɛn se ɓo maam m'aɗe tɔɔl kusin̰ɗege.
45011028	Yaudge se baate tookŋ Labar Jiga gɛn Isa; taa naan̰ se ɓo naaɗe tɛɗga jee taamooy Raage. Kɛse tɛɗsenga bɛɛ naase ki. Ey num naaɗe se Raa bɛɛr tɔɔɗɗenga tɔɔɗ do dɔkin̰a. Naaɗe se Raa jeɗe, taa ɓugɗege.
45011029	Kɛn Raa jaay bɛɛr ɔɔɗga deba ɔɔ ɛɗin̰ga naka se, mɔɔtn naan̰ tɛrl taarin̰ ey sum.
45011030	Do dɔkin̰ se, naasen kɛn Yaudge ey se, 'baatekiro tookŋ taar Raa. Num kɛn ɓɔrse jaay Yaudge baate tookŋ taar Raa sum se, Raa se tɛɗsenga bɛɛ.
45011031	Ɔɔ kɛn Yaudge jaay baate tookŋ taar Raa se, ute naan̰ se jaay naasen Yaudge ey se, Raa tɛɗsenga bɛɛ. Bin ɓo, ɓɔrse Yaudge Raa utu aɗen tɛɗn bɛɛn̰ kici.
45011032	Taa Raa se ɔn̰ jikilimge paac baate tookŋ taarin̰ se naan̰ ɔn̰ɗe gɔtɗe ki aan gɔɔ ɓulge taa naan̰ je aɗen tɛɗn bɛɛn̰ paac.
45011033	Ɗeere, bɛɛ Raa se dɛn bɛɛ eyo! Raa se naan̰ jeel‑taara ɔɔ nakge paac naan̰ jeelɗe. Nakŋ naan̰ saap jaay uun do se, nam tap ɓo jeel taaɗn tɔɔkŋ mɛtin̰ eyo. Nakgen kɛn naan̰ tɛɗɗen paac se, nam tap ɓo ɔŋ ɔnd ute mɛtin̰ eyo.
45011034	Taa Kitap taaɗ ɔɔ: Saapm Mɛljege Raa se naŋa tap ɓo jeele? Ɓii kalaŋ tap ɓo naŋa dɛjin̰ga?
45011035	Lɔɓu ɓii kalaŋ nam ɛɗin̰ga ne ɗim deet Raa ki jaay Raa tɛrlin̰ nakin̰ la?
45011036	Ɗeere, nakgen ɓaa se paac, naan̰ ɓo Mɛl‑kaalɗe. Naan̰ ɓo debm kɛn aakɗe doɗe ki ɔɔ nakge se paac kaam jin̰a. Bin num Raa se, ɔn̰ jeege daayum an̰ nooko! Amin!
45012001	Gɛnaamge, 'booyki m'asen taaɗa: aan gɔɔ Raa tɛɗjekiro bɛɛ se, bin se daayum ɛɗki rose paac Raa ki, ɔɔ kiŋgse se ɔn̰in̰ki sɛrkɛ Raa ki. Kɛse ɓo sɛrkŋ salal kɛn tɔɔl Raa ki. Anum Raa se je ɔɔ j'an̰ keeme ute ɗoobm se.
45012002	Ɔn̰te gɛn tɛɗki aan gɔɔ gɛn jee duni kɛn ɓɔrse lee tɛɗ se. Num gaŋ ɔn̰ki Raa asen 'tɛrl maakse ute saapm kuuy kɛn naan̰ asen kɛɗ se. Ute naan̰ se jaay ɓo, naase aki jeel nakŋ Raa maakin̰ jen ro ki. Ɔɔ nakŋ Raa maakin̰ jen se, kɛse nakŋ jiga, nakŋ tɔɔlin̰ naan̰ ki ɔɔ nakŋ mɛc.
45012003	Ute bɛɛ kɛn Raa tɛɗum se, maam m'taaɗsen paac m'ɔɔ: maakŋ kiŋgse ki se ɔn̰te 'kuunki magala; iŋgki ute gɔtn kiŋgse se sum aan gɔɔ kɛn naŋa naŋa kic ɓo Raa ɛɗin̰ga naabin̰ naabin̰ do kaal maakin̰ ki se.
45012004	'Jeelki, debkilimi se ɔk ro kalaŋ sum, naɓo ron̰ se, tɔp kaam dɛna, ɔɔ naŋa kic ute naabin̰ naabin̰a.
45012005	Ɔɔ naajege kic k'dɛnki, naɓo taa naajege k'dɔɔkkiga ute al‑Masi se, k'tum k'tɛɗkiga daa ro kalaŋ ɔɔ naajege kic k'tum k'tɛɗkiga kalaŋ bini.
45012006	Naajege se Raa ɛɗjekiga naaba, naɓo naŋa naŋa kic ɓo ute naabin̰ naabin̰a. Naŋa kic ɓo tɛɗn naaba ute bɛɛ kɛn Raa tɛɗin̰. Taa naan̰ se ɓo, debm kɛn taaɗ taar teeco taar Raa ki se, ɔn̰ taargen naan̰ taaɗ se aɗe teecn̰ taar Raa ki te ɗoobm kɛn Raa taaɗn ro ki se.
45012007	Debm jaay Raa ɛɗin̰ga naabm gɛn noogŋ jeege se, n̰'aay kaamin̰ n̰'noog jeege ɔɔ debm kɛn Raa ɛɗin̰ga naabm gɛn dooy jeege lɛ, n̰'aay kaamin̰a n̰'dooy jeege.
45012008	Kɛn debm jaay naabin̰ gɛn kɛɗn kaay kaam jeege tu se, n̰'aay kaamin̰ n̰'ɛɗ kaay kaama jeege tu. Ɔɔ debm kɛn ɛɗ naka jeege tu se lɛ, n̰'ɛɗ naka jeege tu ute maakŋ kalaŋ. Ɔɔ debm kɛn Raa jaay ɛɗin̰ga naabm gɛn tɔɔɗn jeege se, naabin̰ se n̰'tɛɗin̰ ute ɗoobin̰a. Ɔɔ debm kɛn Raa jaay tɛɗin̰ga debm kaakŋ taar‑daay jeege se, naabin̰ se, n̰'tɛɗin̰ ute maak‑raapo.
45012009	'Jeki jeege ute maakŋ kalaŋ. Ɔɔɗki dose naatn ro kusin̰ ki. 'Tɛɗn bɛɛ se, ɔkin̰ki tɔɔgɔ.
45012010	'Jeki naapa aan gɔɔ gɛnaagen je naapa se ɔɔ ɔkki naapa ɔɔn̰ɔ.
45012011	Ɔn̰te 'tɛɗki jee kaar‑naabge, naɓo aayki kaamse, 'tɛɗki jee tɛɗn naabge. Ɔɔ Mɛljege se, 'tɛɗin̰ki naabin̰ ute maakŋ kalaŋ.
45012012	Aan gɔɔ naase ɔndkiga dose do Raa ki se, ɔn̰ki maakse 'raapo. Kɛn nakŋ ɔɔn̰ aanga dose ki lɛ, ɔkki maakse tɔɔgɔ ɔɔ aayki kaamse, eemki Raa.
45012013	Gɛnaasegen ɗoobm al‑Masi kɛn ɔk ɗim ey se, aakɗeki doɗe ki. Ɔɔ jee paacn̰ kɛn ɓaa gɔtse ki se ɔkɗeki jiga.
45012014	Jee kɛn lee dabarse se, ɔn̰te 'naamɗeki naɓo 'tɔndki mɛtn Raa aɗen tɛɗn bɛɛ.
45012015	'Tɛɗki maak‑raapo ute jee kɛn maakŋ maak‑raap ki, ɔɔ eemki ute jee kɛn maakŋ kaa‑maan ki.
45012016	Iŋgki bɛɛ ute naapa. Ɔn̰te 'magalki rose. Ɔɔ kɛn j'ɛɗsenga naabm baat gɔɔ ɗi kic ɓo, 'tɛɗin̰ki. Ɔn̰te 'tɛɗki rose aan gɔɔ jee jeel nakge.
45012017	Debm tɛɗsenga kusin̰a se, ɔn̰te 'tɛrlin̰sin̰ki. Ɔɔ aayki kaamse, 'tɛɗki bɛɛ jeege tu paac.
45012018	Kɛn naai jaay ɔk ɗoobo num, aay kaami iŋg ute lapia ute jeege paac.
45012019	Gɛnaa maak‑jemge, kɛn nam jaay tɛɗsenga kusin̰a se, ɔn̰te kɔgki sɛɛse, num ɔn̰ki Raa ɓo 'bɔɔy maak‑taarin̰ doɗe ki. Taa maakŋ Kitap ki se, Mɛljege Raa taaɗga taaɗ ɔɔ: Taar‑don̰ ɔn̰umsin̰ki maam ki ɔɔ maam ɓo m'asen kɔgŋ sɛɛse.
45012020	Bin num Kitap taaɗ ɔɔ: Kɛn debm taamooyi jaay ɓo tɔɔlin̰ se, ɛɗin̰ kɔsɔ; ɔɔ kɛn maane ɓo tɔɔlin̰ lɛ, ɛɗin̰ 'kaaye. Bin se, naai an̰ kɔl maakŋ sɔkɔn̰ ki.
45012021	Ɔn̰te kɔn̰ki kusin̰ se asen ciri, num naase ɓo 'cirin̰ki ute bɛɛ kɛn naase aki tɛɗa.
45013001	Tɔɔggen iŋg do jeege tu paac se, 'sookɗeki. Taa tɔɔgge se paacn̰ iin̰o gɔtn Raa ki ɔɔ kɛngen ɓɔrse utu do naaŋ ki se kic ɓo Raa ɓo tɔndɗe.
45013002	Taa naan̰ se ɓo, debm baate sookŋ tɔɔgge tu se, kɛse aan gɔɔ naan̰ baate tookŋ tɛɗn nakŋ Raa maakin̰ jen ro ki. Ɔɔ jee baate sookŋ tɔɔgge tu se, nakŋ ɔɔn̰ utu kaan doɗe ki.
45013003	Anum jee tɛɗn nakŋ bɛɛ se, naaɗe ɓeer tɔɔgge tu eyo, num jee tɛɗn nakŋ kusin̰ se ɓo, kɛn ɓeer tɔɔgge tu. Kɛn naai jaay 'je ɓeer tɔɔgge tu ey num, 'tɛɗ bɛɛ. Bin se naaɗe ai tɔɔmɔ.
45013004	'Jeelki, tɔɔgge se naaɗe se kaam ji Raa taa asen noogo gɛn tɛɗn nakgen jiga. Kɛn naase jaay 'tɛɗkiga kusin̰ se, 'ɓeerɗeki. Taa tɔnd kɛn Raa tɔndɗe se cɛr eyo, num naan̰ tɔndɗe se taa an̰ tɛɗn naabin̰a gɛn dabar jee kɛn tɛɗn nakŋ kusin̰a. Ɔɔ ute ɗoobm se ɓo, Raa taaɗ maak‑taarin̰ do jeege tun tɛɗ nakgen jig eyo.
45013005	Kɛn bin num, 'sookki tɔɔgge tu, taa j'asen dabar sum eyo, num 'sookɗeki taa naase 'jeelki maakse ki naabɗe se ute ɗoobin̰a.
45013006	Taa naan̰ se ɓo, naase 'lee ɔgɗeki miiri. Ɔɔ jee kɛn k'tɔndɗe gɛn lee tiir gurs miiri gɔtse ki se, naabm kɛn naaɗe lee tɛɗin̰ ute ɗoobin̰ se, naaɗe tɛɗin̰ gɛn Raa.
45013007	Jee se jaay nakŋ kɛn naaɗe je ɔɔ j'aɗe kɔgse, ɔgɗesin̰ki. Jee tɔkŋ miirge se, 'tiir ɛɗɗeki nakɗe ɔɔ nakgen paacn̰ gɛn kɔgɔ se, ɔgɗesin̰ki. Tɔɔggen kɛn aɗeki sook se, 'sookɗeki. Jeegen aalɗeki kaal maak ki se aalɗeki maak ki kici.
45013008	Ɔn̰te kɔn̰ki sɛɛ nam dose ki. Num sɛɛ kɛn 'tɛɗn dose ki se, 'jeki naapa. Taa debm jaay je naapin̰ se, kɛse Ko Taar kɛn Raa ɛɗo Musa ki se, naan̰ tɛɗ aasin̰ga ute ɗoobin̰a.
45013009	Taa nakgen kɛn Raa taaɗ ɔɔ gɛn tɛɗa kɛn ɔɔ: Ɔn̰te 'kɛɛsn mɛnd nam, ɔn̰te 'kɛɛsn gaaba nam, ɔn̰te 'tɔɔl nam, ɔn̰te 'ɓoogŋ nakŋ nam, ɔn̰ten 'dɔŋ nakŋ nam se. Taargen kuuy ɔɔp se kic paac kon̰ ɓo kɛn ɔɔ: 'Je naapi aan gɔɔ roi mala.
45013010	Anum debm je naapin̰ se tɛɗin̰ kusin̰ eyo. Taa naan̰ se ɓo, debm je jeege se, Ko Taar kɛn Raa ɛɗo Musa ki taaɗ paac se, naan̰ tɛɗ aasin̰ga ute ɗoobin̰a.
45013011	Bin ɓo gɛnaamge, 'tɛɗki nakgen se taa naase 'jeelki kaaɗn ɓɔrsen kɛn j'iŋgki maak ki se. Taa kaaɗn j'anki kiin̰ maakŋ bijege tu se aanga. Taa kaaɗn kɛn Raa utu aɗe ɓaa asen kaaj se, ɔɔpga gɔɔrɔ. Kaaɗn se, dɔk eyo aan gɔɔ kaaɗn kɛn j'utu j'aalki kaal maakjege do Isa ki ey sum.
45013012	Nɔɔrɔ deelga, gɔtɔ ɔɔpga baata kiipi. Nakgen kɛn jeege lee tɛɗ maakŋ gɔt kɛn ɔɔɗ se, ɔɔɗki dose ro ki. 'Jeki nakgen kɛn j'an kuɗn bɔɔrɔ maakŋ gɔt kɛn wɔɔrɔ.
45013013	K'j'iŋgki aan gɔɔ debm kɛn lee maakŋ katara ki. Ɔn̰te 'kɔski anki deel te gɔtin̰a ɔɔ ɔn̰te 'kaayki tɔtɔ kic anki deel te gɔtin̰a, ɔn̰te 'kɛɛski naapa rɛn̰ rɛn̰, ɔn̰te 'tɛɗki nakŋ sɔkɔn̰ge, ɔn̰te 'mooyki te naapa, ɔɔ ɔn̰te 'tɛɗki maak‑kilimi do naapge tu.
45013014	Num ɔn̰ki gaab tɔɔgse se 'tɛɗn Mɛljege Isa al‑Masi. Ɔn̰te jeki nakŋ kɛn daa rose ɓo dɔŋɔ gɛn tɛɗn nakŋ maakse jea.
45014001	Gɛnaamge, jee maakjege tun kɛn ɔk tɔɔgɔ do ɗoobm al‑Masi ki ey se, ɔkɗeki jiga. Ɔn̰te kɔjki bɔɔrɔ do nakge tun naaɗe lee saapin̰ se.
45014002	Maam je m'asen taaɗa taa nakgen jeege lee ɔsɔ. Jee mɛtin̰ge se saap ɔɔ ɔk ɗoobo gɛn kɔsn nakgen ɓaa se paac. Num jee mɛtin̰gen ɔk tɔɔgɔ ɗoobm Mɛljege tu ey se, ɔs daa eyo, naɓo lee ɔs kamb zɛɛrɛ sum.
45014003	Debm ɔs daa se, ɔn̰te kaakŋ gɛnaan̰ kɛn ɔs ey se aan gɔɔ debm naan̰ aalin̰ maak eyo; ɔɔ debm ɔs daa ey se, ɔn̰te kɔjn̰ bɔɔrɔ do gɛnaan̰ kɛn ɔs daa se. Taa naaɗe paac se, Raa ɔkɗega jiga.
45014004	Naai ara tap ɓo naŋa, jaay kɔjn̰ bɔɔrɔ ro deb kɛn tɛɗ naaba nam ki se? Kɛn naan̰ jaay tɛɗ jig ey lɛ mɛlin̰ ɓo an̰ kaaka. Ɔɔ naan̰ se ɗaar tɔɔgɔ, taa Mɛlin̰ Raa se ɔk tɔɔgɔ kɛn an̰ kɔkin̰ naan̰ 'kɔŋ kooc eyo.
45014005	Naan Raa ki se, jee mɛtin̰ge saap ɔɔ ɓiigen mɛtin̰ge se cir ɓiigen kuuy; num gaŋ jee mɛtin̰gen kuuy se, taaɗ ɔɔ naan Raa ki se, ɓiige paac aas kaasa. Bin se, naŋa naŋa kic ɓo tɛɗn aan gɔɔ kɛn naan̰ jeelin̰ maakin̰ ki mala mala.
45014006	Debm saap ɔɔ ɓii mɛtin̰ge cir kɛngen kuuy se, ute saapin̰ se naan̰ nook Mɛljege. Debm kɛn ɔs daa se, naan̰ kic tɛɗin̰ gɛn nookŋ Mɛljege, taa kɛn naan̰ ɓaa kɔsɔ se, tɔɔm Raa. Debm kɛn baate kɔsn daa se kic, naan̰ tɛɗin̰ gɛn nookŋ Mɛljege, taa naan̰ kic ɓo tɔɔm Raa.
45014007	'Jeelki, maakjege tu se, nam tap ɓo iŋg gɛn don̰ eyo ɔɔ nam tap ɓo ooy gɛn don̰ ey kici.
45014008	Taa naan̰ se ɓo, kɛn j'utu j'iŋgki zɛɛrɛ lɛ, naaje j'iŋgki gɛn Mɛljege. Ɔɔ kɛn j'aki kooy kic ɓo, j'aki kooy gɛn Mɛljege. Kɛn j'utuki zɛɛrɛ lɔ j'ooykiga kooyo, naajege se k'gɛn Mɛljege.
45014009	Taa al‑Masi se ooyga ɔɔ duroga daan yoge tu ɔɔ naan̰ ɓo Mɛl jee utu iŋg zɛɛrɛ ɔɔ Mɛl jee ooyga kooy kici.
45014010	Naai tap ɓo naŋa jaay ɔj bɔɔrɔ do gɛnaai ki se? Ɔɔ tɛr naai tap ɓo naŋa jaay aal gɛnaai maak ki ey se? 'Jeelki, naajege paac se j'utu j'aki ɓaa naan Raa kɛn utu ajeki kɔjn̰ bɔɔrɔ dojege tu.
45014011	Taa naan̰ se ɓo Kitap taaɗ ɔɔ: Maam se, m'Raa zɛɛrɛ ɔɔ jeege paac utu 'ɓaa kɛrgŋ naanum ki ɔɔ naaɗe paac utu am nookŋ maam Raa.
45014012	Taa naan̰ se ɓo, naŋa naŋa kic ɓo naan̰ malin̰ ɓo 'ɓaa taaɗn taarin̰ naan Raa ki.
45014013	Bin se, j'ɔn̰te kɔjki bɔɔrɔ do naapge tu. Naase ɔn̰te 'tɛɗki nakŋ kɛn 'tɛɗ gɛnaase 'koocn̰ ɗoobm al‑Masi ki ey lɛ kɛn an̰ gaasn gɛn tɛɗn bɛɛ.
45014014	Anum aan gɔɔ maam te Mɛljege Isa k'tɛɗga kalaŋ se, maam m'jeel maakum ki, nakŋ kɔsn jaay kɛn tuj debkilimi naan Raa ki se, gɔtɔ. Num kɛn debm jaay aak nakŋ kɔs se aan gɔɔ nakŋ an̰ tujn̰ naan Raa ki num, ɔn̰te kɔsɔ.
45014015	Kɛn taa kɔsɔ jaay naai tujn̰ maakŋ gɛnaai se, kɛse naai ɔk maakje don̰ ki eyo. 'Jeele, al‑Masi se ooyga taa naan̰a, bin num taa kɔsɔ se, ɔn̰te 'kutn gɛnaai.
45014016	Nakŋ kɛn naai saap ɔɔ jiga se, ɔn̰ jee kuuy kic ɓo an̰ kaakin̰ aan gɔɔ nakŋ jiga.
45014017	Maakŋ Gaar Raa se, ɔlin̰ ute nakŋ kɔsɔ ɔɔ ute kaay eyo. Num maakŋ Gaar Raa se je nakŋ ute ɗoobin̰a, lapia ɔɔ maak‑raapm kɛn Nirl Salal lee ɛɗ jeege tu.
45014018	Debm ɗoobm al‑Masi ki jaay tɛɗn naabm ese se, naan̰ tɔɔl Raa ki ɔɔ jeege paac tɔɔmin̰a.
45014019	Bin num j'aayki kaamjege gɛn je lapia ute naapa; k'tɛɗki nakŋ kɛn ajeki noogo j'aki ziiɗn ɓaa ute naanjege ɗoobm al‑Masi ki.
45014020	Taa kɔsɔ se, ɔn̰te tujn̰ naabm Raa. Ɗeere, nakŋ kɔsn tuj debkilimi naan Raa ki se gɔtɔ, naɓo taa kɔs sum ɓo, 'tɛɗ gɛnaai 'koocn̰ ɗoobm al‑Masi ki num, ɔn̰te kɔsn kɔsn se.
45014021	Bɛɛki se, nam ɔn̰te tɛɗ nakŋ kɛn 'tɛɗ gɛnaan̰ koocn̰ ɗoobm al‑Masi ki: taa naan̰ se ɓo ɔn̰te kɔsn daa, ɔn̰te kaay tɔtɔ ɔɔ ɔn̰te tɛɗn ne ɗim kuuy kɛn 'tɛɗn gɛnaai koocn̰ ɗoobm al‑Masi ki.
45014022	Nakŋ kɛn naai jeel maaki ki se, 'bɔɔbin̰a. Ɔn̰ nakŋ se 'tɛɗn daan naai ki ute Raa sum. Taa naan̰ se ɓo, debm kɛn tɛɗ naka jaay maakin̰ naaj eyo ɔɔ jeel nakŋ naan̰ tɛɗ se jaay jiga se, naan̰ se maakin̰ raap aak eyo.
45014023	Num debm tɛɗ naka jaay maakin̰ naaj do ki ɔɔ jeelin̰ nakŋ naan̰ tɛɗ se jig ey se, bɔɔrɔ utu koocn̰ don̰ ki, taa naan̰ maakin̰ naaj naaja ute naan̰ se kic ɓo naan̰ ɔs tap. Bin num nakgen k'tɛɗ paac jaay, kɛn k'jeelin̰ki maakjege tu ɔɔ k'naajki do ki ɔɔ k'tɛɗin̰kiga num, kɛse k'tɛɗkiga kusin̰a naan Raa ki.
45015001	Naajegen k'tɔɔgki ɗoobm al‑Masi ki se, k'sɛrkki gɛnaajegen ɔk tɔɔg eyo gɛn kiŋg ɗoobm Raa ki se ɔɔ j'ɔn̰te jeki nakŋ kɛn ajeki tɔɔl naajege tu sum.
45015002	Naŋa naŋa kic ɓo je nakŋ kɛn tɔɔl naapin̰ ki taa an̰ tɛɗn bɛɛ ɔɔ an̰ noogin̰ kɔkŋ ɗoobm al‑Masi se tɔɔgŋ ɓaa ute naanin̰a.
45015003	'Jeelki, al‑Masi se je te bɛɛ naan̰ mala eyo, num aan gɔɔ kɛn Kitap taaɗ ɔɔ: Naajn̰ kɛn k'naaji naai Raa se, kɛse k'naajum maama.
45015004	Anum taargen kɛn k'raaŋin̰o do dɔkin̰ maakŋ Kitap ki se, taa ajeki dooyo. Taargen se ɓo kɛn ajeki kɛɗn kaay kaama ɔɔ ajeki sɛl maakjege taa j'aki kɔnd dojege do Raa ki.
45015005	Ɔn̰ Raa debm kɛɗn kaay kaama ɔɔ debm sɛl jeege se, asen tɛɗn aki kiŋg dɔɔkŋ taarse kalaŋ aan gɔɔ kɛn Isa al‑Masi jen ro ki.
45015006	Bin jaay ɓo, maakse 'tɛɗn kalaŋ ɔɔ mindse kic tɛɗn kalaŋ, naase aki nookŋ Raa kɛn Bubm Mɛljege Isa al‑Masi se.
45015007	Anum ɔkki naapa jiga aan gɔɔ kɛn al‑Masi ɔksen naase jiga se. Bin se aki kɔl jeege 'nookŋ Raa.
45015008	'Ɓooyki m'asen taaɗa: al‑Masi jaay ɓaaɗo tɛɗ debm tɛɗn naabm Yaudge se, taa nakŋ kɛn Raa taaɗo ɓugŋ Yaudge tu ɔɔ utu aɗen tɛɗ se, naan̰ tɛɗɗesin̰ga ute ɗoobin̰a ɔɔ kɛse je aɗen taaɗn ɔɔ Raa se naan̰ tuj ɔrmin̰ eyo.
45015009	Ɔɔ naan̰ ɓaaɗo se, taa jeegen kɛn Yaudge ey kic ɓo nookŋ Raa taa bɛɛn̰a aan gɔɔ kɛn Kitap taaɗ ɔɔ: Taa naan̰ se ɓo, maakŋ jeege tun Yaudge ey se, maam m'utu m'ai tɔɔmɔ; ɔɔ maam m'utu m'kaar kaa taa m'nookŋ roi.
45015010	Tɛr Kitap taaɗ ɔɔ: Naasen jee ɓaa se paac se 'tɛɗki maak‑raapo ute jee kɛn Raa bɛɛr tɔɔɗɗenga tɔɔɗɔ ɔɔ naaɗe tɛɗga jee naan̰ge se.
45015011	Ɔɔ tɛr daala Kitap taaɗ ɔɔ: Naasen paacn̰ kɛn Yaudge ey se, 'tɔɔmki Mɛljege Raa ɔɔ ɔn̰ jeegen ɓaa se paac, an̰ nooko.
45015012	Ɔɔ tɛr debm taaɗ taar teeco taar Raa ki ron̰ Ezayi kic taaɗga daala ɔɔ: Deba utu aɗe teecn̰ mɛtjil Jɛsɛ ki se ɔɔ naan̰ se utu aɗe ɓaa kɔsn gaara do jeege tu paac ɔɔ mɛtjil jeegen do naaŋ ki paac utu kɔnd doɗe don̰ ki.
45015013	Ɔn̰ Raa kɛn tɛɗ jeege ɔnd doɗe don̰ ki ɔɔ kɛn naase aalki maakse don̰ ki se, asen kɛɗn maak‑raap dɛna ute lapia. Taa naan̰ se ɓo, ute tɔɔgŋ Nirl Salal se, naase aki kɔnd dose paac don̰ ki.
45015014	Gɛnaamge, maakum ki se maam m'jeele naase se jeegen kɛn lee tɛɗ nakgen bɛɛ. Ɔɔ taar mɛt ki se kic, naase 'jeel ɔkkiga mɛtin̰a. Ɔɔ naase se, aaskiga gɛn dɛjn̰ naapa.
45015015	Naɓo maakŋ maktub kɛn m'raaŋsen ese se, nakgen mɛtin̰ge se maam m'taaɗsenoga mɛtin̰ tal, taa naase aki saapm do nakge tun kɛn naase 'jeelin̰kiga jeele. Ɔɔ kɛn ɔlum jaay m'taaɗsen mɛtn nakgen se tal se, taa bɛɛ Raa kɛn tɛɗum se,
45015016	m'tɛɗga debm tɛɗn naabm Isa al‑Masi daan jeege tun Yaudge eyo. Maam m'ɛɗ rom paac gɛn taaɗn Labar Jiga gɛn Raa se jeege tu, taa jee Yaudge ey se kic ɓo 'kaal maakɗe don̰ ki ɔɔ bin se, naaɗe tɛɗn gɔɔ sɛrkŋ kɛn tɔɔl Raa ki. Ɔɔ kɛn tɛɗɗe jaay naaɗe tɛɗ jee Raage se, kɛse Nirl Salal.
45015017	Taa naan̰ se ɓo, maam kɛn m'tɛɗga kalaŋ ute Isa al‑Masi se, maakum raap do naabum kɛn maam m'tɛɗ Raa ki.
45015018	Anum maam se m'je m'kuun maan ɗim ey sum, num m'je ɓo m'taaɗn nakŋ kɛn al‑Masi tɛɗ ute ɗoobm maama kɛn taa jeegen Yaudge ey se tookŋ taar Raa. Ɔɔ naabm se, naan̰ tɛɗin̰ ute naabum kɛn maam m'tɛɗa ɔɔ ute taarum kɛn maam m'taaɗa,
45015019	ɔɔ ute tɔɔgŋ Nirl Salal se, naan̰ ɔlum m'tɛɗn nakŋ‑kɔɔɓge ute nakgen deel doa. Bin ɓo gɔtɔ ɓaa se paac, maam m'taaɗga Labar Jigan gɛn al‑Masi se paac jeege tu, m'baago maakŋ gɛgɛr kɛn Jeruzalɛm ki bini m'aan taa naaŋ kɛn Iliri ki.
45015020	Naɓo maam se daayum m'je taaɗn Labar Jigan gɛn Isa al‑Masi se, gɔtn kɛn k'taaɗ te ro al‑Masi ey ɓɔrtɔ. Anum jee kɛn booyga booy taar gɛn jee dooygen kuuy se, maam m'je m'ɓaa gɔtn ese ey sum, taa maam se m'je tɛɗn naab eyo do naabm gɛn deb kuuy ki.
45015021	Taa naan̰ se ɓo, maam m'tɛɗ aan gɔɔ kɛn Kitap taaɗa: Jee kɛn booy j'ɔɔsɗe te maanin̰ ey se, naaɗe utu an̰ kaaka. Ɔɔ jeegen kɛn booy te taarin̰ ey se lɛ, naaɗe utu booy kɔkŋ taarin̰a.
45015022	Kɛse ɓo nakŋ gaasumga ɗoobo mɛt dɛna gɛn ɓaa gɔtse ki.
45015023	Anum ɓɔrse jaay ɓo, naabum gɔtn ara se naŋga. Ey num m'ɔkga ɓaara dɛna kɛn maam m'je m'ɓaa gɔtse ki, naɓo m'ɔŋ te ɗoob eyo.
45015024	Anum kɛn maam jaay m'ɓaa taa naaŋ Espan̰ ki se, maam m'kaal gɔtse ki. Ɗeere, kɛn am kɔlum m'ɓaa gɔtse ki se, taa m'asen ɓaa kaak jaay am tɔɔlɔ ɔɔ kɛn maam jaay m'aanga gɔtse ki se, m'tiŋg cɔkɔ jaay ɓo sɔm amki noogŋ gɛn ɓaa taa naaŋ Espan̰ ki.
45015025	Num ɓɔrse se, maam m'ɓaa ɓaa maakŋ gɛgɛr kɛn Jeruzalɛm ki taa ɓaa noogŋ jee Raagen gɔtn naane.
45015026	Taa jee al‑Masigen taa naaŋ Masedoan ki ute kɛngen taa naaŋ Akayi ki se, uuno doa gɛn tusn naka gɛn noogŋ jee Raagen Jeruzalɛm ki jaay ɔk ɗim ey se.
45015027	Ɗeere, naaɗe se malin̰ge ɓo uuno doa taa aɗe noogo. Kɛn ɗeer se, naaɗe kic ɔk sɛɛ doɗe ki, taa Yaudge se noogoga jee kɛn Yaudge ey se gɛn kɔŋ bɛɛ Raa. Bin num jeegen Yaudge ey se, naaɗe noogŋ Yaudge ute maalɗe kici.
45015028	Kɛn naabm se jaay m'naŋin̰ga ɔɔ nakse jaay ɓaa m'ɛɗin̰ga gɛnaage tun Jeruzalɛm ki se, maam m'utu m'ɓaa taa naaŋ Espan̰ ki ɔɔ maam m'utu m'kaal gɔtse ki kici.
45015029	Maam m'jeele, ɓii kɛn m'kaan gɔtse ki se, al‑Masi asen tɛɗn bɛɛn̰ dɛn aak eyo.
45015030	Gɛnaamge, 'booyki m'asen taaɗa: aan gɔɔ naajege j'aalki maakjege do Mɛljege Isa al‑Masi ki ɔɔ ute maak‑je kɛn Nirl Salal ɛɗjeki do naapge tu se, aayki kaamse 'ɗoki gɛn tɔnd mɛtn Raa taa maama.
45015031	'Tɔndki mɛtn Raa kɛn maam jaay m'aanga taa naaŋ Jude ki num, jee kɛn aal maakɗe do Isa al‑Masi ki ey se, am dabar eyo. Ɔɔ tɛr 'tɔndki mɛtn Raa taa nakŋ kɛn maam m'ɓaa kɛɗn jee Raage tun maakŋ gɛgɛr kɛn Jeruzalɛm ki se, nakŋ se naaɗe an̰ kɔkin̰ jiga aɗen tɛɗn bɛɛ.
45015032	Bin ɓo, kɛn Raa jaay je num, maam m'utu m'ɓaa gɔtse ki ute maak‑raapo ɔɔ kɛn m'aanga naane se, m'utu m'ɓaa tɔɔl maakuma.
45015033	Ɔn̰ Raa debm kɛɗn lapia jeege tu se, 'kiŋg ute naase paac. Amin.
45016001	Maam m'ɔlsen gɛnaajegen mɛnd kɛn ron̰ Pɛbɛ, naan̰ se mɛnd mɛc ɔɔ tɛɗn naabm Raa maakŋ egliz kɛn maakŋ gɛgɛr kɛn Sankre ki.
45016002	Kɛn naan̰ aan ɔŋsega num, aan gɔɔ jee Raagen lee ɔk naapa jiga se, naase kic ɔkin̰ki jiga bin kici. Maakŋ naabin̰ kɛn naan̰ je tɛɗ paac se aakin̰ki jaay ɗim baatin̰ga num 'noogin̰ki. Taa naan̰ se noogoga jeege dɛna ɔɔ maam mala kic, naan̰ noogumga.
45016003	'Tɛɗki tɔɔsɛ Priska ki ute gaabin̰ Akilas ki. Naaɗe se tɛɗ naabm Isa al‑Masi ute maam kalaŋ.
45016004	Naaɗe mala kic ɓo jeɗo kutn koɗe taa am kaaja. Taa nakŋ naaɗe tɛɗo ese se, maam m'kalum ki sum ɓo m'tɔɔmɗe eyo, num eglizge paacn̰ maakŋ taa naaŋge tun malin̰ge Yaudge ey se kic ɓo tɔɔmɗe.
45016005	'Tɛɗki tɔɔsɛ eglizn kɛn lee tus ɓeeɗe ki se kici. 'Tɛɗki tɔɔsɛ mɛɗn dom Epaynɛt ki. Taa naaŋ Azi ki se, naan̰ ɓo debm aal maakin̰ deet do al‑Masi ki.
45016006	Mari kɛn tɛɗga naaba dɛn taa naase se kic, 'tɛɗin̰ki tɔɔsɛ.
45016007	'Tɛɗki tɔɔsɛ Andronikus ki ute Junias ki. Naaɗe se taasumge ɔɔ k'tɔkjeno daŋgay ki kalaŋ kici. Naaɗe se jee kaan̰ naabm Isa al‑Masigen k'jeel jeel gɔtɗe. Ɔɔ naaɗe aalo maakɗe do Isa al‑Masi ki se, deet naan maam ki.
45016008	'Tɛɗki tɔɔsɛ Ampliatus ki. Ɗoobm Mɛljege tu se, naan̰ mɛɗn doma.
45016009	'Tɛɗki tɔɔsɛ Urban ki. Naan̰ se debm kɛn k'tɛɗn naabm al‑Masi kalaŋ se. Ɔɔ Stakis kɛn mɛɗn dom se kic, 'tɛɗin̰ki tɔɔsɛ.
45016010	'Tɛɗki tɔɔsɛ Apɛlɛsn kɛn ɔk ɗoobm al‑Masi ɔɔn̰ se. Ɔɔ 'tɛɗki tɔɔsɛ jee maakŋ ɓee Aristobul ki kici.
45016011	'Tɛɗki tɔɔsɛ taasum Ɛrɔdion ki. Ɔɔ jee maakŋ ɓee Narsis kɛn aal maakɗe do Mɛljege tu se kic 'tɛɗɗeki tɔɔsɛ.
45016012	'Tɛɗki tɔɔsɛ Tripen ute Tripoz ki, mɛndgen se tɛɗoga naaba dɛna Mɛljege tu. 'Tɛɗki tɔɔsɛ gɛnaam kɛn mɛnd kɛn ron̰ Persid kɛn maam jen̰ ɗoobm al‑Masi ki se. Naan̰ kic tɛɗga naaba dɛn aak eyo Mɛljege tu.
45016013	'Tɛɗki tɔɔsɛ Rupus ki, naan̰ kɛn Mɛljege bɛɛr ɔɔɗin̰ga kɔɔɗ se. Ɔɔ 'tɛɗki tɔɔsɛ kon̰ ki ɔɔ kon̰ se tɛɗn aan gɔɔ ko maam kici.
45016014	'Tɛɗki tɔɔsɛ Asynkrit ki, Plegon ki, Ermes ki, Patrobas ki, Ermas ute gɛnaan̰gen ute naan̰ se kici.
45016015	'Tɛɗki tɔɔsɛ Pilolog ute Juli ki ɔɔ Nere ki ute gɛnaan̰ mɛnd Ɔlympas ɔɔ jee Raagen paacn̰ utu iŋg te naaɗe se kici.
45016016	Kɛn 'ɓaaki ɓaa tɛɗn tɔɔsɛ se, 'baam 'tɔkki naapa ɔɔ aayki ciil naapge. Eglizgen paacn̰ gɛn al‑Masi kɛn gɔtn ara se, tɛɗsen tɔɔsɛ.
45016017	Gɛnaamge, 'booyki m'asen taaɗa: ɔndki kɔndɔ ute jee kɛn gaaŋ jeege ɔɔ iig jeege ɗoobm al‑Masi ki se. Jee se taar kɛn k'dooyse jaay naase 'tookki do ki se, naaɗe se, took do ki eyo. Ɔɔɗki dose dɔkɔ roɗe ki!
45016018	Taa jee se naaɗe tɛɗn naabm Mɛljege al‑Masi eyo, num naaɗe saap ɓo do maakɗe ki sum. Naaɗe lee taaɗɗen taar nijim ute taargen kɛn tɔɔl jeege tu ɔɔ ute taargen se naaɗe lee dɛrl jeege kɛn jeel mɛt nakgen ese se eyo.
45016019	Jeege paac jeele, naase se 'tookki taar Mɛljege. Taa naase se maam maakum raap aak eyo. Maam m'jese naase aki tɛɗn jee jeel‑taarge gɛn jeel tɛɗn bɛɛ, ɔɔ bɛɛ ese se, kusin̰ cɔkɔ kic ɓo ɔn̰te deepmsin̰ki.
45016020	Raa kɛn debm kɛɗn lapia jeege tu se, ɔɔpga baata Ɓubm sitange se naan̰ utu aan̰o tɛrɛcn̰ tɔɔgin̰ mɛtn jɛse ki. Ɔn̰ Mɛljege Isa se asen tɛɗn bɛɛn̰a.
45016021	Timote kɛn k'tɛɗn naaba kalaŋ se tɛɗsen tɔɔsɛ. Ɔɔ Lusius, Jason ɔɔ Sosipater kɛn taasumge se kic, tɛɗsen tɔɔsɛ.
45016022	Ɔɔ maam Tɛrtius, kɛn Pɔl ɔlum raaŋ maktubm ara se kic, m'tɛɗsen tɔɔsɛ ute ro Mɛljegen kɛn tumjekiga k'tɛɗkiga kalaŋ se.
45016023	Gayus kic ɓo tɛɗsen tɔɔsɛ; maam Pɔl se, naan̰ ɓo debm kɛn ɔkum ɓeen̰ ki ɔɔ jee egliz ki kic ɓo lee tus gɔtin̰ ki kici. Ɛrastn kɛn debm bɔɔb gursn gɛn gɛgɛr se kic, tɛɗsen tɔɔsɛ ɔɔ Kartus gɛnaaje kic ɓo, tɛɗsen tɔɔsɛ.
45016024	[Naase paacki se, ɔn̰ Mɛljege Isa al‑Masi asen tɛɗn bɛɛn̰a. Amin.]
45016025	K'tɔɔmki Raa! Taa Raa se naan̰ ɔk tɔɔgɔ ɔɔ ute Labar Jigan gɛn Isa al‑Masi kɛn maam m'lee taaɗ jeege tu se, asen tɛɗn naase aki kɔkŋ ɗoobm al‑Masi se tɔɔgɔ. Taa do dɔkin̰ se mɛtn taar se, Raa taaɗ te mɛtin̰ jeege tu eyo,
45016026	num ɓɔrse ute taargen kɛn jee taaɗ taar teeco taar Raa ki raaŋo do dɔkin̰ se, naan̰ taaɗga mɛtn taar se tooɗga tal. Bin ɓo Raa kɛn Daayum se ɔl k'taaɗga mɛtin̰ jeege tun ɓaa se paac taa naaɗe kic paac kɔŋ ɗoobm gɛn tookŋ kaal maakɗe don̰ ki ɔɔ tookŋ taarin̰a.
45016027	'Tɔɔmki Raa kɛn kalin̰ ki sum ɓo debm jeel‑taara se, ɔɔ daayum daayum k'nookin̰ki ute ro Isa al‑Masi! Amin.
46001001	Kɛn ara maam Pɔl ɓo m'raaŋsen maktubm se ute gɛnaajege Sostɛn. Maam se Raa ɓo daŋumo gɛn tɛɗn debm kaan̰ naabm Isa al‑Masi aan gɔɔ kɛn naan̰ maakin̰ jen ro ki.
46001002	Maktubm se, maam m'raaŋsesin̰ naase jee egliz kɛn gɛn Raa kɛn maakŋ gɛgɛr kɛn Kɔrint ki. Ute ɗoobm Isa al‑Masi se, Raa tɛɗsenga tɛɗkiga jee salal. Ɔɔ Raa daŋseno se, taa aki tɛɗn jee naan̰ge ute jee gɔtn ɓaa se paacn̰ kɛn lee eem ro Mɛljege Isa al‑Masi. Isa se naan̰ ɓo Mɛlɗe ɔɔ Mɛl naajege kici.
46001003	Ɔn̰ Bubjege Raa ute Mɛljege Isa al‑Masi asen tɛɗn bɛɛɗe ɔɔ asen kɛɗn lapia.
46001004	Daayum maam m'tɔɔm Raa taa naase, taa bɛɛ kɛn naan̰ tɛɗseni ute ɗoobm Isa al‑Masi se.
46001005	Ɗeere, dɔɔkŋ kɛn naase 'dɔɔkkiga tɛɗkiga kalaŋ ute al‑Masi se, Raa ɛɗsenga nakgen bɛɛ dɛn aak eyo, kɛn tap ki se tɛɗsenga 'jeelkiga taaɗn Taar Raa ɔɔ ɛɗsenga jeel nakge paac.
46001006	Taar kɛn naaje k'taaɗsen gɛn al‑Masi jaay naase 'booyki sum se, naase ɔkin̰kiga maakse ki tɔɔgɔ.
46001007	Bin ɓo, nakgen paacn̰ kɛn Raa ɛɗ jeen̰ge tu se, naase kic ɔŋkiga naasen kɛn iŋg aakki kaak kaam Mɛljege Isa al‑Masi kɛn utu aɗe teecn̰ naanse ki pirsil se.
46001008	Raa se naan̰ ɓo debm kɛn asen kɛɗn tɔɔgɔ bini aki kaan do taar tɔɔlin̰ ki. Bin ɓo ɓii kɛn Mɛljege Isa al‑Masi aɗe ɓaa se, j'kɔŋ ne ɗim aak kus rose ki eyo.
46001009	Ɗeere, Raa se naan̰ tuj ɔrmin̰ eyo, naan̰ ɓo debm kɛn daŋseno, taa aki tum tɛɗn kalaŋ ute Goonin̰ Isa al‑Masi kɛn Mɛljege se.
46001010	Ɓɔrse gɛnaamge, ute ro Mɛljege Isa al‑Masi se, m'eemsen nɔɔ mɛtse ki m'ɔɔ: ɔn̰te 'tɔpki naapa, naɓo naase 'paacki ɔkki taarse kalaŋ. 'Tumki ute naapa, ɔn̰ki maakse 'tɛɗn kalaŋ ɔɔ saapse kic ɓo ɔn̰in̰ki 'tɛɗn kalaŋ.
46001011	Ɗeere gɛnaamgen ɗoobm al‑Masi ki, jee maakŋ ɓee Klɔɛ ki ɓaaɗo taaɗum ɔɔ maakŋ kiŋgse ki se, naase se taarse ɔk mɛtn naap eyo.
46001012	Num do taar kɛn se ɓo, maam m'je m'asen taaɗn mɛtin̰a: maakse ki se, deb kalaŋ taaɗ ɔɔ: maam se m'debm Pɔl, debm kuuy ɗeek ɔɔ: maam se m'debm Apɔlɔs, ɔɔ debm kuuy taaɗ ɔɔ: maam se m'debm Piɛr, ɔɔ debm kuuy kic ɗeek ɔɔ: maam se lɛ m'debm al‑Masi.
46001013	'Saapki tu al‑Masi se, j'an̰ kɔŋ nigŋ ne? Maam Pɔl ɓo kɛn k'tup k'tɔɔlum ro kaag ki taa naase se la? Lɔ k'batizseno se ute ro maam m'Pɔl la?
46001014	Maam m'tɔɔm Raa, taa maakse ki se, jeegen maam m'batizɗeno se, Krispus ute Gayus sum.
46001015	Taa naan̰ se ɓo, nam maakse ki se 'kɔŋ ɗeekŋ ɔɔ naase se k'batizseno ute ro maam Pɔl.
46001016	Waay, tɛɗumga dirigi. Ɗeere, maam m'batizoga jee maakŋ ɓee Stepanas ki kici. M'jeel ey jaay ey num m'batizo te nam kuuy ey sum.
46001017	Taa al‑Masi se, ɔlumo gɛn batizn jeege eyo, num gɛn taaɗn Labarin̰ Jiga se ɓo jeege tu. Ɔɔ taarin̰ se, maam m'an̰ taaɗn ute taar nijim kɛn jeege booyin̰ aan gɔɔ gɛn debm jeel‑taar lee taaɗ se eyo, taa kɛn maam jaay taaɗ ute jeel‑taar gɛn jikilimge sum num kooy al‑Masi ro kaag ki se, 'tɛɗn nakŋ cɛrɛ.
46001018	Ɗeere, jee iig kiig se, taar kɛn k'taaɗn gɛn Isan ooy do kaag ki se, kɛse naaɗe aakin̰ aan gɔɔ taar jee dɛrlge. Num gaŋ naajegen j'aajki kaaj se lɛ, taar se ɓo kɛn taaɗjeki tɔɔgŋ Raa.
46001019	Taa maakŋ Kitap ki se Raa taaɗ ɔɔ: Jee jeel‑taarge se, jeel‑taarɗe se maam m'utu m'an̰ ɗaara; ɔɔ mɛtɛkɗege se lɛ, maam m'utu m'an̰ tɛɗin̰ 'tɛɗn gɔtɔ.
46001020	Bin num gɔtn se jee jeel‑taarge se, tap ɓo taaɗn ɔɔ ɗi? Ɔɔ jee jeel taaɗ tɔɔkŋ mɛtn Ko Taar Raage se kic ɓo taaɗn ɔɔ ɗi? Ɔɔ jee jeel ɗoobm taaɗn taargen maakŋ duni kɛn ɓɔrse se taaɗn ɔɔ ɗi daala? Taa Raa se, jeel‑taar gɛn jikilimgen ɔk se, naan̰ tɛɗin̰ tɛɗga nakŋ jee dɛrlge.
46001021	Ɗeere, jikilimge, ute jeel‑taar kɛn naaɗe ɔk paac se kic ɓo, jeel‑taar Raa se naaɗe ɔŋ jeel ɔk te mɛtin̰ eyo. Taa naan̰ se ɓo, Raa uunoga doa gɛn kaajn̰ jee kɛn aal maakɗe do Labar Jigan kɛn k'lee k'taaɗɗen se ɔɔ taar se jee kuuy aakin̰ aan gɔɔ taar jee dɛrlge.
46001022	Jeegen Yaudge se je kaakŋ nakŋ‑kɔɔɓgen iin̰o gɔtn Raa ki ɔɔ jee Grɛkge se lɛ, naaɗe je ɗoobm kɛn an jeel‑taara.
46001023	Gaŋ naaje se, k'taaɗ jeege tu j'ɔɔ al‑Masi kɛn Raa taaɗn se ɓo k'tup k'tɔɔlin̰ ro kaag ki: kɛse ɓo taar kɛn tuj maakŋ Yaudge ɔɔ jeegen Yaudge ey se lɛ aakin̰ taar ese se, taar jee dɛrlge.
46001024	Num gaŋ jee kɛn Raa daŋɗeno maakŋ Yaudge tu ey lɛ maakŋ Grɛkge tu se, gɛn naaɗe ki se, al‑Masi se naan̰ ɓo tɔɔgŋ Raa ɔɔ jeel‑taar gɛn Raa ki kici.
46001025	Taa nakŋ kɛn Raa tɛɗ jaay jeege aakin̰ aan gɔɔ nakŋ jee dɛrlge se, ute naan̰ se kic ɓo, naan̰ jeel‑taara cir jeel‑taar jikilimge ɔɔ nakŋ Raa tɛɗ jaay jeege aakin̰ aan gɔɔ naan̰ ɔk tɔɔg ey se lɛ, naan̰ tɔɔg cir tɔɔgŋ jikilimge.
46001026	Gɛnaamgen ɗoobm al‑Masi ki, 'saapki tu kaaɗ kɛn Raa daŋseno se kɛn gɛn jikilimge tu sum num, maakse ki se naase ɔkki jee jeel‑taarge se, dɛn eyo. Ɔɔ jee tɔɔg kic ɓo, naase ɔkki dɛn eyo. Ɔɔ jeegen k'jeel jeel gɔtɗe maakŋ ɓeeɗege tu kic ɓo naase ɔkki dɛn eyo.
46001027	Anum Raa se bɛɛr tɔɔɗo jeegen kɛn jikilimge aakɗen aan gɔɔ jee dɛrlge se ɓo taa 'kɔl jee jeel‑taarge se, sɔkɔn̰ɔ aɗen tɔɔlɔ; ɔɔ jeegen kɛn jikilimge aakɗen aan gɔɔ jeegen ɔk tɔɔg ey se, Raa bɛɛr tɔɔɗɗeno se taa 'kɔl jeegen ɔk tɔɔgɔ se, sɔkɔn̰ɔ aɗen tɔɔlɔ.
46001028	Raa bɛɛr tɔɔɗo jeegen kɛn jikilimge aakɗen jeegen tɔɔl sɛr eyo, j'aalɗen maak ki eyo ɔɔ j'aakɗen aan gɔɔ nakŋ gɔtɔ se, bin ɓo ute ɗoobm naaɗe se, jee kɛn tɛɗ roɗe magal magal se, Raa aɗen tɛɗn naaɗe se 'tɛɗn jee rɛn̰ rɛn̰.
46001029	Raa tɛɗn naan̰ se taa nam nam 'kɔŋ tɔɔm ron̰ naanin̰ ki eyo.
46001030	Ɗeere, naase se Raa dɔɔksenga ute Isa al‑Masi ɔɔ jeel‑taar naajegen kɛn iin̰o gɔtn Raa ki se, naan̰ ɓo al‑Masi se. Ɔɔ al‑Masi se naan̰ ɓo tɛɗjekiga k'tɛɗkiga jeegen aak bɛɛ naan Raa ki ɔɔ bɛɛr tɔɔɗjekiga k'tɛɗkiga jee naan̰ge ɔɔ naan̰ ɔɔɗjekiga dojege maakŋ kusin̰ ki.
46001031	Taa naan̰ se ɓo Kitap taaɗ ɔɔ: Debm jaay je tɔɔm ron̰ num, n̰'tɔɔm ron̰ do nakge tun Mɛljege tɛɗa.
46002001	Gɛnaamge, kɛn maam jaay m'iŋgo gɔtse ki taa m'asen taaɗn nakŋ kɛn Raa ɔyin̰ga kɔy taaɗ te mɛtin̰ jeege tu ey se, maakŋ taarumge tu se, maam m'taaɗsen te taargen ɔɔn̰ɔ ɔɔn̰ eyo ɔɔ ute jeel taargen deel do eyo.
46002002	Num maakse ki se, maam m'uunoga doa m'je jeel ɗim kuuy eyo, nakŋ kɛn maam m'je jeel se, Isa al‑Masi ɔɔ Isa al‑Masi se ɓo k'tup k'tɔɔlin̰ ro kaag ki se.
46002003	Kɛn maam m'iŋgo gɔtse ki se, maam m'naam m'ɔk rom se tɔɔgum baata, maam m'ɓeere ɔkuma ɔɔ rom ook marga jɛg jɛg.
46002004	Taar kɛn maam m'taaɗseni ute dooy kɛn maam m'dooyseno se, m'taaɗsesin̰o se ute jeel‑taara kɛn jikilimge lee taaɗin̰ nijim se eyo, num gaŋ maakŋ taar kɛn maam m'taaɗsen se, kɛse Nirl Raa ɓo taaɗ tɔɔgin̰a.
46002005	Bin ɓo, kaal maakŋ naase aalki se, 'tɛɗn do jeel‑taar jikilimge tu eyo, num do tɔɔgŋ Raa ki.
46002006	Anum kɛse ɓo jeel‑taar kɛn naaje k'dooy jee al‑Masigen kɛn jeel ɔkga kɔk ɗoobm Mɛljege. Jeel‑taar ese se gɛn do duni ara ute jeegen ɔk tɔɔgŋ iŋg do jeege tun do duni ki ara ki eyo, naaɗe se ɓo kɛn utu 'kut se.
46002007	Naaje k'dooy jeege ute jeel‑taar Raa ese se kɛn jikilimge jeel mɛtin̰ eyo taa taar se Raa ɔyɗesin̰oga kɔyo. Ey num Raa se kaaɗ kɛn naan̰ aalo te do naaŋ ey ɓɔrt se ɓo, naan̰ uunoga kuun doa taa ajeki kɛɗn jeel‑taarin̰a gɛn kɛnd maakŋ nookin̰ ki.
46002008	Ɔɔ jeel‑taar se maakŋ magalge tun iŋg do jeege tu se nam kalaŋ tap ɓo booy ɔk te mɛtin̰ eyo. Ey num kɛn naaɗe jaay booy ɔkoga kɔk mɛtin̰ num, Mɛljegen k'nookin̰ se, naaɗe an̰ kɔŋ tupm tɔɔl ro kaag ki eyo.
46002009	Num gaŋ aan gɔɔ kɛn Kitap taaɗa: Nakŋ se nam ɓii kalaŋ aakin̰ te ute kaamin̰ eyo ɔɔ booyin̰ te ute bin̰ eyo ɔɔ nam saap aan te do ki ey kici, nakgen se Raa tɔnd ɗaapin̰oga ɗaap jeege tun jen̰a.
46002010	Ɗeere, nakgen se te ɗoobm Nirl Raa se, Raa taaɗjekiga mɛtin̰ tooɗga tal. Taa Nirl Salal se jeel naŋ nakge paac bini nakŋ maakŋ maak‑saap Raa ki kici.
46002011	Saapm debkilimi se tap ɓo, naŋa jeele? Gɔtɔ! Kɛn jeel saapm debkilimi se, naan̰ malin̰ sum. Ɔɔ Raa kic ɓo nam jeel saapin̰ eyo; kɛn jeel saapin̰ se, Nirl naan̰ malin̰ sum.
46002012	Anum Nirl naajege k'j'ɔkki se gɛn do duni ara ki eyo, num Nirl kɛn naajege k'j'ɔkki se iin̰o gɔtn Raa ki. Ute naan̰ se ɓo naajege k'jeelki bɛɛ kɛn Raa tɛɗjeki ute maraadin̰ se.
46002013	Taargen naaje k'taaɗ jeege tu se, ute jeel‑taar kɛn jikilimge lee dooy jeege se eyo, naɓo naaje se k'dooy jeege ute jeel‑taar kɛn Nirl Raa ɛɗjeni. Naaje k'taaɗ mɛtn nakgen iin̰o gɔtn Nirl Raa ki jeege tun kɛn ɔk Nirl ese se.
46002014	Goon debkilim ɔnd don̰ do saapm naan̰ malin̰ ki sum se, 'kɔŋ tookŋ do nak kɛn iin̰o gɔtn Nirl Raa ki eyo. Naan̰ aakin̰ aan gɔɔ nakŋ jee dɛrlge ɔɔ naan̰ lɛ, ɔŋ aasin̰ gɛn booy kɔkŋ mɛtin̰ eyo, taa nakgen bin se, Nirl Raa kalin̰ ki sum ɓo 'taaɗn tɔɔkŋ mɛtin̰ jeege tu.
46002015	Num gaŋ debm ɔk Nirl Raa se, naan̰ aak ɔk mɛtn nakge paac. Ɔɔ naan̰ malin̰ lɛ, nam kuuy an̰ kɔŋ kɔjn̰ bɔɔrɔ don̰ ki eyo.
46002016	Aan gɔɔ Kitap taaɗ ɔɔ: Saapm Mɛljege se tap ɓo naŋa jeele ɔɔ naŋa tap ɓo dɛjin̰oga? Anum naajege se j'ɔkki saapm gɛn al‑Masi se maakjege tu.
46003001	Ɗeere gɛnaamge, maam m'ɔŋ m'aasin̰ te eyo kɛn m'taaɗsen taaɗn naase ki aan gɔɔ jee kɛn ɔk Nirl Raa. Naase se iŋgki aan gɔɔ jee do duni ki ɔɔ aan gɔɔ gaangen sɛɛmɛ kɛn ɗoobm al‑Masi ki, taa naan̰ se ɓo maam m'taaɗseni.
46003002	Maam se m'ɛɗseno kɔsn deer eyo, naɓo m'ɛɗseno si sum. Taa kɔsn deer se, naase an̰ki kɔŋ kaas eyo. Ɔɔ ɓɔrse kic ɓo m'jeele, naase an̰ki kɔŋ kaasn gɛn kɔsn kɔsn kɛn deer se eyo,
46003003	taa naase se iŋgki aan gɔɔ jee do duni ki. Taa naase ɔkki maak‑kilimi do naapge tu ɔɔ 'tɛɗki dɛkɛn̰ɛ ute naapa kɛse je taaɗn ɔɔ naase se iŋgki aan gɔɔ gɛn jee do duni ki, ɔɔ kiŋgse se tec aan gɔɔ gɛn jikilimgen ɓaa se paac ey ne?
46003004	Kɛn naase jaay deb kalaŋ taaɗ ɔɔ: maam ara m'debm Pɔl ɔɔ deb kuuy taaɗ ɔɔ: maam ara lɛ m'debm Apɔlɔs, nakŋ naase iŋg 'tɛɗki se, kɛse tec gɛn jikilimgen ɓaa se paac ey ne?
46003005	Apɔlɔs tap ɓo naŋa ɔɔ maam Pɔl ɓo naŋa? Naaje se k'jee tɛɗn naabm Raage sum ɔɔ ute ɗoobm naaje se ɓo, naase 'took aalkiga maakse do al‑Masi ki. Ɔɔ naaje se, naŋa naŋa kic ɓo tɛɗn naabm kɛn Mɛljege ɛɗin̰o kaam jin̰a.
46003006	Anum maam se m'ɔɔco, Apɔlɔs debm ɔɔyin̰o maane, num gaŋ debm tɛɗin̰ teep se, naan̰ Raa.
46003007	Bin ɓo debm ɔɔco ute debm kɔɔy maane se, naaɗe se paac ɔk nook eyo. Naɓo kɛn ɔk nooko cir paac se, Raa kɛn tɛɗin̰ teep se.
46003008	Debm kɔɔcɔ ute debm kɔɔy maane se, naaɗe aas kaasa ɔɔ naŋa naŋa kic ɓo Raa utu an̰ kɔgŋ dal dubar naabin̰ kɛn naan̰ tɛɗa.
46003009	Taa naaje se k'tɛɗn naaba tɛlɛ ute Raa ɔɔ naase ɓo 'tɛɗkiga aan gɔɔ maakŋ‑gɔtn gɛn Raa ɔɔ aan gɔɔ ɓee kɛn Raa utu iin̰in̰ kiin̰i.
46003010	Ute bɛɛ kɛn Raa tɛɗum se, maam m'ɔndga mɛtn ɓea aan gɔɔ debm tirɗi. Ɔɔ debm kuuy se iin̰ do ki. Naɓo naŋa naŋa kic ɓo, ɔnd kɔndɔ ute raay kɛn naan̰ 'kiin̰ do ki se.
46003011	Ɓɛrɛ, mɛtn ɓee se, j'uunga kuun mɛtin̰a. Ɔɔ nam ɔn̰te kuun mɛtn ɓee kuuy. Mɛtn ɓee kɛn maam m'taaɗsen se lɛ, Raa ɓo uuno mɛtin̰a ɔɔ mɛtn ɓee se, naan̰ ɓo Isa al‑Masi.
46003012	Do ɓee kɛn j'uun mɛtin̰ se, jee mɛtin̰ge 'kiin̰ do ki ute daab, ute pudda ɔɔ ute kogen jiga jiga ɔɔ jeegen kuuy 'kiin̰ do ki ute kaagge, ute mumburu ɔɔ ute tɔɔyɔ.
46003013	Num gaŋ ɓii kɛn Raa 'kɔjn̰ bɔɔrɔ do jeege tu se, naŋa naŋa kic ɓo naabin̰ kɛn naan̰ tɛɗ se utu 'tooɗn tal. Taa ɓii se 'tɛɗn aan gɔɔ pooɗn kɛn ɔɔy daab nakge se ɔɔ ɓii kɛn se ɓo naŋa naŋa kic ɓo 'kaakŋ jeel naabin̰ kɛn naan̰ tɛɗo.
46003014	Debm jaay naabin̰ naan̰ tɛɗ se ɔŋ ɔs te pooɗ ey num, naan̰ se Raa an̰ kɔgŋ bɛɗin̰a.
46003015	Num debm jaay naabin̰ naan̰ tɛɗ se ɔsga pooɗo num, naan̰ se 'kiin̰ ute jin̰a. Naan̰ malin̰ se 'kɔŋ kaaja naɓo aan gɔɔ debm kɛn k'naak k'j'ɔɔɗin̰ don̰ maakŋ pooɗ ki.
46003016	'Jeelki, naase se ɓo 'ɓee gɛn Raa. Ɔɔ Nirl Raa se utu iŋg maakse ki.
46003017	Ɓee Raa ese se jaay debm tɔɔkin̰ga num, naan̰ kic Raa an̰ kutu. Taa ɓee Raa se naan̰ salal ɔɔ ɓee Raa ese se, taaɗ ute naase.
46003018	Bin se, nam ɔn̰te kaan̰ ron̰ dala. Maakse ki se jaay debm saap ɔɔ naan̰ debm jeel‑taara aan gɔɔ jee jeel‑taargen do duni ki ara num, bɛɛki se, n̰'tɛɗ ron̰ debm dɛrlɛ naan jeege tu ɔɔ bin jaay n̰'tɛɗn debm jeel‑taar mala mala.
46003019	Taa jee jeel‑taargen do duni ki ara se, Raa aakɗen naanin̰ ki se aan gɔɔ jee dɛrlge. Taa naan̰ se ɓo Kitap taaɗ ɔɔ: Jee ɔk jeel‑taar do duni ki sum se, Raa tɔkɗe do mɛtɛkɗe ki.
46003020	Tɛr Kitap taaɗ daala ɔɔ: Jee ɔk jeel‑taar do duni ki sum se, Mɛljege Raa jeel saapɗe ɔɔ saapm naaɗe se, naan̰ jeelin̰ saapm tɔɔl sɛr eyo.
46003021	Bin num nam ɔn̰te tɔɔm ron̰ ute nakŋ kɛn jikilimge lee tɛɗa. Taa nakge paac se 'gɛn naase:
46003022	maam Pɔli, Apɔlɔsi, Piɛri, duni ɓɔrse, nakŋ kɛn utu kaan do kiŋgjege tu ey lɛ do yojege tu ɔɔ nakgen 'kaan maakŋ kiŋgjege tun ɓɔrse ey lɛ kɛn 'tɛɗn naan ki se, nakgen se paac se 'gɛn naase.
46003023	Taa naase se 'tɛɗkiga gɛn al‑Masi ɔɔ al‑Masi se lɛ naan̰ gɛn Raa.
46004001	Tap ki num, aakjeki, naaje se lɛ, k'jee tɛɗn naabm al‑Masige ɔɔ nakŋ Raa kɛn ɔyin̰ga kɔyɔ kɛn jeege jeel mɛtin̰ ey se, Raa ɛɗjesin̰ga kaam jije taa j'an̰ taaɗin̰ jeege tu.
46004002	Anum debm j'ɛɗin̰ga naka kaam jin̰ se, n̰'ɔn̰te tujn̰ ɔrmin̰ do ki.
46004003	Maam se ɔlum eyo kɛn naase ɓo amki kɔjn̰ bɔɔrɔ dom ki, ey lɛ kɛn jee kɔjn̰ bɔɔrge ɓo am kɔjn̰ bɔɔrɔ dom ki. Ɔɔ maam mala kic ɓo, m'kɔjn̰ bɔɔrɔ dom ki eyo.
46004004	Ɗeere, maakum ki se, m'jeele maam se m'tuj te ɗim eyo. Naɓo kɛse am kɔŋ ɗaapm taarum eyo. Anum debm kɛn am kɔjn̰ bɔɔrɔ dom ki se, Mɛljege.
46004005	Taa naan̰ se ɓo kɛn kaaɗin̰ j'ɔndin̰ jaay aan te ey se, ɔn̰te 'kɔjki bɔɔrɔ do nam ki, anum 'booyki Mɛljege aɗe ɓaa jaayo. Naan̰ ɓo nakŋ kɛn j'ɔyin̰ga kɔy maakŋ gɔt kɛn ɔɔɗ se, naan̰ utu an̰ kɔɔɗn 'tooɗn tal. Ɔɔ taar kɛn maakŋ jikilimge tu se, naan̰ utu an̰ kɔɔɗn 'tooɗn tal kici. Jaay ɓo, naŋa naŋa kic j'an̰ tɔɔmin̰ do naabin̰ kɛn naan̰ tɛɗa.
46004006	Taa naan̰ se ɓo gɛnaamge, kɛn ɔlum jaay m'taaɗ taa Apɔlɔs ute maam mala se, taa ute nakgen naaje k'tɛɗ se ɓo asen dooyo ɔɔ bin se naase aki kɔŋ deel do taar kɛn Kitap taaɗ se eyo. Bin se naŋa naŋa kic ɓo ɔn̰te magal ron̰ gɛn bɛɛr kuun deb kalaŋ ɔɔ deb kuuy se naan̰ an̰ kɔɔɗn kundu.
46004007	Anum naai tap ɓo 'tɛɗ roi jukuɗum se gɛn ɗi? Nakŋ naai ɔk se lɛ, Raa ɓo ɛɗi. Ɔɔ nakŋ kɛn jaay j'ɛɗisin̰ kɛɗ sum se, gɛn ɗi jaay naai 'magal roi aan gɔɔ Raa ɓo ɛɗisin̰ ey se?
46004008	Naase 'saapki ɔɔki nakŋ maakse je paac ɓo, ɔŋin̰kiga ɔɔ naase ɓo 'tɛɗkiga jee nak dɛnge ɔɔ naase ɓo 'tɛɗkiga gaarin̰ge ɔɔ naaje lɛ, k'gaarin̰ge eyo! Maam m'je se kɛn naase ɓo gaarin̰ge ɗeer num, ɔɔ ute naan̰ se naaje kic j'kɔsn gaara ɓɔrse ute naase.
46004009	Maam m'saapm m'ɔɔ naajen jee kaan̰ naabm Isage se, Raa tɛɗjen k'tɛɗga mɛtn jeege tu aan gɔɔ jee kɛn k'tɔkɗe gɛn ɓaa tɔɔlɔ. Aan gɔɔ naaɗe se Raa ɔn̰je naaje kic do duni ki se j'aakjen mɛtje naan kɔɗn Raage tu ɔɔ naan jikilimge tu.
46004010	Taa al‑Masi se, naaje j'aakje aan gɔɔ jee dɛrlge, num gaŋ naasen kɛn 'dɔɔkkiga ute al‑Masi se lɛ, jeege aaksen naase se 'tɛɗkiga jee jeel‑taarge! Naaje se j'aakjen aan gɔɔ jee ɔk tɔɔg eyo ɔɔ naase lɛ, jeege aakse naase se jee ɔk tɔɔgɔ! Naase se jeege aalsen maak ki, naɓo naaje se lɛ, nam tap ɓo aaljen maak ki eyo!
46004011	Bini ɓɔrse kic ɓoa ute maane utu tɔɔljen tɔɔl rɔk. Kal tuusje kic ɓo utu daayjen daaye ɔɔ jeege utu 'lee dabarjen dabara ɔɔ naaje j'utu k'lee lee wari rɔk.
46004012	Naaje k'dabar k'tɛɗn naaba ute jije jaay ɓo k'j'ɔsɔ. Jeege naajje ɔɔ naaje k'j'ɔɔɗɗen ɓooro. K'dabarje kic ɓo naaje k'j'aay kaamje k'j'aasin̰a.
46004013	Naaje se, jeege lee taaɗjen taar iŋg kus roje ki ɔɔ naaje k'taaɗ jeege tun se ute taar nijim kɛn ɛɗɗen kaay kaama. Bini ɓɔrse kic ɓo jikilimgen duni ki se, aakjen naaje se aan gɔɔ iɗikŋ roa ɔɔ aan gɔɔ nakŋ do danos ki.
46004014	Kɛn ɔlum jaay maam m'raaŋsen taargen se, taa m'asen kɔl maakŋ sɔkɔn̰ ki eyo, num aan gɔɔ naase gaan maakjemge se, m'je ɓo m'asen kaal bisi ki.
46004015	Anum kɛn ɗoobm al‑Masi ki jaay ɔkki jee dooyge dupu‑sik kic num, bubse se kalaŋ sum. Ɔɔ maam kɛn m'taaɗsen Labar Jigan gɛn al‑Masi se, ɗoobm Isa al‑Masi ki se, maam sum ɓo m'tɛɗga bubse.
46004016	Bin ɓo maam m'dɛjsen m'ɔɔ: uunki bɔlɔtn maama.
46004017	Taa naan̰ se ɓo, maam m'ɔlsen Timote kɛn goon kɔɔn̰ maakuma ɔɔ debm tuj ɔrmin̰ eyo ɗoobm Mɛljege tu. Kɛn naan̰ jaay ɓaa ɔŋsega se, naan̰ asen taaɗn ɗoobm kɛn maam m'leen ɗoobm Isa al‑Masi ki se. Ɔɔ gɔtɔ ɓaa se paac, maam m'dooy jeegen eglizge tu paac ute ɗoobm se.
46004018	Jee mɛtin̰ge maakse ki se, magal roɗe. Naaɗe saap ɔɔ maam m'kɔŋ tɛrl ɓaa gɔtse ki eyo.
46004019	Kɛn Mɛljege je num, sɔm m'utu m'ɓaa gɔtse ki, ɔɔ kɛn maam m'aanga num, m'ɓaa booy mɛtn taar jee kɛn magal roɗe se sum eyo, num m'kaakŋ nakŋ kɛn naaɗe lee tɛɗa.
46004020	Kɛn jeegen jaay Raa ɔs gaar doɗe ki se, naaɗe taaɗin̰ ute taarɗe sum eyo, num maakŋ kiŋgɗe ki se, naaɗe taaɗ tɔɔgŋ Raa.
46004021	Naase tap ɓo 'jeki ɗi? M'asen ɓaa kɔŋ ute taar urlu ɔɔ ute maak‑je lɔɓu 'jeki m'asen ɓaa kɔŋ ute sirɗi lɛ?
46005001	Gɔtɔ ɓaa se paac, jeege taaɗ ɔɔ naase se, 'lee ɛɛski naapge rɛn̰ rɛn̰. Nakŋ kɛn debse tɛɗin̰ se, jee jeel Raa mal ey kic ɓo ɔŋ tɛɗ naan̰ se eyo: naan̰ se tooɗ te mɛnd bubin̰a.
46005002	Ute naan̰ se kic ɓo naase 'tɔɔmki tɔɔm rose. Ey num naase se, maakse 'tuju ɔɔ debm jaay tɛɗ nakŋ bin se, bɛɛki num, 'tuurin̰ki naatn maakse ki.
46005003	Ɗeere, maam se m'dɔkɔ naɓo saapum se te naase. Anum debm tɛɗ nakŋ bin se, maam m'ɔjin̰ga bɔɔrɔ don̰ ki aan gɔɔ maam m'utu maakse ki.
46005004	Kɛn naase 'tuskiga ute ro Mɛljege Isa se, saapum se ute te naase ɔɔ gɔtn se Mɛljege Isa taaɗn tɔɔgin̰a.
46005005	Naase se, debm tɛɗ nakŋ bin se, j'ɔn̰in̰ kaam ji Ɓubm sitange an̰ dabara taa maakje daa ro kɛn naan̰ ɔk se 'tɛɗn gɔtɔ ɔɔ bin ɓo ɓii kɛn Mɛljege aɗe ɓaa se, kon̰ se 'kɔŋ kaaja.
46005006	Nakŋ naase 'tɛɗki jaay 'tɔɔmki rose ro ki se, ɗoobin̰ eyo. Naase 'jeelki ey la, ɔrɔmɔ cɔkɔ jaay j'ɔmbin̰ga do rujn̰ gɛm kɛn j'ɛcin̰ga kɛc se, iin̰in̰ paac.
46005007	Ɔrɔm kɛn do dɔkin̰ kɛn taaɗ te kusin̰ se, ɔɔɗki dose ro ki. Bin ɓo aki tɛɗn aan gɔɔ rujn̰ gɛm kɛn j'utu j'ɛcin̰ kɛc jaay j'ɔmbin̰ te ɔrɔm ey se. Taa al‑Masi se, naan̰ ɓo ɛɗ ron̰ sɛrkɛ taa naajege aan gɔɔ goon baatn kɛn Yaudge lee tɔɔl ɓii laa Paakɗe ki se.
46005008	J'ɔn̰te 'tɛɗki laajege ute mappan kɛn ɔk ɔrɔm do dɔkin̰ se. Ɔrɔm ese se, je taaɗ ute nakgen jig eyo ɔɔ ute nakgen kusin̰a. Anum k'tɛɗki laajege se ute mappan kɛn ɔk ɔrɔm eyo, kɛse je ɗeekŋ ɔɔ ute maakŋ kalaŋ ɔɔ ute kɛn mɛt ki.
46005009	Maakŋ maktub kɛn maam m'raaŋsen kaam mɔɔtn se, maam m'ɗeeksenga m'ɔɔ: jee kɛn lee ɛɛs naapa rɛn̰ rɛn̰ se, ɔn̰te tɔkɗeki mɛɗɛ.
46005010	Kɛse maam m'je taaɗ ute jee do duni kɛn lee ɛɛs naapge rɛn̰ rɛn̰, ey lɛ jee lee dɔŋ nakŋ jeege, ey lɛ jee boogge, ey lɛ jee maragge paac se eyo. Kɛn bin num, jee do duni ki se, naase aɗeki teecn̰ kɔn̰ɔ.
46005011	Gɔtɔ, bin eyo! Maam m'raaŋsen se taa debm taaɗ ɔɔ naan̰ gɛnaa ɗoobm Isa ki, jaay ɓo ɛɛsn mɛndge rɛn̰ rɛn̰i, ɓoogo, tɛɗ maraga, ɔɔɗ jeege, aay tɔtɔ deel te gɔtin̰a, ɔɔ kucun jeege se. Debm bin se, ɔn̰te 'kɔkin̰ki mɛɗɛ ɔɔ kɔsɔ kic ɓo, ɔn̰te 'kɔski ute naan̰a.
46005012	Anum jee kɛn ɗoobm al‑Masi ki ey se, maam ɓo m'aɗe kɔjn̰ bɔɔrɔ doɗe ki eyo, num naaɗe se Raa ɓo kɛn utu aɗen kɔjn̰ bɔɔrɔ doɗe ki. Num naase se, ɔjki bɔɔrɔ do gɛnaasege tun ɗoobm Isa al‑Masi ki, taa Kitap taaɗga taaɗ ɔɔ: Debm kusin̰ se, 'tuurin̰ki naatn maakse ki.
46006001	Kɛn maakse ki jaay deb kalaŋ ɔk taara ute gɛnaan̰ num, naase, ɔn̰ki jee Raage ɔɔ 'sakakin̰ki gɔtn jeege tun jeel Raa mal ey se gɛn ɗi?
46006002	'Jeelki jee Raage ɓo utu kɔjn̰ bɔɔrɔ do jeege tun do duni ki se. Num kɛn jee duni ki jaay naase ɓo utu aɗeki kɔjn̰ bɔɔrɔ num, taargen sɛɛm sɛɛm daanse ki se, naase ɔŋ aaski gɛn tɔɔlin̰ ey ne?
46006003	Naajege ɓo j'utu j'aki kɔjn̰ bɔɔrɔ do kɔɗn Raage tu se, naase tap ɓo 'jeelki ey la? Kɛn bin num, mɛt kando naajege j'an̰ki kaasn gɛn taaɗn tɔɔl taargen do duni ki se!
46006004	Naɓo kɛn naase jaay ɔkki taara daanse ki se, naase 'ɓaaki gɔtn jee kɔjn̰ bɔɔrge tun egliz aalɗen maak ki eyo.
46006005	Maam m'taaɗsen taa sɔkɔn̰ asen tɔɔlɔ. Maakse ki se, gɛnaa kɛn jeel‑taar kɛn asen kaakŋ mɛtn taarse se tap ɓo, gɔtn ne?
46006006	Num gaŋ j'aak gɛnaa kɛn ɗoobm Isa al‑Masi ki kɛn ɔk taara ute gɛnaan̰ kɛn ɗoobm al‑Masi kic se ɔɔ ɓaa sakakin̰ naan jeege tun ɗoobm al‑Masi ki eyo.
46006007	Anum kɛn ɔkki taara ute naapa jaay 'sakakki naapa se, kɛse naase oockiga ɗoobm Raa ki. Kɛn deba jaay tujsega se naase ɔŋ aasin̰ki ey ne? Kɛn deba jaay 'ɓoogga ne ɗimse se naase ɔŋ aasin̰ki ey ne? Kɛn naase ɔŋ aasin̰kiga se, bɛɛ cir kɛn naase aɗeki ɓaa sakak se.
46006008	Num gaŋ naase ɓo 'lee 'tujki jeege tu ɔɔ 'lee ɓoogki nakŋ jeege. Ɔɔ jee kɛn naase 'lee 'tɛɗɗeki nakŋ se doɗe ki se, naaɗe se ɓo gɛnaasegen ɗoobm Isa al‑Masi ki.
46006009	Naase 'jeelki, jeegen kɛn tɛɗn nakge ute ɗoobin̰ ey se, 'kɔŋ kɛnd maakŋ Gaar Raa ki eyo. Ɔn̰te 'kaan̰ki rose dala: jee lee ɛɛs naapa rɛn̰ rɛn̰, jee maragge, gaabgen lee ɛɛs mɛnd jeege ute mɛndgen lee ɛɛs gaabm jeege, gaabgen paacn̰ kɛn lee ɛɛs naapa,
46006010	jee ɓoogge, jee tamage, jee aay tɔtɔ deel te gɔtin̰a, jee kɔɔɗn jeege, jee tujn̰ nakŋ jeege, naaɗe se paac 'kɔŋ kɛnd maakŋ Gaar Raa ki eyo.
46006011	Bin ɓo do dɔkin̰ maakse ki se, jee mɛtin̰ge tɛɗo nakgen se, num gaŋ ute ro Mɛljege Isa al‑Masi ɔɔ ute Nirlin̰ se, Raa tug ɗaapsega, tɛɗsenga 'tɛɗkiga jee naan̰ge ɔɔ aakkiga bɛɛ naanin̰ ki.
46006012	Nam taaɗ ɔɔ: Maam se, m'ɔk ɗoobo gɛn tɛɗn nakge paac. Ɗeere, maam se m'ɔk ɗoobo gɛn tɛɗn nakge paac naɓo, nakge paac maakin̰ se, ɔŋ tɔɔlum sɛr eyo. Ɗeere, maam se m'ɔk ɗoobo gɛn tɛɗn nakge paac, naɓo maam se m'kɔŋ kɔn̰ rom gɛn tɛɗn ɓul ne ɗim eyo.
46006013	Tɛr nam taaɗ ɔɔ: Nakŋ‑kɔsɔ se, k'tɛɗin̰ taa maaka, ɔɔ maaka se lɛ gɛn nakŋ‑kɔsɔ. Ɗeere, num nakŋ‑kɔsɔ ute maaka se Raa utu aɗen tɛɗn 'tɛɗn gɔtɔ. Num gaŋ ro se, Raa tɛɗin̰ gɛn kɛɛsn naapm rɛn̰ rɛn̰ eyo, taa rojege se naan̰ gɛn Mɛljege, ɔɔ Mɛljege se lɛ naan̰ ɓo Mɛl rojege.
46006014	Ɔɔ Raa kɛn duro Mɛljege daan yoge tu se, ute tɔɔgin̰ se, naan̰ utu ajeki 'dur naajege kici.
46006015	Naase 'jeelki naŋa naŋa kic ɓo maakŋ ro al‑Masi ki se, naan̰ tɛɗga ron̰ kaam kalaŋ. Bin se, maam se m'kɔŋ kuun ro al‑Masi kaam kalaŋ jaay m'an̰ tum ute ro mɛnd kɛɛsn gaaba la? Kɛse gɔtɔ.
46006016	'Jeelki, deba jaay tooɗ ute mɛnd kɛɛsn gaaba se, naaɗe tum tɛɗga ro kalaŋ. Taa Kitap taaɗga taaɗ ɔɔ: Naaɗen di se tum tɛɗ daa ro kalaŋ.
46006017	Num gaŋ debm dɔɔk ute Mɛljege se, naan̰ tum tɛɗga kalaŋ ute naan̰a.
46006018	'Booyki, kɛɛsn naapm rɛn̰ rɛn̰ se, ɔɔɗki dose naatn dɔkɔ ro ki! Kusin̰ paacn̰ kɛn debkilimi lee tɛɗ se, ɔŋ tuj ron̰ aan gɔɔ kɛɛsn mɛndgen rɛn̰ rɛn̰ se eyo, num gaŋ debm jaay ɛɛs mɛndge rɛn̰ rɛn̰ se, naan̰ ɔl ron̰ paac maakŋ kusin̰ ki.
46006019	Naase 'jeelki rosege se tɛɗga ɓee gɛn Nirl Salal kɛn Raa ɛɗsesin̰o ɔɔ ɓɔrse, naan̰ utu maakse ki. Bin num rosege se, tɛɗga gɛn naase 'malin̰ge eyo.
46006020	Taa Raa se, dugsega dose ute zo ɔɔn̰ɔ. Kɛn bin num, ɔn̰ki rose se 'nookŋ Raa.
46007001	Ɓɔrse maam m'je m'asen tɛrlɛ do taar kɛn naase 'raaŋumkiro maakŋ maktubse ki se. Kɛn 'tɛɗn jiga num gaaba ɔn̰te kɔkŋ mɛnda.
46007002	Naɓo, taa aki lee kɛɛsn naapge rɛn̰ rɛn̰ ey se, gaabm gay gay kic ɓo, n̰'ɔk mɛnda ɔɔ mɛnd gay gay kic lɛ n̰'ɔk gaaba.
46007003	Gaaba jaay je mɛndin̰ se, mɛnda ɔn̰te gaasin̰ ron̰a. Ɔɔ kɛn mɛnda ɓo je gaabin̰ kic lɛ, gaabin̰ ɔn̰te gaasin̰ ron̰a.
46007004	Taa gaaba se, ɔk tɔɔgɔ do ron̰ ki eyo, ron̰ se tɛɗga gɛn mɛndin̰a ɔɔ mɛnda kic lɛ, ɔk tɔɔgɔ do ron̰ ki eyo, ron̰ se tɛɗga gɛn gaabin̰a.
46007005	Kɛn naase jaay 'jeki 'gaasn rose taa aki tɔnd mɛtn Raa se, do naan̰ ki se 'taaɗ tɔɔlin̰ki ute naapa; ɔɔ kaaɗ kɛn naase 'gaaski rose naapge tu se, ɔn̰te 'kiŋgki do ki daanin̰ tɛɗn dɔkɔ, num 'tɛrl iŋgki aan gɔɔ kɛn do dɔkin̰ naase 'tiŋgkiro se. Ey num kɛn ɔŋ aasin̰ki te do rose ki ey se, sɔm Ɓubm sitange 'kɔŋ ɗoobo asen naama.
46007006	Kɛn ɔlum jaay m'taaɗ bin se, kɛse maam m'undsen kund ɓo kul eyo, num maam m'taaɗsen taaɗ ɓo ɗoobo sum.
46007007	Maam m'je se, jeege paac 'kiŋg aan gɔɔ maama kɛn m'ɔk te mɛnd ey se. Naɓo naŋa naŋa kic ɓo Raa ɛɗin̰ naabin̰ gɛn don̰ don̰a. Deb kalaŋ Raa ɔɔɗin̰ ɗoobo gɛn kɔkŋ mɛnda ɔɔ deb kuuy se lɛ, Raa tɛɗin̰ gɛn 'tiŋg arbiya.
46007008	Arbige ute mɛnd‑daayge se, m'taaɗɗen m'ɔɔ: kɛn aɗen 'tɛɗn jiga se num k'j'iŋg aan gɔɔ maam kɛn m'ɔk mɛnd ey se.
46007009	Anum kɛn naaɗe jaay an̰ kaasn do roɗege tu ey se, mɛndge lɛ k'tɔkŋ gaabge ɔɔ gaabge kic lɛ k'tɔkŋ mɛndge. Taa debm jaay ɔk kɔk se, bɛɛ cir debm kɛn ɔk te eyo ɔɔ aakga mɛndge num lee dɔŋɗe ute maakin̰ se.
46007010	Ɓɔrse m'je taaɗn ute jeegen tɔkga tɔk naapa ɗoobm al‑Masi ki. Taar se maam ɓo m'taaɗin̰ eyo num Mɛljege ɓo taaɗin̰a: mɛnd jaay ɔkga gaaba se, ɔn̰te rɛsn ute gaabin̰a.
46007011	Kɛn naan̰ rɛsŋga ute gaabin̰ lɛ, n̰'ɔn̰te kɔkŋ gaabm kuuy. Ɔɔ kɛn naan̰ ɓo jega gaaba lɛ, n̰'tɛrlo ro gaabin̰ ki. Anum gaaba kic n̰'ɔn̰te piir ute mɛndin̰a.
46007012	Jeege tun kuuy se, kɛse maam ɓo m'taaɗɗen ey num Mɛljege eyo, m'ɔɔ: gɛnaa ɗoobm al‑Masi ki jaay mɛnd naan̰ iŋg ɓee se jaay aal te maakin̰ do al‑Masi ki ey se, ɔɔ mɛnd se jaay took je kiŋg ute naan̰ num, n̰'ɔn̰te piirin̰a.
46007013	Ɔɔ mɛnd ɗoobm al‑Masi ki jaay, gaabm naan̰ iŋg ɓee ute naan̰ se jaay aal te maakin̰ do al‑Masi ki ey se, kɛn gaabm se jaay took je kiŋg ute naan̰ num, mɛnd se n̰'ɔn̰te 'rɛsin̰a.
46007014	Taa gaabm jaay aal te maakin̰ do Isa ki eyo ɔɔ ɔk mɛnd kɛn aalga kaal maakin̰ do Isa ki se, taa mɛnd naan̰ ɔk se tɛɗin̰ naan̰ tɛɗga gɔɔr ute Raa. Mɛnd kɛn aal te maakin̰ do Isa al‑Masi ki ey jaay, ɔk gaabm kɛn aalga kaal maakin̰ do Isa ki se, taa gaabm naan̰ ɔk se tɛɗin̰ naan̰ tɛɗga gɔɔr ute Raa kici. Kɛn bin ey num, gɛnɗege se 'tɛɗn dɔk te Raa, num gaŋ ɗeer ɗeer, naaɗe se gɔɔr ute Raa.
46007015	Kɛn deba aal te maakin̰ do Isa al‑Masi ki ey jaay je an piir ute mɛndin̰ kɛn aalga kaal maakin̰ do al‑Masi ki se, ɔn̰ɗeki kɛn naaɗe jaay je piiri num, k'piiri. Kɛn 'tɛɗn gaaba ey lɛ mɛnda ɗim jaay aɗen tum ute debm kɛn aal te maakin̰ do Isa ki ey se, gɔtɔ. Taa Raa daŋseno se, taa aki kiŋg ute lapia.
46007016	Anum naai mɛnd ɗoobm Isa al‑Masi ki se, 'jeelin̰ gaabi se an̰ kɔŋ kaasn gɛn tɔɔɗn kɔl gɔtn kaaj ki la? Ɔɔ naai gaabm ɗoobm Isa al‑Masi ki se kic, 'jeelin̰ mɛndi se an̰ kɔŋ kaasn gɛn tɔɔɗn kɔl gɔtn kaaj ki la?
46007017	Taar kɛn kuuy kɛn m'je m'asen taaɗ se, naŋa naŋa kic ɓo, iŋg gɔt kɛn Mɛljege ɔndin̰ ro ki ɔɔ gɔtn kiŋgin̰ kɛn ese ɓo Raa daŋin̰o. Anum taargen se ɓo kɛn maam m'lee m'dooy eglizge paac.
46007018	Kɛn Raa daŋi ɓo naai ɔjga kɔj pɔndɔ lɛ, ɔn̰te kɔyin̰a, num iŋg ute kɔjn̰ pɔndi se. Ɔɔ kɛn Raa daŋi jaay naai utu ɔj te pɔndɔ ey lɛ, ɔn̰te kɔjn̰ pɔndɔ.
46007019	Debm ɔjga pɔndɔ ɔɔ debm kɛn ɔj te eyo, paac ɓo tɛɗ ɗim eyo. Num nakŋ jiga cir paac se, debm tɛɗn nakgen kɛn Raa ɔɔ k'tɛɗin̰ se.
46007020	Anum naŋa naŋa kic ɓo, ɔn̰ 'kiŋg gɔtn kiŋgin̰ kɛn Raa daŋin̰o ro ki se.
46007021	Kɛn Raa daŋio se, naai 'ɓul lɛ? Ɔn̰te kuun nirli, num gaŋ kɛn naai jaay ɔk ɗoobo gɛn kɔɔɗn doi maakŋ ɓul ki se lɛ, kɛse ɓo nakŋ jiga.
46007022	Ɓul jaay Mɛljege Raa daŋin̰oga se, naan̰ ɔŋga don̰ gɔtn Mɛljege tu; bin ɓo debm ɓul ey jaay Mɛljege Raa daŋin̰ga se, naan̰ tɛɗga ɓul gɛn al‑Masi.
46007023	Naase se Raa dugsega dose ute zo ɔɔn̰ɔ; bin num naase se ɔn̰te 'tɛɗki ɓulu gɛn jikilimge.
46007024	Gɛnaamge, naŋa naŋa kic ɓo iŋg gɔtn kiŋgin̰ kɛn do dɔkin̰ gɔtn kɛn Raa daŋin̰o ro ki se.
46007025	Ɓɔrse maam m'je m'asen tɛrlɛ do mɛtn taar jeege tun kɛn tɔk te gaabge ute mɛndge eyo. Ɔɔ taar se Mɛljege ɓo undum te kul eyo, num maam ɓo m'saapa ɔɔ m'je m'asesin̰ taaɗa; ɔɔ naase 'jeelumki maam se Mɛljege tɛɗumga bɛɛ ɔɔ taar kɛn maam m'taaɗ se naase 'tookki do ki taa maam se m'tuj ɔrmum eyo.
46007026	Ute dubar kɛn j'aakin̰ki ɓɔrse se, m'saap m'ɔɔ: kɛn 'tɛɗn jiga se gaaba ey lɛ mɛnda se n̰'kiŋg bini.
46007027	Kɛn ɔk mɛnda lɛ, ɔn̰te piirin̰a. Ɔɔ kɛn ɔk te ey lɛ, ɔn̰te kɔkɔ.
46007028	Num gaŋ kɛn ɔkga mɛnda kic num, naai 'tɛɗ te kusin̰ eyo. Ɔɔ kɛn goon mɛnda ɓo ɔkga gaaba kic num, tɛɗ te kusin̰ ey kici. 'Jeelki jee iŋg kiŋg ɓee se kiŋgɗe utu aɗen tɛɗn ɔɔn̰ɔ. Taa naan̰ se ɓo maam m'je nakgen se 'kaan dose ki eyo.
46007029	'Booyki m'asen taaɗa gɛnaamge: ɓɛrɛ, kaaɗn kɛn Raa gaaŋin̰ se ɔɔpga baata. Bin num naan ki se, gaabgen kɛn ɔk mɛndge se, k'tɛɗn naaba Raa ki aan gɔɔ jee kɛn tɔk te mɛndge eyo;
46007030	jee kɛn eem keem se, k'tɛɗn naaba Raa ki aan gɔɔ jee kɛn eem keem eyo, ɔɔ jee kɛn maakɗe raap se lɛ, k'tɛɗn naaba Raa ki aan gɔɔ jee kɛn maakɗe raap eyo, jee kɛn lee dugŋ nakge se lɛ, k'tɛɗn naaba Raa ki aan gɔɔ jee ɔk ɗim eyo,
46007031	ɔɔ jee kɛn tɛɗn naaba ute nakgen naaɗe ɔk do duni ki se lɛ, j'ɔn̰te kɔnd saapɗe do nakge tun se, taa duni ara se utu 'deele.
46007032	Maam m'je naase aki kuun nirlse eyo. Taa naan̰ se ɓo debm jaay ɔk te mɛnd ey se, naan̰ saapm do naabm Mɛljege tu ɔɔ naan̰ je ɗoobm nakŋ kɛn 'tɔɔl Mɛljege tu.
46007033	Num gaŋ debm jaay ɔk mɛnda se, naan̰ uun nirlin̰ taa nakgen do duni ki ɔɔ naan̰ se saap ɓo je ɗoobm nakŋ kɛn 'tɔɔl mɛndin̰ ki.
46007034	Debm bin se, saapin̰ tɛɗn kaam dio. Anum mɛnd ɔk te gaab ey se, ey lɛ goon mɛnda se, naaɗe se saap do naabm Mɛljege tu ɔɔ maakɗe ute roɗe paac, naaɗe ɔn̰in̰ Mɛljege tu. Num gaŋ mɛnd ute gaabin̰ se, naan̰ uun nirlin̰ taa nakgen do duni ki ɔɔ naan̰ se je ɗoobm nakŋ kɛn 'tɔɔl gaabin̰ ki.
46007035	Maam m'taaɗsen bin se, taa asen tɛɗn bɛɛ, ey num maam se m'je m'asen gaasn ɗoob eyo. Nakŋ maam m'je naase aki tɛɗ se, nakŋ kɛn bɛɛ cir daala ɔɔ aki tɛɗn naabm Mɛljege se ute maakŋ kalaŋ.
46007036	Kɛn goon kɔɗɔ saap ɔɔ mɛnd kɛɛsin̰ se jaay naan̰ ɔkin̰ te ey num, an̰ tuj maakin̰ se ɔɔ kɛn naan̰ jaay je mɛnd kɛɛsin̰ se deel te gɔtin̰, aakin̰ bɛɛki num, an̰ kɔk se, ɔn̰ ɔkin̰a. Kɛn naan̰ ɔkin̰ga kic ɓo, tɛɗ te kusin̰ eyo.
46007037	Num gaŋ kɛn goon kɔɗɔ ɔk mɛnd kɛɛsɛ, ɔɔ kɛn naan̰ jaay aasin̰ do ron̰ ki, ɔɔ naan̰ mala ɓo uun doa, nam ɓo gaasin̰ gɛn kɔkin̰ ey se, ɔɔ saap ɔɔ an̰ kɔŋ kɔk ey se, ɔɔ kɛn naan̰ jaay ɔŋ aasin̰ do ron̰ ki ɔŋ ɓaa te ron̰ ki ey se, naan̰ tɛɗga jiga naan Raa ki.
46007038	Bin ɓo debm ɔk mɛnd kɛɛsɛ jaay ɔkin̰ga num jiga, num debm jaay ɔkin̰ te ey se, tɛr tɛɗga jiga cir daala.
46007039	Kɛn mɛnda jaay gaabin̰ utu ooy te ey se, naan̰ ɔk ɗoobm an̰ rɛs eyo. Anum kɛn gaabin̰ ooyga jaay ɓo, naan̰ ɔk ɗoobo gɛn kɔkŋ gaabm kuuy kɛn naan̰ maakin̰ jea. Naɓo gaabin̰ se 'tɛɗn debm ɗoobm al‑Masi ki jaayo.
46007040	Jiga se n̰'ɔn̰te kɔkŋ gaabm kuuy. Bin se naan̰ 'kiŋg ute maak‑raapo cir daala. Kɛse ɓo saapm maama ɔɔ maam m'jeele maam kic m'ɔk Nirl Raa maakum ki.
46008001	Ɓɔrse, maam m'je m'asen tɛrl do mɛtn taar daa maragge tu. Aan gɔɔ naase ɔɔki: Ɗeere, naajege paacki se k'j'ɔkki jeele. Naɓo jeel nakŋ kɛn debkilimi ɔk se, oopin̰ don̰a. Num gaŋ maak‑je do naapge tu se, noogjeki gɛn ziiɗn ɓaa ute naanjege.
46008002	Kɛn nam jaay saap ɔɔ naan̰ ɔk jeele se, kɛse naan̰ utu jeel te ɗim ey ɓɔrtɔ.
46008003	Num gaŋ debm jaay je Raa se, Raa jeelin̰a.
46008004	Naase ɔɔki: daa maragge se, naajege j'ɔkki ɗoobo gɛn kɔsɔ lɔɓu gɛn kɔs ey lɛ? K'jeelki, maraggen do duni ki se, nakŋ rɛn̰ cɛrɛ ɔɔ Raa lɛ naan̰ kalaŋ lak, Raa kuuy se, gɔtɔ.
46008005	Ɗeere, jee mɛtin̰ge taaɗ ɔɔ raagen kuuy utu maakŋ raa ki ɔɔ do naaŋ ki kici. Jee bin se ɔk raage ute mɛlge dɛna kɛn naaɗe lee ɛrg naanɗege tu ɔɔ eemɗe.
46008006	Num gaŋ naajege se, k'jeelki Raa se, naan̰ kalaŋ lak. Naan̰ ɓo Bubjege ɔɔ nakge paac iin̰o gɔtn naan̰ ki ɔɔ kɛn naajege j'utu j'iŋgki se kic ɓo, ute naan̰a. Ɔɔ Mɛljege kic ɓo kalaŋ sum, naan̰ ɓo Isa al‑Masi ɔɔ ute naan̰ se ɓo, nakge paac utu tiŋg gɔtɗe ki ɔɔ naajege kic ɓo kiŋgjege kaam ji naan̰a.
46008007	Num gaŋ taar mɛt kɛn ese se, jeege paac jeel ɔk te mɛtin̰ eyo. Jee mɛtin̰ge se, deelga deel ute maragge ɔɔ ɓɔrse kic ɓo kɛn naaɗe ɔs kɔs daa maragge num, aakin̰ aan gɔɔ daa se gɛn maragge. Anum ute saapɗen kɛn ɔŋ jeel ɔk mɛtn nakge mɛc ey se, naaɗe saap ɔɔ kɛse tujɗenga naan Raa ki.
46008008	K'jeelki, nakŋ kɔsɔ se, ajeki kɔŋ naakŋ naan Raa ki eyo. Kɛn j'ɔskiga lɛ, ajeki ziiɗn ɗim eyo ɔɔ kɛn j'ɔski te ey kic lɛ, ɗimjegen 'kut tap ɓo gɔtɔ.
46008009	Naase se ɔkki ɗoobo kɛn kɔsn nakge paac, naɓo ɔndki kɔndɔ, ɔn̰te 'kɔlki jeegen ɔk tɔɔgɔ naan Raa ki ey se, 'koocn̰ ɗoobm Raa ki.
46008010	Aan gɔɔ naai kɛn 'jeel nakŋ mɛt ki jaay, iŋg ɓee marag ki ɔɔ iŋg ɔs kɔs daa maraga se, gɛnaai kɛn saapin̰ ɔŋ jeel ɔk te mɛtn nakŋ mɛc ey se jaay aakki naai iŋg ɔs kɔs se, naai an̰ kɔlin̰ naan̰ kic ɓo 'kɔsn daa maraga se.
46008011	Bin ɓo ute jeeli kɛn naai ɔk se, gɛnaa kɛn saapin̰ jeel ɔk te mɛtn nakŋ mɛc ey se, naai an̰ kɔlin̰ naan̰ 'kutu, ey num gɛnaa ese ɓo kɛn al‑Masi ooy taarin̰ se.
46008012	Kɛn naai 'tɛɗ bin se, kɛse naai 'tɛɗ kusin̰ gɛnaaige tun saapɗe ɔŋ jeel ɔk te mɛtn nakge mɛc ey se ɔɔ 'tujɗe maakɗe. Bin se naai 'tɛɗ kusin̰ ɓo al‑Masi ki.
46008013	Taa naan̰ se ɓo, kɛn taa kɔsɔ sum ɓo 'kɔl gɛnaam koocn̰ ɗoobm Raa ki se, mɔɔtn maam m'kɔsn daa eyo taa gɛnaam se 'koocn̰ ɗoobm Raa ki eyo.
46009001	Anum, maam se nakŋ ɔk tɔɔgɔ dom ki utu la? Maam se, m'debm kaan̰ naabm Isa ey la? Ɔɔ Mɛljege Isa se, maam m'aakin̰oga ute kaamum ey la? Naase se, maam ɓo m'ɓaanseno ɗoobm Mɛljege tu ey la?
46009002	Kɛn jee kuuy jaay ɔɔ maam se m'debm kaan̰ naabm Isa al‑Masi ey kic ɓo, naase se 'jeelki maam m'debm kaan̰ naabm Isa al‑Masi. Aan gɔɔ naase 'dɔɔkkiga ute Mɛljege se ute naase se ɓo, jeege jeele maam se m'debm kaan̰ naabm Isa.
46009003	Jee kɛn ɔkum mindum se, kɛse ɓo taar kɛn maam m'ɔko kɛn m'je m'aɗen tɛrlɛ:
46009004	taa naabm kɛn naaje k'tɛɗ se, naaje j'ɔk ɗoobo kɛn naase ajeki kɛɗn kɔsɔ ute kaaye ey ne?
46009005	Naaje se j'ɔk ɗoobo gɛn tɔkŋ mɛndgen ɗoobm al‑Masi ki ɔɔ gɛn lee ute mɛndjege aan gɔɔ jee kaan̰ naabm Isa al‑Masigen kuuy ute gɛnaa Mɛljege Isa ɔɔ aan gɔɔ Piɛr se ey la?
46009006	Lɔɓu maam m'ute Barnabas kaljeki sum ɓo, k'tɛɗn naaba ute jije jaay j'an kɔsn ne?
46009007	Naase 'booykiga la kɛn deba uunga asgar jaay, naan̰ malin̰ ɓo ɓaa jeɗo gurs taa an kɔgŋ ro naan̰ malin̰ se, utu ne? Ɓii kalaŋ jaay deba naab maakŋ gɔtin̰ jaay 'kɔŋ kɔsn nakŋ maakŋ gɔtin̰ ki ey se, utu ne? Lɔ debm gaama jaay aay si maalin̰ge ey se, utu ne?
46009008	Anum nakŋ kɛn maam m'taaɗsen se, jikilimge ɓo lee tɛɗin̰ sum eyo, num Ko Taar kɛn Raa ɛɗo Musa ki kic ɓo taaɗin̰ga taaɗa.
46009009	Taa Ko Taar kɛn Raa ɛɗo Musa ki se k'raaŋ j'ɔɔ: Maraŋ tiiko nakŋ tɔnd gɛmɛ se, j'ɔn̰te kɔlin̰ ɗim taarin̰ ki kɛn an̰ gaasn kɔsɔ. Bin num gɔtn ese se Raa taaɗ ute maraŋge la?
46009010	Naan̰ taaɗ ute naajge ey ne? Ɗeer ɗeer, taar se k'raaŋin̰ taa naajege. Taa naan̰ se ɓo debm naabm maakŋ gɔtin̰a ɔɔ debm tɔnd gɛmin̰ se naŋa naŋa kic ɓo ɔnd don̰ do nak kɛn naan̰ utu 'kɔŋ se.
46009011	Naaje jaay k'ɓaa k'taaɗsen taar Raa aan gɔɔ debm kɛn ɔɔc maakŋ gɔtin̰a ɔɔ kɛn k'tɔndga mɛtse j'ɔɔ k'je ɗim gɔtse ki se kɛn bin num k'tɔndga mɛtse k'deelga utu gɔtin̰ dɛn dɛn la?
46009012	Kɛn jee kuuy jaay ɔk ɗoobo gɛn kuun ɗim gɔtse ki num, naaje se mɛt kando j'ɔk ɗoobo k'cirɗen naaɗe se daal ey la? Ute naan̰ se kic ɓo naaje se j'uun te ɗim gɔtse ki eyo. Anum dubargen jaay an doje ki paac se, naaje j'aasin̰a, taa Labar Jigan gɛn al‑Masi se naaje k'je k'tɛɗn nakŋ jaay 'gaasn jeege gɛn booy 'kuun taar se eyo.
46009013	'Jeelki, jee kɛn tɛɗn naaba maakŋ Ɓee Raa ki se, kɔsɗe se naaɗe ɔŋ maakŋ nakge tun jeege ɓaano sɛrkɛ maakŋ Ɓee Raa ki se. Ɔɔ jee kɛn tɛɗn naaba gɔt kɛn k'lee k'tɔjn̰ mooso Raa ki se lɛ, naaɗe se kic ɔŋ bɛɗɗe gɔtn ese.
46009014	Bin ɓo Mɛljege taaɗ ɔɔ: jee kɛn lee taaɗ Labar Jiga gɛn al‑Masi jeege tu se, ɔn̰ jeegen k'lee k'taaɗɗen se aɗen kɛɗn nakŋ kɛn 'kaasn gɛn tiŋgɗe.
46009015	Ey num maam se m'ɔk ɗoobo, naɓo m'uun te nakŋ nam eyo ɔɔ kɛn m'raaŋsen maktub se kic ɓo, ɔn̰te 'saapki ɔɔki maam se m'je ɗim gɔtse ki. Maam se kɛn m'kooy kic num bɛɛ cir kɛn m'tɔnd mɛtn ɗim gɔtse ki se ɔɔ nakŋ maam m'tɔɔm rom do ki se m'je nam amsin̰ kɔɔɗ eyo.
46009016	Gɛn taaɗn Labar Jiga gɛn al‑Masi se, maam m'ɔk ɗoobm kɛn m'an tɔɔm rom eyo taa taar se lɛ Mɛljege ɓo ɛɗumsin̰o ɔɔ m'an̰ taaɗin̰ jeege tu tak. Ɔɔ kɛn maam jaay m'taaɗ Labarin̰ Jiga te ey lɛ, naan̰ se am tɛɗn ɔɔn̰ aak eyo.
46009017	Kɛn naabm se jaay maam m'tɛɗin̰ ute maraadum sum num, naan̰ se maam m'ɔk ɗoobo kɛn j'am kɔgŋ dal dubaruma. Num bin eyo! Naabm se lɛ, Raa ɓo ɛɗumsin̰ kaam jima ɔɔ m'an̰ tɛɗn tak.
46009018	Maam tap ɓo j'am kɔgŋ ɗi? Labar Jiga gɛn Isa al‑Masi kɛn maam lee taaɗ jeege tu cɛrɛ se ɓo, 'tɛɗga bɛɗuma. Ey num maam se m'ɔk ɗoobo taa Labar Jigan maam m'lee m'taaɗ se j'amga kɔgŋ ɗim, naɓo maam malin̰ ɓo baate.
46009019	Ɗeere, maam se m'ɓul nam eyo. Num gaŋ m'tɛɗn rom aan gɔɔ ɓulu se taa jeege paac, taa m'tɛɗn jeege dɛna aɗe ɓaa ɗoobm al‑Masi ki.
46009020	Ute Yaudge se, maam m'tɛɗ rom kɔɗ Yaud, taa m'ano ɓaa ute Yaudge ɗoobm al‑Masi ki. Ɔɔ kɛn ute jeegen iŋg do Ko Taar kɛn Raa ɛɗo Musa ki lɛ, maam kic m'tɛɗ rom aan gɔɔ maam kic m'iŋg do Ko Taar kɛn Raa ɛɗo Musa ki. Ɔɔ kɛn ɗeere num, maam m'iŋg do Ko Taar kɛn Raa ɛɗo Musa ki ey sum. Kɛn ɔlum jaay maam m'tɛɗ naan̰ se, taa m'je jee kɛn iŋg do Ko Taar kɛn Raa ɛɗo Musa ki se, aɗe ɓaa ɗoobm al‑Masi ki.
46009021	Ute jeegen jeel Ko Taar kɛn Raa ɛɗo Musa ki ey se, maam kic m'tɛɗ rom aan gɔɔ m'jeel Ko Taar kɛn Raa ɛɗo Musa ki eyo. Ey num, ɗeere, maam se m'jeel Ko Taar kɛn Raa ɛɗo Musa ki ɔɔ Ko Taar maam se, naan̰ Ko Taar gɛn Labar Jiga gɛn al‑Masi. Kɛn maam jaay m'tɛɗ rom bin se, taa m'aɗen tɛɗn naaɗe aɗe ɓaa ɗoobm al‑Masi ki.
46009022	Kɛn maam jaay m'ute jeegen ɔk tɔɔgɔ naan Raa ki ey se, maam m'iŋg aan gɔɔ naaɗe taa m'anɗeno ɓaa ɗoobm al‑Masi ki. Ɔɔ maam m'tɛɗ ute jeege paac ute ɗoobm gay gay kic ɓo taa m'kaajn̰ jee mɛtin̰gen maakɗe ki se.
46009023	Nakgen paac jaay maam m'tɛɗin̰ se, taa Labar Jigan gɛn Isa al‑Masi se 'wɔɔkŋ ɓaa ute naanin̰a. Ɔɔ maam kic ɓo m'kɔŋ bɛɗuma maakŋ bɛɛ Raa kɛn utu 'tɛɗn jeen̰ge tu se.
46009024	'Jeelki, jee paacn̰ j'ɔmbɗe gɛn naŋ naŋ deete ki se, jee paacn̰ aan̰ se, deb kalaŋ aan̰ deel se ɓo j'aalin̰ aace ɔɔ j'ɛɗin̰ bɛɗin̰a. Bin num naase kic aan̰ki aan gɔɔ gɛn debm aan̰ deel se taa j'asen kaal aace ɔɔ aki kɔŋ bɛɗse kici.
46009025	Jee paacn̰ kɛn lee aan̰ gɔtn k'lee k'taan̰ naŋ naŋ deete se, naaɗe lee dabar roɗe dɛn aak eyo. Naaɗe tɛɗin̰ se taa j'aɗen kaal aace ɔɔ kɔŋ bɛɗɗe. Naɓo kaal aacn̰ k'lee k'j'aalɗen naaɗe ki se, tɛɗga sum ɓo gɔtin̰ utu 'deele. Num gaŋ kaal aacn̰ kɛn j'aaljeki naajege tu se gɔtin̰ 'deel eyo, naan̰ se 'tiŋg gɛn daayum.
46009026	Taa naan̰ se ɓo maam kic m'aan̰ gɔtn rɛn̰ eyo, gaŋ m'aan̰ ute ɗoobin̰a taa m'kaan gɔtn kaan ki. Ɔɔ maam se m'tec aan gɔɔ debm deelga deel gɛn cɛɛpm gɛn tɔnd naapa, naɓo gɔtn tɔndki se m'ɔnd gɔtn rɛn̰ eyo.
46009027	Maam m'dabar rom dɛna, taa m'an̰ bɔɔbm kɔkɔ. Ey num maam kɛn m'taaɗo taar gɛn Isa al‑Masi jeege tu se, sɔm m'kutn naaŋa cɛrɛ.
46010001	Gɛnaamgen ɗoobm al‑Masi ki, 'booyki m'asen taaɗn mɛtn taar bubjegen do dɔkin̰a. Kaaɗ kɛn Musa jaay ɔɔɗo Bubjege do kɔɗ‑ɓaar ki se, naaɗe paac se gapara bɔɔbɗeno ɔɔ naaɗe paac gaaŋo Baar Aace.
46010002	Ɔɔ gapara jaay bɔɔbɗeno ute gaaŋ baar kɛn naaɗe gaaŋo se, kɛse aan gɔɔ k'batizɗenga kalaŋ ute Musa.
46010003	Naaɗe paac ɔso kɔsn kɛn bɔɔyo maakŋ raa ki.
46010004	Naaɗe paac aay maan iin̰o gɔtn Raa ki, taa naaɗe se aay maan teeco ro ko kɛn Raa ɛɗɗeno ɔɔ ko ese se, lee ute naaɗe. Ɔɔ ko se, naan̰ ɓo al‑Masi.
46010005	Ute naan̰ se kic ɓo, maakɗe ki se jee dɛnin̰ ɓo tɛɗn nakŋ kɛn tɔɔl Raa ki eyo ɔɔ maak‑taar Raa bɔɔy doɗe ki. Naaɗe ooyo ɔɔ yoɗege se ɔɔpo do kɔɗ‑ɓaar ki.
46010006	Nakgen se jaay aan doɗe ki se taa ajeki kaal bijege tu ɔɔ bin se j'aki kɔŋ dɔŋ nakŋ kusin̰ eyo aan gɔɔ kɛn naaɗe dɔŋo se.
46010007	Ɔn̰te 'daanki maraga aan gɔɔ jee mɛtin̰gen maakɗe ki tɛɗo se. Taa naan̰ se ɓo Kitap taaɗ ɔɔ: Naaɗe iŋg naaŋ ki, ɔso ɔɔ aayo jaay ɓo naaɗe iin̰ baag daama ɔɔ cɛɛp ute roɗe.
46010008	J'ɔn̰te 'kɛɛski naapge rɛn̰ rɛn̰ aan gɔɔ jee mɛtin̰gen maakɗe ki lee tɛɗo se. Taa naan̰ se ɓo maakŋ ɓii kalaŋ ki sum ɓo, jeege dupu‑si‑di‑kaar‑mɔtɔ ooyo.
46010009	J'ɔn̰te 'naamki Mɛljege aan gɔɔ jee mɛtin̰gen maakɗe ki naamin̰o se. Taa naan̰ se ɓo jee se wɔɔjɔ tɔɔg tɔɔlɗe.
46010010	Ɔn̰te 'mooyki naaŋ ki dir dir ute Raa aan gɔɔ jee mɛtin̰ge maakɗe ki se lee mooyo. Taa naan̰ se ɓo kɔɗn Raa debm kɔɔɗn ko jeege se 'ɓaaɗo tɔɔlɗe.
46010011	Nakgen se jaay Raa ɔn̰in̰ aan doɗe ki se, taa kaal bi jeege tun kuuy. Ɔɔ kɛn naan̰ jaay ɔn̰in̰ k'raaŋin̰ maakŋ Kitap ki se lɛ, taa ajeki kaal bijege tu naajegen j'aankiga gɔɔr ute ɓii kɛn duni an naŋ se.
46010012	Taa naan̰ se ɓo debm saap maakin̰ ki ɔɔ naan̰ tɔɔg ɗoobm Raa ki se, n̰'ɔnd kɔndɔ, n̰'ɔn̰te kooco.
46010013	'Jeelki nakŋ naam kɛn aan dose ki se, lee aan do jeege tu paac kici. Ɔɔ Raa se naan̰ debm tuj ɔrmin̰ eyo ɔɔ naan̰ 'kɔŋ kɔn̰ nakŋ naam kɛn aan dose ki se, 'deel dose eyo. Ute nakŋ naam kɛn aan dose ki se, naan̰ asen taaɗn ɗoobm kɛn naase anki kaan̰ kɔtɔ ɔɔ naan̰ asen kɛɗn tɔɔgŋ kɛn naase an̰ki kaasn gɛn sɛrkin̰a.
46010014	Taa naan̰ se ɓo, jee maakjemge, ɔɔɗki dose dɔkɔ ro maragge tu.
46010015	M'taaɗsen naase ki se aan gɔɔ jee saap ɔŋ taara jaay taaɗa. Taar kɛn maam m'taaɗse se, naase 'saap ɔkki mɛtin̰ jiga.
46010016	Kɛn naajege k'ɓaaki ɓaa kɔsn, kɔsn Mɛljege jaay j'uunki kɔɔpm gɛn tɔtɔ koojn̰ bin̰ jaay k'tɔɔmki Raa se, kɛse je taaɗn ɔɔ: ute moosn Isan ɔɔy se, naajege k'tum k'tɛɗkiga kalaŋ ute Isa ey ne? Ɔɔ kɛn j'uunki mappa jaay k'dupki k'nigin̰ki ute naapa gɛn kɔsɔ se, kɛse je taaɗn ɔɔ: k'tum k'tɛɗkiga ro kalaŋ ute al‑Masi ey ne?
46010017	Taa mappan se lɛ kalaŋ sum ɔɔ naajege k'paacki se k'nig k'j'ɔski naan̰ ese sum; bin ɓo naajegen ute dɛnjege se, k'tum k'tɛɗkiga ro kalaŋ.
46010018	'Jeelki, gaan Israɛlgen lee ɔso daa kɛn naaɗe lee tɔjin̰ sɛrkɛ gɔtn kɛn k'j'iin̰in̰ gɛn lee tɛɗn sɛrkɛ Raa ki se, naaɗe se dɔɔk ute Raa kalaŋ.
46010019	Taar kɛn maam m'taaɗsen tap ɓo m'je taaɗn m'ɔɔ ɗio? Bin num daa maraga ute maragin̰ge se tap ɓo tɔɔl sɛrɛ ne?
46010020	Ɓɛrɛ gɔtɔ! Naaɗe se tɔɔl sɛr eyo. Naɓo aan gɔɔ sɛrkŋ naaɗe lee tɔj se lɛ, sitange tu ey num Raa ki eyo. Taa naan̰ se ɓo maam m'je naase aki 'dɔɔkŋ ute sitange eyo.
46010021	Anum naase aki kɔŋ kaay tɔtn koojn̰ bin̰ kɛn maakŋ kɔɔpm Mɛljege tu jaay tɛr aki ɓaa kaay kɛn maakŋ kɔɔpm sitange tu se eyo; ɔɔ naase se aki kɔŋ kiŋg kɔsn kalaŋ do tabil ki ute Mɛljege ɔɔ tɛr aki ɓaa kɔsn ute sitange eyo.
46010022	Lɔɓu k'je j'aki kookŋ do Mɛljege tu se lɛ? Naajege se k'tɔɔg k'cirin̰ki naan̰ la?
46010023	Nam taaɗ ɔɔ: «Debkilimi ɔk ɗoobo gɛn tɛɗn nakge paac.» Naɓo, naajege tu se nakgen se paac tɔɔljeki sɛr eyo. Ɗeere, debkilimi ɔk ɗoobm gɛn tɛɗn nakge paac, naɓo naajege tu se ɔŋ noogjeki gɛn ɓaa ute naanjege eyo.
46010024	Nam ɔn̰te 'saapm do naan̰ malin̰ ki sum, num n̰'saap do jeege tun kuuy.
46010025	Naase ɔkki ɗoobo gɛn dugŋ kɔsn daagen paacn̰ maakŋ suuk ki. Kɛn 'ɓaaki ɓaa kɔs se, ɔn̰te 'tɔndki mɛta ɔɔ maakse, ɔn̰te naajn̰ do ki.
46010026	Taa Kitap taaɗ ɔɔ: Do naaŋa ute nakgen do ki paac se gɛn Mɛljege Raa.
46010027	Aan gɔɔ debm aal te maakin̰ do Isa ki ey jaay daŋse ɔɔ aki ɓaa ɓeen̰ ki se ɔɔ kɛn jaay 'ɓaakiga num, kɔsn kɛn naan̰ ɛɗsen se, ɔski, ɔn̰te 'tɔndki mɛta ɔɔ maakse, ɔn̰te naajn̰ do ki.
46010028	Kɛn nam jaay ɗeeksen ɔɔ: Kɛse lɛ daa maraga se, naase ɔn̰te 'kɔski; bin se debm kɛn aalse bise ki se, naase an̰ki 'tɛɗn maakin̰ 'naajn̰ do kɔs ki se eyo.
46010029	Maam m'taaɗ ara se ute maakŋ naan̰ kɛn utu naaj naaja ey num, ute gɛn naase eyo. Maam lɛ m'ɔk ɗoobo. Bin num gɛn ɗi jaay debm maakin̰ utu naaj naaja am gaasn gɛn kɔsn nakge se?
46010030	Kɛn maam m'ɓaa kɔsɔ jaay m'tɔɔm Raa num, gɛn ɗi jaay naai 'taaɗum taar iŋg kus do kɔs kɛn maam m'tɔɔmga tɔɔm Raa taarin̰ se?
46010031	Bin ɓo kɛn aki kɔsɔ, kɛn aki kaaye lɔ aki tɛɗn ɗi ɗi kic ɓo, 'tɛɗin̰ki paac gɛn nookŋ Raa.
46010032	Bin num kɛn ute Yaudge, jeegen Yaudge eyo, ey lɛ ute eglizn gɛn Raa se, paac se, maakŋ kiŋgse ki se, ɔn̰te 'kɔlki nam 'koocn̰ ɗoobm Raa ki.
46010033	Bin ɓo iŋgki aan gɔɔ maama: maam m'aay kaamuma ɔɔ do nakge tu paac se, m'je m'tɛɗn nakŋ kɛn 'tɔɔl jeege tu paac. Maam se m'saap do maam malin̰ ki eyo, num maam m'saap taa bɛɛ jee dɛna m'je taa Raa aɗen kaaja.
46011001	Aan gɔɔ maam m'uun bɔlɔtn al‑Masi se, naase kic ɓo uunki bɔlɔtuma.
46011002	Maam se m'tɔɔmse, taa naase se tɛɗga tak ɓo, naase 'saapki dom ki ɔɔ naase utu iŋg 'bɔɔbki taar kɛn maam m'dooyseno se.
46011003	Naɓo maam m'je taar se, naase an̰ki jeel kɔkŋ jiga: gaabge paac se, al‑Masi ɓo doɗe ki ɔɔ mɛnda lɛ, gaaba ɓo don̰ ki ɔɔ al‑Masi lɛ, Raa ɓo don̰ ki.
46011004	Kaaɗn keem Raa ki jaay ɓo gaabm kɛn taaɗ taar teeco taar Raa ki ey lɛ eem keem Raa jaay aal kala don̰ ki se, kɛse naan̰ ɔl al‑Masi ɓo maakŋ sɔkɔn̰ ki.
46011005	Num gaŋ kɛn mɛnda jaay kaaɗn keem Raa ki, ɓaa taaɗn taar teeco taar Raa ki ey lɛ ɓaa keem Raa jaay aal te kala don̰ ki ey se, kɛse naan̰ ɔl gaabin̰ ɓo maakŋ sɔkɔn̰ ki ɔɔ mɛnd bin se tec aan gɔɔ mɛnd k'dɔsin̰ga dɔs don̰a kɛn ɔlin̰ sɔkɔn̰ tɔɔlin̰ se.
46011006	Kɛn mɛnda jaay baate kaal kala don̰ ki se, bɛɛkin̰ se k'dɔsin̰sin̰ naatn. 'Jeelki, kɛn mɛnda jaay j'ɔj k'naŋin̰ga bɛɛkin̰ tak tak ey lɛ k'dɔsin̰sin̰ga se, tɛɗin̰ sɔkɔn̰ tɔɔlin̰a. Bin num ɔn̰ mɛnda tak ɓo kaal kala don̰ ki don̰ ki.
46011007	Num kɛn gaaba jaay ɓaa keem Raa num, ɔn̰te kaal kala don̰ ki, taa gaaba se Raa aalin̰ tecin̰ naan̰a taa an̰ nooko. Gaŋ mɛnda lɛ, Raa aalin̰ se gɛn nookŋ gaabin̰a.
46011008	Taa gaaba se teeco ro mɛnd ki eyo, num mɛnda ɓo teeco ro gaab ki.
46011009	Gaaba se Raa aalin̰o taa mɛnd eyo, num mɛnda lɛ nookŋ gaabin̰a.
46011010	Taa kɔɗn Raage se ɓo mɛnda se n̰'aal kala don̰ ki ɔɔ ute kal kɛn naan̰ aal don̰ ki se je taaɗn ɔɔ naan̰ se sook deb kɛn ɔk tɔɔgɔ don̰ ki se.
46011011	Ute naan̰ se kic ɓo, naan Mɛljege tu se, mɛnda kalin̰ ki sum se kɔŋ kaan̰ kaam eyo ɔɔ gaaba kic lɛ kalin̰ ki sum se kɔŋ kaan̰ kaam ey kici.
46011012	Aan gɔɔ mɛnda lɛ teeco ro gaab ki se, gaab kic lɛ mɛnda ɓo oojin̰a; num naaɗe paac se iin̰o gɔtn Raa ki.
46011013	Naase malin̰ge aakin̰ki tu. Kɛn jeege tusga gɛn keem Raa jaay mɛnda aal te kala don̰ ki ey sum ɓo eem Raa se, dɔɔɗn ne?
46011014	Kɛn j'aakin̰ kaak bin kic ɓo, gaaba jaay ul bɛɛkin̰ tɛɗ jɛrl se, sɔkɔn̰ ey ne?
46011015	Gaŋ mɛnda jaay bɛɛkin̰ dɛn se, ɔkin̰a. Bɛɛkin̰ kɛn Raa ɛɗin̰ dɛn se, tɛɗin̰ tec aan gɔɔ mɛnd kɛn aalga kaal kala don̰ ki.
46011016	Ɔɔ debm jaay je tookŋ do taarge tun maam m'taaɗsen ey se, maam ute eglizgen gɛn Raa se lɛ, kɛse ɓo nakŋ kɛn naaje k'lee k'tɛɗa.
46011017	Do taarge tun maam m'je m'asen taaɗse, maam m'asen kɔŋ tɔɔm eyo. Taa kɛn naase jaay 'tuskiga gɛn keem Raa se, naase 'tɛɗki nakgen kusin̰ ɓo cir kɛn bɛɛ.
46011018	Anum nakŋ deet deet se k'taaɗum j'ɔɔ: kɛn naase jaay 'tuskiga gɛn keem Raa num, naase 'lee 'gaaŋki ute naapa. Ɔɔ do taar kɛn se, m'jeelin̰ kɛngen mɛtin̰ge se, mɛt ki.
46011019	Bin num maam m'jeele maakse ki se, jeege utu 'gaaŋ ute naapa, bin jaay ɓo j'kaakŋ jeel jee kɛn ɔk taar Raa ɔɔn̰ se.
46011020	Kɛn naase 'tuskiga gɛn keem Raa jaay ɔski kɔs ute naapa se, kɛn maam m'aakin̰ ara ki num, aan gɔɔ kɔsn gɛn Mɛljege eyo.
46011021	Taa kɛn naase jaay iŋgkiga gɔtn kɔs ki se, naŋa naŋa kic ɓo naar ɔs kɔsin̰ kɔsin̰ kɛn naan̰ ɓaano. Bin ɓo jee mɛtin̰ge lɛ, ɓo tɔɔlɗe tɔɔlɔ ɔɔ jeegen kuuy se lɛ, aay bini oon koono.
46011022	Kɛn bin num, ɔski ɔɔ aayki ɓeesege tu. Lɔ naase ɔkki ɓeege ey ne? Kɛn naase jaay 'tɛɗki bin se, naase uum aalki kaal egliz gɛn Raa se ɓo naaŋ ki ɔɔ gɛnaagen ɔk ɗim ey se lɛ, naase aakɗeki kaakŋ mɛtɗe. Anum do taarge tun ese se, naase 'jeki m'asen taaɗn m'ɔɔ ɗi? M'asenga tɔɔm la? Gɔtɔ. Do nakge tun naase 'tɛɗki se, maam m'asen kɔŋ tɔɔm eyo.
46011023	'Booyki! Kɛse ɓo taar kɛn Mɛljege dooyumo ɔɔ maam kic m'dooyseno m'ɔɔ: maakŋ nɔɔr kɛn j'an kɔkŋ Mɛljege Isa se, naan̰ uun mappa jin̰ ki,
46011024	ɔɔ kɛn naan̰ jaay tɔɔm Raa aas se, naan̰ dupin̰a ɔɔ ɗeek ɔɔ: «Kɛse ɓo roma kɛn m'ɛɗin̰ sɛrkɛ taa naase. Nakŋ se 'lee 'tɛɗin̰ki bini ɔɔ 'saapki dom ki.»
46011025	Kɛn naaɗe jaay ɔs aas se, Mɛljege uun kɔɔpm ɗooc ute tɔtn koojn̰ bin̰ se ɔɔ tɛɗin̰ bin kici, taaɗɗen ɔɔ: «Tɔtn koojn̰ bin̰ kɛn maakŋ kɔɔp kɛn ese se je taaɗn ute moosum 'kɔɔy se, kɛse je taaɗn ɔɔ: Raa dɔɔkga kiji ute naase. Daayum kɛn naase 'ɓaaki ɓaa kaaye se, 'tɛɗin̰ki bini ɔɔ 'saapki dom ki.»
46011026	Daayum kɛn naase jaay 'tuskiga gɛn kɔsn mappan ese se ɔɔ gɛn kaay tɔtn koojn̰ bin̰ kɛn maakŋ kɔɔp kɛn ese se, kɛse naase 'taaɗki mɛtn taar kooy Mɛljege bini, ɓii kɛn naan̰ aɗe tɛrl ro ki.
46011027	Taa naan̰ se ɓo, debm ɔs mappa gɛn Mɛljege ɔɔ aay tɔtn koojn̰ bin̰ kɛn maakŋ kɔɔp Mɛljege tu ute ɗoobin̰ ey se, bɔɔrɔ utu koocn̰ don̰ ki taa daa ro Mɛljege ute moosin̰ se, naan̰ aalɗen te maak ki eyo.
46011028	Taa naan̰ se ɓo naŋa naŋa kic kɛn ɓaa ɓaa kɔsn mappm ese se ɔɔ ɓaa 'kaay tɔtn koojn̰ bin̰ kɛn maakŋ kɔɔp kɛn ese, n̰'saap do ron̰ ki jaay 'kɔsɔ ɔɔ 'kaaye.
46011029	Anum debm jaay ɔs mappan se ɔɔ aay tɔtn koojn̰ bin̰ kɛn maakŋ kɔɔp ki se, saap te do ro Mɛljege tu eyo jaay ɔsɔ ɔɔ aay se, kɛse naan̰ malin̰ ɓo tɛɗ bɔɔrɔ ooc don̰ ki.
46011030	Taa naan̰ se ɓo maakse ki se jeege dɛna tɛɗga kɔɔn̰ɔ, jeege dɛna kɔɔn̰ɔ tujɗenga ɔɔ jee mɛtin̰ge ooyga.
46011031	Kɛn naajege jaay k'jeelki kɔjn̰ bɔɔrɔ do naaje malin̰ge tu se, Raa ajeki kɔjn̰ bɔɔrɔ dojege tu eyo.
46011032	Anum kɛn Mɛljege jaay ɔjjeki bɔɔrɔ dojege tu se, kɛse naan̰ dɛjjeki dɛjje. Taa ɓii kɛn naan̰ 'kɔjn̰ bɔɔrɔ do duni ki se, bɔɔrɔ 'koocn̰ dojege tu ey sum.
46011033	Bin ɓo gɛnaamgen ɗoobm al‑Masi ki, kɛn 'tuskiga gɛn kɔsn, kɔsn Mɛljege se, 'booyki naapa.
46011034	Kɛn debm jaay ɓo tɔɔlin̰ lɛ, n̰'ɔs ɓeen̰ ki. Bin ɓo kɛn naase 'tuskiga se, bɔɔrɔ 'koocn̰ dose ki eyo. Taargen ɔɔp se, kɛn maam m'ɓaaga gɔtse ki jaay ɓo, m'asen ɓaa taaɗn naŋ mɛtin̰a.
46012001	Gɛnaamgen ɗoobm al‑Masi ki, ɓɔrse maam m'je m'asen tɛrl do mɛtn taar naab kɛn Nirl Raa ɛɗ jeege tu se. Maam m'je m'asen kɔn̰ naase aki kiŋg do dɛrlse ki eyo.
46012002	Do dɔkin̰, kɛn naase 'jeelkiro te Raa mal ey se, kaaɗ kɛn naane se, nakŋ ɔk tɔɔgɔ dose ki se 'tɔɔɗ ɔlseno gɔtn raasege tun ɔŋ taaɗ taar ey se, ɔɔ naase lɛ ɔŋ aasin̰kiro gɛn ɗaar tɔɔg eyo.
46012003	Taa naan̰ se ɓo, 'booyki m'asen taaɗa: debm jaay taaɗ ɔɔ: ɔn̰ Raa 'naam Isa se, debm bin se naan̰ ɔk Nirl Raa maakin̰ ki eyo. Ɔɔ debm taaɗ ɔɔ: Isa se Mɛljege se, debm bin se ɔk Nirl Salal maakin̰ ki.
46012004	Nirl Salal se, naan̰ kalaŋ sum, naɓo nakgen kɛn naan̰ ɛɗ jeege tu se, dɔɔlin̰ dɛna.
46012005	Mɛljege se kic naan̰ kalaŋ sum, naɓo naabm kɛn naan̰ ɛɗ jeege tu se, dɔɔlin̰ dɛna.
46012006	Raa kɛn tɛɗn naaba maakŋ jeege tu paac se, naan̰ kalaŋ sum, naɓo ɗoobm kɛn naan̰ ɛɗo gɛn tɛɗn naabin̰ se, dɔɔlin̰ dɛna.
46012007	Naŋa naŋa kic ɓo Raa ɛɗin̰ Nirl Salal maakin̰ ki se, taa an tɛɗn naabm kɛn 'noogŋ jee Raage paac.
46012008	Deb kalaŋ se, Nirl Raa ɛɗin̰ jeel‑taara gɛn taaɗn taar jeege tu ɔɔ deb kuuy se, Nirl Raa ese sum ɓo ɛɗin̰ jeele gɛn jeel naka.
46012009	Nirl Raa ese sum ɓo, tɛɗ deb kalaŋ aal maakin̰ do Isa ki cir gɛn jeegen kuuy se ɔɔ deb kuuy se, naan̰ ɛɗin̰ tɔɔgɔ gɛn kɛɗn lapia jee kɔɔn̰ge tu.
46012010	Deb kuuy lɛ, Nirl Raa ɛɗin̰ tɔɔgŋ gɛn tɛɗn nakŋ‑kɔɔɓge, deb kɛn kuuy naan̰ ɛɗin̰ tɔɔgŋ gɛn taaɗn taar teeco taar Raa ki. Ɔɔ deb kɛn kuuy se, naan̰ ɛɗin̰ tɔɔgŋ kɛn an jeel nakgen kɛn iin̰o gɔtn Nirl Salal ki ey lɛ gɔtn sitange tu. Ɔɔ deb kɛn kuuy se, naan̰ ɛɗin̰ tɔɔgŋ gɛn jeel taaɗn taar naaŋgen jeege jeel eyo. Ɔɔ tɛr deb kɛn kuuy lɛ, naan̰ ɛɗin̰ tɔɔgŋ gɛn jeel taaɗn tɔɔkŋ mɛtn taar naaŋgen jeege jeel ey se.
46012011	Ɔɔ kɛse Nirl Raa kalaŋ ese sum ɓo tɛɗin̰ nakgen se paac ɔɔ naŋa naŋa kic ɓo naan̰ ɛɗin̰ naabin̰ naabin̰ aan gɔɔ kɛn naan̰ maakin̰ jen ro ki.
46012012	Aakki tu: ro debkilimi se, naan̰ kalaŋ sum, naɓo tɔp kaam dɛna. Ute tɔpm kɛn naan̰ tɔp kaam dɛn se kic ɓo tum tɛɗ ro kalaŋ. Jeegen kɛn dɔɔkga ute al‑Masi se kic ɓo tec bini.
46012013	Ɔɔ naajege paacki se kɛn Yaudge ey lɛ Grɛkge, ɓulge ey lɛ ɓulge eyo, k'batizjekiro ute Nirl Salal kalaŋ ese sum ɔɔ k'tum k'tɛɗkiga aan gɔɔ ro kalaŋ. Ɔɔ Raa ɛɗjekiga Nirlin̰ se maakjege tu.
46012014	Bin ɓo ro debkilimi se naan̰ kaam kalaŋ sum eyo, naɓo naan̰ tɔp kaam dɛna.
46012015	Jɛ se 'kɔŋ taaɗn ɔɔ: «Maam lɛ m'ji ey se, m'kɔŋ tɛɗn maakŋ ro ki eyo.» Anum kɛn naan̰ taaɗ bin sum ɓo, 'kɔŋ tɛɗn maakŋ ro debkilim ki ey ne?
46012016	Bi se 'kɔŋ taaɗn ɔɔ: «Maam lɛ m'kaama ey se, m'kɔŋ tɛɗn maakŋ ro debkilim ki eyo.» Anum kɛn naan̰ taaɗ bin sum ɓo, 'kɔŋ tɛɗn maakŋ ro debkilim ki ey ne?
46012017	Kɛn ro debkilimi jaay kaam kalin̰ ki sum num, naan̰ tap ɓo 'booy ute ɗio? Ɔɔ kɛn ro paac ɓo bi kalin̰ ki sum num, naan̰ 'kootn ute ɗio?
46012018	Ɗeere, ro debkilimi se, Raa tɔndin̰sin̰ga ute ɗoobin̰ tak tak aan gɔɔ kɛn naan̰ maakin̰ jen ro ki.
46012019	Ro debkilim jaay ɔk ro kaam kalaŋ sum num, kɛse j'an̰ kɔŋ daŋ ro ute magalin̰ eyo.
46012020	Ɗeere, ro debkilimi se tɔp kaam dɛna naɓo kɛn tumga se, tɛɗ ro kalaŋ.
46012021	Kaama 'kɔŋ taaɗn ji ki ɔɔ: «Maam se m'an ɗim ute naai eyo.» Ɔɔ do lɛ 'kɔŋ taaɗn jɛge tu ɔɔ: «Maam se m'an ɗim ute naase eyo.»
46012022	Num gaŋ roi kaam kalaŋ kɛn naai aakin̰ ɔɔ ɔk tɔɔg ey se, kɛn naan̰ jaay gɔtɔ num, kiŋgi se ai tɛɗn ɔɔn̰ɔ.
46012023	Maakŋ ro ki se gɔtn kɛn kaam kalaŋ j'aalɗen maak ki ey se, naaɗe se ɓo kɛn k'lee k'j'ɔkɗeki ɔɔn̰ɔ. Ɔɔ kɛngen k'lee k'tɔyɗeki tɔy se ɓo, kɛn k'lee k'j'aakki doɗege tu ɗawal ɗawal,
46012024	gaŋ kɛngen k'j'aakɗenki tal tal se je j'aɗen tɛɗn bin eyo. Anum ro kaam kalaŋ k'tɔyɗe tɔy se ɓo, Raa tɔndɗen se, taa j'aɗenki kɔkŋ ɔɔn̰ɔ.
46012025	Ro jaay Raa tɛɗin̰ bin se, taa 'tɔpm naap eyo, num taa naaɗe 'kaakŋ do naapge tu.
46012026	Kɛn ro kaam kalaŋ jaay ɔŋga dubara se, ro ute magalin̰ paac dabara. Ɔɔ kɛn ro kaam kalaŋ jaay ɓo tɛɗga nakŋ bɛɛ k'tɔɔmin̰ga lɛ, ro ute magalin̰ paac 'tɛɗ maak‑raapo.
46012027	Aan gɔɔ ro debkilimi tɔp kaam dɛn jaay dɔɔk tum tɛɗ ro kalaŋ se, ɗeere, naase kic ɓo 'dɛnki, naɓo 'tum 'tɛɗkiga ro al‑Masi ɔɔ naŋa naŋa kic ɓo utu gɔtin̰ gɔtin̰a.
46012028	Bin ɓo, maakŋ egliz ki se, deet deet se, Raa tɔnd jee kaan̰ naabm Isage. Gɛn k‑dige se, naan̰ bɛɛr tɔɔɗ jee kɛn taaɗ taar teeco taarin̰ ki. Gɛn k‑mɔtɔge tu se, naan̰ tɔnd jee dooy jeege. Ɔɔ mɛtn naaɗe ki se, naan̰ tɔnd jee tɛɗn nakŋ‑kɔɔɓge, tɛr naan̰ tɔnd jeegen ɛɗ lapi jee kɔɔn̰ge tu ɔɔ tɔnd jee mɛtin̰ge gɛn noogŋ jeege. Jee mɛtin̰ge naan̰ tɔndɗe jee kɛn 'tɔɔɗn jeege ute jee kɛn taaɗn taar naaŋgen jeege jeel eyo.
46012029	Aakɗeki tu: naaɗe paac se lɛ jee kaan̰ naabm Isagen mɛtn‑jiki sum la? Paac naaɗe taaɗ taar teeco taar Raa ki sum la? Paac jee dooy jeege sum la? Paac jee tɛɗn nakŋ‑kɔɔɓge sum la?
46012030	Naaɗe paac se jeegen kɛn ɛɗ lapi jee kɔɔn̰ge tu sum la? Paac se, jee kɛn taaɗ taar naaŋgen jeege jeel ey se sum la? Ɔɔ naaɗe paac se jeel taaɗn tɔɔkŋ taar naaŋgen jeege jeel ey se sum la?
46012031	Bin num naabm jigan kɛn Nirl Raa nig jeege tu se, 'dɔŋki kɛn jiga cir paac. Ɓɔrse 'booyki, m'je m'asen taaɗn ɗoobm kɛn jiga cir paac paac kɛn anki lee do ki.
46013001	Kɛn maam ɓo m'jeel taaɗn taar naaŋ jeege paac ɔɔ kɛn m'jeel taar kɔɗn Raage kic ɓo, naɓo kɛn maam m'ɔk maak‑je ey se, kɛse maam m'tec aan gɔɔ gaŋga ey lɛ aan gɔɔ mɛndɛ kɛn j'ɔndin̰ga num eem tɔkŋ bi kiric se.
46013002	Kɛn maam ɓo m'taaɗ taar teeco taar Raa ki jeege tu, ɔɔ kɛn m'jeel nakgen paacn̰ jeege jeel mɛtin̰ eyo ɔɔ m'jeel mɛtn nakge paac, ɔɔ kɛn maam ɓo m'aal maakum paac do Raa ki jaay m'taaɗ koge tu m'ɔɔ j'iin̰ k'ɗɛɛtɛ j'ɔn̰ gɔtn se jaay naaɗe took taarum kic ɓo, num kɛn maam jaay m'je jeege ey se, maam m'debm tɔɔl sɛr eyo.
46013003	Kɛn maam ɓo m'nig maalum paac jee daayge tu ɔɔ bini m'ɔn̰ rom k'tɔɔcin̰ pooɗn kic ɓo, anum kɛn maam jaay m'je jeege ey se, kɛse maam m'kɔŋ ɗi ro ki?
46013004	Debm ɔk maakje do jeege tu se, naan̰ maakin̰ deere ɔɔ kɛrcɛlɛ. Naan̰ ɔk maak‑kilimi do nam ki eyo, naan̰ oon eyo ɔɔ magal ron̰ eyo;
46013005	debm ɔk maak‑je do jeege tu se, naan̰ tɛɗ nakŋ sɔkɔn̰ eyo, naan̰ debm nakɔɔn̰ eyo, tɛɗ maak‑taar eyo, ɔk nam ute taar‑maak eyo;
46013006	debm kɛn je jeege se, nakgen ute ɗoobin̰ ey se, naan̰ maakin̰ raap do ki eyo, num naan̰ maakin̰ raap do taar kɛn mɛt ki.
46013007	Debm ɔk maak‑je se, kɛn k'tɛɗin̰ kusin̰ kic ɓo, naan̰ an ɗim eyo. Daayum naan̰ tuj ɔrmin̰ ute jeege eyo, ɔnd don̰ paac do Raa ki ɔɔ ɔŋ sɛrk nakge paac.
46013008	Maak‑je se naan̰ 'kɔŋ naŋ eyo. Taargen k'taaɗin̰ kɛn teeco taar Raa ki se lɛ, kaaɗin̰ utu 'deele. Ɔɔ taar naaŋgen jeege jeel ey se utu 'naŋa ɔɔ jeel nakge se lɛ, kaaɗin̰ utu 'deel kici.
46013009	Taa jeel naajege se jeel naŋ mɛtn nakge paac eyo. Ɔɔ taargen k'taaɗin̰ kɛn teeco taar Raa ki se lɛ, ɔŋ aas ute gɛn Raa mal eyo.
46013010	Anum nakgen mala mala jaay aɗe ɓaa se, nakgen paacn̰ kɛn aas te ute ɗoobin̰ ey se, kaaɗin̰ utu 'deele.
46013011	Kaaɗ kɛn maam m'utu m'baat se, napar taaɗn taaruma, saapuma ɔɔ booy kɔkuma, paac se, aan gɔɔ gɛn gaan sɛɛmge; anum kɛn maam jaay m'aas gaaba sum se, nakŋ gaan sɛɛmge se maam m'rɛsin̰ga naatn.
46013012	Ɓɔrse se, naajege j'aakki nakge naɓo j'aak j'ɔkki mɛtɗe eyo aan gɔɔ debm aak daan kaamin̰ maakŋ kaam‑kaay‑naaŋ kɛn aak ɔɔɗ ey se. Num ɓii kalaŋ se, j'utu j'an̰ kaakin̰ 'tooɗn tal. Ɓɔrse se, maam m'jeel m'ɔk mɛtn nakge paac eyo, naɓo ɓii kalaŋ m'utu m'jeel kɔkŋ mɛtn nakge se mala mala aan gɔɔ kɛn Raa jeelum maam se.
46013013	Ɓɔrse nakgen kɛn 'kɔɔpm 'tiŋg se: kaal maakŋ do Raa ki, kɔnd do kɛn j'ɔndki do Raa ki ɔɔ maak‑jea. Ɔɔ maakŋ naaɗe kɛn mɔtɔ se, kɛn cirɗe paac se, maak‑jea.
46014001	'Jeki maak‑jea ɔɔ 'dɔŋki naabm kɛn Nirl Salal ɛɗ jeege tu ɔɔ kɛn tap ki se, 'jeki ɗoobm gɛn taaɗn taargen teeco taar Raa ki.
46014002	Taa debm kɛn taaɗ taar naaŋ kɛn jeege jeel ey se, kɛse naan̰ taaɗ jikilimge tu eyo, num taaɗ Raa ki. Ɔɔ taar naaŋ kɛn naan̰ taaɗ se lɛ, nam jeel mɛtin̰ eyo. Ute tɔɔgŋ Nirl Salal se, naan̰ taaɗ nakgen deel doa kɛn jeege ɔnd ute mɛt kon̰ eyo.
46014003	Num gaŋ debm kɛn taaɗ taar teeco taar Raa ki se, naan̰ taaɗ jikilimge tu, noogɗe gɛn ziiɗn ɓaa ute naanɗe, dɛjɗe ɔɔ ɛɗɗen kaay kaama.
46014004	Debm taaɗ taar naaŋgen jeege jeel mɛtin̰ ey se, kɛse noogin̰ naan̰ mala gɛn ziiɗn ɓaa ute naanin̰a, gaŋ debm jaay taaɗ taar teeco taar Raa ki se, noog jee egliz ki taa ziiɗn ɓaa ute naanɗe.
46014005	M'je se, naase paacki se, aki 'taaɗn taar naaŋgen jeege jeel eyo. Naɓo kɛn maam m'je cir paac paac se, m'je naase aki taaɗn taargen teeco taar Raa ki. Taa debm kɛn taaɗ taar naaŋgen jeege jeelin̰ ey se, ɔn̰ deb kalaŋ 'taaɗ tɔɔkŋ mɛtin̰ jee eglizge tu taa aɗen noogo naaɗe ziiɗn ɓaa ute naanɗe, kɛn bin ey num, debm taaɗ taar teeco taar Raa ki se cir debm kɛn taaɗ taar naaŋgen jeege jeelin̰ ey se.
46014006	Bin ɓo, gɛnaamgen ɗoobm al‑Masi ki, aan gɔɔ ɓɔrse maam m'ɓaa gɔtse ki jaay m'taaɗsen ute taar naaŋgen kɛn naase 'jeelki ey se, taarumgen m'taaɗsen se lɛ ɔŋ taaɗsen mɛtn nakgen Raa taaɗum mɛtin̰ se eyo, ɛɗsen te jeel eyo, taaɗsen taar teeco taar Raa ki eyo ɔɔ dooysen ey se, kɛse asen kɔŋ noogŋ ɔɔ ɗi?
46014007	Bin ɓo 'jeelki, silɛɛrɛ ute kurundu jaay ɓaa mɛtn kaa ki ey se, kaa se j'an̰ jeel j'ɔɔ ɗio?
46014008	Num debm tuuy ɓɔrlɔ gɛn bɔɔrɔ se jaay tuuyin̰ mɛt ki ey se, jeege 'kɔŋ ɗaapm roɗe gɛn ɓaa bɔɔr ki ne?
46014009	Gɛn naase kic ɓo tec bini. Kɛn naase 'taaɗki taar naaŋgen jeege booy ɔk mɛtin̰ ey se, taarsegen naase 'taaɗki se, jeege 'jeel kɔkŋ mɛtin̰ ɔɔ ɗi? Kɛn bin num, taar naase ulki se, ulki rɛn̰ɛ.
46014010	Ɗeere, do naaŋ ki ara se, taar naaŋge naparin̰ dɛna ɔɔ maakɗe ki se, taar naaŋ kalaŋ jaay k'booy k'j'ɔkin̰ ey se, gɔtɔ.
46014011	Kɛn deba jaay taaɗum ute taar naaŋin̰ jaay maam m'jeel ey se, debm se maam m'jeelin̰ naan̰ se mɛrtɛ. Ɔɔ maam kic lɛ naan̰ am jeelum maam se, mɛrtɛ.
46014012	Aan gɔɔ naase 'lee 'dɔŋki naabm kɛn Nirl Salal ɛɗ jeege tu se, 'dɔŋki naabm kɛn 'noogŋ jee egliz ki 'ziiɗn ɓaa ute naanɗe.
46014013	Taa naan̰ se ɓo, debm taaɗ taar naaŋgen jeege jeel ey se, n̰'tɔnd mɛtn Raa an̰ kɛɗn jeele gɛn tɛrl taar se jeege tu.
46014014	Kɛn maam jaay m'eem Raa ute taar naaŋ jeege jeel ey se, ɗeere, maam m'eemin̰ ute maakum paac, naɓo taargen teec taarum ki se, saapum ɔnd ute mɛtin̰ eyo.
46014015	Kɛn bin num m'tɛɗn m'ɔɔ ɗi? M'keem Raa ute maakum paac ute taar naaŋgen jeege jeel ey se naɓo maam m'je m'an̰ keemin̰ ute ɗoobm kɛn saapum kic ɓo jeel ɔk mɛtin̰a. M'je m'kaar kaa ute maakum paac ute taar naaŋgen jeege jeel ey se naɓo, m'je m'kaar kaa ute ɗoobm kɛn saapum kic ɓo jeel ɔk mɛtin̰a.
46014016	Kɛn jeege tusga gɛn keem Raa jaay naai 'tɔɔm Raa ute saapi paac ute taar naaŋgen kɛn jeege jeel ey se, ɔɔ nam lee ɓaaɗo booy taar Raa sum jaay utu maakɗe ki se, naan̰ 'kɔŋ tookŋ amin ɔɔ ɗio, taa taari kɛn 'tɔɔm Raa se lɛ, naan̰ ɔnd ute mɛtin̰ eyo.
46014017	Baat ey num, taari kɛn naai 'tɔɔm Raa se nijim aak eyo, naɓo debm iŋg booyi jaay jeel mɛtin̰ ey se, ɔŋ noogin̰ gɛn ziiɗn ɓaa ute naanin̰ eyo.
46014018	Maam m'tɔɔm Raa taa maam se m'jeel taaɗn taar naaŋgen jeege jeel ey se m'cirsen, naasen kɛn iŋg 'ɓaaki se paac.
46014019	Naɓo maakŋ egliz ki se, maam m'je m'taaɗn taarge mii sum kɛn jeege jeel mɛtin̰a taa aɗen dooyo, naan̰ se cir kɛn m'taaɗ taara dupu kando kando ute taar naaŋgen jeege jeel mɛtin̰ ey se.
46014020	Gɛnaamge, ɔn̰te 'saapki aan gɔɔ gɛn gaan sɛɛmge, num 'saapki aan gɔɔ jee magalge. Num gaŋ gɛn tɛɗn kusin̰ num, 'tɛɗki rose aan gɔɔ gaangen sɛɛmɛ kɛn jeel tɛɗ kusin̰ ey ɓɔrt se.
46014021	Taa naan̰ se ɓo maakŋ Ko Taar kɛn Raa ɛɗo Musa ki raaŋin̰ se Mɛljege Raa taaɗ ɔɔ: Jee se maam m'aɗen taaɗ ute taar naaŋgen kuuy ɔɔ m'aɗe kɔl jee kuuy ɓo utu aɗen taaɗn ute taar naaŋɗege. Ute naan̰ se kic ɓo naaɗe 'booy kuun taarum ey tap.
46014022	Taar naaŋgen k'taaɗ jaay jeege jeel ey se, kɛse Raa ɓo taaɗ tɔɔgin̰ do jeege tun aal te maakɗe do Isa ki eyo. Num jee kɛn aalga kaal maakɗe do Isa ki se, taar naaŋgen jeege jeel ey se, taaɗ ute naaɗe eyo. Num gaŋ debm jaay taaɗ taar teeco taar Raa ki se, kɛse naan̰ taaɗ ute jee kɛn aalga kaal maakɗe do Isa ki ɔɔ jee aal te maakɗe do Isa ki ey se, taar se ɔlɗe naaɗe maak ki eyo.
46014023	Kɛn aan gɔɔ egliz ute magalin̰ tus jaay jeege paac taaɗ taar naaŋgen jeege jeel eyo, jaay, jee lee ɓaaɗo booy taar Raa sum ey lɛ jee aal maakɗe do Isa ki eyo ɓaaɗo maakse ki se, asen taaɗn ɔɔ naase se jee dɛrlge ey ne?
46014024	Num gaŋ kɛn naase 'paacki jaay 'taaɗki taar teeco taar Raa ki ute taar naaŋgen kɛn jeege jeelin̰ se, debm aal maakin̰ do Isa ki eyo, ey lɛ debm lee ɓaaɗo maakse ki gɛn booy taar Raa sum se, kɛn naan̰ booy taarsege se, an̰ kɛɗn saapa ɔɔ naan̰ 'jeel ron̰ ki naan̰ se debm kusin̰a,
46014025	ɔɔ taar kɛn maakin̰ kɛn jeege jeel ey se lɛ, 'tooɗn tal. Gɔtn se naan̰ 'kɛrgŋ kɔnd naanin̰ naaŋ ki naan Raa ki ɔɔ an̰ keeme ɔɔ naan̰ 'taaɗn makɔn̰ ɔɔ: Ɗeer ɗeer, naase se Raa utu daanse ki!
46014026	Gɛnaamgen ɗoobm al‑Masi ki, bin se maam m'asen taaɗn m'ɔɔ ɗi? Kɛn 'tuskiga gɛn keem Raa se, naŋa naŋa kic ɓo kɛn ɓaa kaar kaa, dooy jeege, taaɗn mɛtn nakŋ kɛn Raa taaɗin̰o, taaɗn taar naaŋgen jeege jeel eyo, ey lɛ tɛrl taar naaŋ jeege jeel ey se, anum nakŋ naase aki tɛɗ paac se, 'tɛɗin̰ki taa 'noogŋ egliz 'ziiɗn ɓaa ute naanin̰a.
46014027	Kɛn jeege baag taaɗn taar naaŋgen jeege jeel ey se, ɔn̰ jeege dio ɔɔ kɛn cirga lɛ jeege mɔtɔ sum. Kɛn aki taaɗ kic num, deb kalaŋ taaɗ aasga ram jaay ɓo deb kuuy 'taaɗa. Ɔɔ ɔn̰ nam kuuy an̰ tɛrlin̰ jeege tu.
46014028	Kɛn debm kɛn an̰ tɛrlin̰ taar se jeege tu gɔtɔ num, gɛnaa kɛn taaɗ taar naaŋ kɛn jeege jeel ey se, n̰'ɔn̰te taaɗn naan jeege tu, num n̰'taaɗ ute maakin̰a ɔɔ n̰'taaɗ Raa ki.
46014029	Num gɛn jee taaɗ taar teeco taar Raa ki se lɛ, ɔn̰ jeege dio ey lɛ mɔtɔ sum ɓo, 'taaɗa. Ɔɔ jee mɛtin̰ge se, k'booy k'j'ɔk mɛtn taar se jiga, taar se ɓaa ute mɛtn taar Raa lɔɓu gɔtɔ.
46014030	Maakse ki se jaay deb kalaŋ Raa taaɗin̰ mɛtn nakŋ gam ɔɔ je taaɗn mɛtn nakŋ se jeege tu se, deb kuuy kɛn taaɗ taaɗ se n̰'doa ɔɔ n̰'ɔn̰ gɔtɔ deb kɛn se.
46014031	Ɗeere, paacki se, ɔkki ɗoobo kɛn aki taaɗn taar teeco taar Raa ki, naɓo kɛn deb kalaŋ taaɗ aasga jaay ɓo kɔn̰ gɔtɔ naapin̰ ki. Bin se jeege paac, naase aɗeki dooyo ɔɔ aɗeki kɛɗn kaay kaama.
46014032	Debm jaay taaɗ taar teeco taar Raa ki se, naan̰ bɔɔb ɔk taarin̰a.
46014033	Nakŋ ute ɗoobin̰ ey se, Raa je eyo. Num Raa se je naase aki kiŋg ute lapia. Naase 'tɛɗki aan gɔɔ eglizgen gɛn jee Raagen ɓaa se paac,
46014034	kɛn jee al‑Masige jaay tusga se, mɛndgen maakse ki se, k'doa. Aan gɔɔ kɛn Ko Taar kɛn Raa ɛɗo Musa ki taaɗa, maakŋ jee al‑Masige tun tusga se, mɛndge se ɔk ɗoobo gɛn taaɗn taar eyo num k'j'iŋg kaam kalaŋ.
46014035	Kɛn naaɗe ɓo je tɔnd mɛta lɛ, k'ɓaa k'tɔnd mɛtn gaabɗege ɓeene. Ey num kɛn jee al‑Masige tusga num, mɛndge jaay 'taaɗn taara se dɔɔɗ eyo.
46014036	Lɔɓu taar Raa se uuno mɛtin̰ gɔtse ki sum la? Ɔɔ taar se, naase kalse ki sum ɓo 'booyin̰kiro lɛ?
46014037	Maakse ki debm jaay saap ɔɔ naan̰ ɔk Nirl Salal maakin̰ ki ey lɛ tɛɗga debm taaɗn taar teeco taar Raa ki se, n̰'jeele taar kɛn maam m'raaŋsen se, kɛse Mɛljege mala ɓo taaɗsen nakŋ gɛn tɛɗa.
46014038	Anum taar kɛn maam m'raaŋsen se jaay debm baate tookŋ do ki se, debm bin se Raa kic ɓo, jeelin̰ eyo.
46014039	Bin se, gɛnaamgen ɗoobm al‑Masi ki, 'dɔŋki gɛn taaɗn taar teeco taar Raa ki ɔɔ jeegen taaɗ taar naaŋgen jeege jeel ey se, ɔn̰te 'gaaski gɛn taaɗa.
46014040	Naɓo nakŋ paacn̰ kɛn naase aki tɛɗ se, 'tɛɗin̰ki ute ɗoobin̰ tak tak.
46015001	Gɛnaamgen ɗoobm al‑Masi ki, tɛr maam m'je m'asen taaɗa, taa naase aki saapm do Labar Jigan gɛn al‑Masi kɛn maam m'taaɗseno ɔɔ naase 'tookkiro do ki se ɔɔ ɓɔrse kic utu ɔkin̰ki ɔɔn̰ɔ.
46015002	Ute Labar Jigan gɛn al‑Masi ese se ɓo, naase ɔŋkiga kaaja kɛn naase jaay iŋgki do ki aan gɔɔ kɛn maam m'taaɗseno se. Ey num, ɓɛrɛ, kaal maaksen do al‑Masi ki se, 'tɛɗn nakŋ cɛrɛ.
46015003	Nakŋ cir paac paac jaay maam m'dooyseno deet deet se, taar maam mala m'ɔŋin̰o gɔtn al‑Masi kɛn ɔɔ: al‑Masi se ooyga taa kusin̰jege aan gɔɔ kɛn Kitap taaɗno.
46015004	Naan̰ ooy se, j'ɔlin̰o maakŋ ɓaaɗ ki, ɓii k‑mɔtɔge tu se naan̰ duro daan yoge tu, aan gɔɔ kɛn Kitap taaɗno ro ki se kici.
46015005	Kɛn naan̰ duro se, naan̰ teeco naan Piɛr ki ɔɔ tɛr naan̰ teeco naan jee kaan̰ naabin̰ge tun k'daŋɗe ute ro jee sik‑kaar‑di se.
46015006	Tɛr naan̰ teeco naan gɛnaage tun ɗoobm Isa al‑Masi kɛn tus iŋg kiŋg taa naapki ɔɔ jee se cir kaar‑mii. Maakɗe ki se, jee dɛnin̰ utu zɛɛrɛ ɔɔ kɛngen mɛtin̰ge se, ooyga.
46015007	Tɛr naan̰ teeco naan Jak ki ɔɔ tɛr naan̰ teeco naan jee kaan̰ naabin̰ge tu paac.
46015008	Anum kaam mɔɔtn se, naan̰ teeco naan maam ki kici, maam kɛn aan gɔɔ goon kɛn j'oojin̰ laapin̰ aas te eyo.
46015009	Ɗeere, maakŋ jee kaan̰ naabm Isa al‑Masige tu se, bɛɛki num, maam se ɓo debm kɛn k'kaal mum eyo. Taa maam se m'aas kɛn j'am daŋ debm kaan̰ naabm Isa al‑Masi eyo. Taa eglizn gɛn Raa se, maam m'dabarin̰oga.
46015010	Num gaŋ Raa tɛɗumga bɛɛ ɔɔ ute bɛɛ naan̰ tɛɗum se maam m'tɛɗga aan gɔɔ kɛn ɓɔrse naase 'jeelumki se. Anum bɛɛ Raa kɛn tɛɗum maam ki se, tɛɗ te nakŋ cɛr eyo. Naɓo maakŋ jee kaan̰ naabm Isa al‑Masi ki paac se, maam m'tɛɗ naaba m'cirɗe. Num kɛn tɛɗ naabm se, maam eyo, naɓo bɛɛ Raa ese se ɓo ɔlum maam m'tɛɗ naabm se.
46015011	Bin ɓo kɛn 'tɛɗn maama, lɔ naaɗe, kɛse ɓo taar kalaŋ kɛn naaje k'taaɗseni ɔɔ do taar kɛn se ɓo, naase 'took aalkiro maakse do ki se.
46015012	Naaje k'taaɗsen j'ɔɔ al‑Masi se duroga daan yoge tu. Num gɛn ɗi jaay jee mɛtin̰gen maakse ki se, taaɗ ɔɔ jee ooyga kooy se, aɗe kɔŋ 'dur daan yoge tu ey se?
46015013	Kɛn jeege jaay aɗe kɔŋ dur daan yoge tu ey num, al‑Masi kic ɓo duro utu te daan yoge tu eyo.
46015014	Kɛn al‑Masi jaay duro te daan yoge tu ey se, taar naaje k'taaɗseno se, taar rɛn̰ɛ ɔɔ kaal maaksen do al‑Masi ki se kic lɛ, cɛrɛ.
46015015	Ɗeere, kɛn jee ooyga kooy jaay aɗe kɔŋ dur daan yoge tu ey num, al‑Masi kic ɓo Raa durin̰o te daan yoge tu eyo. Bin se, naaje k'tɛɗga saaɗgen gɛn Raa kɛn taaɗ taar mɛt ki eyo taa naaje k'taaɗ jeege tu j'ɔɔ: Raa se duroga al‑Masi daan yoge tu se.
46015016	Kɛn jee ooyga kooy jaay kɔŋ dur daan yoge tu ey num, al‑Masi kic ɓo, duro te daan yoge tu eyo.
46015017	Anum kɛn al‑Masi jaay duro te daan yoge tu ey se, kaal maaksen do naan̰ ki kic ɓo, cɛrɛ. Ɔɔ ɓɔrse kic ɓo, naase utu iŋgki maakŋ kusin̰se ki.
46015018	Kɛn bin num, jee ooyga kooy ɗoobm Isa al‑Masi ki se, utga.
46015019	Kɛn naajege jaay k'j'ɔndki dojege do al‑Masi ki gɛn tiŋg do naaŋ ki ara sum num, maakŋ jikilimge tun do naaŋ ki ara se, ey num bɛɛki se, naajege sum ɓo kɛn jeege ajeki kɛɛjn̰ dojege tu cir kɛn jeegen ɓaa se paac paac.
46015020	Num gaŋ ɗeere, al‑Masi se duroga daan yoge tu ɔɔ Raa jaay durin̰o deet deet se, jejeki taaɗn ɔɔ: jeegen ooyga kooy se naan̰ utu aɗen 'dur bin kici.
46015021	Ute ɗoobm deb kalaŋ sum ɓo, yoa aan do jeege tu ɔɔ ute ɗoobm deb kalaŋ kuuy se, jeege utu aɗe 'dur daan yoge tu.
46015022	Aan gɔɔ jikilimge paac teeco mɛtjil Adum ki se, naaɗe paac ooy aan gɔɔ naan̰a. Bin ɓo gɛn jeegen paacn̰ dɔɔk ute al‑Masi se, naaɗe paac utu 'kɔŋ kaaja ute naan̰ kici.
46015023	Num Raa aɗe 'dur jeegen ooyga kooy se naan̰ aɗen rɛɛsn ute ɗoobin̰ ɗoobin̰a. Al‑Masi se naan̰ ɓo debm duro deet daan yoge tu jaay ɓo jee naan̰ge se utu aɗe 'dur daan yoge tu ɓii kɛn naan̰ aɗe ɓaa se.
46015024	Num sitange, maragge ɔɔ nakgen ɔk tɔɔgɔ do jeege tu paac se, al‑Masi utu aɗen 'tɛɗn 'tɛɗn gɔtɔ, jaay ɓo duni se 'naŋa ɔɔ kaaɗ kɛn se sum ɓo al‑Masi 'kɔn̰ gaara kaam ji Bubin̰ Raa.
46015025	Taa al‑Masi se 'kɔsn gaara bini jee taamooyin̰ge se Raa aɗen tɛɗn naan̰ ɓo kiŋg doɗe ki.
46015026	Debm wɔɔy kaam mɔɔtn kɛn j'an̰ kutin̰ kap se, yoa.
46015027	Tɛr Kitap taaɗga taaɗ ɔɔ al‑Masi se: Raa ɛɗin̰ga nakge paac kaam jin̰a. Kɛn Kitap jaay taaɗ ɔɔ nakge paac tɛɗga kaam jin̰ se, ɔɔp Raa sum ɓo kaam jin̰ eyo. Taa Raa se, naan̰ ɓo debm kɛn ɛɗin̰ nakge paac kaam jin̰a.
46015028	Kɛn Raa jaay ɛɗga nakge paac kaam ji al‑Masi se, naan̰ Goonin̰ mala se, 'kɔɔpm kaam ji Raa kɛn ɛɗin̰ nakge paac kaam jin̰ se. Bin se jaay ɓo Raa utu 'kɔsn gaara do nakge tun ɓaa se paac.
46015029	Jee kɛn je ɔɔ j'aɗe batizn taa jeegen ooyga kooy se tap ɓo, batɛm se aɗen tɛɗn ɗi naaɗe kɛn jee ooyga kooy se? Kɛn jeegen ooyga kooy jaay aɗe kɔŋ 'dur daan yoge tu ey num, gɛn ɗi naaɗe ɔn̰ roɗe k'batizɗe taa naaɗe se?
46015030	Kɛn jeegen ooyga kooy jaay 'dur daan yoge tu ey num, gɛn ɗi jaay naajege daayum k'lee k'ɓaa gɔtn ɔɔn̰ kɛn j'an kutn koje ro ki se?
46015031	Gɛnaamgen ɗoobm al‑Masi ki, daayum maam se m'lee nirl yo ki. Kɛse taar mɛt ki, ɔɔ aan gɔɔ gɔtn Mɛljege Isa al‑Masi ki se, maam m'tɔɔm roma taa naase se, taar se mɛt ki kici.
46015032	Gɛnaamge, maakŋ gɛgɛr kɛn Ɛpɛz ki se, maam m'ɗoɗega ute jeegen aan gɔɔ daa gaabge se. Kɛn jaay gɛn nakgen do duni ki sum num, maam tap ɓo m'kɔŋ ɗi ro ki? Kɛn jeegen ooyga kooy jaay aɗe kɔŋ dur daan yoge tu ey num: J'ɔski ɔɔ j'aayki ute maraadjege, taa naajege se lɛ, mɛtbeeki j'aki 'kooyo.
46015033	Ɔn̰ten 'kaan̰ki rose dala, ɓɛrɛ: Mɛɗgen jig ey se ɓo kɛn tuj kiŋg bɛɛ jeege.
46015034	'Tɛrlki saapse ɔɔ ɔn̰te 'tɛɗki kusin̰a! Maam m'aak jee mɛtin̰ge maakse ki se jeel Raa eyo; maam m'taaɗsen bin se taa sɔkɔn̰ asen tɔɔlɔ.
46015035	Nam 'kɔŋ tɔnd mɛta ɔɔ: jeegen ooyga kooy se tap ɓo aɗe 'dur ɔɔ ɗi daan yoge tu? Ɔɔ roɗe tap ɓo 'tecn̰ ɔɔ ɗi?
46015036	Kalɛ, debm dɛrlɛ! Kaam nakŋ naai ɔɔcin̰ga se, ruumga jaay teec ey la?
46015037	Naai 'lee ɔɔc se, ɔɔc kaam teen̰e ey lɛ kaam ne ɗim kuuy, num naai 'lee ɔɔc garɗin̰ eyo.
46015038	Kɛn naai jaay ɔɔcga se, Raa teecin̰a ɔɔ teep tɛɗn magala aan gɔɔ kɛn naan̰ maakin̰ jen ro ki. Kupm kaam naka tak ɓo tecn̰ naparin̰ kalin̰ ki kalin̰ ki.
46015039	Nakgen oo ko se paac roɗe se tec naap eyo. Gɛn jikilimge lɛ tec kalin̰ ki, gɛn daage lɛ kalin̰ ki, gɛn yeelge kic lɛ kalin̰ ki ɔɔ gɛn kɛn̰jge kic kalin̰ ki.
46015040	Aan gɔɔ nakgen do naaŋ ki ɔk roge se, kɛngen maakŋ raa ki se ɔk kici. Naɓo kaakŋ bɛɛɗege se, tec te naap eyo.
46015041	Kaaɗa wɔɔrin̰ tec kalin̰ ki ɔɔ laapa kic kalin̰ ki ɔɔ k‑dijge kic ɓo wɔɔrɗe tec kalɗe ki. Ɔɔ tɛr k‑dijge ute naapa kic wɔɔrɗe tec kalaŋ eyo.
46015042	Bin ɓo ɓii kɛn jeege aɗe dur daan yoge tu se, 'tɛɗn bin kici. Debkilimi jaay ooy j'ɔlin̰ga maakŋ ɓaaɗ ki se, ruum naatn. Num gaŋ ɓii kɛn naan̰ aɗe 'dur daan yoge tu se, ro kɛn Raa an̰ kɛɗ se 'kɔŋ ruum ey sum.
46015043	Ro debkilim ooy jaay j'ɔlin̰ga maakŋ ɓaaɗ ki se, naan̰ tɛɗ aak kusu. Num ɓii kɛn naan̰ aɗe 'dur daan yoge tu se, Raa an̰ kɛɗn ro aak bɛɛ. Ro debkilim ooy jaay j'ɔlin̰ga maakŋ ɓaaɗ ki se, naan̰ ɔk tɔɔg eyo. Num ɓii kɛn naan̰ aɗe 'dur daan yoge tu se, Raa an̰ kɛɗn ro kɛn ɔk tɔɔgɔ.
46015044	Debm jaay ooyga num kɛn j'ɔlin̰ga maakŋ ɓaaɗ ki se, kɛse j'ɔl daa ro sum. Num kɛn naan̰ jaay aɗe 'dur daan yoge tu se, aɗe teecn̰ ute ro kɛn Nirl Salal an̰ kɛɗa. Aan gɔɔ do naaŋ ki debkilim ɔk daa ro se, maakŋ raa ki kic ɓo Raa an̰ ɓaa kɛɗn ro kuuy.
46015045	Kɛse ɓo Kitap taaɗ ɔɔ: debkilim deet deet se ron̰ Adum, naan̰ se ɔk daa roa ute koa. Adum kaam mɔɔtn se, naan̰ se Nirl kɛn ɛɗ kaaja jeege tu.
46015046	Debm kɛn ɓaaɗo deet deet se, debm ɔk Nirl kɛn ɛɗ kaaja se eyo, num debm ɔk daa ro ɓo ɓaaɗo deete ɔɔ debm ɔk Nirl kɛn ɛɗ kaaja se, ɓaaɗo kaam mɔɔtn.
46015047	Debm deet deet se naan̰ se j'ɔɓin̰ ute naaŋa. Debm k‑dige se, naan̰ se iin̰o maakŋ raa ki.
46015048	Jeegen do naaŋ ki ara paac se, tec aan gɔɔ debm kɛn j'ɔɓin̰ ute naaŋa se. Ɔɔ jeegen maakŋ raa ki se lɛ, tec aan gɔɔ debm kɛn iin̰o maakŋ raa ki se kici.
46015049	Aan gɔɔ ɓɔrse naajege k'tecki debm kɛn j'ɔɓin̰ ute naaŋa se, naajege k'j'utu j'aki tec debm kɛn iin̰o maakŋ raa ki se kici.
46015050	'Booyki gɛnaamgen ɗoobm al‑Masi ki, m'asen taaɗa: ɓɛrɛ, debkilimi ute daa ron̰ ɔk mooso se 'kɔŋ ɓaa maakŋ Gaar Raa ki eyo. Ɔɔ daa ro se kɛn utu 'ruum se lɛ, naan̰ se 'kɔŋ tiŋg gɛn daayum eyo.
46015051	Maam m'je m'asen taaɗ ute nakŋ kɛn jeege jeel mɛtin̰ ey se: 'Booyki! Naajege se j'aki kooy paac eyo. Anum naajege paacki se, Raa utu ajeki tɛrl rojege kaam kuuy.
46015052	Ɓii kɛn pulu 'keem kaam mɔɔtn se, 'tɛɗ yɔkɔɗ aan gɔɔ debm ɔnd kaamin̰ sapac se, kaaɗ kɛn pulu 'keem se, jeegen ooyga kooy se utu 'duru ute ro kɛn 'kɔŋ ruum eyo. Ɔɔ naajegen j'utuki zɛɛr se lɛ, Raa utu ajeki tɛrl rojege kaam kuuy.
46015053	Ro kɛn utu 'ruum se, tak ɓo j'utu j'an̰ kɛɗn ro kɛn 'kɔŋ ruum eyo ɔɔ ro kɔŋ kooy se lɛ, j'utu j'an̰ kɛɗn ro kɛn 'kɔŋ kooy ey sum.
46015054	Kaaɗ kɛn ro kɛn utu 'ruum se, jaay utu tɛrl ro kɛn 'kɔŋ ruum eyo, ɔɔ ro kɛn 'kooy se lɛ j'utu j'an̰ tɛrlin̰ ute ro kɛn 'kɔŋ kooy ey se, bin ɓo taar kɛn Kitap taaɗ do dɔkin̰ se 'kaan ɗoobin̰ ki kɛn ɔɔ: Ɓɛrɛ, yo se Raa cirin̰ga naan̰ tɛɗga gɔtɔ.
46015055	Naai yoa, tɔɔgi kɛn naai 'cir jeege se tap ɓo gay? Ɔɔ tɔɔgi kɛn naai lee tɔɔl jeege se tap ɓo gay?
46015056	Tɔɔgŋ kɛn naai 'lee tɔɔl jeege se lɛ, kɛse kusin̰a. Ɔɔ kusin̰ lɛ, kɛn ɛɗin̰ tɔɔgɔ se, Ko Taar kɛn Raa ɛɗo Musa ki.
46015057	Anum ute ɗoobm Mɛljege Isa al‑Masi se, k'tɔɔmki Raa kɛn ɛɗjeki tɔɔgɔ k'cirki nakgen ɔk tɔɔgɔ dojege tu!
46015058	Bin ɓo, gɛnaa maak‑jemge, 'ɗaarki tɔɔgɔ. Ɔn̰te 'tɛrlki mɔɔtn! Naabm Mɛljege se ɔn̰te 'kɔn̰in̰ki, 'tɛɗ 'ɓaansin̰ki ute naanin̰a. 'Jeelki, naabm kɛn naase 'lee dabara 'tɛɗin̰ki Mɛljege tu se, cɛr eyo.
46016001	M'je m'asen taaɗa taa gursn kɛn aki tiir gɛn noogŋ jee Raagen Jeruzalɛm ki se: maam m'taaɗɗega taaɗ mɛtin̰ eglizge tun taa naaŋ Galat ki. Anum naase 'tɛɗin̰ki bin kici.
46016002	Ɓii dumas ki tak ɓo, naŋa naŋa kic ɓo do naabin̰ kɛn naan̰ tɛɗ jaay ɔŋo se, maak ki se n̰'ɔɔɗ n̰'ɔmbin̰ gɛn don̰a taa an noogŋ gɛnaagen ɗoobm al‑Masi kɛn Jeruzalɛm ki. Bin se, naase aki kɔŋ booy ɓiin kɛn maam m'aanga jaay aki tiir ey sum.
46016003	Kɛn maam jaay m'ɓaa m'aanga gɔtse ki num, jee kɛn naase 'bɛɛr 'tɔɔɗɗeki se, maam m'aɗe kɛɗn maktub ute nakŋ kɛn naase 'tiir 'tusin̰ki jiɗe ki se. Ɔɔ maam m'aɗe kɔl naaɗe aan ɓaa ute nakgen se, Jeruzalɛm ki.
46016004	Kɛn aakin̰ki bɛɛ jaay maam mala ɓo m'ɓaa kic lɛ, naaɗe 'ɓaa ute maama.
46016005	Kɛn maam m'utu m'ɓaa gɔtse ki se, maam m'kaal teecn̰ taa naaŋ Masedoan ki, taa maam m'kaal ute ɗoobm ese.
46016006	Kɛn maam jaay m'aanga gɔtse ki se, baat ey num maam m'tiŋg cɔkɔ ute naase, lɔɓu kaaɗn kuulu se kic daan m'an̰ deel gɔtse ki jaay ɓo sɔm naase amki je nakŋ kɛn am noogŋ gɛn tɛɗn mɛrtum naan ki.
46016007	Anum kɛn ɓɔrse m'ɓaa ɓaa gɔtse ki se, m'je m'asen kaakŋ ute do jɛm sum eyo, naɓo kɛn Mɛljege jaay ɔɔɗumga ɗoobo num, maam m'je m'kiŋg ute naase cɔkɔ.
46016008	Num gaŋ ɓɔrse maam se m'tiŋg maakŋ gɛgɛr kɛn Ɛpɛz ki se, bini m'kaan kaaɗn laa Pantekɔt ki.
46016009	Taa gɔtn ese se, maam m'ɔŋga ɗoobm gɛn tɛɗn naaba Raa ki dɛn aak eyo naɓo jee wɔɔyge kic ɓo dɛna utu gɔtn ese.
46016010	Kɛn Timote jaay aanga gɔtse ki num, aakin̰ki don̰ ki. Bin jaay ɓo naan̰ kic nirlin̰ an̰ kaay eyo; taa naan̰ kic lɛ tɛɗn naabm Mɛljege aan gɔɔ maama.
46016011	Ɓɛrɛ, Timote se, nam ɔn̰te kuum kaalin̰ naaŋ ki, num ɛɗin̰ki nakŋ noogo kɛn naan̰ aɗe kɔkŋ tɛrl gɔtum ki ute lapia. Taa maam m'ute gɛnaagen gɔtn ara se, j'utu j'iŋg j'aak kaamin̰a.
46016012	Gɛnaajege Apɔlɔs se, ey num maam m'ɛɗin̰ga kaay kaam aak eyo m'ɔɔ ute gɛnaage se, n̰'ɓaa gɔtse ki, naɓo naan̰ took eyo gɛn ɓaa gɔtse ki ɓɔrse se. Anum kɛn naan̰ ɔŋga jin̰ jaay sɔm utu 'ɓaa gɔtse ki.
46016013	Daayum iŋgki zɛɛrɛ, kaal maaksen do Raa ki se ɔkin̰ki tɔɔgɔ. 'Tɛɗki jee mɛc ɔɔ 'ɗaarki tɔɔgɔ.
46016014	Ɔɔ nakŋ naase aki 'tɛɗ paac se, 'tɛɗin̰ki ute maak‑jea.
46016015	Gɛnaamge, 'booyki m'asen taaɗ daala: 'jeelki Stepanas ute jee maakŋ ɓeen̰ ki se, naaɗe ɓo jee kɛn took aal maakɗe deet do al‑Masi ki taa naaŋ Akayi ki se ɔɔ naaɗe se ɓo, jee ɔn̰ roɗe gɛn tɛɗn naabm Raa maakŋ jee Raage tu.
46016016	Jee bin se ɓo, 'tookki taarɗe ɔɔ jee kɛn lee dabar tɛɗ naaba ute naaɗe se kic ɓo, 'tookɗeki taarɗe kici.
46016017	Kɛn Stepanas, Portunatus ute Akaykus ɓaaɗo aakum se, maam maakum raap aak eyo; gɔɔ naase ki se, naaɗe ɓaaɗo noogumga.
46016018	Taa naaɗe se tɛɗum maakum tɔɔɗga kaam kalaŋ aan gɔɔ naaɗe tɛɗsen naase ki se kici. Bin num jee bin se, ɔkɗeki ɔɔn̰ɔ.
46016019	Eglizgen taa naaŋ Azi ki se, tɛɗsen tɔɔsɛ. Akilas ute Priska ɔɔ ute egliz kɛn lee tus ɓeeɗe ki se kic tɛɗsen tɔɔsɛ dɛn aak eyo ute ro Mɛljege.
46016020	Gɛnaagen ɗoobm Isa al‑Masi kɛn gɔtn ara se, tɛɗsen tɔɔsɛ paac. 'Tɛɗki tɔɔsɛ naapge tu ɔɔ 'baam 'tɔkki naapa ɔɔ aayki ciil naapge aan gɔɔ gɛnaa naapge.
46016021	Gɔtn ara se, kɛse maam Pɔl ɓo m'raaŋsen tɔɔsn se ute jim mala.
46016022	Debm jaay je Mɛljege ey se, ɔn̰ Raa an̰ naama. Maranaata! (Kɛse je ɗeekŋ ɔɔ: ɔn̰ Mɛljege se n̰'ɓaaɗo.)
46016023	Ɔn̰ Mɛljege Isa asen tɛɗn bɛɛn̰a.
46016024	Maam se m'jese paac taa naajege k'dɔɔk k'tɛɗkiga kalaŋ ute Isa al‑Masi.
47001001	Kɛn ara maam Pɔl, m'debm kaan̰ naabm Isa al‑Masi aan gɔɔ kɛn Raa maakin̰ jen ro ki ɔɔ maam m'raaŋ maktubm ese se ute gɛnaajege, Timote. Naaje k'tɛɗsen tɔɔsɛ naase ki jee eglizn kɛn maakŋ gɛgɛr kɛn Kɔrint ki ute jee Raagen paacn̰ taa naaŋ Akayi ki ute magalin̰a.
47001002	Ɔn̰ Bubjege Raa ɔɔ Mɛljege Isa al‑Masi asen tɛɗn bɛɛɗe ɔɔ asen kɛɗn lapia.
47001003	K'tɔɔmki Raa, Bubm Mɛljege Isa al‑Masi, naan̰ se Bubm kɛn bɛɛn̰ dɛna ɔɔ naan̰ ɓo Raa debm ɛɗ kaay kaama ute maraadin̰a.
47001004	Maakŋ nakge tun ɔɔn̰ kɛn aan dojege tu paac se, naan̰ ɓo debm ɛɗjeki kaay kaama. Ute kaay kaam kɛn Raa ɛɗjeki se, naajege kic num j'an̰ki kaasn gɛn kɛɗn kaay kaama jeege tun maakŋ nakge tun ɔɔn̰ se kici.
47001005	Aan gɔɔ naajege j'ɔŋki dubar dɛna ute al‑Masi se, bin ɓo ute ɗoobm al‑Masi se Raa ɛɗjeki kaay kaam dɛn bin kici.
47001006	Kɛn nakŋ ɔɔn̰ jaay aanga doje ki kic num, taa Raa asen kɛɗn kaay kaama kɛn asen kɔl gɔtn kaaj ki. Ɔɔ naaje jaay Raa ɛɗjen kaay kaama se taa naase kic ɓo dubar aanga dose ki num an̰ki kɔŋ kaasa aan gɔɔ kɛn naaje dubar aan doje ki jaay j'ɔŋ j'aasin̰ se kici.
47001007	Ɔɔ naaje k'jeel maakje ki kɔnd dojen jaay j'ɔnd do naase ki se, kɔnd do mɛc. Taa naaje k'jeele naase ɔŋkiga dubar ute naaje se, bin se Raa asen kɛɗn kaay kaama aan gɔɔ naan̰ tɛɗo naaje ki se kici.
47001008	Anum naase gɛnaagen ɗoobm al‑Masi ki, naaje k'je naase aki jeele taa naaŋ Azi ki se k'dabarjenoga dɛn aak eyo. Ɔɔ dubar kɛn naaje k'j'ɔŋo se deeloga doje, naaje k'saapo j'ɔɔ naaje se j'kɔŋ kaaj ey sum.
47001009	Ɗeere, naaje se k'saap j'ɔɔ ɓiije naŋga sum, naaje j'kooyo. Naɓo, naaje se j'ɔnd doje do naaje malin̰ge tu eyo, num naaje j'ɔnd doje do Raa ki, naan̰ ɓo debm lee dur jeege daan yoge tu.
47001010	Ɔɔ Raa se ɔɔɗjenoga doje maakŋ yo kɛn gɔtn ese se ɔɔ naan̰ ajen kɔɔɗn doje kuuy daala. Ɗeere, naaje se j'ɔnd doje don̰ ki, gɔt kuuy kic ɓo naan̰ utu ajen kɔɔɗn doje daala.
47001011	Naase kic ute keem Raa kɛn naase aki keem se, naase ajeki noogo. Ɔɔ ute tɔnd mɛtn kɛn jeege dɛna tɔnd mɛtn Raa taa naaje se, Raa ajen tɛɗn bɛɛ. Ute naan̰ se jeege dɛna 'tɔɔm Raa taa bɛɛ kɛn naan̰ tɛɗjen se.
47001012	Anum nakŋ tɛɗjen jaay naaje k'tɔɔm roje se, naaje k'jeelin̰ maakje ki, kiŋgjen naaje j'iŋg maakŋ jeege tu, ɔɔ tap tap ute naase se, j'iŋgo ute kɛn mɛt ki ɔɔ ute maakŋ kalaŋ naan Raa ki. Num naaje k'j'iŋgo bin se ute jeel‑taar gɛn jikilimge eyo, num ute bɛɛ Raa kɛn tɛɗjen se.
47001013	Ɗeere, taargen naaje k'lee k'raaŋsesin̰ se, naaje k'raaŋsen te taar ɗim kuuy eyo, num taargen naase 'lee 'dooyin̰ki ɔɔ 'booy ɔkin̰ki se. Aan gɔɔ ɓɔrse naase naka kaam kalaŋ 'booy ɔkjekiro te mɛtin̰ paac ey se, num maam m'saap naase utu ajeki 'booy kɔkŋ mala mala ɔɔ kɛse ɓo taar kɛn maam m'je taaɗa se: ɓii kɛn Mɛljege Isa aɗe ɓaa se, naaje k'tɔɔm roje ute naase ɔɔ naase kic lɛ aki tɔɔm rose ute naaje kici.
47001015	Ɗeere, maam m'jeel maakum ki maam m'je m'ɓaa gɔtn naase ki ɓo deet jaayo, taa bin se naase aki kɔŋ bɛɛ maam kɛn m'ɓaa gɔtse ki ɗɔɔl di se.
47001016	Maam m'kiin̰ gɔtse ki se m'ɓaa Masedoan ki ɔɔ kɛn m'tɛrl tɛrl Masedoan ki kic ɓo, m'aɗe kaal dose ki. Ɔɔ naase ɓo amki je nakŋ kɛn am m'kaasn gɛn ɓaa mɛrtɛ taa naaŋ Jude ki.
47001017	Kɛn maam m'uun do gɛn ɓaa mɛrtɛ se, ute maakum paac ey la? Ey lɛ nakŋ maam m'ɓaa ɓaa tɛɗa paac se, m'tɛɗin̰ aan gɔɔ gɛn jikilimgen do nak kɛn kalaŋ sum ɓo kɛn naaɗe ɓaan̰ ɓaa tɛɗa num ɗeek ɔɔ: «Yɛɛ» ɔɔ «Yɛɛ eyo» se la?
47001018	Taar se Raa kic ɓo jeele, do taar kɛn kalaŋ se, naaje j'ɔŋ k'taaɗseno te j'ɔɔ: «Yɛɛ» ɔɔ «Yɛɛ eyo».
47001019	Taa maama, Silban ute Timote kɛn k'ɓaaɗo k'taaɗsen taar Goon Raa Isa al‑Masi gɔtse ki se, do taar kɛn kalaŋ sum ɓo, naaje k'taaɗ te ey «Yɛɛ» ɔɔ «Yɛɛ eyo». Num gaŋ taar naaje k'taaɗ se, daayum «Yɛɛ».
47001020	Ɔɔ nakŋ kɛn Raa taaɗo utu tɛɗ se, ute ɗoobm al‑Masi se paac 'tɛɗn mɛt ki. Bin ɓo ute ro Isa al‑Masi se, naaje k'ɗeekki j'ɔɔki: amin Raa ki gɛn nookŋ ron̰a.
47001021	Raa ɓo kɛn dɔɔkjeki ute al‑Masi k'tɛɗkiga tɔɔg se ɔɔ naan̰ ɓo debm tɛɗjeki k'tɛɗkiga jee naan̰ge.
47001022	Naan̰ ɓo debm kɛn tɛɗjeki nakŋ kaakŋ jeele, kɛse Nirlin̰ kɛn naan̰ ɛɗjeki maakjege tu kɛn je ɗeekŋ ɔɔ naajege se k'tɛɗkiga jee naan̰ge ɔɔ ute naan̰ se, naan̰ je ajeki taaɗn ɔɔ utu ajeki kɛɗn nakŋ kɛn naan̰ taaɗo ɔɔ utu ajeki kɛɗ se.
47001023	Maam se ɔn̰ Raa am tɛɗn saaɗuma ɔɔ maam se lɛ m'taaɗ taar mɛt ki. Kɛn maam jaay baate tɛrlo maakŋ gɛgɛr kɛn Kɔrint ki se, m'je m'asen tujn̰ maakse eyo.
47001024	Naaje k'je j'asen tɛɗn utu taa tɔɔg eyo gɛn kaal maakse do Raa ki, taa kaal maakse lɛ, naase utu ɔkin̰ki tɔɔgɔ. Anum naaje k'je j'aki tɛɗn naaba tɛlɛ, taa naase kic ɓo maakse raapo.
47002001	Maam se m'uunoga doa, m'kɔŋ tɛrl gɔtse ki jaay, m'asen ɓaa tujn̰ maakse ey sum.
47002002	Anum kɛn maam jaay 'tujsega maakse se, maam kic ɓo maakum 'tuju, bin se nam am tɛɗum jaay maakum raap se gɔtɔ, taa naase lɛ paac, maakse tujga.
47002003	Kɛn ɔlumo jaay m'raaŋseno maktub se, taa maam m'je eyo kaaɗ kɛn m'ɓaa gɔtse ki se, jeegen am kɛɗn maak‑raap se ɓo, 'tɛrl am tujn̰ maakuma. Maam m'jeel maakum ki, kɛn maam jaay maakum raap se, naase kic ɓo 'paacki maakse 'raapo.
47002004	Kaaɗ kɛn maam m'raaŋseno se, maam maakŋ maak‑tuj ki ɔɔ m'maakŋ kaa‑maan ki ɔɔ m'uun nirlum dɛna dose ki. Maam m'raaŋseno se taa m'asen tujn̰ maakse eyo, num taa aki jeele maam se, m'jese dɛn aak eyo.
47002005	Kɛn deba jaay tujga maakŋ jeege se, kɛse naan̰ tujum maakŋ maam eyo, num naan̰ tujsen maakŋ naase paacki. Naɓo taar se j'ɔn̰te 'tɛɗin̰ki 'deel doa.
47002006	Gɛn debm bin se, kɛn jee dɛna uunin̰ga kaamin̰ se ɓo, bɛɛn̰ga sum.
47002007	Taa naan̰ se ɓo naase 'tɛɗin̰ki kalɗɛ, ɔɔ ɛɗin̰ki kaay kaama, ey num sɔm maak‑tujn̰ ese se 'deel don̰a.
47002008	'Booyki m'asen taaɗa, debm bin se 'taaɗin̰ki tal, naan̰ 'jeele, naase se 'jen̰ki.
47002009	Anum kɛn ɔlumo jaay maam m'raaŋseno maktubm se, kɛn naase jaay 'tookki taarum paac lɛ, maam m'kaakŋ jeel ro ki.
47002010	Num 'booyki m'ɗeekseni: debm jaay naase 'tɛɗin̰kiga kalɗɛ se, maam kic m'tɛɗin̰ga kalɗɛ, kɛn maam ɓo m'tɛɗin̰ga kalɗɛ naan al‑Masi ki kic num, taa naase.
47002011	Bin ɓo Ɓubm sitange ajeki kɔŋ kaan̰ dal eyo, ɔɔ nakŋ naan̰ je tɛɗa se lɛ, naajege k'jeelin̰ki tak.
47002012	Kɛn maam jaay m'aan maakŋ gɛgɛr kɛn Troas ki gɛn taaɗn Labar Jiga gɛn al‑Masi jeege tu se, ey num gɔtn se Mɛljege ɔɔɗumga ɗoobo ute maraadin̰a.
47002013	Naɓo kɛn m'aan jaay m'ɔŋ te gɛnaam Tit ey se, maakum tap ɓo ɔŋ ɗaar eyo. Gɔtn se maam m'iin̰ m'ɔn̰ gɛnaagen ɗoobm al‑Masi ki ɔɔ m'ɓaa taa naaŋ Masedoan ki.
47002014	K'tɔɔmki Raa, ute ɗoobm al‑Masi se daayum naan̰ tɛɗjeki k'leeki j'ɔkki mɛtn Isan cir nakge paac se. Gɔtn ɓaa se paac Raa ɔljen naaje se ɓo k'taaɗ taar al‑Masi se jeege tu taa an̰ jeele. Ɔɔ taar naan̰ se lɛ, tec aan gɔɔ nakŋ oot nijimi kɛn oot wɔɔk dɔɔɗ gɔtɔ ɓaa se paac se.
47002015	Ɗeere, naajege se k'tecki aan gɔɔ nakŋ oot nijimi kɛn al‑Masi ɛɗ Raa ki se. Naajege k'taaɗki taar al‑Masi jeege tun Raa utu aɗen kaaja ɔɔ jeege tun Raa utu aɗen kut kici.
47002016	Jee mɛtin̰gen uun ɗoobm kutu se lɛ, nakŋ ootn nijim ese se ootɗen aan gɔɔ nakŋ ooyga kooyo kɛn aɗen kɔl gɔtn yo ki ɔɔ jee mɛtin̰gen kuuy uun ɗoobm kaaja se lɛ, nakŋ ootn nijim ese se ootɗen aan gɔɔ nakŋ iŋg zɛɛrɛ kɛn aɗen kɔl gɔtn kaaj ki. Num naabm magal ese se tap ɓo naŋa jaay an̰ kaasn gɛn tɛɗn naan̰ se?
47002017	Naaje se k'tecki aan gɔɔ jee dɛngen kuuy eyo, kɛn lee taaɗ taar Raa jeege tu tɛɗin̰ aan gɔɔ nakŋ suukŋ gɛn kɔŋ ɗim ro ki se. Num gaŋ k'tɛɗkiga kalaŋ ute al‑Masi se, naaje k'taaɗki taar mɛt ki ute maakŋ kalaŋ aan gɔɔ jee kɛn Raa ɓo ɔlɗeno.
47003001	Naase aki taaɗn ɔɔki naaje se k'baagga magal roje daal ne? Lɔ naaje kic ɓo k'je j'ajen raaŋ kɛɗn maktub jije ki taa j'anjen jeel ro ki aan gɔɔ jee mɛtin̰gen k'raaŋɗeno maktub jiɗe ki jaay ɓaaɗo taaɗsen naase ki ɔɔ je naase kic aɗeki raaŋ kɛɗ kic la?
47003002	Maktubm naaje se, naase malin̰ge. Naan̰ se k'raaŋin̰ga raaŋ maakje ki ɔɔ maktubm se jeege paac dooyin̰a ɔɔ jeelin̰a.
47003003	Ɗeere, naan̰ se tooɗ tal, naase se ɓo maktubm kɛn al‑Masi raaŋin̰a ɔɔ ɛɗjesin̰ kaam jije. Naan̰ raaŋin̰ se ute maan nakgen k'raaŋ ro maktubge tu se eyo, num ute Nirl Raa zɛɛrɛ. Naan̰ raaŋin̰ te ro tircil ki eyo, num naan̰ raaŋin̰ maakŋ jikilimge tu.
47003004	Kɛn ɔlje jaay naaje k'taaɗsen bin se, taa ute ɗoobm al‑Masi se, naaje k'jeel maakje ki naaje se k'j'ɔnd doje do Raa ki.
47003005	Naaje kaljeki sum se j'aas tɛɗn ɗim eyo, num Raa ɓo tɛɗjen j'aasga gɛn tɛɗn nakgen se.
47003006	Naan̰ ɓo tɛɗjekiga j'aaskiga gɛn tɛɗn jee tɛɗn naabm kɛn Raa dɔɔk kiji ute jeege se. Ɔɔ dɔɔkŋ kɛn Raa dɔɔk kiji ute jeege se iin̰o ro Ko Taar kɛn Raa ɛɗo Musa ki eyo, num naan̰ se iin̰o gɔtn Nirl Salal ki, taa Ko Taar kɛn Raa ɛɗo Musa ki se, ɔl jeege maakŋ yo ki anum gɛn Nirl Salal se ɔl jeege gɔtn kaaj ki.
47003007	Do dɔkin̰ se, Ko Taar kɛn Raa ɛɗo Musa ki se, Raa raaŋin̰o ro tircil ki. Kaaɗ kɛn naan̰ raaŋin̰ raaŋ se nookŋ Raa tɛɗ gɔtɔ wɔɔr kɛlɛŋ. Bin ɓo daan kaam Musa kic ɓo wɔɔr bin kici ɔɔ gaan Israɛlge se ɔŋ ɔnd kaamɗe ro daan kaam Musa ki eyo taa daan kaamin̰ se wɔɔr ɔs kaam ki kiric, naɓo tɛɗga sum ɓo tɛɗ gɔtɔ. Num kɛn Ko Taar kɛn Raa ɛɗo Musa ki ɔl jeege gɔtn yo ki jaay taaɗn nookŋ Raa ɔɔ tɛɗ gɔtɔ wɔɔr kɛlɛŋ se,
47003008	daala, mɛt kando Raa 'taaɗn nookin̰a jeege tu, kaaɗ kɛn Nirl Salal tɛɗn naabin̰ se.
47003009	Taa Ko Taar kɛn Raa ɛɗo Musa ki se, tɛɗ bɔɔrɔ ooc do jeege tu ɔɔ ute naan̰ se kic ɓo taaɗn nookŋ Raa se, mɛt kando dɔɔkŋ kɛn Raa dɔɔk kiji ute jeege jaay tɛɗjeki k'tɛɗki jeegen aak bɛɛ naanin̰ ki se, naan̰ se ajeki taaɗ nookŋ Raa cir naan̰ se daal ey la?
47003010	Nookŋ Raa kɛn wɔɔrɔ gɔtɔ do dɔkin̰ kɛlɛŋ se, jaay k'dɔɔjin̰ ute nookŋ kɛn Raa dɔɔk ute jeege kiji se, nookŋ kɛn do dɔkin̰ se aas te ɗim naanin̰ ki eyo.
47003011	Ɗeere, dɔɔkŋ kɛn Raa dɔɔko do dɔkin̰ ute jeege se tiŋg te gɛn daayum eyo. Ute naan̰ se kic ɓo Raa taaɗga nookin̰a, num mɛt kando dɔɔkŋ kɛn Raa dɔɔko kiji ute jeege gɛn daayum se, magal cir naan̰ se dɔkɔ.
47003012	Taa naan̰ se ɓo naaje k'jeel maakje ki, nakŋ naaje j'ɔnd doje ro ki se ɓo, naaje k'taaɗin̰a.
47003013	Naajege se k'tɛɗki aan gɔɔ gɛn Musa eyo kɛn daan kaamin̰ wɔɔrga num, naan̰ aalin̰ kala taa gaan Israɛlge se ɔŋ aasin̰ gɛn kaakŋ tɛn̰in̰ eyo daan kaamin̰ kɛn wɔɔr ɔs kaam ki kiricn̰ ɔɔ kɛn tɛɗga num cɔkɔ cɔkɔ jaay 'deel se.
47003014	Num gaŋ gaan Israɛlge se ɔŋ booy ɔk mɛtn taar se eyo. Jaaki kic ɓo, mɛtjilɗege booy ɔk ey kici. Kɛn naaɗe jaay dooy Kitapm kɛn Raa dɔɔko do dɔkin̰ ute jeege se, naaɗe booy ɔk mɛtn nakgen se eyo aan gɔɔ jeelɗe se k'deebin̰ga deeb ute kala. Anum deb dɔɔkga ute al‑Masi jaay ɓo kala se tɛɗn gɔtɔ ɔɔ naan̰ se booy ɔk mɛtn taar se.
47003015	Ɗeere, jaaki kic ɓo kɛn naaɗe jaay dooy dooy Kitapm Musa se, naaɗe booy ɔk mɛtin̰ eyo, aan gɔɔ jeelɗe se k'deebin̰ga ute kala.
47003016	Aan gɔɔ Kitapm Raa taaɗni: Kɛn Musa jaay ɓaaga naan Raa ki se, naan̰ ɔɔɗn ute kal daan kaamin̰ ki se naatn.
47003017	Taa Mɛljege se naan̰ nirli ɔɔ gɔtn jaay Nirl Mɛljege utu se, jeege ɔŋ doɗe.
47003018	Ɔɔ naajegen paacn̰ j'aalkiga maakjege do al‑Masi ki se, kal daan kaamjege tu se, Raa ɔɔɗin̰ga naata. Naajege j'aakki nookŋ Mɛljege ɔɔ nookin̰ se tɛɗjeki naajege k'tecin̰ki tece. Bin ɓo nookŋ Raa j'aakin̰ gɔtn naajege tu se, daayum ziiɗn ɓaa ute naanin̰a. Kɛse ɓo naabm Nirl Mɛljege tɛɗin̰a.
47004001	Taa naan̰ se ɓo aan gɔɔ Raa ute bɛɛn̰a ɛɗjega naabin̰ ese se kaam jije se, naaje j'ɔk maakje tɔɔgɔ ro ki.
47004002	Nakgen jig ey kɛn k'tɛɗin̰ k'j'ɔyin̰ kɔyɔ ute nakŋ sɔkɔn̰ge se, naaje k'tɛrlɗenga naaga. Naaje se k'j'aan̰ nam dal eyo ɔɔ taar Raa kic lɛ, k'tɛrlin̰ kaam kuuy eyo. Num gaŋ taar mɛt ki se, naaje k'taaɗin̰ tooɗ tal, bin ɓo naŋa naŋa kic ɓo jeel maakin̰ ki, naan Raa ki se taar naaje k'taaɗ se taar mɛt ki.
47004003	Anum jee mɛtin̰ge Labar Jigan gɛn al‑Masi kɛn naaje k'taaɗɗen se, naaɗe booy ɔk te mɛtin̰ eyo. Jeelɗe se aan gɔɔ k'deebin̰ga ute kala. Kɛse gɛn jeegen ɓaa ɓaa gɔtn kut ki.
47004004	Jeegen ese se aal maakɗe do Isa ki eyo, taa Ɓubm sitange, naan̰ ɓo raa kɛn do duni ki se, gaasɗe ɔŋ jeel ɔk mɛtin̰ eyo taa naaɗe 'kɔŋ kaakŋ gɔtn wɔɔr gɛn Labar Jigan gɛn al‑Masi se eyo. Ey num kɛse ɓo kɛn taaɗn nookŋ al‑Masi, ɔɔ al‑Masi se naan̰ ɓo kɛn tec Raa mala mala se.
47004005	Num naaje se k'taaɗ taa ro naaje malin̰ge eyo, anum naaje k'taaɗ j'ɔɔ: al‑Masi se, naan̰ Mɛl jeege paac. Num naaje se lɛ, taa Isa se, k'taaɗsen j'ɔɔ naaje se k'jee tɛɗn naabsege.
47004006	Taa Raa ese sum ɓo kɛn ɗeeko ɔɔ: Ɔn̰ gɔtn wɔɔr se, 'wɔɔr maakŋ gɔt kɛn ɔɔɗɔ, ɔɔ naan̰ ɓo debm 'wɔɔrjen maakjege kici. Ɔɔ gɔtn wɔɔr ese ɓo taaɗjeki nookŋ Raa ɔɔ nookŋ Raa ese se ɓo kɛn j'aakin̰ wɔɔr kɛlɛŋ daan kaam Isa al‑Masi ki se.
47004007	Num naaje se k'tec aan gɔɔ dukul nɛn̰jɛ naɓo ɔk kɔrbɔtn Raa maak ki. Bin num tɔɔgŋ deel do ese se iin̰o gɔtn Raa ki, ey num gɔtn naaje ki eyo.
47004008	Kaam ara kaam ara paac ɓo gɔtɔ tɛɗjen ɔɔn̰ɔ, naɓo nakgen se ɔŋ deel te doje eyo; ɗoobm roje tap ɓo k'jeel eyo, naɓo ute naan̰ se kic ɓo j'ɔŋ ɗoobm kɛn k'j'ɔɔɗn doje.
47004009	Jeege lee dabarje kaam ara kaam ara naɓo Raa rɛsjen te eyo; k'tɔnd k'tundje naaŋ ki naɓo j'ɔŋki cirjen te eyo.
47004010	Daayum jeege je ajen tɔɔlɔ aan gɔɔ kɛn naaɗe je aɗe tɔɔl Isa se, bin ɓo ute naan̰ se jeege kaakŋ jeele, Isa se utu iŋg zɛɛrɛ ɔɔ naan̰ ɓo debm kɛn bɔɔbjeki j'utu j'iŋgki zɛɛr se kici.
47004011	Maakŋ kiŋgje ki se jeege je ajen tɔɔlɔ aan gɔɔ kɛn naaɗe tɔɔlo Isa se, bin ɓo ute tɔɔgjen gɔtɔ se kic ɓo, naaje j'ooy te eyo. Kɛse ɓo kɛn taaɗ jeege tu 'jeele, Isa se naan̰ utu iŋg zɛɛrɛ.
47004012	Bin ɓo naaje se k'took gɛn lee nirl yo ki, taa ute Labar Jigan naaje k'taaɗsen se, naase aki kɔŋ kaaja.
47004013	Kitapm Raa taaɗ ɔɔ: Maam m'aalga maakum do Raa ki; taa naan̰ se ɓo maam m'taaɗ taarin̰ jeege tu. Taa naaje kic ɓo j'aal maakje tec aan gɔɔ debm kɛn Kitap taaɗno se, taa naan̰ se ɓo naaje k'taaɗ taarin̰ jeege tu kici.
47004014	Naaje k'jeelki debm duro Mɛljege Isa se, naan̰ utu ajeki dur ute Isa kici ɔɔ naan̰ anjenki ɓaa ute naase tɛlɛ naanin̰ ki.
47004015	Nakŋ naaje k'sɛrkin̰ paac se, taa asen noogo, bin ɓo bɛɛ Raa se 'ziiɗn ɓaa ute naanin̰a do jeege tu ɔɔ jeege 'ziiɗn tɛɗn dɛna kɛn an̰ tɔɔmɔ ɔɔ naaɗe paac taa naapki an̰ nooko.
47004016	Taa naan̰ se ɓo naaje j'ɔk maakje tɔɔgɔ. K'jeelki, daa rojege se tɔɔgin̰ naŋ cɔkɔ cɔkɔ bini an̰ kɔlin̰ yo ki. Num gaŋ ɓii‑raa Raa ɛɗjeki tɔɔgin̰ maakjege tu ɔɔ 'tɛɗjeki jee kiji.
47004017	Nookŋ Raa kɛn j'utu k'j'aki kɛnd maak ki jaay j'aki kɔŋ bɛɛ se k'dɔɔjin̰ ute dubargen ɓɔrse j'ɔŋin̰ki do duni ki ara se, j'aakki dubarjege se aas ɗim eyo ɔɔ dubarjege se naan̰ cɔkɔ sum ɓo utu 'deele. Ɔɔ naan̰ se ɗaapjeki ɗaap ɓo gɛn kɛnd maakŋ nookŋ Raa kɛn tiŋg gɛn daayum daayum se.
47004018	Anum naajege se, j'ɔndki kaamjege do nakge tun j'aakin̰ ute kaamse eyo, num do nakge tun k'j'ɔŋ k'j'aakɗen eyo. Taa nakgen k'j'ɔŋ k'j'aakɗen ute kaama se utu 'deele, num gaŋ nakgen j'ɔŋ j'aakɗen ey se ɓo, 'tiŋg gɛn daayum daayum.
47005001	Ɗeere, k'jeelki, kɛn rojegen kɛn tec aan gɔɔ kɔrɔr do naaŋ ki se jaay 'tujga kic ɓo, Raa utu ajeki kɛɗn ro kuuy aan gɔɔ ɓee maakŋ raa ki. Ɔɔ ro se tec aan gɔɔ ɓee kɛn jikilimge lee ɔɓ se eyo, num naan̰ se Raa ɓo mɛl kɔɓin̰a. Ɔɔ ɓee ese se 'tiŋg gɛn daayum.
47005002	Kaaɗ kɛn naajege k'j'utuki do naaŋ ki ara se, naajege k'dɔŋ k'saap j'ɔl koje pir k'je naŋa naŋa kic ɓo, Raa an̰ kɛɗn ro kiji kɛn iin̰o maakŋ raa ki se.
47005003	Kɛn Raa jaay ɛɗjekiroga ro kiji kɛn iin̰o maakŋ raa ki se, kojege se 'kɔŋ lee aan gɔɔ kɛn naan̰ ɔko ro ey se sum.
47005004	Num kaaɗ kɛn naajege j'utuki ute daa rojegen kɛn tec aan gɔɔ kɔrɔr se, naajege k'dabar k'lee k'daay k'ɗɛs ɗɛs aan gɔɔ jeegen uuno daam deere. Ɗeere, naajege se k'je daa rojege se 'tɛɗn gɔt eyo, num naajege k'jeki Raa ajeki tɛrl rojege kiji aan gɔɔ debm uus kala kiji do kalin̰ ki, bin ɓo ro kijin 'tiŋg gɛn daayum se naan̰ ɓo pɛlɛkŋ daa rojegen kɛn utu 'kooy se.
47005005	Raa mala ɓo 'ɗaapjeki taa j'aki kɔŋ ro kijin ese se, ɔɔ Nirlin̰ kɛn naan̰ ɛɗjekiro se, naan̰ jejeki taaɗn ɔɔ utu ajeki kɛɗn nakŋ kɛn naan̰ taaɗ ɔɔ utu ajeki kɛɗ se.
47005006	Taa naan̰ se ɓo daayum naajege j'ɔkki maakjege tɔɔgɔ. Anum k'jeelki kɛn naajege jaay j'utu k'jee daa roge ɓɔrt se, naajege j'utu k'dɔkki k'j'aanki te gɔtn Mɛljege tu eyo.
47005007	Taa do naaŋ ki se, naajege k'j'iŋgki ɓo ute kaal maakŋ kɛn naajege k'j'aalki maakjege don̰ ki se sum, ey num ute kaamjege se j'ɔŋ j'aakin̰ki eyo.
47005008	Ɗeere, naajege se j'ɔkki maakjege tɔɔg aak eyo. Ɔɔ daa rojegen aan gɔɔ ɓee se, naajege k'je j'an̰ teecn̰ kɔn̰ naata gɛn ɓaa kiŋg cɛɛ Mɛljege tu.
47005009	Kɛn naajege ɓo j'utu j'iŋgki do naaŋ ki, ey lɛ rojegen aan gɔɔ ɓee se ɓo k'teec k'j'ɔn̰in̰kiga naata gɛn ɓaa kiŋg cɛɛ Mɛljege tu kic ɓo, kɛn deet deet se, k'tɛɗki nakŋ kɛn tɔɔlin̰ naan̰ ki.
47005010	Taa ɓii kalaŋ se naajege paac j'utu j'aki ɓaa naan al‑Masi ki taa naan̰ ajeki kɔjn̰ bɔɔrɔ dojege tu. Gɔtn se naŋa naŋa kic ɓo j'an̰ kɔgŋ bɛɗin̰ do naabin̰ kɛn naan̰ tɛɗo kaaɗ kɛn naan̰ tiŋgo do naaŋ ki; kɛn naan̰ tɛɗoga bɛɛ ey lɛ bɛɛ eyo, j'an̰ kɔgŋ bɛɗin̰ do naabin̰ kɛn naan̰ tɛɗo.
47005011	Gɛn ɓeer Mɛljege tu sum se, naaje k'jeel mɛtin̰a. Taa naan̰ se ɓo naaje k'je jeege paac 'tookŋ do taar kɛn se. Naaje se lɛ, Raa jeel ɔkje mala mala ɔɔ maam m'saap, naase kic ɓo, maakse ki se 'jeel ɔkjeki mala mala kici.
47005012	Naase se 'taaɗki ɔɔki naaje se k'magal magal roje daala. Gɔtɔ! Naaje se k'magal magal roje eyo, num gaŋ naaje se k'taaɗsen ɗoobm kɛn naase anki tɔɔm rose ute naaje. Bin ɓo jee kɛn baagga taaɗn taargen iŋg kusu roje ki se, naase aɗeki kɔŋ tɛrlɛ. Taa jee se lɛ, tɛɗn nakŋ kɛn naaɗe je jeege ɓo aɗen kaak sum, ey num kɛn maakɗe ki eyo.
47005013	Jee mɛtin̰ge jaay taaɗ ɔɔ naaje k'jee dɛrlge se. Kɛn naaje ɓo k'jee dɛrlge kic num, taa Raa. Kɛn naaje ɓo k'jee mɛtɛkge lɛ, taa j'asen noogo.
47005014	K'jeelki, nakŋ naaje k'tɛɗki paac se, maakje al‑Masi ɓo ɔljeki k'tɛɗin̰ki. Ɔɔ k'jeelki, deb kalaŋ jaay ooyga taa jeege paac se, bin se aan gɔɔ jeege paac naan Raa ki se, ooyga ute naan̰a.
47005015	Taa al‑Masi se ooy taa jeege paac; bin ɓo jeegen utu iŋg zɛɛrɛ se 'tɛɗn nakŋ kɛn tɔɔlɗen naaɗe ki eyo, num 'tɛɗn nakŋ kɛn tɔɔlin̰ naan̰ kɛn ooyo ɔɔ duroga taa naaɗe se.
47005016	Taa naan̰ se ɓo mɔɔtn, jikilimge se, naaje j'aɗe kaal maak ki aan gɔɔ kɛn jikilimge lee aal naapa maak ki se eyo. Do dɔkin̰ al‑Masi jaay ɓo j'aalin̰o maak ki aan gɔɔ goon debkilimi kic ɓo ɓɔrse se, naaje j'aakin̰ kaam kɛn bin ey sum.
47005017	Bin ɓo debm jaay dɔɔkga ute al‑Masi se, naan̰ tɛɗga debm kiji. Ɔɔ kiŋgin̰ do dɔkin̰ se lɛ deelga, ɓɔrse nakge paac tɛɗin̰ga kiji.
47005018	Nakgen ese se paac, Raa ɓo tɛɗin̰a. Ɔɔ naan̰ ɔlo al‑Masi se, taa j'aki kɔkŋ taasa ute naan̰ Raa. Ɔɔ naan̰ ɛɗjenga naabin̰ kaam jije se taa j'ano ɓaa ute jeege gɛn kɔkŋ taasa ute naan̰a.
47005019	Ɗeere, ute al‑Masi se, Raa naan̰ mala ɓo ɔkoga taasa ute jikilimge. Kaaɗ kɛn se kusin̰ jikilimgen tɛɗo se, naan̰ tɔndo te mɛt eyo. Anum, naan̰ ɔlje se taa k'ɓaa taaɗn jeege tu j'ɔɔ: Raa se, je kɔkŋ taasa ute naase.
47005020	Taa naan̰ se ɓo naaje se k'tɛɗkiga bi al‑Masige. Bin ɓo j'eemsen nɔɔ ute ɗoobm naaje se aan gɔɔ Raa mala ɓo daŋseno ɔɔ ute ro al‑Masi se: ɔkki taasa ute Raa.
47005021	Anum al‑Masi se naan̰ ɔŋ tɛɗ te kusin̰ eyo naɓo, Raa ɔlin̰ uun kusin̰ naajege ɓo don̰ ki. Bin ɓo aan gɔɔ naajege k'tɛɗkiga kalaŋ ute naan̰ se, ute ɗoobm al‑Masi se ɓo, naajege j'aki tɛɗn jee aak bɛɛ naan Raa ki.
47006001	Aan gɔɔ naaje k'tɛɗn naaba kalaŋ ute Raa se, naaje k'j'eemsen nɔɔ j'ɔɔ: bɛɛ Raa kɛn naan̰ tɛɗsen se, ɔn̰ten 'tɛɗin̰ki aan gɔɔ nakŋ cɛrɛ.
47006002	Taa Raa taaɗ maakŋ Kitap ki ɔɔ: Kaaɗn m'an tɛɗn bɛɛ jeege tu jaay aas se, maam m'booyga keemi ɔɔ kaaɗ kɛn maam m'an kaajn̰ jeege jaay aas se, maam m'ɓaaɗoga taa m'ai naaka. Bin ɓo 'booyki gɛnaamge, ɓɔrse ɓo kaaɗn kɛn Raa je tɛɗn bɛɛn̰a jeege tu se aanga ɔɔ ɓɔrse ɓo kaaɗn kɛn naan̰ an kaajn̰ jeege se, ɓɛrɛ, aanga kici.
47006003	Naaje se k'je 'tɛɗn nakŋ kɛn 'tujn̰ maakŋ jeege ɗoobm Raa ki eyo, taa maakŋ naabje ki se k'je jeege 'kɔŋ nakŋ aak kus maak ki eyo.
47006004	Num gaŋ do nakge tun naaje k'tɛɗ paac se, naaje k'je k'taaɗn jeege tu ɔɔ naabm naaje k'tɛɗ se gɛn Raa. Bin ɓo naaje j'aay kaamje j'aasin̰ do nakge tun ɔɔn̰ kɛn aan doje ki, ɔɔ do dubarge tun jeege lee dabarje, nakgen lee teecjen nirlje,
47006005	k'tɔndje, k'j'ɔmbje daŋgay ki, j'ɔl mɛtn jeege iin̰ roje ki, k'tɛɗn naaba k'j'ɔɔr k'naŋ tak tak, gɔtn mɛtin̰ bi kaamje kic ɓo k'tooɗ eyo, ɔɔ gɔtn mɛtin̰ge se kɔsɔ kic ɓo j'ɔs eyo.
47006006	Gɛn taaɗn jeege tu naaje k'jee tɛɗn naabm Raage se, naaje j'iŋg ute maakŋ kalaŋ, naaje k'jeel nakgen mɛt ki, k'tɛɗn maakje deere, jee bɛɛ, ɔɔ ute kiŋgje se k'taaɗ jeege tu, naaje se j'ɔk Nirl Salal ɔɔ k'je jeege ute maakje paac.
47006007	Jeege se naaje k'taaɗɗen taar mɛt ki ɔɔ ute tɔɔgŋ gɛn Raa. Naaje se k'tɛɗ nakgen ute ɗoobin̰a ɔɔ naan̰ se tec aan gɔɔ bɔɔrgen do ji daamje ki gɛn tɛɗn bɔɔrɔ ute jee wɔɔyjege ɔɔ tec aan gɔɔ daragŋ j'ɔkin̰ ute ji jeelje gɛn naakŋ roje se.
47006008	Jeegen mɛtin̰ge aaljeki maak ki, jeegen mɛtin̰ge aaljeki maak ki eyo, jee mɛtin̰ge taaɗ taar iŋg kus ɓo roje ki ɔɔ jee mɛtin̰ge se lee tɔɔmje tɔɔmɔ. Naaɗe aakje aan gɔɔ jee taar‑kɔɔɓge, num gaŋ naaje se k'lee ute kɛn mɛt ki.
47006009	K'tɛɗjen aan gɔɔ nam tap ɓo jeeljen eyo, num gaŋ jeege paac jeelje, j'aakjen aan gɔɔ jee k'ɓaaɗen ɓaa tɔɔlɔ, gaŋ naaje se j'utu j'iŋg zɛɛrɛ, k'j'ɔɔɗjen yɛɛɓje naɓo k'tɔɔljen te eyo.
47006010	Jeege tujjen maakje naɓo daayum naaje se j'iŋg ute maak‑raapo; naan jeege tu se naaje k'jee daayge num gaŋ naaje ɓo k'tɛɗ jeege tɛɗ jee maalge naan Raa ki; j'aakje num aan gɔɔ jee ɔk ɗim eyo, num gaŋ naaje se j'ɔk nakge paac.
47006011	Naase jee Kɔrint ki, naaje se k'taaɗsenga taar tooɗ tal ɔɔ j'ɔɔɗsenga taar maakje ki se ɔɔ naaje k'jese.
47006012	Naaje se j'ɔɔɗ k'naŋsenga taar maakje ki, num naase ɓo 'baate kɔɔɗjeki taar maakse ki.
47006013	Anum maam se m'taaɗsen aan gɔɔ bubm kɛn taaɗ gɛnin̰ge tu: ɔɔɗjeki taar maakse ki ɔɔ 'jejeki aan gɔɔ kɛn naaje k'jese se.
47006014	Jeegen aal te maakɗe do Isa al‑Masi ki ey se, ɔn̰te 'dɔɔkki taar se kalaŋ. Anum nakŋ ute ɗoobin̰a ɔɔ nakŋ kɛn kusin̰ se, nakŋ aɗe tum kalaŋ se utu la? Gɔtn wɔɔr ute gɔtn ɔɔɗ se kɔŋ tum kalaŋ la?
47006015	Al‑Masi ute Ɓubm sitange se 'kɔŋ dɔɔkŋ taarɗe kalaŋ la? Debm aalga kaal maakin̰ do Isa al‑Masi ki ute debm kɛn aal te maakin̰ ey se 'kɔŋ dɔɔkŋ taarɗe kalaŋ la?
47006016	Ɓee Raa ute ɓee maragge se, ɗim aɗen dɔɔkŋ tum kalaŋ se utu la? Taa naajege paacki se ɓo ɓee Raa kɛn iŋg zɛɛrɛ, aan gɔɔ kɛn naan̰ malin̰ taaɗn maakŋ Kitap ki ɔɔ: Maam m'kiŋg ute naaɗe ɔɔ m'lee daanɗe ki, maam m'tɛɗn Raaɗe ɔɔ naaɗe 'tɛɗn jeemge.
47006017	Taa naan̰ se ɓo Mɛljege Raa taaɗ jeen̰ge tu ɔɔ: 'Teecki naatn maakŋ jeege tun kusin̰ se ɔɔ 'ɓaa iŋgki gɛn dose. Nakŋ kɛn asen tujn̰ naanum ki se ɔn̰te 'lɛkin̰ki ɔɔ maam m'asen dɔɔɗn kɔkŋ jiga.
47006018	Tɛr Mɛljege Sidburku ɗeek ɔɔ: maam m'asen tɛɗn Bubse ɔɔ naase amki 'tɛɗn gɛnumgen gaabge ute kɛngen mɛndge.
47007001	Jee maak‑jemge, aan gɔɔ Raa taaɗjenkiga taaɗ ɔɔ utu ajeki tɛɗn nakgen se, k'tug k'ɗaapki rojege: j'ɔn̰te 'saapki ɔɔ j'ɔn̰te 'tɛɗki nakŋ kusin̰ naan Raa ki. Aan gɔɔ naajege k'ɓeerki Raa ki se, iŋgki kiŋg kɛn salal naanin̰ ki.
47007002	Ɔɔɗjeki maakse ɔɔ 'jejeki. Naaje lɛ, k'tɛɗ te nakŋ kusin̰ nam ki eyo, k'rɛj te nam gɛn tuj nam eyo, ɔɔ nam lɛ j'aan̰in̰ te dal gɛn kuun ɗimin̰ eyo.
47007003	Kɛn maam jaay m'taaɗsen taargen se, taa m'asen kɔkŋ mindse eyo. Ɗeere, taar se maam m'taaɗin̰oga taaɗa m'ɔɔ: naaje se k'jese ɔɔ kɛn yoje lɔɓu kaajje, naaje se k'tɛɗkiga kalaŋ ute naase.
47007004	Maam se m'jeelse, maakum tap ɓo naaj dose ki eyo. Ute nakgen ɔɔn̰ kɛn aan doje ki se kic ɓo, maam m'ɔk maakum tɔɔgɔ ɔɔ ute naan̰ se kic ɓo, maakum raap dɛn aak eyo.
47007005	'Jeelki, kɛn naaje jaay j'aan taa naaŋ Masedoan ki se, naaje j'ɔŋ te gɔtn tɔɔl maakje eyo. Num gɔtɔ ɓaa se paac nakgen ɔɔn̰ aan doje ki, jeege iin̰o roje ki ɔɔ gɔtn se nirlje ɔndje gak gak.
47007006	Num Raa debm ɛɗjen kaay kaam se, naan̰ ɓo sɛljenga maakje ɔɔ ɛɗjenga kaay kaama ute kaan Titn gɔtn ara se.
47007007	Num ute kaanin̰ gɔtn ara sum eyo, naɓo Tit taaɗjenoga ɔɔ naase ɛɗin̰kiroga kaay kaama. Kɛse ɓo kɛn sɛljen maakje ɔɔ ɛɗjen kaay kaama naaje ki kici. Naase 'jeki ɔkki amki kaakŋ ute kaamse tak. Taa nakŋ naase 'tɛɗki jig ey se ɛɗsenga maak‑tuju. Naase se 'je amki naaka ji jee wɔɔyumge tu. Kɛn maam jaay m'booy taar se, maakum raap dɛn aak eyo.
47007008	Taa naan̰ se ɓo, maktubm kɛn maam m'raaŋsen se jaay tujsenga maakse kic num, naɓo maam ki se m'aakin̰ se ɔk taar eyo. Ɗeere, mɛtn‑jiki se, maam m'ɔɔ m'raaŋin̰ te ey kic ɓo jiga, taa maktubm se maam m'aakin̰ se tujsenga maaksen dɛn aak eyo, naɓo kɛn tujsen maakse se daanin̰ dɔk te eyo.
47007009	Num gaŋ ɓɔrse, maam maakum raap taa maktubm kɛn maam m'raaŋsen se. Ey num maam se maakum raap taa maaksen tujse eyo. Num kɛn ɔlum jaay maakum raap se, taa naase 'jeelkiga kusin̰se ɔɔ 'tɛrlkiga maakse do Raa ki. Taa naan̰ se ɓo, maak‑tujn̰ naase se aan gɔɔ kɛn Raa maakin̰ jen ro ki, bin se naaje se k'tɛɗsen te kusin̰ eyo.
47007010	Taa maak‑tujn̰ kɛn iin̰o gɔtn Raa ki se ɔl deba tɛrl maakin̰a ɔɔ ɔlin̰ gɔtn kaaj ki; ɔɔ maak‑tujn̰ bin se ɔk taar eyo. Num gaŋ maak‑tujn̰ gɛn do duni se lɛ, naan̰ se ɔl deba yo ki.
47007011	Ɗeere, maak‑tujn̰ naase se iin̰o gɔtn Raa ki. Aakki nakŋ kɛn naan̰ ɔlse naase 'tɛɗki: ɓɔrse naase 'naar 'tɛrlkiroga gɛn tɛɗn nakŋ bɛɛ, naase 'jeki aki taaɗ 'ɗaapm taarse, nakŋ naase 'tɛɗkiro se 'saapin̰ki ɔɔki kɛn tɛɗin̰kiro te ey kic ɓo bɛɛ, kusin̰ naase 'tɛɗki se ɔlsenga ɓeere maakse ki, naase je amki kaaka, naase 'dɔŋki 'je aki tɛɗn nakŋ kɛn Raa maakin̰ jen ro ki, ɔɔ debm kɛn tɛɗ kusin̰ se, naase 'jeki j'an̰ dabara. Ute nakgen naase 'tɛɗki paac se, naase 'jeki taaɗn jeege tu ɔɔki maakŋ nakge tun se, ɔlsen naase eyo.
47007012	Bin ɓo, maktubm kɛn maam m'raaŋsen se, maam m'raaŋ debm kɛn tɛɗ kusin̰ naapin̰ ki se eyo, ey lɛ deb kɛn naan̰ k'tujin̰ maakin̰ se eyo kici. Num maam m'raaŋsen se, taa m'je naan Raa ki se, naase malin̰ge aki jeel rose ki, naase se 'jejeki ute maakse paac ɔɔ 'jeelki taar naaje k'taaɗsen se lɛ, taar mɛt ki.
47007013	Kɛse ɓo nakŋ kɛn ɛɗjeno kaay kaama. Naan̰ se ɛɗjeno ɓo kaay kaam sum eyo, num naaje se maakje raapo dɛn aak eyo kɛn j'aak Tit jaay maakin̰ raap se, taa naase paac 'raapin̰kiroga maakin̰ aak eyo.
47007014	Kɛn maam jaay m'ɔlin̰ gɔtse ki se, maam m'tɔɔmsenga naanin̰ ki ɔɔ ɓɔrse naase ɔlumki te maakŋ sɔkɔn̰ ki eyo. Taa taargen paacn̰ naaje k'taaɗseno se, mɛt ki ɔɔ tɔɔm kɛn naaje k'tɔɔmseno naan Tit ki se kic ɓo, mɛt ki, k'tɛɗ te taar‑kɔɔɓ eyo.
47007015	Kaaɗ kɛn naan̰ iŋgo gɔtse ki se, naase 'dɔɔɗ ɔkin̰kiroga jiga, aalin̰kiroga maak ki ɔɔ 'took uunkiroga taarin̰a. Kɛn naan̰ jaay saap do nakge tun naase 'tɛɗin̰kiro paac se, ɔlin̰ naan̰ jese dɛn cir kɛn deete.
47007016	Maam se maakum raapo taa m'jeelse, naase se jee kɛn maam m'kɔŋ kaal maakum dose ki paac.
47008001	Gɛnaamgen ɗoobm al‑Masi ki, maam m'je m'asen taaɗa: naaje k'je naase aki jeele nakŋ kɛn eglizgen taa naaŋ Masedoan ki tɛɗ se. Kɛse taaɗ ute bɛɛ kɛn Raa tɛɗɗen.
47008002	Naaɗe se ute nakgen ɔɔn̰ dɛn kɛn aan doɗe ki ɔɔ naaɗen kɛn daay naŋ tak tak se kic ɓo, naaɗe maakɗe raap aak eyo ɔɔ ɛɗga nakge dɛna ute maraadɗe.
47008003	Kaam do roɗe sum se, naaɗe ɛɗga ɔɔ maam se m'saaɗa, nakŋ naaɗe ɛɗ se dɛn cir kɛn naaɗe kɔŋ kɛɗa. Ɔɔ nakŋ se naaɗe malin̰ge ɓo uuno doa gɛn kɛɗn nakgen se.
47008004	Naaɗe tɔnd mɛta ɗaar cirr mɛtje ki ɔɔ kɛn bɛɛki se, naaɗe kic ɓo je kɛɗn ɗim gɛn noog gɛnaagen ɗoobm al‑Masi kɛn taa naaŋ Jude ki.
47008005	Nakŋ naaɗe ɛɗo se cir nakŋ kɛn naaje k'j'ɔndo doje do ki. Deet deet se naaɗe ɛɗo roɗe Mɛljege tu, tɛr naaɗe took gɛn tɛɗ nakŋ kɛn naaje k'taaɗɗeno, aan gɔɔ Raa maakin̰ jen ro ki.
47008006	Aan gɔɔ Tit baagoga tiir tusn nakge gɔtn naase jeege tun Kɔrint ki se, taa naan̰ se ɓo naaje k'taaɗ mɛtin̰ j'ɔɔ: n̰'tɛrl n̰'ɓaa n̰'naŋ naabin̰ jiga se gɔtse ki.
47008007	Naan Raa ki se, naase ɔkki nakge dɛn aak eyo: naase aalkiga maakse paac do Isa al‑Masi ki, naase 'jeelki 'taaɗn taara jiga aak eyo, naase 'jeelki taar mɛt ki, ɔɔ napar kaay kaam ute maak‑je kɛn naaje j'ɔk dose ki jaay, naase aakin̰ki se, naase kic ɓo 'lee 'tɛɗin̰ki aan gɔɔ gɛn naaje se kici. Taa naan̰ se ɓo, naase kic num, naabm gɛn tiir ese se, 'tɛɗin̰ki ute maakse paac.
47008008	Maam m'taaɗsen se, m'je naase aki 'tiir se taa tɔɔg eyo, naɓo kɛn ɔlum jaay m'taaɗsen bin se, taa eglizgen kuuy se naar tusga nakŋ noogo dɛna. Ute naan̰ se ɓo, maam m'je aki tɛɗn bin se taa aki taaɗn jeege tu naase ɔkki maak‑je do jeege tun kuuy kici.
47008009	Anum naase 'jeelki bɛɛ gɛn Mɛljege Isa al‑Masi se: ey num naan̰ se debm kɛn nakge paac kaam jin̰a, naɓo taa naase se, naan̰ ɔn̰ ron̰ tɛɗ debm daaye, taa ute daayin̰ se, asen tɛɗn naase jee nak dɛnge naan Raa ki.
47008010	Do nakge tun naase aki kɛɗ se, maam m'je m'asen taaɗn maak‑saapuma kɛn asen tɛɗn bɛɛ naase ki: ɗogɔtge tu se, naase ɓo uunkiro do deet deet gɛn kɛɗa, ɔɔ naase ɓo jee 'baagkiro tiir deet deet kici. Ɔɔ bɛɛki num, ɓɔrse se, naabm kɛn naase uunkiro do ro ki se, 'tɛɗ naŋin̰ki.
47008011	Bin num ɓɔrse naabm se 'tɛɗ naŋin̰ki. Aan gɔɔ naase uunkiro do jiga gɛn tɛɗin̰ se, 'naar 'tɛɗ naŋin̰ki ute nakŋ kɛn naase ɔkki jise ki se kici.
47008012	Kɛn naase jaay ɛɗki ɗim ute maakse paac se, Raa took do ki ɔɔ kɛn naase jaay ɔkki ɗim ey se, naan̰ kic tɔnd mɛtse eyo.
47008013	Maam m'je m'asen tɛɗn jee daayge taa jee kuuy ɓo kɔŋ doɗe eyo, num maam m'jese, naase 'paacki akiga kaasa.
47008014	Anum ɓɔrse naasen kɛn ɔkki nakge dɛn se, ɛɗki jeege tun kɛn baatɗe baata, taa ɓiin kuuy jaay naase ɔkki baata ɔɔ naaɗe ɔk dɛn se, naaɗe asen kɛɗn naase ki kici. Bin se naase 'paacki akiga kaasa.
47008015	'Tɛɗn aan gɔɔ kɛn Kitap taaɗ ɔɔ: Kɛn jeege jaay tɔso kɔsn k'daŋin̰ maan se, jee tɔso dɛn se lɛ ɔsɔ ɔɔp te eyo ɔɔ jee kɛn tɔso baat se lɛ, kɔsɔ baatɗen te eyo kici.
47008016	K'tɔɔmki Raa kɛn tɛɗ maakŋ Tit ki jaay jesen dɛn se, aan gɔɔ kɛn naan̰ tɛɗo maakŋ naaje ki se kici.
47008017	Tit se naaje k'tɔndga mɛtin̰a ɔɔ naan̰ kic ɓo tookga gɛn ɓaa gɔtse ki. Num naaje sum ɓo k'taaɗin̰ j'ɔɔ n̰'ɓaa eyo, num naan̰ mala ɓo uunoga doa gɛn ɓaa gɔtse ki, taa naan̰ je asen ɓaa noogo.
47008018	Ɔɔ naaje k'j'ɔlin̰ ute gɛnaa kuuy kɛn eglizge paac tɔɔmin̰a taa Labar Jigan gɛn al‑Masi se, naan̰ taaɗin̰ jeege tu jig aak eyo.
47008019	Tɛr do naabin̰ kɛn naan̰ tɛɗ se, eglizge bɛɛr ɔɔɗin̰o taa k'ɓaa mɛrtɛ tɛlɛ, taa ajen noogŋ gɛn 'tiir 'tusn nakge. Naabm jigan ese se, kɛse 'nookŋ Mɛljege mala ɔɔ taaɗn jeege tu ɔɔ naaje se j'ɔk maak‑jea gɛn noogŋ jeege.
47008020	Gursn kɛn jeege tiir ɛɗjeno jije ki se, tɛɗga dɛna. Gursn se, naaje k'bɔɔbin̰ jiga taa naaje k'je jeege kɔŋ taaɗn taar iŋg kus roje ki eyo.
47008021	Taa naaje k'je k'tɛɗn nakŋ ute ɗoobin̰ se naan Mɛljege tu sum eyo, num naan jikilimge tu kici.
47008022	Ɔɔ ute jeegen ɓaa se se naaje k'j'ɔlsenga gɛnaajen kuuy kici, naaje k'naam k'ɗɔɔlin̰ga ɗɔɔlɔ naɓo naaje se j'ɔŋin̰ naan̰ se je naabm Raa. Ɓɔrse kic ɓo, tɛr daala, naan̰ ɛɗ ron̰ paac taa asen noogo taa naan̰ se jeelse naase se jee 'tujki ɔrmse eyo.
47008023	Tit se lɛ, naan̰ debuma ɔɔ naaje k'tɛɗo naaba tɛlɛ gɔtse ki. Gɛnaagen k'ɓaa tɛl se, eglizge ɓo bɛɛr tɔɔɗɗe ɔɔ ɔlɗen gɛn ɓaa tɛɗn naaba gɔɔ naaɗe ki ɔɔ ute naabm naaɗe lee tɛɗ se, nookŋ al‑Masi.
47008024	Taa naan̰ se ɓo, jee se, naase ɔkɗeki ɔɔn̰ɔ. Bin ɓo eglizgen ɔlɗeno se jaay booyga num, tɔɔm kɛn naaje k'tɔɔmsen naase se, naaɗe jeele, taarje se mɛt ki.
47009001	Taa nakgen kɛn k'tiir k'tusin̰ gɛn noogŋ jee Raagen taa naaŋ Jude ki se, taa naan̰ se, maam m'je m'asen raaŋ ziiɗn do ki ey sum.
47009002	Maam m'jeele naase 'je aɗeki noogo ɔɔ naan jeege tun Masedoan ki se, maam m'tɔɔmseno m'ɗeekɗen m'ɔɔ: «Jee taa naaŋ Akayi ki se ɗogɔtge tu tap ɓo, naaɗe ɗaapga ɗaap roɗe gɛn tiiri.» Kɛn jee Masedoan ki jaay booy bin se, maakɗe ki se, dɛnin̰ je tiir gɛn noogŋ jee taa naaŋ Jude ki kici.
47009003	Naɓo maam m'ɔlsen gɛnaagen ese se, taa tɔɔm kɛn maam m'tɔɔmseno naase se tɛɗ nakŋ cɛrɛ eyo. Taa maam se m'je nakgen naase 'tiirin̰kiga tiir aan gɔɔ kɛn maam m'taaɗseno ro ki se, 'ɗaapin̰ki jiga.
47009004	Ey num kɛn jee Masedoan ki jaay ɓaaɗoga ute maam tɛlɛ ɔɔ ɔŋsen naase 'ɗaapki te rose gɛn tiir ey ɓɔrt se, sɔm naase amki kɔl maakŋ sɔkɔn̰ ki, taa naaje se k'taaɗɗenga taaɗ j'ɔɔ naaje k'jeelse, naase se 'ɗaapkiga ɗaap rose gɛn tiir nakgen se. Bin se naase kic ɓo sɔkɔn̰ɔ asen tɔɔlɔ.
47009005	Taa naan̰ se ɓo, maam m'saap m'ɔŋin̰ tɛɗ jiga se, maam m'ɔl gɛnaage kɔnd naana ɓaa gɔtn naase ki do naaje ki. Ɔɔ maam m'je nakgen naase aki tiir se an̰ki tusn ɗaapa. Bin ɓo kɔr maam m'ɓaa se, m'an̰ kɔŋ naase 'tus 'ɗaapin̰kiga. Ute naan̰ se jeege jeele naase mala ɓo uunki doa gɛn tiir nakgen se ute maakse paac, ey num nam ɓo ɔlsen taa tɔɔg eyo.
47009006	'Jeelki, debm jaay ɔɔc cɔkɔ se lɛ, kɔj kic ɓo cɔkɔ sum, ɔɔ debm jaay ɔɔc dɛn se lɛ, kɔj kic ɓo dɛna.
47009007	Ɔn̰ naŋa naŋa kic ɓo nakŋ naan̰ uunga do ro ki se ɛɗin̰ ute maakin̰ paac, ɔn̰te 'naaja. Nam ɔn̰te kɔlsen taa tɔɔgɔ gɛn tiiri. Taa Raa se je debm kɛn ɛɗ ute maak‑raapo.
47009008	Raa se ɔk tɔɔgɔ asen tɛɗn bɛɛn̰ paac ute maraadin̰a, taa daayum naase aki kɔŋ nakŋ kɛn asen kaasn kiŋgse, tɛr naan̰ asen 'ziiɗn nakge do ki ɔɔ ute nakgen naase ɔkki se, naase aki 'tɛɗn bɛɛ paac jeege tu.
47009009	Aan gɔɔ kɛn Kitap taaɗ ɔɔ: Naan̰ ɛɗga nakge ute maraadin̰a jee daayge tu ɔɔ bɛɛ kɛn naan̰ tɛɗ se, daayum naan̰ tɛɗin̰ ute ɗoobin̰a.
47009010	Raa ɓo ɛɗ kupu jeege tu gɛn kɔɔcɔ ɔɔ naan̰ ɓo ɛɗɗen nakŋ kɔsɔ; naan̰ utu asen kɛɗn nakge naase ki kici ɔɔ nakgen se naan̰ utu an̰ 'ziiɗi, ɔɔ ute naan̰ se ɓo naase aki kɔŋ tɛɗn bɛɛ dɛna jeege tu ute ɗoobin̰a.
47009011	Raa asen kɛɗn nakgen asen kaasa, bin ɓo ute nakgen se naase aki tɛɗn bɛɛ jeege tu ute maraad se. Ute nakgen naase ɛɗjekiro jaay naaje k'ɓaaɗo k'j'ɛɗɗen se, naaɗe utu tɔɔm Raa ro ki.
47009012	Ute naabm kɛn naase 'tɛɗki gɛn tiir tusn nakge se, gɛn noogŋ jee Raage sum eyo, num ute naan̰ se 'kɔl jeege paac tɔɔm Raa dɛn aak eyo.
47009013	Naabm naase aki tɛɗ se taaɗn jeege tu 'jeele naase se jee 'tujki te ɔrmse eyo ɔɔ ɗeer ɗeer, naase se aalkiga maakse do Labar Jiga gɛn al‑Masi ki ɔɔ 'took iŋgkiga do ki. Taa naan̰ se ɓo kɛn jee dɛn jaay 'kaakse, naaɗe nookŋ Raa do ki ɔɔ tɛr, naaɗe an̰ tɔɔmɔ taa naase ɛɗki naksege ute maakse paac jee Raage tu ɔɔ jeege tun kuuy kici.
47009014	Raa tɛɗsenga bɛɛn̰ dɛn aak eyo. Kɛn jeege jaay kaakŋ bɛɛ Raa tɛɗsen se, naaɗe asen jea, tɔnd mɛtn Raa taa naase ɔɔ tɔɔm Raa.
47009015	K'tɔɔmki Raa taa bɛɛ naan̰ tɛɗjeki se, tap ɓo gɛn taaɗ eyo.
47010001	Maam m'ɓo kɛn jeege taaɗ ɔɔ kɛn naan̰ jaay utu te naaje se, naan̰ debm ɓeere, ɔɔ kɛn naan̰ jaay ɓaaga dɔk se, naan̰ taaɗ ɓeer nam ki eyo . Num aan gɔɔ al‑Masi debm bɛɛ ɔɔ dalul se, maam kic maakse ki se m'je tɛɗn aan gɔɔ naan̰a.
47010002	Maam m'tɔnd mɛtse, 'tɛrlki saapse bin ɓo kɛn m'ɓaa gɔtse ki se, m'asen taaɗn aan gɔɔ debm taaɗ ɓeer nam ki ey sum. Taa jee mɛtin̰ge utu maakse ki se taaɗ taar‑kɔɔɓɔ ɔɔ: maam m'tɛɗ naaba se taa m'aan je ɗim ro ki aan gɔɔ jikilimgen lee tɛɗ se. Jeegen taaɗ bin se, maam m'aɗen taaɗn m'ɓeer eyo.
47010003	Ɗeere, naaje se k'jikilimge aan gɔɔ jeegen ɓaa se paac. Naɓo ɗo kɛn naaje k'ɗo se, tec aan gɔɔ gɛn jikilimge se eyo.
47010004	Gaŋ nakgen naaje k'j'uɗn bɔɔrɔ se tec gɛn jikilimge se eyo, num nakgen naaje k'j'uɗn bɔɔrɔ se, iin̰o gɔtn Raa ki. Nakgen se ɔk tɔɔgɔ gɛn tɔɔkŋ ɓee tɔɔgŋ kɛn jee wɔɔyge lee toomni. Jeegen ɔk saapm jig ey se taargen naaɗe ɓaa taaɗa se, naaje k'gaasɗe.
47010005	Bin ɓo nakgen paacn̰ kɛn ɔk tɔɔgɔ ɔɔ magal roɗe se kɛn gaas jeege ɔŋ jeel Raa ey se, naaje k'gaasɗe kici. Jikilimge se naaje k'tɛɗɗen naaɗe tɛrlga maak‑saapɗe taa tookŋ taar al‑Masi.
47010006	Kaaɗ kɛn jaay naase 'booy 'took uunkiga taar al‑Masi ute maakse paac se, jee kɛn baate tookŋ taarin̰ se lɛ, naaje j'utu j'aɗen kɔnd ɗoob ki.
47010007	Naase aakki nakŋ kɛn j'aakin̰ ute kaama sum. Kɛn nam jaay ɗeek ɔɔ naan̰ tɛɗga gɛn al‑Masi se, n̰'kɔŋ jeele naaje kic ɓo gɛn al‑Masige.
47010008	Kɛn do naabum ki se jaay, maam m'tɔɔmga rom dɛn dɛna do tɔɔgŋ kɛn Mɛljege ɛɗumo se, maam sɔkɔn̰ tɔɔlum eyo. Taa Mɛljege ɛɗumo tɔɔgɔ se, taa m'asen noogo aki ziiɗn ɓaa ute naan se, ey num gɛn kutse eyo.
47010009	Ute maktubum gɛn maam m'raaŋsen se, maam m'je tɛɗn aan gɔɔ debm kɛn je asen kɔl ɓeere maakse ki eyo.
47010010	Taa jee mɛtin̰ge taaɗ ɔɔ: «Kɛn Pɔl jaay raaŋ maktubge se taarin̰gen maak ki se, taargen deer deere ɔɔ ɔɔn̰ɔ, num gaŋ kɛn naan̰ jaay ɓaaɗo maakjege tu se, naan̰ tɔɔgin̰ lɛ gɔtɔ ɔɔ taarin̰ lɛ tɔɔl sɛr eyo.»
47010011	Debm jaay taaɗ bin se, n̰'jeele, taargen naaje k'dɔk jaay k'raaŋɗen maakŋ maktubge tu se, kɛn naaje jaay k'ɓaaga maakse ki se, naaje j'an̰ tɛɗin̰ aan gɔɔ kɛn naaje k'raaŋin̰o se.
47010012	Ɓɛrɛ, jeegen ese se tɛɗ roɗe ɓo jee magalge, ɔɔ naaje se lɛ j'kɔŋ k'taaɗn j'ɔɔ j'aas kaas ute naaɗe eyo! Kɛn naaɗe aak roɗe se, nam aas ute naaɗe gɔtɔ ɔɔ kɛn naaɗe ɓaa ɓaa dɔɔjn̰ roɗe lɛ dɔɔj ute naaɗe malin̰ge sum. Naaɗe se jee do tɛɗga gɛn naaɗe eyo.
47010013	Num gaŋ naaje se j'kɔŋ tɔɔm roje j'an deel ute gɔtin̰ eyo. Num naaje se k'tɔɔm roje ute gɔtn naaŋ gur naabm kɛn Raa taaɗjeni kɛn ɔlje bini k'j'aano gɔtse ki.
47010014	Kɛn naaje jaay j'iŋgo te gɔtse ki ey num, kɛse aan gɔɔ naaje k'j'aal k'deelga naaŋ gur kɛn Raa taaɗjeni. Num naaje k'j'ɔŋki j'aal deel te naaŋ gur se eyo, ɗeere, naaje ɓo j'aano deet deet gɔtse ki ute Labar Jigan gɛn al‑Masi se.
47010015	Do naabm jeege tun kuuy se, naaje se j'kɔŋ tɔɔm roje eyo, taa naaje lɛ maakŋ naabje ki se, k'tɔɔm roje k'deel te gɔtin̰ eyo. Num gaŋ naaje j'ɔnd doje do naase ki k'je kaal maaksen do Isa al‑Masi ki se 'ziiɗn ɓaa ute naanin̰a. Ute naan̰ se ɓo naaje k'tɛɗn naaba ɔɔ naabje se ziiɗn ɓaa ute naanin̰a aan gɔɔ kɛn Raa maakin̰ jen ro ki.
47010016	Tɛr, naaje k'ɓaa maakŋ naaŋge tun dɔk cir naaŋ naase se, taa gɛn ɓaa taaɗn Labar Jiga jeege tun kɛn ɓii kalaŋ booyin̰ te eyo, taa naaje se k'je tɔɔm roje do naab jeege tun kuuy eyo.
47010017	Gaŋ aan gɔɔ kɛn Kitap Raa taaɗ ɔɔ: Debm jaay je tɔɔm ron̰ num, n̰'tɔɔm ron̰ do nakge tun Mɛljege tɛɗa.
47010018	Taa debm iin̰ sum ɓo tɔɔm ron̰ se, tɔɔm ron̰ kɛn naan̰ tɔɔm se mɛt ki eyo; num gaŋ tɔɔm ro kɛn mɛt ki se, debm kɛn tɛɗ nakŋ kɛn tɔɔl Mɛljege tu.
47011001	Ɓɔrse maam m'je m'asen taaɗn aan gɔɔ debm dɛrlɛ naɓo do taarumge tu se aayki kaamse aasin̰ki do ki. Gɛnaamge, maam se kic ɓo aayki kaamse 'sɛrkumki.
47011002	Maam se m'saap do naase ki aan gɔɔ kɛn Raa saap dose ki kɛn tec aan gɔɔ mɛnd kɛn ni taa gaabin̰ se. Ɔɔ maam m'je m'asen kɛɗn gaab ki kalaŋ ɔɔ gaabm ese se naan̰ ɓo al‑Masi. Taa naan̰ se ɓo maam m'je m'asen ɓaa naanin̰ ki aan gɔɔ goon mɛnd kɛn iŋg bɔɔb ron̰ gaabm kɛɛsin̰ ki sum se.
47011003	Aan gɔɔ do dɔkin̰ wɔɔjɔ ɓaaɗo dɛrl Awa se, maam m'ɓeer m'ɔɔ sɔm nam asen dɛrl bin kici ɔɔ saapse se tɛɗn jig eyo ɔɔ aki tuj ɔrmse ɔɔ aki kɔŋ dɔɔkŋ ute al‑Masi ute maakŋ kalaŋ eyo.
47011004	Nam kuuy ɓaaɗo taaɗsen mɛtn taar Isan kuuy tec aan gɔɔ gɛn naaje k'taaɗsen se eyo, ɔɔ taaɗsen mɛtn taar nirl kuuy tec aan gɔɔ kɛn naaje k'taaɗsen se eyo ɔɔ kɛn naan̰ jaay ɓaaɗo taaɗsen Labar Jigan kuuy kɛn tec aan gɔɔ gɛn naaje ey se kic ɓo, naase 'sɛrkɗeki tap.
47011005	Jeegen naase aakɗeki aan gɔɔ jee kaan̰ naabm Isagen k'jeel jeel gɔtɗe ese se, naaɗe se ɔŋ cirum maam eyo.
47011006	Ɗeere, maam m'jeel taaɗn taara jiga dɛn eyo, naɓo jeel nakge sum se maam m'ɔkɔ. Naase kic ɓo 'jeelki maakŋ nakge tun naaje k'tɛɗ paac se, naaje k'taaɗsesin̰ga tal mɛt dɛna.
47011007	Kɛn maam m'taaɗseno Labar Jiga gɛn Raa se, maam m'ɔɔp rom baata ɔɔ m'uunsen ro naase ɓo raan. Labar Jiga gɛn Raa se lɛ maam m'taaɗseno cɛrɛ. Bin se maam m'tujin̰ga la?
47011008	Kaaɗ kɛn maam m'tɛɗo naaba gɔtse ki se, maam m'tooko eglizgen kuuy ɓo ɔgumo ɔɔ naaɗe utu jiɗe taa maama.
47011009	Kaaɗ kɛn maam m'iŋgo gɔtse ki jaay, naka ɓaa baatum se, maam m'tɔnd te mɛtn ɗim gɔtse ki eyo. Naɓo gɛnaagen ɗoobm al‑Masi kɛn taa naaŋ Masedoan ki se ɓo ɓaaɗo ɛɗum nakŋ kɛn aasum kiŋguma. Kaaɗ kɛn se, maam se m'tɔnd te mɛt ɗim gɔtse ki eyo ɔɔ ɓɔrse kic lɛ, m'tɔnd mɛtse eyo.
47011010	Aan gɔɔ maam m'dɔɔk ute al‑Masi se, maam m'taaɗ taar mɛt ki, do nakge tun se nam jaay am gaasn gɛn tɔɔm rom maakŋ taa naaŋ Akayi ki se, gɔtɔ.
47011011	Gɛn ɗi jaay maam m'baate gɛn kuun naka gɔtse ki se? Bin se maam m'jesen ey la? Num Raa jeele, maam se m'jese.
47011012	Nakŋ maam m'tɛɗ se ɓɔrse kic ɓo m'tɛɗ aan gɔɔ naan̰ ese se. Taa bin se jee tɛɗ roɗe aan gɔɔ jee kaan̰ naabm al‑Masige se kɔŋ tɔɔm roɗe eyo ɗeekŋ ɔɔ naabm naaɗe se, tec aan gɔɔ gɛn naaje.
47011013	Jee se tɛɗ roɗe aan gɔɔ naaɗe jee kaan̰ naabm al‑Masige, ɔɔ ute naabm kɛn naaɗe tɛɗ se, naaɗe aan̰ jeege dala ɔɔ naaɗe tɛɗ roɗe aan gɔɔ jee kaan̰ naabm al‑Masige.
47011014	Nakŋ naaɗe tɛɗ se ajenki kɔŋ kɔkŋ taaɗ eyo. Taa Ɓubm sitange kic ɓo tɛɗ ron̰a aan gɔɔ kɔɗn Raa kɛn tɛɗ gɔtɔ wɔɔr kɛlɛŋ se.
47011015	Bin num nakgen se ɔn̰ten 'kɔksen taaɗ eyo kɛn jee tɛɗn naabm Bubm sitange jaay tɛɗ roɗe aan gɔɔ jee tɛɗn naabm ute ɗoobin̰ se. Ɓii kɛn ɓiiɗe 'naŋ se, Raa utu aɗe dabar do nakge tun kɛn naaɗe tɛɗo se.
47011016	M'an̰ taaɗn ɗɔɔl daala, nam ɔn̰ten kaakum aan gɔɔ debm dɛrlɛ. Kɛn naase jaay 'saap ɔɔki maam debm dɛrlɛ kic, num 'tookki aan gɔɔ kɛn naase 'saapin̰ki se, bin se ɔn̰umki maam kic m'tɔɔm rom cɔkɔ.
47011017	Taar maam m'je m'an̰ taaɗ se Mɛljege ɓo undum kul eyo, naɓo kɛn maam jaay m'tɔɔm rom se, maam se m'taaɗn aan gɔɔ debm dɛrlɛ.
47011018	Aan gɔɔ jeege dɛna lee tɔɔm roɗe gɛn nakgen do duni ki sum se, maam kic ɓo m'tɔɔm roma.
47011019	Kalɛ, naasen jee jeel‑taarge, jee dɛrlge se kic ɓo, naase 'sɛrkɗeki ute maak‑raapo.
47011020	Kɛn jeege tɛɗsen ɓulu, aan̰sen dala, ɔs jise, kujunse, naaɗe tɛɗ roɗe magal cirse naase ɔɔ naaɗe tɔndse mɛtn bise ki kic ɓo, naase se aasin̰ki.
47011021	Taar m'taaɗin̰ se sɔkɔn̰ kic ɓo tɔɔluma taa naaje se j'ɔk tɔɔg eyo gɛn tɛɗn aan gɔɔ gɛn naaɗe se. Num gaŋ kɛn deba jaay ɔk nakŋ kɛn naan̰ an tɔɔm ron̰ ro ki se, maam kic m'ɔk nakŋ kɛn m'an tɔɔm rom ro ki kici. Kɛse maam taaɗ aan gɔɔ debm dɛrlɛ ɓo taaɗa.
47011022	Kɛn naaɗe ɓo Ɛbrege lɛ, maam kic m'kɔɗ Ɛbre. Kɛn naaɗe ɓo gaan Israɛlge lɛ, maam kic m'kɔɗ Israɛl. Kɛn naaɗe ɓo mɛtjil Abraam lɛ, maam kic mɛtjilin̰a.
47011023	Kɛn naaɗe ɓo ɔɔ naaɗe jee tɛɗn naabm al‑Masige se lɛ, maam se m'cirɗe naaɗe se. (Gɔtn se maam m'taaɗ aan gɔɔ debm dɛrlɛ ɓo taaɗa.) Maam m'tɛɗo naaba m'ɔɔr naŋ tak tak, k'tɔkumoga daŋgay ki mɛt dɛna, k'tɔndumoga ute mɛɛjɛ dɛn aak eyo, mɛt dɛna ɔɔp cɔkɔ sum ɓo ey num j'amo tɔɔlɔ.
47011024	Mɛtn mii se, magal Yaudge ɔkumoga tak ɓo tɔnd ɗɔɔlum ute mɛɛjɛ mɛt sik‑mɔtɔ‑kaar‑jɛrnaŋ.
47011025	Mɛtn mɔtɔ j'ɔk k'tɔndumo ute sirɗi, jɛ‑kalaŋ k'tundumo ute koa je j'am tɔɔlɔ, mɛtn mɔtɔ markaba tɛrɛcɛ ɔɔ maam m'ɔɔpo maakŋ maane ki, jɛ‑kalaŋ se m'tooɗo ɔɔ m'lɛko maakŋ baar ki.
47011026	Maam m'leeɗoga mɛrtɛ mɛt dɛna, m'nirlum teece gɛn gaaŋ oolge se, jee ɓoogge teecumo nirluma, taasum Yaudge teecumo nirluma ɔɔ jee kɛn Yaudge ey kic ɓo teecumo nirluma, maakŋ gɛgɛrge tu se ɓeer tɛɗumoga, do kɔɗ‑ɓaarge tu se ɓeer tɛɗumoga, do baar ki ɓeer tɛɗumoga ɔɔ jee kɛn tɛɗ roɗe aan gɔɔ jeegen ɗoobm al‑Masi ki se kic ɓo, teecumo nirluma.
47011027	Maam m'dabar m'tɛɗn naaba m'ɔɔr naŋ tak tak mɛt dɛna, bi kaamum kic m'tooɗ eyo. Gɔtn mɛtin̰ge se ɓo tɔɔlumo ɔɔ maane kic ɓo tɔɔlumo, mɛt dɛna m'ɔs ɗim eyo, kuulu ɔɔn̰uma ɔɔ kala kic ɓo aasum eyo.
47011028	Dubargen kuuy kic ɓo utu, naɓo m'kɔŋ taaɗ ey sum. Daayum maam se m'saap dɛna do eglizge tu paac.
47011029	Kɛn nam jaay ɔk tɔɔg ey se, m'aakin̰ se tɛɗum ɔɔn̰ɔ aan gɔɔ maam kic ɓo tɔɔgum gɔtɔ. Ɔɔ kɛn nam jaay tɛɗga gɛnaan̰ oocga maakŋ kusin̰ ki se, m'aakin̰ se tɛɗum ɔɔn̰ aak eyo.
47011030	Maam se m'je tɔɔm rom eyo num kɛn naase 'jeki maam m'tɔɔm rom tak kic num, m'tɔɔm rom do tɔɔgum kɛn baat se.
47011031	Raa kɛn Bubm Mɛljege Isa, naan̰ kɛn jeege lee tɔɔmin̰ gɛn daayum daayum se, jeele maam se taaɗ taar‑kɔɔɓ eyo.
47011032	Do dɔkin̰ kɛn maam m'iŋgo maakŋ gɛgɛr kɛn Damas ki se, gaar taa naaŋ gɔtn ese ron̰ Aretas, magal kɛn naan̰ ɔndin̰ maakŋ gɛgɛr kɛn ese se, tɔnd jeege taa‑ɗoobge tu taa am kɔkɔ.
47011033	Gaŋ naaɗe uun ɔlumo maakŋ baar ki ɔɔ uun bɔɔyumo naagŋ durdur ki ute taa pɛnɛtɛr ɔɔ gɔtn se, maam m'aan̰ m'ɔtɔ.
47012001	Maam m'je tɔɔm rom eyo naɓo naase ɔlumki m'tɔɔm rom tak. Naɓo m'aakin̰ se tɔɔl sɛr eyo. Ɓɔrse maam m'je m'taaɗn ute nakgen Mɛljege teeco naanum ki jaay taaɗumo mɛtin̰ se.
47012002	Maam m'jeele gaaba kalaŋ debm al‑Masi se, ɓɔrse ɔkga ɓaara sik‑kaar‑sɔɔ, ɔɔ gaabm se Raa uun ɓaansin̰ maakŋ raa kɛn raan cir paac paac, jaay ɓo ɔk tɛrlo. (Kɛn naan̰ ook ɓaa raan se kɛn utu ron̰a lɔ ute ron̰ eyo, maam m'jeel eyo, kɛse Raa ɓo jeele).
47012003	M'jeele, gaabm se Raa uun ɓaansin̰ga gɔtn naan̰ ki mala (naɓo kɛn naan̰ ook ɓaa raan se utu ron̰a lɔ ute ron̰ eyo, maam m'jeel eyo, kɛse Raa ɓo jeele) ɔɔ kɛn naan̰ jaay aan gɔtn naane se, naan̰ booy taargen deel do kɛn debkilimi an̰ kɔŋ kaasn taaɗ eyo ɔɔ Raa undin̰ te kulu gɛn taaɗn naan̰ se ey kici.
47012005	Ey num gɛn debm bin se, maam m'kɔŋ tɔɔm roma, naɓo gɛn maam malin̰ se, m'tɔɔm rom do tɔɔgum kɛn baat se sum.
47012006	Kɛn maam jaay m'je tɔɔm rom kic ɓo, maam m'kɔŋ tɛɗn debm dɛrl eyo, taa taargen maam m'taaɗ se, taar mɛt ki. Naɓo maam se m'je tɔɔm rom eyo taa sɔm jeege am kaakum aan gɔɔ debm k'jeel jeel gɔtin̰a ɔɔ am kɔkŋ maam ɓo ɔɔn̰ cir taar kɛn naaɗe booyo teeco taarum ki ute nakgen naaɗe aakum maam m'tɛɗo se.
47012007	Taa nakgen Mɛljege teeco naanum ki jaay taaɗum mɛtin̰ se, m'aakɗen se deel doa. Taa m'kɔŋ tɔɔm rom do nakge tun maam m'aakɗeno ey se, Mɛljege ɔn̰o nakŋ aan gɔɔ kɔrɔndɔ maakŋ rom ki, ɔɔ nakŋ aan gɔɔ kɔrɔndɔ se Ɓubm sitange ɓo ɔlo kɔɗin̰ taa am dabara ɔɔ am gaasn m'kɔŋ tɔɔm rom eyo.
47012008	Mɛt mɔtɔ maam m'eem nɔɔ mɛtn Mɛljege tu m'ɔɔ nakŋ se n̰'ɔɔɗumsin̰ naatn rom ki.
47012009	Num gaŋ naan̰ tɛrlum ɔɔ: «Bɛɛ maam m'tɛɗi se ɓo, aasiga sum. Taa kaaɗ kɛn naai 'tɔɔgi baat se ɓo, maam m'taaɗn tɔɔgum ute maraadin̰ doi ki.» Bin ɓo maam se m'tɔɔm roma do tɔɔgum kɛn baat se, taa al‑Masi se taaɗn tɔɔgin̰ dom ki.
47012010	Taa naan̰ se ɓo do tɔɔgum kɛn baat se, kɛn k'naajuma, nakgen ɔɔn̰ kɛn aan dom ki, kɛn k'dabaruma, kɛn k'lee k'teecum nirluma, kɛn nakgen se jaay aan dom ki se, maam maakum raapo taa al‑Masi se; taa kaaɗ kɛn maam tɔɔgum baat se jaay ɓo, maam m'ɔŋ tɔɔgɔ.
47012011	Maam m'taaɗseno aan gɔɔ debm dɛrlɛ se, ɔɔ naan̰ se naase ɓo ɔlumki taa tɔɔgɔ. Ey num naase ɓo jee kɛn amkiro magala. Kɛn naaɗe jaay taaɗ ɔɔ maam se m'tɔɔl sɛr eyo kic ɓo, naaɗen jee kɛn aak roɗe aan gɔɔ jee kaan̰ naabm Isagen k'jeel jeel gɔtɗe se, ɔŋ cirum eyo.
47012012	Kɛn maam jaay m'iŋgo gɔtse ki se, naase ɔŋumki maam se m'debm maakum deere, ɔɔ m'aasin̰ do nakge tun paacn̰ aan dom ki. Ɔɔ ute tɔɔgŋ Raa se, maam m'tɛɗoga nakŋ‑kɔɔɓge ute nakgen deel doa. Ute nakgen maam m'tɛɗ se ɓo kɛn taaɗsen ɔɔ maam se, debm kaan̰ naabm al‑Masi.
47012013	Anum nakgen kɛn maam m'tɛɗo eglizge tun kuuy se, gɔtn naase ki kic ɓo maam m'tɛɗin̰oga. Nakgen kɛn maam m'tɛɗin̰o te gɔtn naase ki ey se, maam m'tɔnd te mɛtn ɗim gɔtse ki ey sum. Bin se m'tɛɗsenga kusin̰ la? Kɛn tɛɗsega kic num, 'tɛɗumki kalɗɛ gɛn kɛn maam m'tɔnd mɛtn ɗim gɔtse ki ey se!
47012014	'Ɓooyki m'asen taaɗa: tɛr daala ɓɔrse maam m'ɗaapga roma gɛn ɓaa gɔtse ki gɛn k‑mɔtɔge, ɔɔ m'ɓaa gɔtse kic ɓo maam m'je ɗimse eyo, num maam se m'je naase malin̰ge ey num m'je ɗimse eyo. Taa bubge ɓo tus naka gɛnɗege tu ey num gaange ɓo, tus naka bubɗege tu eyo.
47012015	Maam se kɛn m'ut jim paac taa naase kic num, maakum raapo. Ɗeere, maam se m'je kutn jim sum eyo, naɓo rom paac kic ɓo m'an̰ kɛɗin̰ taa naase. Anum kɛn maam jaay m'jese dɛn bin se, naase kic amki kɔŋ je baatn ne?
47012016	Naase 'jeelki maam se m'tɔnd te mɛtn ɗim gɔtse ki eyo. Naɓo jeegen mɛtin̰ge maakse ki se taaɗ ɔɔ maam se nakum mɛtɛkɛ ɔɔ maam m'aan̰seno kaan̰ ɓo dala ey num maam m'ɔŋga ɗim gɔtse ki.
47012017	Maakŋ jeege tun maam m'ɔlɗen gɔtse ki se, deb kalaŋ maakɗe ki se ɔsga jise la?
47012018	Maam m'ɗaar mɛtn Tit ki cirr ɔɔ m'ɔl gɛnaa kuuy kɛn maam m'taaɗseno taarin̰ se ute naan̰a. Kɛn Tit jaay iŋgo gɔtse ki se ɔsoga jise la? Lɔ maam m'ute Tit se naabm kɛn naaje k'tɛɗo se ɔɔ saapje se tec naap ey la?
47012019	Taargen naaje k'raaŋseno maakŋ maktub kɛn ese se, naase 'saap ɔɔki kaaɗn naane naaje k'je ɗaapm taarje ɓo naanse ki sum. Bin eyo! Naaje se k'taaɗsen naan Raa ki aan gɔɔ kɛn al‑Masi jen ro ki ɔɔ 'jeelki, jee maak‑jejege, taargen naaje k'taaɗsen se, taa asen noogo aki ziiɗn ɓaa ute naanse ɗoobm al‑Masi ki.
47012020	Anum kɛn ɔlum maam m'ɓeer se m'ɔɔ kaaɗn kɛn jaay maam m'ɓaa gɔtse ki se, m'asen kɔŋ aan gɔɔ kɛn maam m'jen ro ki eyo ɔɔ naase kic lɛ amki kaakse amki kɔŋum aan gɔɔ kɛn naase 'jenki ro ki ey kici. Maam m'je se m'asen kɔŋ naase 'tɛɗki tɛɗ dɛkɛn̰ɛ ute naap eyo, 'tɛɗki tɛɗ maak‑kilimi ro naapge tu eyo, 'tɛɗki tɛɗ taa mooyo ute naap eyo, 'niki ni ro naapge tu eyo, ɔɔɗki kɔɔɗ naap eyo, 'taaɗki taaɗ taar iŋg kusu ro naapge tu eyo, 'magalki magal rosege eyo ɔɔ ɛcki kɛc naap eyo.
47012021	Maam m'ɓeer m'ɔɔ sɔm ɓii kɛn maam m'tɛrl gɔtse ki kuuy daal se, Raam am kɔlum sɔkɔn̰ɔ am tɔɔl naanse ki. Maam m'ɓeer m'ɔɔ sɔm, kɛn m'kaan gɔtse ki se, m'kɔŋ jee kusin̰ge dɛna kɛn tɛrl te maakɗe do Raa ki eyo. Kaaɗn naane, naaɗe utu iŋg tɛɗ nakŋ tuj debkilimi naan Raa ki ɔɔ lee ɛɛs naapa rɛn̰ rɛn̰ ɔɔ tɛɗ nakgen jig eyo kɛn maakɗe jen ro ki. Taa naaɗe se ɓo kɛn am kɔlum maam m'utu m'ɓaa keeme.
47013001	Maam m'je ɓaa gɔtse ki ɔɔ kɛn ara se tɛɗn gɛn k‑mɔtɔge. Aan gɔɔ kɛn Kitap taaɗni: «Gɛn kaakŋ mɛtn taargen daanse ki se, ɔn̰ jeege ɗio ey lɛ mɔtɔ 'tɛɗn saaɗge.»
47013002	Kɛn maam m'iŋgo gɛn k‑dige gɔtse ki se, jee kɛn tɛɗo kusin̰ deete ute kɛngen kuuy se, maam m'taaɗɗenoga taaɗa. Anum ɓɔrse maam dɔk ute naase se kic ɓo, maam m'taaɗɗen daala m'ɔɔ: «Ɓii kɛn maam m'ɓaa gɔtse ki se maam m'aɗe kɔn̰ eyo.»
47013003	Ute ɗoobm maam se, maa naase je aki jeele, kɛse aan gɔɔ al‑Masi mala ɓo taaɗa. 'Jeelki, daanse ki se, al‑Masi se tɔɔgin̰ baat eyo, num naan̰ se tɛɗ naaba ute tɔɔgin̰a.
47013004	Ɗeere, Isa al‑Masi se ɔn̰ ron̰ k'tup k'tɔɔlin̰ ro kaag ki aan gɔɔ debkilim kɛn tɔɔgin̰ gɔtɔ se. Num ute tɔɔgŋ Raa se, naan̰ duroga daan yoge tu ɔɔ ɓɔrse naan̰ utu iŋg zɛɛrɛ. Anum naaje kic num k'dɔɔkga ute naan̰a. Kɛn k'j'aakje se, naaje kic num aan gɔɔ jee tɔɔgɗe baata naɓo naaje j'asesin̰ taaɗa, naaje se j'iŋg k'dɔɔk ute al‑Masi se ute tɔɔgŋ Raa.
47013005	Naase aakki rose jiga ɔɔ tɔndki mɛtn rose jaayo, kɛn naase ɓo aalkiga maakse do al‑Masi ki ɗeer num, naase kic ɓo aki jeele. 'Jeelki ey la kɛn Isa al‑Masi jaay utu maakse ki se? Kɛn naase jaay aak ɔkki te mɛtn rose jig ey num, ɓɛrɛ, naase 'took aalki te maakse do Isa ki eyo.
47013006	Maam m'saapm m'ɔɔ naase utu aki 'jeele ɔɔ naaje lɛ k'taaɗsesin̰ga nakŋ kɛn naase anjenki kaakŋ jeel ro ki se.
47013007	Naaje k'tɔnd mɛtn Raa se k'je aki kɔɔɗn dose ro kusin̰ ki. Naaje se kɛn jeege ɓo aakje aan gɔɔ jee kɛn taaɗ taar mɛt ki ey kic num, naaje k'je j'asen kaakŋ naase aki tɛɗn nakŋ bɛɛ.
47013008	Taa naaje se j'an̰ kɔŋ kaasn gɛn tɛɗn nakŋ kɛn ɓaa kalaŋ ute taar mɛt ki ey se, num naaje se j'ɔk tɔɔgɔ gɛn taaɗn taar mɛt ki sum.
47013009	Kaaɗ kɛn jaay naase 'tɔɔgki, ɔɔ naaje tɔɔgje baat se, kɛse naaje maakje raapo. Kɛse ɓo ɔlje naaje k'tɔnd mɛtn Raa, taa asen tɛrl ɗaapm rose gɛn kaal maaksen do naan̰ ki.
47013010	Taa naan̰ se ɓo kɛn maam m'dɔk ute naase kic num, m'raaŋsen maktubm se taa ɓii kɛn maam m'aanga gɔtse ki se, ute tɔɔgŋ kɛn Mɛljege ɛɗum se, m'asen tɛɗn ɔɔn̰ ey sum. Taa tɔɔgŋ naan̰ ɛɗumsin̰ se, gɛn kutn jeege eyo, num gaŋ gɛn noogŋ jeege 'ziiɗn ɓaa ute naanɗe.
47013011	Gɛnaamgen ɗoobm al‑Masi ki, ɓɔrse do taar tɔɔlin̰ ki se, m'je m'asen taaɗn m'ɔɔ: iŋgki ute maak‑raapo, 'tɛɗki bɛɛ 'ɓaaki ute naanse, ɛɗki kaay kaama naapge tu, ɔkki taarse kalaŋ ɔɔ iŋgki ute lapia. Ɔɔ Raa debm je jeege ɔɔ ɛɗɗen lapia se, 'kiŋg ute naase.
47013012	Kɛn 'ɓaaki ɓaa tɛɗn tɔɔsɛ se, 'baam 'tɔkki naapa ɔɔ aayki ciil naapge. Jee Raagen ɗoobm al‑Masi kɛn gɔtn ara paac se, kic ɓo tɛɗsen tɔɔsɛ.
47013013	Ɔn̰ bɛɛ gɛn Mɛljege Isa al‑Masi, maakje gɛn Raa ɔɔ tum kɛn Nirl Salal lee tum jeege se, 'tɛɗn ute naase.
48001001	Maktubm se maam Pɔl ɓo m'raaŋseni, maam kɛn debm kaan̰ naabm Isa al‑Masi ey num nam ɓo bɛɛr ɔɔɗum eyo ɔɔ debkilimi ɓo ɔlumo eyo; num Isa al‑Masi mala ute Raa Bubu kɛn durin̰o daan yoge tu, naaɗe se ɓo kɛn ɔlumo.
48001002	Maam ute gɛnaagen gɔtn ara, k'tɛɗsen tɔɔsɛ naase jee eglizge tun taa naaŋ Galat ki.
48001003	Ɔn̰ Raa Bubjege te Mɛljege Isa al‑Masi asen tɛɗn bɛɛɗe ɔɔ asen kɛɗn lapia.
48001004	Isa al‑Masi se ɛɗ ron̰ sɛrkɛ taa kusin̰jege taa ajeki kɔɔɗn dojege maakŋ nakge tun jig eyo do duni ki ara. Naan̰ tɛɗin̰ se aan gɔɔ Raa Bubjege maakin̰ jen ro ki.
48001005	Bin se Raa se daayum k'nookin̰ki. Amin.
48001006	Kɛn maam booy labarse se taar se ɔkum taaɗ eyo! Raa kɛn daŋseno ute bɛɛ al‑Masi kɛn tɛɗseno ɔɔ gaŋ yɔkɔɗ bin sum ɓo, naase 'rɛsŋki ute Labar Jigan gɛn Isa al‑Masi se naatn ɔɔ 'tɛrlkiga naaga Raa ki ɔɔ uunkiga labar jigan kuuy,
48001007	m'aakin̰ se aan gɔɔ Labar Jigan kuuy utu. Num labar jigan kuuy se ɓɛrɛ, gɔtɔ. Naɓo jee kuuy maakse ki se je an tujn̰ ute Labar Jigan gɛn al‑Masi se.
48001008	Num kɛn nam kuuy jaay ɓaaɗo taaɗsen labar jigan kuuy kɛn tec gɔɔ kɛn maam taaɗsesin̰ ey se, kɛn tɛɗn naaje, ey lɛ kɔɗn Raa bɔɔy raan kic ɓo, Raa an̰ naamin̰a!
48001009	Naaje k'taaɗsenoga, tɛr ɓɔrse m'asesin̰ taaɗn ɗɔɔl daala, nam kuuy jaay ɓaaɗo taaɗsenga labar jigan kɛn tec aan gɔɔ kɛn naase 'booyin̰kiro ey se, nam bin se, ɔn̰ Raa an̰ naamin̰a!
48001010	Anum ɓɔrse m'raaŋsen bin se, m'je jikilimge ɓo am tɔɔm lɔɓu Raa lɛ? Maam m'je jikilimge ɓo am tɔɔm eyo. Kɛn m'je jikilimge ɓo am tɔɔm num, maam kɔŋ tɛɗn debm tɛɗn naabm al‑Masi eyo.
48001011	'Booyki gɛnaamge m'asen taaɗa: Labar Jigan gɛn Isa al‑Masi maam taaɗseno se taar se iin̰o gɔtn debkilim ki eyo.
48001012	Taa taar se, maam booyin̰o gɔtn debkilim ki eyo, ɔɔ nam ɓo dooyum eyo, num gaŋ Isa al‑Masi mala ɓo teec naanum ki ɔɔ taaɗumo mɛtin̰a.
48001013	Naase mala 'jeelki kiŋgum do dɔkin̰ se paac, kɛn maam lee do ɗoobm Yaudge tu se. Kaaɗ kɛn se, maam lee m'dabaro dɛna eglizn gɛn Raa, ɔɔ m'je ɗoobm m'aɗeno kutu.
48001014	Maakŋ mɛtjilum ki, ute parumgen k'lee ɗoobm Yaudge tu se, maam ɓo debm kɛn m'ɔkin̰ ɔɔn̰ dɛna m'cir jee mɛtin̰ge. Taa do ɗoobm bubjege tu se maam ɓo debm m'iŋg dɔɔk maakum ro ki.
48001015	Raa kɛn bɛɛr ɔɔɗumo maakŋ koyum ki se, daŋumo ute bɛɛn̰a taa m'an̰ jeelin̰a, ɔɔ gaŋ kaaɗn Raa jen ro ki jaay aan se,
48001016	ɔɔ tɛr taaɗum m'jeelga Goonin̰a taa m'an̰ taaɗin̰ jeege tun Yaudge eyo. Naan̰ kɛn se naar maam m'ɓaa m'tɔnd te mɛtn nam gam ey sum.
48001017	Gaŋ kaaɗ kɛn se maam m'ɓaa m'aano te Jeruzalɛm ki eyo gɛn kaakŋ jee kaan̰ naabm Isa al‑Masigen aalo maakɗege deet do maam ki se; num gaŋ maam gaaŋ m'ɓaa taa naaŋ Suge tu ɔɔ m'ɔk m'tɛrl ɓaaɗo maakŋ gɛgɛr kɛn Damas ki.
48001018	M'tɛɗ ɓaara mɔtɔ jaay ɓaa Jeruzalɛm ki, taa k'ɓaa jeel naapa ute Piɛr. Gɔtn se maam m'iŋgo ɓii sik‑kaar‑mii ute naan̰ tɛlɛ.
48001019	Gɔtn se maam m'aako Jak kalin̰ ki gɛnaa Mɛljege Isa al‑Masi, ey num m'ɓaa m'aak te debm kaan̰ naabm Isa al‑Masi gam kuuy ey sum.
48001020	Raa jeele taar maam m'raaŋsesin̰ se, taar mɛt ki.
48001021	Tɛr maam m'iin̰ m'ɓaa taa naaŋ Siri te gɛn Silisi.
48001022	Naɓo eglizgen taa naaŋ Jude ki kɛn gɛn al‑Masi se aakum te ɓii kalaŋ eyo.
48001023	Naaɗe booy booy sum ɓo ɔɔ debm lee dabarjekiro do dɔkin̰ se, ɓɔrse aalga maakin̰ do Isa ki ɔɔ baagga taaɗn taar Isa al‑Masi jiga se jeege tu; ey num taar se ɓo kɛn do dɔkin̰ naan̰ je an̰ tuj se.
48001024	Kɛn naaɗe jaay booyo taar maam se, naaɗe tɔɔm Raa taa maama.
48002001	Tɛr kɛn tɛɗ ɓaara sik‑kaar‑sɔɔ jaay aas se, maam te Barnabas ɔɔ m'ɔk Tit kici k'tɛrl k'ɓaa Jeruzalɛm ki tɛlɛ.
48002002	Kɛn ɔlum ɓaa se, taa Raa ɓo teec naanum ki ɔɔ taaɗum ɔɔ m'ɓaao. Kɛn j'aan se, maam te magalge se, j'iik k'tɔɔk cɛɛs ki gɔtn se, maam taaɗɗen Labar Jigan gɛn Isa al‑Masi kɛn maam lee taaɗ jeege tun Yaudge ey se, taa maam m'je naabum m'tɛɗ tɛɗ se 'kutn cɛr eyo.
48002003	Debum Tit se naan̰ kɔɗ Grɛk, gaŋ te naan̰ se kic ɓo naaɗe tɛɗin̰ te taa tɔɔg eyo taa kɔjn̰ pɔndɔ.
48002004	Jeegen tɛɗ roɗe aan gɔɔ naaɗe ɓo gɛnaagen ɗoobm al‑Masi ki se ɓo, ɓaaɗoga maakjege tu. Naaɗe ɗeek ɔɔ bɛɛki num j'an̰ kɔjn̰ pɔndɔ. Jee se goon̰ ɛndo maakjege tu se je kaakŋ ɔɔ ɗi jaay naajege j'ɔŋki dojege te Isa al‑Masi. Taa naaɗe je ajeki tɛɗn ɓulu daala do Ko Taar kɛn Raa ɛɗo Musa ki.
48002005	Jee se naaje j'ɔn̰ɗe te ɗoob eyo ɔɔ taarɗe lɛ k'took te eyo. Taa naaje k'je Labar Jigan gɛn Isa al‑Masi kɛn mɛt ki se, naaɗe an̰ kɔŋ tuj eyo, num ɔn̰in̰ki 'kiŋg maakse ki gɔtin̰ ki.
48002006	Jee kɛn j'aakɗe j'ɔɔ jee magal se, magal naaɗe se maam m'an ɗim eyo: taa naan Raa ki se jeege paac aas kaasa. Jee se maam taaɗɗen Labar Jigan gɛn Isa al‑Masi kɛn maam lee taaɗ jeege tu se. Num naaɗe se ɔŋ taaɗum te taar ɗim kuuy ey sum.
48002007	Gaŋ naaɗe jeelga Raa se ɛɗumga taarin̰ aan gɔɔ kɛn ɛɗo Piɛr ki se kici. Maam ki naan̰ taaɗum ɔɔ m'ɓaa taaɗn Labar Jiga jeege tun Yaudge eyo, aan gɔɔ Piɛr ɓaa taaɗ Labar Jiga, Yaudge tu se.
48002008	Taa Raa kɛn ɔl Piɛr tɛɗ debm kaan̰ naabm Isa al‑Masi, gɛn ɓaa taaɗ Taarin̰ Jiga Yaudge tu se, naan̰ ɓo debm ɔlum maam kici, m'tɛɗga debm kaan̰ naabm Isa al‑Masi, gɛn ɓaa taaɗn Taarin̰ Jiga se jeege tun Yaudge eyo.
48002009	Gɔtn se Jak, Piɛr, Jan, kɛn jee Raage jeelɗe aan gɔɔ jee magalɗege se, naaɗe se kic ɓo jeele Raa se ɛɗumga naabin̰ jim ki. Taa naan̰ se ɓo naaɗe ɔl jiɗe tɔk jije maam te Barnabas. Kɛse je ɗeekŋ ɔɔ taarje tum tɛɗga kalaŋ. Gɔtn se naaje j'iin̰ k'ɓaa taaɗn Labar Jigan gɛn Isa al‑Masi se jeege tun Yaudge eyo ɔɔ naaɗe lɛ, ɓaa taaɗ Yaudge tu.
48002010	Naaɗe taaɗjen naka kalaŋ sum ɓo gɛn tɛɗa. Naaɗe ɗeekjen ɔɔ k'saapm do jee daayge tun Jeruzalɛm ki. Kɛse ɓo nakŋ kɛn maam m'ɔŋ dirigin̰ te eyo.
48002011	Ɓii kalaŋ se, Piɛr ɓaaɗo kaakŋ jee Antiɔs ki; ɓii se maam taaɗin̰sin̰ tal naan jeege tu, taa nakŋ naan̰ tɛɗ se jig eyo.
48002012	Ey num Piɛr se lee tɔs tɔs te gɛnaagen ɗoobm al‑Masi kɛn Yaudge eyo. Num gaŋ Yaudgen iin̰o gɔtn Jak ki jaay aan se, Piɛr aakɗe se iik tɔɔk cɛɛs ki, baate kɔsn te naaɗe taa naan̰ ɓeer ɓeer jeege tun se.
48002013	Yaudgen mɛtin̰ge kɛn ɗoobm al‑Masi ki se kic ɓo tɛɗ maakɗege di di aan gɔɔ Piɛr se, ɔɔ ɔl Barnabas kic ɓo tɛɗ aan gɔɔ naaɗe.
48002014	Kɛn maam m'aakɗe jaay naaɗe lee ute kɛn mɛt ki eyo do Labar kɛn Jiga se, maam taaɗ Piɛr ki naan jeege tu paac m'ɔɔ: naai kɛn kɔɗ Yaud jaay iŋg aan gɔɔ jee Yaudge ey se. Gɛn ɗi jaay naai 'taaɗ jeege tun Yaudge eyo ɔɔ tɛɗn aan gɔɔ Yaudge se?
48002015	Naaje se k'mɛtjil Yaudge, anum naaje se k'tec aan gɔɔ mɛtjil jeegen Yaudge eyo kɛn jee kusin̰ge se.
48002016	Kɛn bin num naaje k'jeelki, debm kɛn Raa aakin̰ bɛɛ naanin̰ ki se debm kɛn aal maakin̰ do nakge tun Isa al‑Masi tɛɗo se, ey num debm kɛn iŋg do Ko Taar kɛn Raa ɛɗo Musa ki se eyo. Taa naan̰ se ɓo naaje k'j'aalki maakjege do nakge tun al‑Masi tɛɗo se kici, taa Raa ajeki kaakŋ kaamin̰ ki se aan gɔɔ jee aak bɛɛ. Num kɛn ajeki tɛɗn j'aki kaakŋ bɛɛ naan Raa ki se Ko Taar kɛn Raa ɛɗo Musa ki eyo, ey num te Ko Taar kɛn Raa ɛɗo Musa ki se nam jaay 'tɛɗn aak bɛɛ naan Raa ki se gɔtɔ.
48002017	Kɛn naaje Yaudge kic ɓo kɛn k'je j'aki tɛɗ jee aak bɛɛ naan Raa ki se, j'aki kaal maakje do al‑Masi ki jaayo. Kɛn k'tɛɗki bin se naaje k'teckiga aan gɔɔ jee kusin̰gen iŋg ɓaa se paac se. Kɛn bin num al‑Masi se ɔljekiga maakŋ kusin̰ ki la? Anum gɔtɔ.
48002018	Bin eyo kɛn maam jaay m'ɔk tɛrl gɛn kiŋg do Ko Taar kɛn Raa ɛɗo Musa ki kɛn maam rɛsin̰oga rɛs se num, kɛse maam mala ɓo m'ɔn̰ bɔɔrɔ ooc dom ki.
48002019	Gɛn kiŋg do Ko Taar kɛn Raa ɛɗo Musa ki se, maam se aan gɔɔ debm ooyga kooyo. Nakgen se jaay paac aan se taa maam m'kiŋg gɛn Raa. Taa do dɔkin̰ k'tɔɔl Isa al‑Masi ro kaag ki se, maam se aan gɔɔ m'ooyga kooy ute naan̰a.
48002020	Taa naan̰ se kɛn maam m'iŋg se, Isa al‑Masi ɓo iŋg maakum ki. Kɛn ɓɔrse kiŋgum do naaŋ ki se, maam m'aal maakum do Goon Raa kɛn jema, ɔɔ ɔn̰ ron̰ ooy taa maama.
48002021	Bɛɛ Raa se maam m'an̰ kɔŋ tɛɗn nakŋ cɛr eyo; taa maam se m'kɔŋ tɛrl gɛn kiŋg do Ko Taar kɛn Raa ɛɗo Musa ki se ey sum. Kɛn debm jaay je tɛɗn aak bɛɛ naan Raa ki te Ko Taar kɛn Raa ɛɗo Musa ki se num, kɛse je ɗeekŋ ɔɔ kooy al‑Masi se, nakŋ cɛrɛ.
48003001	Naase jee taa naaŋ Galat ki, naase se jee dɛrlge, naŋa jaay bisen dose se? Ey num taa kooy Isa al‑Masi ro kaag ki se k'taaɗ k'tɔɔksenga mɛtin̰ pak pak.
48003002	Naka kalaŋ tak sum ɓo maam m'je tɔnd mɛtse: 'taaɗumki tu mɛtin̰a Nirl Raa kɛn Raa ɛɗsen se, taa naase iŋgki do Ko Taar kɛn Raa ɛɗo Musa ki ɓo ɔŋin̰ki lɔɓu Raa ɛɗsesin̰ se taa naase 'booykiga Labar Jigan gɛn Isa al‑Masi se ɔɔ aalkiga maakse do ki se lɛ?
48003003	Kɛn ɔlse 'dɛrlki bin se tap ɓo ne ɗi? Naase uunkiro mɛtin̰ te tɔɔgŋ gɛn Nirl Raa, num gɛn ɗi jaay ɓɔrse je an̰ki naŋ te tɔɔgse mala se?
48003004	'Jeelki nakŋ aan dose ki paac se, naase 'saapin̰ki num ɔɔki nakŋ Raa tɛɗsen se cɛrɛ ne? Gɔtɔ, maam jeele nakŋ Raa tɛɗsen se cɛr eyo!
48003005	Raa ɓo ɛɗsen Nirlin̰a ɔɔ tɛɗ nakŋ‑kɔɔɓge dɛna daanse ki! Naan̰ tɛɗin̰ se taa naase iŋgki do Ko Taar kɛn Raa ɛɗo Musa ki lɔɓu taa 'booykiga Labar Jigan gɛn Isa al‑Masi ɔɔ aalkiga maakse don̰ ki lɛ?
48003006	'Ɓooyki! Kɛse ɓo taar kɛn Kitap taaɗo ro Abraam ki ɔɔ: Abraam se, aal maakin̰ do Raa ki ɔɔ Raa se aakin̰ debm daan ki.
48003007	Bin se m'je aki jeele jeegen paac jaay aal maakɗe do Raa ki se, naaɗe se ɓo tɛɗga mɛtjil gɛn Abraam.
48003008	Kitap taaɗ ɔɔ: ɓii kalaŋ jeegen Yaudge ey se utu kaal maakɗe do Raa ki, taa Raa utu tooko aɗen tɛɗn jee aak bɛɛ naanin̰ ki. Taa naan̰ se ɓo Abraam booyo do dɔkin̰a Labar Jiga kɛn Raa taaɗin̰o ɔɔ: Ute mɛtjil naai se, maam m'tɛɗn bɛɛ jil jeege tun do naaŋ ki paac.
48003009	Abraam aal maakin̰ do Raa ki ɔɔ Raa tɛɗin̰ bɛɛn̰a. Bin se jee aalga maakɗe do Raa ki ute Abraam se, Raa aɗen tɛɗn bɛɛn̰ kici.
48003010	Num jee saap ɔɔ naaɗe iŋg do Ko Taar kɛn Raa ɛɗo Musa ki kalin̰ ki sum ɓo ɔɔ aasga se, naaɗe se Raa utu aɗen kɔjn̰ bɔɔrɔ doɗe ki, taa Kitap taaɗ ɔɔ: Debm kɛn jaay ɔŋ tɛɗ te Ko Taar kɛn Raa ɛɗo Musa ki aasin̰ te kart ɗoobin̰ ki ey se, Raa an̰ kɔjn̰ bɔɔr don̰ ki.
48003011	K'jeelki, debm jaay iŋg do Ko Taar kɛn Raa ɛɗo Musa ki sum ɓo ɔɔ tɛɗn aak bɛɛ naan Raa ki se, gɔtɔ, taa Debm daan ki se debm aal maakin̰ don̰ ki; naan̰ se ɓo debm 'kɔŋ kaajn̰ gɛn daayum.
48003012	Gaŋ debm iŋg do Ko Taar kɛn Raa ɛɗo Musa ki ute debm aal maakin̰ do Raa ki se, ɗim aɗe tum se gɔtɔ, taa Kitap ɗeek ɔɔ: Ko Taar kɛn Raa ɛɗo Musa ki se, debm kɛn tɛɗin̰ga te ɗoobin̰ aas kart jaay ɓo kɔŋ kaaja.
48003013	Ɓɔrse, naaje j'ɔŋ j'iŋgki te do Ko Taar kɛn Raa ɛɗo Musa ki te ɗoobin̰ eyo, jaay al‑Masi ɓaaɗo ooy taa naajege se. Kɛn naan̰ ɔn̰ ron̰ k'tɔɔlin̰ se taa ajeki dugŋ dojege, gɛn kɛn Raa naamjekiro. Taa naan̰ se ɓo Kitap taaɗ ɔɔ: Debm kɛn k'tɔɔl k'ɗaarin̰ ro kaag ki se, kɛse debm kɛn Raa naamin̰ga naama.
48003014	Isa al‑Masi tɛɗ bin se, taa bɛɛ kɛn Raa taaɗ ɔɔ tɛɗn Abraam ki se taa jeegen Yaudge eyo kic ɓo 'kɔŋ kici. Taa naan̰ se ɓo naaje j'aki 'kɔŋ Nirl Salal kɛn Raa taaɗ ɔɔ ajeki kɛɗa, taa naaje k'j'aalkiga maakjege do naan̰ ki.
48003015	Gɛnaamge, 'booyki m'asen taaɗn nakŋ kɛn jeege jeelin̰ jeel paac. Kɛn jeege jaay ɔkga taasa ɔɔ dɔɔkga taarɗe kalaŋ se, nam kuuy kɔŋ kɔl taarin̰ maak ki eyo.
48003016	Te Raa kic ɓo bini. Do dɔkin̰ Raa taaɗga taaɗ ɔɔ tɛɗn bɛɛ Abraam ki te mɛtjilin̰a num ɗeek te ɔɔ mɛtjilin̰ge tu eyo. Num gaŋ mɛtjilin̰ kɛn naan̰ taaɗn se taaɗ ute deb kalaŋ sum ɔɔ naan̰ ɓo al‑Masi se.
48003017	Kɛse ɓo nakŋ maam saapin̰ m'je m'asen taaɗa: Raa naan̰ dɔɔk te Abraam se, tɛɗ ɓaara kaar‑sɔɔ‑te‑sik‑mɔtɔ jaay Ko Taar kɛn Raa ɛɗo Musa ki se aana. Bin num Ko Taar kɛn Raa ɛɗo Musa ki se kɔŋ tujn̰ dɔɔkŋ kɛn Raa dɔɔko ute Abraam jaay taaɗin̰ ɔɔ an̰ tɛɗn bɛɛ se eyo.
48003018	Kɛn Raa jaay je tɛɗn bɛɛn̰ jeege tun iŋg do Ko Taar kɛn Raa ɛɗo Musa ki sum num, kɛse je ɗeekŋ ɔɔ bin se bɛɛ kɛn naan̰ taaɗo ɔɔ tɛɗn jeege tun se tɛɗ ey sum. Anum Raa se taaɗo maak‑jen̰ Abraam ki taa naan̰ taaɗga taaɗa ɔɔ utu an̰ tɛɗn bɛɛn̰a.
48003019	Kɛn bin num Raa taaɗo Ko Taara Yaudge tu se gɛn ɗi? Raa taaɗɗeno se taa j'aki jeel nakŋ kusin̰a bini mɛtjil Abraam kɛn Raa taaɗno se kaana. Naan̰ se ɓo debm kɛn Raa taaɗ ɔɔ an̰ tɛɗn bɛɛn̰ se. Kɛn Raa taaɗo Ko Taara Yaudge tu se, naan̰ ɛɗin̰o ji kɔɗn Raage tu ɔɔ naan̰ ɔlo nam ɓo tɛɗin̰ debm ɗoobin̰a.
48003020	Anum kɛn Raa taaɗ ɔɔ tɛɗn bɛɛ Abraam ki se, naan̰ mala ɓo taaɗin̰ te taarin̰a, ɔl te debm ɗoobm gam eyo; ɔɔ Raa se kalaŋ lak.
48003021	Bin se je ɗeekŋ ɔɔ Ko Taar kɛn Raa ɛɗo Musa ki ute bɛɛ kɛn Raa ɔɔ tɛɗ se tum ey la? Anum gɔtɔ, bin eyo. Kɛn Ko Taar kɛn Raa ɛɗo Musa ki jaay ɛɗ kaaja jeege tu num, jee uun ɗoobm se kaaɗn naane tɛɗga jee aak bɛɛ naan Raa ki.
48003022	Num gaŋ Kitap taaɗ ɔɔ jee do naaŋ ki paac se iŋg maakŋ kusin̰ ki. Taa naan̰ se ɓo Raa tɛɗ bɛɛn̰a ute nakŋ kɛn Isa al‑Masi tɛɗo se, do jeege tun aal maakɗe don̰ ki.
48003023	Kaaɗ kɛn jeege ɔŋ te ɗoobm kaal maakɗe do Isa al‑Masi ki ey se, Ko Taar kɛn Raa ɛɗo Musa ki se bɔɔbjeki aan gɔɔ jee daŋgayge. Naaje k'j'iŋgkiro do Ko Taar Raa kɛn ese bini Raa ɓaaɗo taaɗjeki ɗoobm gɛn kaal maakjege do nakŋ kɛn Isa al‑Masi tɛɗo se.
48003024	Anum Ko Taar kɛn Raa ɛɗo Musa ki se bɔɔbjekiro bini Isa al‑Masi aan ro ki. Taa naan̰ se ɓo, Isa ɓaaɗo se taa j'aki tɛɗn jee aak bɛɛ naan Raa ki, taa naajege j'aalkiga maakjege do nakge tun naan̰ tɛɗo se.
48003025	Ɓɔrse, kaaɗn j'anki kaal maakjege do nakge tun al‑Masi tɛɗo se, aanga. Bin se Ko Taar kɛn Raa ɛɗo Musa ki se ɔk tɔɔgɔ dojege tu ey sum.
48003026	Taa naasen paacn̰ aalkiga maakse do nakge tun Isa al‑Masi tɛɗo se, 'tɛɗkiga gaan Raage. Taa naan̰ se, naase 'tɛɗkiga kalaŋ ute Isa al‑Masi.
48003027	Ɗeere, naasen paacn̰ jee k'batizsega te ro al‑Masi se, 'tɛɗkiga aan gɔɔ naan̰a.
48003028	Ɓɔrse nam te mɛtin̰ gɔtɔ, kɛn naai ɓo kɔɗ Yaud, kɛn kɔɗ Yaud eyo, tɛɗ ɗim eyo; kɛn naai ɓulu, kɛn ɓul eyo kic ɓo tɛɗ ɗim eyo. Kɛn naai mɛnda, kɛn gaaba tɛɗ ɗim eyo paac. Taa te Isa al‑Masi se naase paac 'tɛɗkiga kalaŋ.
48003029	Kɛn naase jaay 'tɛɗkiga jee al‑Masige num, kɛse naase 'tɛɗkiga mɛtjil Abraamge. Taa naan̰ se, naase utu aki kɔŋ bɛɛ Raa, kɛn Raa taaɗ ɔɔ tɛɗn Abraam ki te mɛtjilin̰ ki se.
48004001	Kɛse ɓo nakŋ maam saapin̰ m'je m'asen taaɗa: goono jaay utu baat num, booy taar jeege aan gɔɔ ɓul booy taar mɛlin̰a. Ey num nakge paac kaam jin̰a.
48004002	Num gaŋ kɛn naan̰ utu goon cɔkɔ se, jeege ɓo aakin̰ don̰ ki ɔɔ dɛjin̰a; naan̰ aɗen booy kuun taarɗe bini 'kaan kaaɗ kɛn bubin̰ mala jen ro ki.
48004003	Naajege kic ɓo j'iŋgkiro aan gɔɔ gaangen sɛɛm se, nakgen ɔk tɔɔgɔ do duni ki se tɛɗjekiro ɓulge.
48004004	Gaŋ kaaɗn Raa taaɗn jaay aan se, Raa ɔlo Goonin̰ do naaŋ ki. Ɔɔ naan̰ se mɛnda ɓo oojin̰a ɔɔ iŋgo do Ko Taar kɛn Raa ɛɗo Musa ki,
48004005	taa dugŋ do jeegen iŋg maakŋ ɓul ki do Ko Taar kɛn Raa ɛɗo Musa ki se. Ute naan̰ se ɓo j'aki tɛɗn gaan Raage.
48004006	Nakŋ kɛn taaɗ ɔɔ naase 'tɛɗkiga gaan Raage se, taa Raa ɔloga Nirl gɛn Goonin̰a maakse ki kɛn daŋ ɔɔ Abba . Abba se je ɗeekŋ ɔɔ: Bua .
48004007	Bin se ɓɔrse naai ɓul ey sum, num 'tɛɗga goon Raa. Aan gɔɔ naai 'tɛɗga goonin̰ se, Raa ute bɛɛn̰ se utu ai kɛɗn nakŋ naan̰ ɔn̰ gɛnin̰ge tu se kici.
48004008	Do dɔkin̰ kɛn naase 'jeelki Raa ey ɓɔrt se, naase iŋgkiro ɓul maragge, num gaŋ maragge se raagen ɗeer eyo.
48004009	Num ɓɔrse naase 'jeelkiga Raa, ey lɛ m'ɗeekŋ m'ɔɔ Raa jeelsega naase, num taa ɗi jaay naase 'tɛrlki daala do nakge tun ɔk tɔɔgɔ do naaŋ ki ara ɔɔ kɛn tɔɔl sɛr ey se. Naase 'je aki tɛrl kiŋg ɓulu do nakge tun se daal la?
48004010	Taa naase 'taaɗki ɔɔki ɓiigen mɛtin̰ge ɓii sɛrkɛ, laapgen mɛtin̰ge ɔɔki gɛn sɛrkɛ, kaaɗgen mɛtin̰ge ɔɔki gɛn sɛrkɛ, ɔɔ ɓaargen mɛtin̰ge kic ɓo ɔɔki gɛn sɛrkɛ.
48004011	Nakŋ naase 'tɛɗki se ɔlum ɓeere maakum ki, taa maam m'je naabm maam m'tɛɗin̰ daanse ki se kutn cɛr eyo.
48004012	Gɛnaamge m'eemsen nɔɔ: ɓɔrse maam tɛɗga aan gɔɔ naase se, naase kic ɓo 'tɛɗki aan gɔɔ maama. Ey num naase lɛ 'tujumki te ɗim eyo.
48004013	Naase 'jeelki, kɛn maam m'iŋgo daanse ki se, kaaɗ kɛn se maam m'kɔɔn̰o. Naan̰ kɛn se ɓo, maam m'taaɗseno Labar Jigan gɛn Isa al‑Masi se deet deet.
48004014	Naase 'dabarkiga taa maama kɛn maam kɔɔn̰ɔ se. Num gaŋ te naan̰ se kic ɓo, naase 'baatumki te eyo ɔɔ 'rɛsumki te eyo. Anum naase ɔkumkiro aan gɔɔ kɔɗn Raa, ɔɔ aan gɔɔ Isa al‑Masi mala.
48004015	Kaaɗ kɛn naane se naase maakse 'raapo; num taa ɗi ɓɔrse naase maakse 'raap ey se! Ey num m'jeele kɛn m'iŋgo maakse ki se, kɛn ɔkki ɗoobm kɛn jaay aki tooɗn kaamsege amɗekiro kɛɗ kic num, kaaɗn naane ɛɗumɗekiroga.
48004016	Num ɓɔrse kɛn m'taaɗsen taar mɛt ki se ɓo, m'dɛlga debm taamooyse la?
48004017	Jee kɛn taaɗsen taar mɛt ki ey se, je aki ɓaa te naaɗe. Num maak‑saapm naaɗe se, maak‑saapm jig eyo. Gaŋ kɛn naaɗe tɛɗ bin se je ajeki gaaŋ te naapa, taa naase aki ɓaa te naaɗe.
48004018	Bɛɛki se, ɔŋki jeege jaay taarɗen naaɗe taaɗ se mɛt ki num, dɔɔkki taarse daayum ute naaɗe. Kɛn maam gɔtɔ kic num, bɛɛki se, taar se ɓo naase an̰ki kɔkŋ maakse ki daayum.
48004019	Gaan maak‑jemge, 'booyki m'asen ɗeeke: maam se tɛr dabar dabar daala aan gɔɔ mɛnd ɓaa koojo. Dubar kɛn maam dabar taa naase se, maam m'je bini naase aki tɛɗn aan gɔɔ al‑Masi.
48004020	Maakum ki se m'je m'tɛɗn te naase jaay, m'jeel ɗoobm taaɗin̰a, ey num ɓɔrse se taar se ɔkum taaɗ eyo.
48004021	'Ɗeekumki tu, naase jeegen 'jeki ɔɔki aki kiŋg do Ko Taar kɛn Raa ɛɗo Musa ki se: Ko Taar se naase 'jeel ɔkki mɛtin̰ ɗey?
48004022	Kitap ɗeek ɔɔ Abraam se ɔk gaangen gaabge dio: kɛn kalaŋ ɓulin̰ ɓo oojin̰ ɔɔ kɛn kalaŋ goon mɛnd gɛndin̰a.
48004023	Goon kɛn ɓulin̰ ɓo oojin̰ se, j'oojin̰ aan gɔɔ gaangen ɓaa se paac. Gaŋ goon gɛn mɛnd gɛndin̰ se koojin̰ tec te bin eyo. Anum goon se, Raa mala ɓo taaɗga taaɗ Abraam ki ɔɔ utu an̰sin̰ kɛɗa.
48004024	Raa je ajeki taaɗn te ɗoobm nakgen deel se, naan̰ je ɗeekŋ ɔɔ, mɛndgen dio se tec aan gɔɔ dɔɔkŋ kaam dio, kɛn Raa dɔɔk te jeege. Agar, mɛndin̰ kɛn ɓulu se, tec aan gɔɔ dɔɔkŋ Raa dɔɔko te Musa do ko kɛn Sinai. Num gaan Agarge se j'oojɗen ɓo ɓulge.
48004025	Agar, se naan̰ aan gɔɔ ko Sinai kɛn ute taa naaŋ Suge tu se. Ɔɔ tɛr naan̰ aan gɔɔ Jeruzalɛm kɛn utu iŋg ɓɔrse se, taa jeegen iŋg maak ki se naaɗe ɓulge do Ko Taar kɛn Raa ɛɗo Musa ki se.
48004026	Num gaŋ Jeruzalɛm maakŋ raa ki se, jeegen iŋg maak ki se, naaɗe se ɓulge eyo. Kɛse ɓo naaŋ naajege ɔɔ naan̰ se ɓo aan gɔɔ kon̰jege.
48004027	Taa Kitap taaɗ ɔɔ: Naai mɛnd, mɛndkarta raap maaki, naai kɛn ɓii kalaŋ naam te dubar kooj ey se tɔɔl nirli, taa mɛnd kɛn gaabin̰ rɛsin̰ga rɛs se utu 'kɔŋ gaange dɛn cir mɛnd ute gaabin̰a.
48004028	Gɛnaamge, ɓɔrse se naase 'tɛɗkiga gaan Raage mala, aan gɔɔ Isakŋ kɛn Raa taaɗo do dɔkin̰ Abraam ki, ɔɔ te an̰sin̰ kɛɗ se.
48004029	Num gaŋ goon k'j'oojin̰ aan gɔɔ gaangen ɓaa se paac se, lee dabaro goon kɛn j'oojin̰ te tɔɔgŋ Nirl Raa se. Ɓɔrse kic ɓo utu bin kici.
48004030	Num 'saapki tu Raa tap ɓo taaɗ ɔɔ ɗi maakŋ Kitap ki: 'Tuur mɛnd ɓulu se ute goonin̰ naata. Taa goon mɛnd ɓulu se kɔŋ kɔsn kaagŋ ɓee tɛlɛ ute goon mɛnd gɛndi se eyo.
48004031	Ɓɔrse gɛnaamge, naajege se k'gaan mɛnd kɛn ɓulu se eyo. Num gaŋ k'tɛɗkiga aan gɔɔ gaangen gɛn mɛnd gɛndin̰ se.
48005001	Al‑Masi se ɔɔɗjekiga dojege ɗeer ɗeer. Bin num, ɗaarki tɔɔgɔ ɔɔ ɔn̰te 'kɔn̰ki nam asen 'tɛɗn ɓulu daala.
48005002	'Booyki! Kɛse maam Pɔl ɓo m'ɗeekseni: kɛn naase jaay je aki tɔjn̰ pɔndɔ num, nakŋ al‑Masi tɛɗsen se 'tɛɗga nakŋ cɛrɛ.
48005003	'Booyki m'asen taaɗn daala: debm jaay je kɔjn̰ pɔndɔ se, bɛɛki num, Ko Taar kɛn Raa ɛɗo Musa ki se naan̰ an̰ tɛɗin̰ aas kart.
48005004	Bin se naase jeegen 'saapki ɔɔki iŋgkiga do Ko Taar kɛn Raa ɛɗo Musa ki sum ɓo, aki tɛɗn jee aak bɛɛ naan Raa ki se; kɛn bin num naase se 'gaaŋkiga te al‑Masi ɔɔ naase se aki kɔŋ bɛɛ Raa ey sum.
48005005	Kɛn gɛn naaje ki num, naaje se j'ɔnd doje do bɛɛ Raa kɛn tɛɗa. Naan̰ ɓo debm utu ajenki tɛɗn j'aki kaakŋ bɛɛ naanin̰ ki, taa naaje j'aalkiga kaal maakjege do nakge tun Isa al‑Masi tɛɗo se. Taa naan̰ se ɓo j'utu j'aak kaamin̰ te tɔɔgŋ Nirl Salal.
48005006	Kɛn debm jaay tɛɗga gɛn Isa al‑Masi se, kɛn ɔj pɔndɔ, ɔj eyo tɛɗ ɗim eyo. Kɛn ɔɔn̰ cir paac se, naaje j'aki kaal maakjege do naan̰ ki, ɔɔ naan̰ se ɓo ajeki tɛɗn j'aki je naapa.
48005007	Do dɔkin̰ se naase 'leekiro jiga jiga; num ɓɔrse se naŋa jaay gaassen gɛn kuun taar mɛt ki se?
48005008	Raa kɛn daŋseno ɔɔ aki tɛɗn jeen̰ge se, nakŋ ɓɔrse naase 'lee 'tɛɗki se naan̰ ɓo ɔlsen eyo.
48005009	'Booyki taar jeege lee taaɗ ɔɔ: ɔrɔmɔ cɔkɔ jaay j'ɔmbin̰ga do rujn̰ gɛm kɛn j'ɛcin̰ga kɛc se, iin̰in̰ paac.
48005010	Ɓɔrse se naajege paac k'tɛɗkiga te Mɛljege kalaŋ ɔɔ maam m'jeele maak‑saapm naase kic ɓo tec aan gɔɔ gɛn maama. Gaŋ debm jaay ɓaaɗo ɛcse se kɛn 'tɛɗn naŋa naŋa kic ɓo, Raa utu an̰ dabara.
48005011	Gɛnaamge, kɛn ɓɔrse jaay maam m'utu m'taaɗ taaɗ mɛtn taar kɔjn̰ pɔndɔ num, gɛn ɗi jaay jeege utu dabarum dabar rɔk se? Kɛn bin num gɛn ɗi jaay k'lee k'taaɗ mɛtn taar kooy Isa al‑Masi ro kaag ki kɛn lee tuj maakŋ jeege se.
48005012	Jeegen ɛcse do Ko Taar kɛn Raa ɛɗo Musa ki jaay ɔɔ aki kɔjn̰ pɔndɔ se, bɛɛki num, m'je naaɗe se tɔjn̰ pɔndɗege sum eyo, num k'j'ɔjin̰ te gɔrumɗege paac.
48005013	Anum naase gɛnaage, naase se Raa ɓo daŋseno taa aki kɔŋ dose. Num ɔŋkiga dose se ɔn̰te 'tɛɗki nakŋ maakse ɓo jea. Num 'jeki naapa ɔɔ 'noogki naapa.
48005014	Taa Ko Taar kɛn Raa ɛɗo Musa ki paac se, tum do taar kɛn kalaŋ ese sum. Taar se ɔɔ: 'Je naapi aan gɔɔ roi mala.
48005015	Num kɛn naase jaay 'baagkiga tɛɗn aan gɔɔ daagen maakŋ kaag kɛn don̰ tɔɔl ɔs naapa se, ɔndki kɔndɔ, ey num naase aki kutn naapa.
48005016	'Booyki m'asen taaɗa: ɔn̰ki rose Nirl Salal ɓo asen tɔɔɗɔ, bin se naase aki kɔŋ tɛɗn nakŋ daa rose ɓo je eyo.
48005017	Nakŋ kɛn daa ro debkilimi je se Nirl Salal je eyo, ɔɔ nakŋ Nirl Salal je se lɛ, daa ro debkilimi je eyo. Naaɗen di se ɔŋ tum kalaŋ eyo. Taa naan̰ se ɓo naase ɔŋ 'tɛɗki nakŋ kɛn naase 'jeki ro ki ey se.
48005018	Kɛn Nirl Salal ɓo tɔɔɗse num, naase aki kɔŋ tɛɗn ɓulu do Ko Taar kɛn Raa ɛɗo Musa ki ey sum.
48005019	Nakŋ kɛn daa ro debkilimi je se, naan̰ tooɗ tal. Nakgen naan̰ je se: kɛɛsn naapm rɛn̰ rɛn̰, nakŋ tuj debkilimi naan Raa ki, tɛɗn nakŋ maakin̰ jea,
48005020	daan maragge, oojn̰ ron̰a, tɛɗ dɛkin̰ te naapa, mooy te naapa, tɛɗ maak‑kilimi, je taamooyo, saap do ron̰ ki sum, gaaŋ te naapa, taarin̰ ɔk mɛtn naapa ute jeege eyo,
48005021	dɔŋ nakŋ jeege, je kaay koono, kaam kɔsɔ ɔɔ tɛɗ nakgen kuuy kic ɓo tec aan gɔɔ naaɗegen se. 'Ɓooyki m'ɔɔj se, ey num taar se m'taaɗsesin̰ga taaɗ tap m'ɔɔ: jeegen tɛɗ nakgen bin se kɔŋ kɛnd maakŋ Gaar Raa ki eyo.
48005022	Num gaŋ 'booyki, nakŋ kɛn Nirl Salal tɛɗ se: tɛɗ jeege je naapa, iŋg te maak‑raapo, iŋg te lapia, tɛɗɗe jee maakɗe deere, tɛɗɗe jee bɛɛ, jeel tɛɗn bɛɛ jeege tu, tɛɗɗen naaɗe tuj ɔrmɗe eyo,
48005023	tɛɗɗe jee dalul ɔɔ bɔɔb ɔk roɗe; num Ko Taar kɛn Raa ɛɗo Musa ki jaay ɔɔ ɔn̰te tɛɗn nakgen se num, gɔtɔ.
48005024	Jee tɛɗga gɛn Isa al‑Masi se, nakgen kɛn daa roɗe je paac se, naaɗe rɛsin̰ga. Gɛn naaɗe ki num nakgen se paac ooyga te Isa al‑Masi ro kaag ki.
48005025	Kɛn naajege jaay j'iŋgki ute Nirl Salal num, j'ɔn̰in̰ki naan̰ ɓo ajeki tɔɔɗɔ.
48005026	J'ɔn̰te magalki rojege ɔɔ j'ookki do naapge tu eyo ɔɔ j'ɔn̰te tɛɗki maak‑kilimi do jeege tu.
48006001	Gɛnaamge, kɛn ɔŋkiga nam jaay tɛɗ tɛɗ kusin̰ num, naasen kɛn ɔkki Nirl Raa se 'noogin̰ki, taa naan̰ aɗe tɛrl ɗoob kɛn jiga. Num 'tɛɗin̰ki te taar urlu. Naai debm an̰ noog se ɔnd kɔndɔ ey num sɔm naai kic 'koocn̰ maakŋ kusin̰ ki.
48006002	Kɛn jee mɛtin̰ge maakse ki jaay iŋg maakŋ dubar ki num, 'noogki naapa. Kɛn 'tɛɗin̰kiga naan̰ se num, naase 'tɛɗ aaskiga taar al‑Masi.
48006003	Kɛn debm jaay aak ron̰, ɔɔ naan̰ sum ɓo cir jeege paac se, naan̰ se debm cɛrɛ, ɔɔ dɛrl dɛrl ɓo ron̰a.
48006004	Naŋa kic ɓo aak kiŋgin̰a, kɛn aakin̰ jiga lɛ, bɛɛn̰ naan̰ ki. Ey num kɔŋ tɔɔm ron̰ te nam kuuy eyo.
48006005	Naŋa naŋa kic ɓo kɔŋ kaakŋ naabin̰ kɛn Raa ɛɗin̰ jin̰ ki.
48006006	Debm kɛn lee dooy jeege te taar Raa se, jeegen naan̰ lee dooyɗe se, bɛɛki num, an̰ kɛɗn nakŋ jiga jigan naaɗe ɔk se.
48006007	Ɔn̰te 'dɛrlki rose, Raa se gɛn cɛɛp eyo; k'jeelin̰ki kupm jaay deba ɔɔc se, aanga kaaɗn kɔj ki kic ɓo naan̰ kɔjn̰ naan̰ se sum.
48006008	Kɛn bin num debm kɛn jaay tɛɗ nakŋ daa ron̰ ɓo je sum se, naan̰ se tec aan gɔɔ debm ɔɔc kɔɔcɔ kɛn tɛɗga num utu kɔjn̰ nakin̰ se, gaŋ naan̰ se utu kutn ron̰a. Num debm kɛn tɛɗ nakŋ Nirl Raa je se, naan̰ se tec aan gɔɔ debm ɔɔc kɔɔcɔ kɛn tɛɗga num utu kɔjn̰ nakin̰ se kici, naɓo gɛn naan̰ se, kɔŋ kaajn̰ gɛn daayum.
48006009	Taa naan̰ se ɓo j'ɔn̰te 'kɔɔrki gɛn tɛɗn bɛɛ jeege tu ɔɔ j'ɔn̰te kɔn̰in̰ki ɗoob ki ɔɔ kɛn kaaɗin̰ jaay utu kaan se, nakŋ naaje j'ɔɔckiga kɔɔc se j'utu j'an̰ki kɔŋin̰a.
48006010	Bin num kɛn ɓɔrse kaaɗin̰ utu se, k'tɛɗki bɛɛ jeege tu paac ɔɔ kɛn tap tap se, j'ɔn̰te dirigki gɛnaagen ɗoobm al‑Masi ki.
48006011	Aakki maktubm kɛn raaŋin̰ magal magal se, kɛse maam mala ɓo m'raaŋin̰ te jima.
48006012	Jeegen je ɔɔ aki kɔjn̰ pɔndɔ taa tɔɔg se, jee se je taa jeege aɗen tɔɔmɔ. Gaŋ kɛn naaɗe jaay tɛɗ naan̰ se, naaɗe je j'aɗen dabar eyo taa kooy gɛn al‑Masi ro kaag ki se.
48006013	Ey num jeegen tɔjga tɔj pɔndɔ kic ɓo, ɔŋ took iŋg te do Ko Taar kɛn Raa ɛɗo Musa ki se ute ɗoobin̰ eyo. Naaɗe je j'asen tɔjn̰ pɔndɔ se, taa naaɗe an tɔɔm roɗege.
48006014	Kɛn gɛn maam ki se maam tɔɔm rom se taa kooy Mɛljege Isa al‑Masi ro kaag ki kalin̰ ki sum. Taa naan̰ se ɓo, nakŋ dunia se ɔlum ey sum. Maam se m'aakin̰ aan gɔɔ nakŋ cɛrɛ taa maam se m'ooyga ute Isa al‑Masi.
48006015	Kɛn debm ɔjga pɔndɔ, lɔ ɔj te eyo, tɛɗ ɗim eyo. Nakŋ kɛn bɛɛ cir paac se, Raa tɛɗjekiga k'tɛɗkiga aan gɔɔ jee kiji.
48006016	Jeegen kɛn uun ɗoobm taar kɛn maam m'dooyɗeno ese se, ɔn̰ Raa aɗen kɛɗn lapia ɔɔ aɗen kɛɛjn̰ doɗe ki ɔɔ do gaan Israɛlge tun jee Raage se kici.
48006017	Naan ki se nam ɔn̰te kɛcum sum, taa dɔlgen rom ki se taaɗ ɔɔ maam se m'tɛɗga gɛn Isa.
48006018	Gɛnaamge, ɔn̰ bɛɛ gɛn Mɛljege Isa al‑Masi se kiŋg ute naase paac. Amin.
49001001	Maktubm se maam Pɔl ɓo m'raaŋseni, maam se Raa ɓo je m'tɛɗn debm kaan̰ naabm Isa al‑Masi. Maktubm se maam m'ɔlsesin̰ naase jee Raage tun Ɛpɛz ki kɛn tujki te ɔrmse eyo ɔɔ iŋg dɔɔkki kalaŋ ute Isa al‑Masi se.
49001002	Ɔn̰ Bubjege Raa ɔɔ Mɛljege Isa al‑Masi asen tɛɗn bɛɛɗe ɔɔ asen kɛɗn lapia.
49001003	K'tɔɔmki Raa, naan̰ ɓo Bubm Mɛljege Isa al‑Masi! Naan̰ tɛɗjekiga bɛɛ ɔɔ ɛɗjekiga nakgen jiga aak eyo paacn̰ kɛn iin̰o maakŋ raa ki ɔɔ tɛɗjekiga k'dɔɔkkiga kalaŋ ute al‑Masi.
49001004	Kɛn do dɔkin̰ Raa aalo te duni ey ɓɔrt se, Raa bɛɛr tɔɔɗjekiroga tɔɔɗo taa j'aki dɔɔkŋ kalaŋ ute Isa al‑Masi taa j'aki tɛɗn jee salal ɔɔ jee ɔk ɗim aak kus roɗe ki eyo naanin̰ ki.
49001005	Aan gɔɔ naan̰ jejeki se, naan̰ uunga kuun doa do dɔkin̰ tap ɓo, taa ajeki tɛɗn j'aki tɛɗn aan gɔɔ gɛnin̰ge mala te ɗoobm Isa al‑Masi. Kɛse ɓo nakŋ kɛn naan̰ maakin̰ jen ro ki.
49001006	Taa naan̰ se ɓo j'an̰ki tɔɔmɔ gɛn bɛɛn̰ kɛn jiga aak ey se. Bɛɛ se naan̰ tɛɗjesin̰ki ute maraadin̰a taa k'tɛɗkiga kalaŋ te Goon maak‑jen̰a.
49001007	Raa dugjekiga dojege ute moosn Goonin̰a, taa te Goonin̰ se naajege k'tɛɗkiga kalaŋ. Naan̰ tɔɔljekiga kusin̰jege ɔɔ naan̰ tɛɗ bin se je ajeki taaɗn bɛɛ naan̰ kɛn dɛn se.
49001008	Bɛɛ kɛn naan̰ tɛɗjeki dɛn se, tɛɗjekiga naajege k'tɛɗkiga jee jeel‑taarge ute jee jeel nakge.
49001009	Nakŋ kɛn maakin̰ jen ro ki se naan̰ taaɗjekiga mɛtin̰a. Kɛse ɓo nakŋ kɛn naan̰ uuno doa je an̰ tɛɗin̰ ute ɗoobm Isa al‑Masi,
49001010	nakŋ kɛn naan̰ je tɛɗa se jaay kaaɗin̰ aasga num, Raa utu 'tusn nakgen maakŋ raa ki ɔɔ ute kɛngen do naaŋ ki paac kaam ji Isa al‑Masi ɔɔ naan̰ ɓo tɛɗn doɗe.
49001011	Raa tɛɗ nakge paac aan gɔɔ kɛn maakin̰ jen ro ki. Taa do dɔkin̰ tap ɓo naan̰ uunga kuun doa taa naajege j'aki tɛɗn kalaŋ te Isa al‑Masi, ɔɔ naan̰ ɛɗjekiga bɛɗjege maakŋ nakge tun jiga kɛn naan̰ ɛɗ jeen̰ge tu se.
49001012	Bin se naajege kɛn j'ɔndkiga kɔnd dojege deet do Isa al‑Masi ki se, ute ɗoobm naajege se ɓo jeege an̰ nooko ɔɔ an̰ tɔɔmɔ.
49001013	Naasen 'tɛɗkiga kalaŋ te Isa al‑Masi se, taa naase 'booykiroga booy taar kɛn mɛt ki, kɛse ɓo Labar Jigan gɛn Isa al‑Masi kɛn aaj jeege se. Kɛn naase aalkiga maakse do Isa al‑Masi ki ɔɔ 'tɛɗkiga kalaŋ ute naan̰ se, Raa tɛɗsenga nakŋ j'ansen kaakŋ jeel ro ki, kɛse ɓo Nirlin̰ kɛn naan̰ taaɗo ɔɔ utu ajesin̰ki kɛɗ se.
49001014	Naan̰ jaay ɛɗjekiro Nirlin̰ se, naan̰ jejeki taaɗn ɔɔ utu ajeki kɛɗn nakŋ kɛn naan̰ utu kɛɗn jeen̰ge tu. Nakgen se jaay, j'utu j'aɗeki kɔŋ se kaaɗ kɛn Raa utu ajeki kaajn̰ mala mala. Taa naan̰ se ɓo jeege an̰ nooko ɔɔ an̰ tɔɔmɔ.
49001015	Taa naan̰ se ɓo kaaɗ kɛn jaay maam booy j'ɔɔ naase aalkiga maakse do Mɛljege tu Isa ki ɔɔ 'jeki jee Raage paac se,
49001016	daayum kɛn maam jaay m'ɓaa tɔɔm Raa taa naase se, maam m'tɔnd mɛtin̰ m'ɔn̰ eyo taa naase kici.
49001017	Ɔn̰ Raa kɛn gɛn Mɛljege Isa al‑Masi, naan̰ ɓo Raa Bubm kɛn k'nookin̰ gɔtn ɓaa se paac, naan̰ ɓo asen tɛɗn naase aki tɛɗn jee jeel‑taarge. Bin ɓo naase aki jeel kɔkŋ Raa mala mala.
49001018	Maam m'tɔnd mɛtin̰ kici taa asen tɛɗn maakse ki aki jeel nakgen jiga kɛn naase iŋg ɔndki dose ro ki, taa naan̰ se ɓo naan̰ daŋseno se. Ɔɔ maam m'je se naase aki jeele maakŋ nakge tun jigan kɛn naan̰ utu 'kɛɗn jeen̰ge tu se, naase kic utu aki kɔŋ bɛɗse.
49001019	Bin se, naase aki jeele naan̰ se debm ɔk tɔɔgɔ dɛn aak eyo. Taa ɗi ute tɔɔgin̰ se, naan̰ lee noogjeki naajegen j'aalkiga kaal maakjege don̰ ki se, taa tɔɔgŋ Raa se naan̰ cir nakge paac.
49001020	Raa, ute tɔɔgin̰ se ɓo, duro al‑Masi daan yoge tu ɔɔ uun ɔndin̰ do ji daamin̰ ki maakŋ raa ki.
49001021	Gɔtn se Isa al‑Masi iŋg do kɔɗn Raage tu, do Ɓubm sitange tu, do maragge tu ɔɔ do nakge tun ɓaa se paac, maakŋ duni kɛn ara lɔ maakŋ duni kɛn kuuy kic ɓo nam j'an̰ kɔnd magal jaay an̰ cir naan̰ se num, gɔtɔ.
49001022	Ɗeere, nakge paac Raa ɛɗin̰sin̰ga kaam jin̰a ɔɔ Raa uun ɔndin̰ga do nakge tu paac ɔɔ naan̰ tɛɗin̰ tɛɗga do egliz.
49001023	Egliz se naan̰ aan gɔɔ ro Isa al‑Masi ɔɔ naan̰ mala daayum utu iŋg maak ki. Taa Isa al‑Masi se bɛɛ Raa paac se, utu gɔtn naan̰ ki.
49002001	Do dɔkin̰ kɛn aalki te maakse do Isa al‑Masi ki ey se, naase aan gɔɔ jee kɛn ooyga kooyo maakŋ kusin̰se ki ɔɔ do nakge tun kɛn naase 'lee tɛɗin̰ki jig ey se.
49002002	Naase iŋgkiro bini kici kaaɗ kɛn se naase uunkiro taar Ɓubm sitange. Naan̰ ɓo debm kɛn utu iŋg ɔs gaara daan maakŋ raa ute do naaŋa. Naan̰ ɓo kɛn ɓɔrse utu iŋg tɛɗ naaba maakŋ jeege tun baate tookŋ taar Raa se.
49002003	Naajege paac kic ɓo j'iŋgkiro aan gɔɔ naaɗe ɔɔ do dɔkin̰ se k'tɛɗo nakgen kɛn daa rojege jea ɔɔ daayum k'tiŋg k'saapkiro do nakge tun jig eyo kɛn maakjege jea. Bin se naajege kic k'tɛɗkiro k'jee kusin̰ge aan gɔɔ naaɗe ɔɔ naajege kic ɓo jee kɛn Raa maakin̰ iŋg taarin̰ dojege tu.
49002004	Num gaŋ Raa se naan̰ ɓo debm ɛɛjjeki dojege tu dɛn bɛɛ eyo taa maak‑je naan̰ kɛn dɛn ɔlin̰ naan̰ jejeki naajege se,
49002005	kaaɗ kɛn jaay naajegen aan gɔɔ jee ooyga kooy maakŋ kusin̰jege tu se, naan̰ ɛɗjekiga kaaja ute Isa al‑Masi; bin se naan̰ aajjeki se ute bɛɛn̰ sum.
49002006	Aan gɔɔ naajege k'tɛɗkiga kalaŋ ute Isa al‑Masi se, naan̰ durjekiroga daan yoge tu ute naan̰a ɔɔ Raa se uun ɓaanjekiga maakŋ raa ki ute Isa al‑Masi gɛn kɔsn gaara tɛlɛ.
49002007	Anum naan̰ tɛɗjeki bɛɛn̰ se ute ɗoobm Isa al‑Masi, taa naan̰ je taaɗn jeege tun kɛn j'aɗen toojn̰ do naaŋ ki paac se, ɔɔ naan̰ ɓo debm bɛɛn̰ dɛn aak eyo.
49002008	Raa aajse se te bɛɛn̰ sum ute kaal maakŋ naase aalki don̰ ki. Kɛn bin num kaajn̰ kɛn naan̰ aajse se cɛr sum. Kɛse Raa mala ɓo ɛɗsen kaajn̰ ese.
49002009	Taa naan̰ se ɔn̰te 'saapki ɔɔki naase 'tɛɗkiga nakgen jiga ɓo naan̰ aajse, num gaŋ naan̰ se aajse cɛr sum; taa bin se nam kɔŋ tɔɔm ron̰ eyo.
49002010	Ɗeere, naajege se Raa mala ɓo tɛɗjekiga. Naan̰ ɓo debm kɛn ɛɗjekiga kaaja kiji ute Isa al‑Masi, taa nakgen jiga kɛn naan̰ tɔnd ɗaapin̰oga ɗaap do dɔkin̰ se, taa naajege j'an̰ki kɔŋ tɛɗa.
49002011	'Saapki tu do dɔkin̰ se naasen kɛn Yaudge ey se ɔɔ kaaɗ kɛn se Yaudge se daŋse ɔɔ: naase se jeegen tɔj pɔnd eyo; gaŋ naaɗe taaɗ te kɔjn̰ pɔndɔ se lɛ kɔjn̰ pɔnd kɛn jikilimge lee tɔj se sum.
49002012	'Saapki tu kaaɗ kɛn naane se, naase 'jeelki te al‑Masi eyo. Naase se mɛrtge taa naaŋ gaan Israɛlge tu. Raa se dɔɔko te gaan Israɛlge ɔɔ taaɗɗeno ɔɔ ute aɗen kɛɗn nakŋ jiga ɔɔ nakŋ jigan naan̰ ɓaa kɛɗn gaan Israɛlge tu se, ɔlse naase eyo. Taa naase mɛrtge ɔɔ ɗim jaay naase aki kɔnd dose ro ki se, gɔtɔ. Naase 'tiŋgki do duni ki naɓo 'jeelki Raa mal eyo.
49002013	Gaŋ naasen kɛn do dɔkin̰ 'dɔkki te Raa se ɓɔrse 'ɓaakiroga gɔɔrɔ ute kooy gɛn Isa al‑Masi kɛn ooy taa naase se.
49002014	Do dɔkin̰ se naka aan gɔɔ durdur se, ɗaaro daan Yaudge tu ute jeegen kɛn Yaudge eyo. Nakŋ se ɓo kɛn tɛɗjeki jaay naajege k'jeki naap eyo. Gaŋ ɓɔrse, te kooy Isa al‑Masi do kaag ki se, durdur daanjege tu se, naan̰ tɔɔkin̰ga naata. Ɔɔ jee kaam di ese se tum tɛɗga mɛtjil kalaŋ. Naan̰ ɓo debm kɛn ɓaanjekiro te tɔɔsɛ daanjege tu.
49002015	Ko Taar kɛn Raa ɛɗo Musa ki ute nakgen naan̰ taaɗ ɔɔ gɛn tɛɗa te ɗoobin̰ se, al‑Masi tɔɔlin̰ga naata. Naan̰ tɛɗ naan̰ se taa tum Yaudge ute jee kɛn Yaudge ey se 'tɛɗn kalaŋ. Ɓɔrse, naaɗe se tɛɗga mɛtjil jee kiji. Naan̰ ɓo debm kɛn ɓaano ute tɔɔsɛ daanɗe ki.
49002016	Te kooy naan̰ ro kaag ki se, jee kaam di se naan̰ ɔkɗenga taasa ute Raa. Nakŋ kɛn ɔlɗe jaay naaɗe je naap ey se, ɓɔrse naan̰ tɔɔlin̰ga naata.
49002017	Naan̰ ɓaano ute tɔɔsɛ naase jeege tun Yaudge eyo kɛn dɔkki ute Raa se ɔɔ naan̰ ɓaano ute tɔɔsɛ kici Yaudge tun kɛn gɔɔr te Raa.
49002018	Ute nakŋ kɛn al‑Masi tɛɗ se, naajegen Yaudge ute naasen Yaudge ey se ute ɗoobm Nirl Raa kɛn kalaŋ se, naajege j'ɔŋkiga ɗoobm kɛn ajeki kɔl gɔtn Raa kɛn Bubu.
49002019	Bin se, naase se mɛrtge ey sum ɔɔ cɛkge eyo. Naase se 'tɛɗkiga gaan naaŋge mala ute jee Raage se. Taa naase 'tɛɗkiga jeegen maakŋ ɓee Raa ki aan gɔɔ naaɗe.
49002020	Naase se aan gɔɔ kogen j'iin̰ ɓea, num ko j'uun mɛtn ɓee ese se, naaɗe ɓo jee kaan̰ naabm Isa al‑Masige ute jee taaɗ taar teeco taar Raa ki. Gaŋ Isa al‑Masi se naan̰ ɓo ko kɛn gak ɓee se.
49002021	Ute Isa al‑Masi se ɓo ɓee se ɗaar tɔɔgɔ ɔɔ iin̰ ɓaa ute naanin̰ raan, taa 'tɛɗn Ɓee Raa salal gɛn Mɛljege.
49002022	Aan gɔɔ naase 'tum 'tɛɗkiga kalaŋ te Isa al‑Masi se, naase 'tum 'tɛɗkiga kalaŋ ute jee Raagen kuuy kici. Taa naase 'tɛɗkiga Ɓee Raa kɛn Nirlin̰ an kiŋg maak ki.
49003001	Taa ɗi maam Pɔl kɛn j'ɔkum daŋgay taa Isa al‑Masi taa naasen Yaudge eyo,
49003002	ɗeere, naase 'booykiga naabm kɛn Raa ɛɗumsin̰a taa m'an̰ tɛɗn taa naase se. Naabm se Raa ɛɗumsin̰ se ute bɛɛn̰a.
49003003	Nakŋ naan̰ uun do do dɔkin̰ gɛn tɛɗa kɛn naajege k'jeel mɛtin̰ ey se, naan̰ taaɗumga mɛtin̰a. Taa naan̰ se ɓo maam m'raaŋsen taargen kandum se.
49003004	Kɛn jaay 'dooykiga taargen se num, naase aki 'jeele nakŋ kɛn Raa uuno do gɛn tɛɗn te al‑Masi do dɔkin̰ se, naan̰ taaɗum maam m'jeelga mɛtin̰a.
49003005	Do dɔkin̰ nakŋ se Raa ɔŋ taaɗo te mɛtin̰ jeege tu eyo. Num ɓɔrse ute Nirl naan̰ kɛn salal se, naan̰ taaɗga mɛtin̰ jee kaan̰ naabm Isa al‑Masige tun salal se ute jeege tun taaɗ taar teeco taar Raa ki.
49003006	Nakŋ kɛn jaay k'jeel mɛtin̰ ey se, ɓɔrse k'jeelkiga mɛtin̰a: taa naasen kɛn Yaudge ey kic ɓo ɔŋkiga bɛɗse ute Yaudge, taa naase aalkiga maakse do Labar Jiga gɛn Isa al‑Masi ki. Ɓɔrse naase 'tɛɗkiga aan gɔɔ daa ro kalaŋ. Bin se nakŋ kɛn Raa utu kɛɗn jeen̰ge tu ute ɗoobm Isa al‑Masi se, naase kic ɔŋkiga bɛɗse.
49003007	Raa se naan̰ m'tɛɗumga bɛɛ ɔɔ ute tɔɔgin̰ se, naan̰ tɛɗum m'tɛɗga debm tɛɗn naabin̰a, gɛn taaɗn Labar Jigan gɛn Isa al‑Masi se jeege tu.
49003008	Maakŋ jee Raage tu paac se, maam ɓo m'ko kaam mɔɔtɗe. Ute naan̰ se kic ɓo Raa tɛɗumga bɛɛ ɔɔ tɛɗum m'tɛɗga debm taaɗn taarin̰ gɛn Isa al‑Masi kɛn bɛɛn̰ naŋ ey se, do jeege tun Yaudge eyo.
49003009	Naan̰ ɛɗumga naabin̰ taa m'taaɗ tɔɔkŋ mɛtn nakŋ jeege jeel mɛtin̰ ey se jeege tu. Naan̰ kɛn Mɛl‑kaal nakge paac se, do dɔkin̰ se nakŋ se naan̰ ɔŋ taaɗ te mɛtin̰ nam ki eyo.
49003010	Anum ɓɔrse ute egliz se, Raa taaɗ kɔɗn Raage tu, ute nakgen ɔk tɔɔgɔ paacn̰ maakŋ raa ki se, ute ɗoobm egliz se tɔɔggen se jeele, Raa se naan̰ debm jeel‑taara dɛn aak eyo.
49003011	Kɛse ɓo nakŋ kɛn Raa aal te duni ey tap ɓo, naan̰ uunga kuun doa gɛn tɛɗin̰a. Ɓɔrse ute ɗoobm Mɛljege Isa al‑Masi se nakŋ se naan̰ tɛɗin̰ga.
49003012	Ute Isa al‑Masi se naajege k'tɛɗkiga kalaŋ taa j'aalkiga maakjege don̰ ki. Taa naan̰ se ɓo naajege j'ɔŋkiga dojege ɔɔ kɛn k'ɓaaki ɓaa gɔtn Raa ki kic ɓo k'ɓeerki ey paac paac.
49003013	Bin se ɓo maam m'taaɗseni m'ɔɔ maakse ɔn̰te tuju taa dubar kɛn maam m'ɔŋ taa naase se. Dubar kɛn maam m'dabar se bɛɛn̰ naase ki.
49003014	Taa naan̰ se ɓo, maam m'ɛrg naan Bubjege tu Raa.
49003015	Naan̰ ɓo Bubm jeegen kɛn maakŋ raa ki ɔɔ gɛn jeegen do naaŋ ki paac.
49003016	Ɗeere, Raa se naan̰ magal aak eyo, ɔɔ naka paac kaam jin̰a. Taa naan̰ se ɓo maam m'tɔnd mɛtin̰a taa Nirlin̰ asen kɛɗn tɔɔgɔ maakse ki ɔɔ te naan̰ se jaay naase aki tɛɗn jee tɔɔgɔ ɗoobm naan̰ ki.
49003017	Ɔn̰ al‑Masi se 'kiŋg maakse ki taa naase aalkiga maakse don̰ ki se. Tɛr maam m'tɔnd mɛtin̰ kici taa naase aki je Raa ɔɔ aki je naapa. Bin se naase aki 'tɛɗn jee tɔɔgŋ ɗoobm Raa ki aan gɔɔ kaagŋ iirin̰ bɔɔy naaŋ ki ɔɔ ɗaar tɔɔgɔ ɔɔ aan gɔɔ ɓee kɛn j'iin̰in̰ ɗaar tɔɔg se.
49003018	Bin se maam m'je naase ute jee Raagen kuuy se, naase aki kɔŋ jeel mɛtn kando Isa jejeki ɔɔ maak‑je Isan do naajege tu se, ɔk naŋ gur ey se.
49003019	Bin jaay naase aki jeel maak‑je al‑Masi kɛn naan̰ ɔk dose ki se cir nakge paac ɔɔ ɔn̰ nakgen jiga kɛn maakŋ maak‑saapm Raa ki se 'ɗoocn̰ maak‑saapm naase kici.
49003020	Taa Raa se naan̰ ɔŋ tɛɗ nakge paac ute ɗoobin̰a ɔɔ nakŋ naan̰ tɛɗ se deel dojege ɔɔ nakgen naan̰ tɛɗjeki se cir nakgen naajege k'jeki naan̰ ajeki tɛɗa ɔɔ nakgen se naan̰ lee tɛɗin̰ ute tɔɔgin̰ kɛn maakjege tu.
49003021	K'tɔɔmin̰ki taa bɛɛ kɛn naan̰ tɛɗn egliz ki ute ɗoobm Isa al‑Masi se. Ɔn̰ jeegen k'toojɗega ɔɔ kɛn j'utu j'aɗen toojn̰ paac se daayum daayum an̰ tɔɔmɔ. Amin.
49004001	Taa naan̰ se ɓo maam kɛn j'ɔkum daŋgay taa Mɛljege se, m'dɛjsen m'ɔɔ: iŋgki aan gɔɔ kɛn Raa daŋseno ɗoobin̰ ki.
49004002	Maakŋ nakge tun naase aki 'tɛɗn paac se, ɔn̰te magalki rose, ɔn̰ki rose urlu ɔɔ 'tɛɗki jee maakse deere ɔɔ aayki kaamse 'sɛrkki naapa ɔɔ 'jeki naapa.
49004003	Aayki kaamse ɔkki taarse kalaŋ ɔɔ ute Nirl Salal se iŋgki te tɔɔsɛ ute naapa.
49004004	Jee aalga maakɗe paac do Isa al‑Masi ki se, naaɗe tɛɗga aan gɔɔ daa ro kalaŋ ute Nirl Raa kɛn kalaŋ se. Bin se nakŋ kɛn Raa daŋseno ɔɔ aki kɔnd dose do ki se kic ɓo kalaŋ sum.
49004005	Naajege paac se Mɛljege kalaŋ sum ɔɔ paac se k'dooyjeki te ɗoobm taar Raa kalaŋ sum ɔɔ k'paacki se k'batizjeki te ɗoobm kalaŋ sum kici.
49004006	Raa se naan̰ kalaŋ sum ɔɔ naan̰ ɓo Bubm jeege paac, naan̰ iŋg dojege tu paac, naan̰ tɛɗ naaba maakjege tu paac ɔɔ naan̰ iŋg daanjege tu paac.
49004007	Num te al‑Masi se Raa se tɛɗjenkiga bɛɛ dɛn aak eyo, ɔɔ naŋa naŋa kic ɓo naan̰ ɛɗin̰ naabin̰ kaam do ron̰ ron̰a.
49004008	Aan gɔɔ kɛn k'dooy maakŋ Kitap ki kɛn taaɗ ɔɔ: Kɛn naan̰ jaay ook ɓaa raan se, naan̰ ciro jee taamooyin̰ge ɔɔ tɔk ɓaanɗeno ute naan̰a. Tɛr naan̰ ɛɗ nakgen bɛɛ jeege tu.
49004009	Taar kɛn taaɗ ɔɔ: «Naan̰ ook ɓaaga raan se» je ɗeekŋ ɔɔ ɗio? Kɛse je ɗeekŋ ɔɔ naan̰ bɔɔy ɓaaɗoga do naaŋ ki ara.
49004010	Debm bɔɔy ɓaaɗo do naaŋ ki se ɓo, naan̰ se ɓo kɛn ɔk tɛrl ɓaaga maakŋ raa ki raan taa gɔtɔ ɓaa se paac, naan̰ utu.
49004011	Naan̰ ɓo debm nig naabin̰ jikilimge tu gɛn tɛɗa. Jee mɛtin̰ge naan̰ tɛɗɗen jee kaan̰ naabin̰ge, kɛngen mɛtin̰ge naan̰ tɛɗɗen jee taaɗ taar teeco taar Raa ki, jee mɛtin̰ge naan̰ tɛɗɗen jee ɓaa wɔɔkŋ Labar Jiga, ɔɔ kɛngen mɛtin̰ge naan̰ tɛɗɗen jee gaam jeege ɔɔ jee kuuy lɛ jee dooy jeege.
49004012	Raa tɛɗ naan̰ se taa noogŋ jee Raage 'tɛɗn kaasn naabm Raa, taa jee Raagen kɛn tɛɗga aan gɔɔ ro al‑Masi se 'ziiɗn ɓaa ute naanɗe.
49004013	Bin jaay naajege j'aki tum tɛɗn kalaŋ taa naajege j'aalkiga maakjege do Goon Raa ki ɔɔ k'jeelin̰kiga. Te naan̰ se jaay naajege j'aki kaasn jee Raagen mala mala aan gɔɔ al‑Masi.
49004014	Bin se, j'aki kɔŋ tɛɗn aan gɔɔ gaangen sɛɛm ey sum. Taa naan̰ se jeegen aan̰ jeege dal se ajeki kɔŋ dɛrl gɛn kuun taargen rɛn̰ rɛn̰ se eyo, ɔɔ j'aki kɔŋ tɛɗn aan gɔɔ nakgen do maane kɛn kuulu tuun ɓaanɗen taa tɔɔgɔ kaam ara kaam ara se eyo.
49004015	Num gaŋ 'taaɗki taar mɛt ki ute naapa ɔɔ ute maak‑jea, taa j'utu j'aki kaasn aan gɔɔ al‑Masi mala, naan̰ kɛn do jee Raage.
49004016	Naan̰ ɓo debm tus jeen̰ge paac tum tɛɗɗenga tɛɗga aan gɔɔ daa ro kalaŋ. Aan gɔɔ ro debkilim kɛn taa sɛɗin̰ge tumɗe ute naapa se, kɛn debkilimi jaay paac ron̰ lapia se teepe ɔɔ ute jee Raage kic ɓo tec bini, kɛn naaɗe jaay je naapa se tɛɗ bɛɛ ɓaa ute naanɗe.
49004017	'Booyki taar maam m'asen taaɗ se ute ro Mɛljege m'ɗeeksen m'ɔɔ: ɔn̰te 'kiŋgki aan gɔɔ jeegen jeel Raa mal ey se. Taa nakgen naaɗe iŋg saap ro ki paac se nakgen rɛn̰ rɛn̰ cɛrɛ.
49004018	Maak‑saapm naaɗege se maak‑saapm jig eyo, ɔɔ kaajn̰ kɛn jaay Raa ɛɗ jeen̰ge tu se, naaɗe ɔk eyo. Taa naaɗe se tɛɗga jee do mɔŋgge ɔɔ ɗim tap ɓo naaɗe jeel eyo.
49004019	Kɛn tɛɗ nakŋ kusin̰ kic ɓo doɗege dirin̰ɗen eyo, naaɗe ɔn̰ roɗege ɓo gɛn je mɛndge ute gaabge. Naaɗe tɛɗ nakŋ sɔkɔn̰ge ɔɔ tɛɗin̰ ɓaa ute naanɗe sak sak.
49004020	Gaŋ naase se, kiŋg tec bin se ɗoobm al‑Masi ki se k'dooyseno te eyo.
49004021	Ɗeere, naase se k'taaɗsen 'booykiga taarin̰a ɔɔ 'tɛɗkiga kalaŋ te Isa al‑Masi ɔɔ k'dooysenga ute taar mɛt ki gɛn Isa.
49004022	Kɛn bin num kiŋgsen do dɔkin̰ se 'rɛsŋki naatn. Do dɔkin̰ se naase iŋgki ɓo gɛn saapm do nakge tun jig eyo kalin̰ ki ɔɔ maak‑saapsegen jig ey se lee tɛɗsen naase jee dɛrlge. Gaŋ ɓɔrse kiŋgsen do dɔkin̰ se 'rɛsŋki aan gɔɔ kal koono kɛn k'j'ɔɔɗ k'j'undin̰ naatn se.
49004023	Ɔn̰ki Raa ɓo asen tɛrl maakse ɔɔ asen kɛɗn maak‑saapm kiji.
49004024	Aan gɔɔ iin̰kiga num 'tuuski kal kiji se, naase kic 'tɛɗki aan gɔɔ jikilimgen kiji. Jikilimgen kijin ese se, kɛse Raa mala ɓo tɛɗɗeno aan gɔɔ kɛn naan̰ jen ro ki: ɔɔ taar mɛt ki se tɛɗɗen naaɗe tɛɗga jee salal ɔɔ jee tɛɗ nakge te ɗoobin̰a.
49004025	Taa naan̰ se taar‑kɔɔɓɔ se rɛsŋki naata ɔɔ naŋa naŋa kic ɓo taaɗ taar mɛt ki naapin̰ ki, taa naajege se k'tɛɗkiga aan gɔɔ daa ro kalaŋ.
49004026	Kɛn 'tɛɗkiga maak‑taara se, ɔn̰te 'kɔn̰ki maak‑taara se asen kɔl aki tɛɗn kusin̰a. Kɛn bin num ɔn̰te 'tooɗki ute maak‑taarse maakse ki.
49004027	Ɔn̰te kɔn̰ki ɗoobo Ɓubm sitange tu.
49004028	Jee ɓoogge se mɔɔtn j'ɔn̰te ɓoogo num gaŋ j'aay kaamɗe k'tɛɗ naaba ute jiɗege mala gɛn kɔsɗe ɔɔ taa k'kɔŋ ɗim j'an noogŋ jeegen ɔk ɗim ey se kici.
49004029	Taar iŋg kus se ɔn̰te 'teecn̰ taarse ki, num 'taaɗki taargen jiga kɛn 'noogŋ jeege ɔɔ aɗen tɛɗn jee bɛɛ ɗoobm Raa ki ɓaa ute naanɗe. Bin num kɛn aki taaɗn taara se, 'taaɗki taar kɛn kɔŋ dɛjn̰ jeegen lee booysen taarse se.
49004030	Nirl Salal kɛn Raa ɛɗsen se, ɔn̰te 'tujin̰ki maakin̰a taa Nirl Salal ese ɓo kɛn tɛɗsen naase 'tɛɗkiga jee Raage. Naan̰ se ɓo kɛn ɓii kalaŋ utu ajeki kaajn̰ mala mala.
49004031	Taar maak‑taara se ɔɔɗin̰ki naatn maakse ki, ɔn̰te 'tɛɗki taamooyo ute nam, maakse ɔn̰te taarse do nam ki, ɔn̰te 'mooyki ute naapa, ɔn̰te 'naajki nam ɔɔ kusin̰a paac se, ɔɔɗin̰ki naatn maakse ki.
49004032	Anum 'tɛɗki bɛɛ ute naapa ɔɔ ɛɛjki do naapge tu. Ɔkki naagŋ naapge aan gɔɔ ute al‑Masi, Raa tɔɔlsenga kusin̰sege se.
49005001	Iŋgki aan gɔɔ kiŋg gɛn Raa, taa naase se 'tɛɗkiga gɛnin̰gen kɛn naan̰ jeɗe.
49005002	Iŋgki te maak‑jea aan gɔɔ al‑Masi jejeki, naan̰ kɛn ɔn̰ ron̰ ooy taa naajege ɔɔ ɛɗ ron̰ sɛrkɛ ɔɔ sɛrkŋ naan̰ se tec aan gɔɔ itir oot nijim kɛn tɔɔl Raa ki.
49005003	Ɓɔrse naase 'tɛɗkiga jee Raage se, ɔn̰te 'jeki mɛndge ɔɔ mɛndge lɛ ɔn̰te je gaabge, ɔn̰te 'tɛɗki nakŋ kɛn asen tujn̰ naan Raa ki, ɔn̰te 'tɛɗki jee tamage ɔɔ nakgen bin se, maanin̰ kic ɓo ɔn̰te 'kɔɔski.
49005004	Nakŋ sɔkɔn̰ge ute nakgen jig eyo ute taargen gɛn taaɗ ey se, ɔn̰te 'kɔɔski maanin̰a. Num gaŋ naase se 'tɔɔmki Raa.
49005005	'Jeelki jee je mɛndge ute jee je gaabge, jee tɛɗ nakŋ kɛn tujɗe naan Raa ki, ute jee tamage se kɔŋ kɛnd maakŋ gaar al‑Masi ki eyo ɔɔ ute gɛn Raa ki eyo. Taa jee tamage se, tama se tɛɗɗenga aan gɔɔ maragɗe.
49005006	Ɔn̰te 'kɔn̰ki jeege asen dɛrl ute taargen rɛn̰ rɛn̰ se. Nakgen bin se ɓo kɛn ɔl Raa maakin̰ taarin̰a do jeege tun baate tookŋ taarin̰ se.
49005007	Jee bin se ɔn̰te 'kɔlki dose maakŋ taarɗege tu.
49005008	Taa do dɔkin̰ se naase iŋgkiro maakŋ gɔt kɛn ɔɔɗɔ, num ɓɔrse se 'tɛɗkiga kalaŋ ute Mɛljege se naase 'ɓaakiroga maakŋ gɔt kɛn wɔɔrɔ. Bin se iŋgki aan gɔɔ jeegen iŋg maakŋ gɔt kɛn wɔɔrɔ.
49005009	Taa gɔtn wɔɔr se tɛɗ jeege tɛɗ nakŋ bɛɛ, nakŋ ute ɗoobin̰a ɔɔ kɛn mɛt ki.
49005010	'Saap ɔŋki nakŋ jiga kɛn tɔɔl Mɛljege tu.
49005011	Ɔn̰te 'kɔlki dose maakŋ naabm jeege tun tɛɗ nakgen rɛn̰ rɛn̰ maakŋ gɔtn kɛn ɔɔɗ se. Num gaŋ nakɗegen jig ey se 'taaɗɗesin̰ki tal tal.
49005012	Taa jee se nakgen naaɗe tɛɗin̰ ɔyin̰ kɔy se kɛn j'uunga maanin̰ kic ɓo ɔl sɔkɔn̰ 'tɔɔljeki.
49005013	Gaŋ nakgen naaɗe tɛɗ se jaay mɛtin̰ teecga ɔɔ ɓaaɗo gɔtn wɔɔr se j'aak k'jeelɗe tal tal,
49005014	taa nakŋ ɓaaɗoga gɔtn wɔɔr se naan̰ tooɗ tal. Taa naan̰ se ɓo jeege taaɗ ɔɔ: Naai debm kɛn 'tooɗ tooɗ bi se iin̰i, 'dur daan yoge tu, ɔɔ al‑Masi ai wɔɔr gɔtɔ.
49005015	Kɛn bin num iŋg ɔndki kɔndɔ ɔn̰te kiŋgki aan gɔɔ jee dɛrlgen jeel ɗim ey se. Num gaŋ iŋgki aan gɔɔ jee mɛtɛkge.
49005016	Taa ɓɔrse gɔtɔ tujga, bin se daayum kɛn kaaɗin̰ jaay utu se, naase aayki kaamse 'tɛɗki nakŋ jiga.
49005017	Ɔn̰te 'kaan̰ki rose dala, num gaŋ aayki kaamse booy ɔkki nakŋ kɛn Mɛljege maakin̰ jen ro ki.
49005018	Ɔn̰te kaay 'koonki ey num kaaye koono se asen tuju. Num gaŋ ɔn̰ki Nirl Salal ɓo asen ɗoocn̰ maakse.
49005019	Taa naan̰ se naase paac aarki kaagen gɛn tɔɔm Mɛljege, gɛn magal Raa ɔɔ kaagen se aarɗeki ute tɔɔgŋ Nirl Salal, kaagen se aarɗeki ute maakse paac gɛn de Mɛljege.
49005020	Daayum taa nakgen se paac se 'tɔɔmki Raa Bubu ute ro Mɛljege Isa al‑Masi.
49005021	Naasen paacn̰ 'tookkiga taar al‑Masi se, 'booy uunki taar naapa.
49005022	Naase mɛndge se 'booy uunki taar gaabsege aan gɔɔ kɛn naase lee 'booy uunki taar Mɛljege.
49005023	Taa gaaba se naan̰ ɓo do mɛndin̰ ki aan gɔɔ al‑Masi do egliz ɔɔ egliz se lɛ aan gɔɔ ron̰ mala ɔɔ naan̰ ɓo Debm Kaajin̰a.
49005024	Aan gɔɔ egliz 'booy uun taar Isa al‑Masi se, mɛndge kic k'booy k'j'uun taar gaabɗege do nakge tu paac.
49005025	Naase gaabge kic 'jeki mɛndsege aan gɔɔ al‑Masi je egliz bini ɔn̰ ron̰ ooy taa naan̰ se.
49005026	Naan̰ tɛɗin̰ naan̰ se taa naan̰ je an̰ tɛɗin̰ naan̰ 'tɛɗn salal ɔɔ naan̰ tug ɗaapin̰ ute taarin̰ aan gɔɔ maan kɛn tug ɗaap nakge aak bɛɛ se.
49005027	Naan̰ je egliz aɗe ɓaa naanin̰ ki se, kɛn j'aakin̰ga kic ɓo j'an̰ tɔɔmɔ, ɗim aak kus tap ɓo ron̰ ki gɔtɔ, aak bɛɛ walak walak ɔɔ ɔk tuju ron̰ ki eyo. Naan̰ je egliz se 'tɛɗn salal ɔɔ ɔk taar ɗim iŋg kus ron̰ ki eyo.
49005028	Bin ɓo gaaba kic 'je mɛndin̰a aan gɔɔ ron̰ mala, taa debm je mɛndin̰ se je ro naan̰ malin̰a.
49005029	Ɓii kalaŋ nam tap ɓo baat te ron̰ eyo, num gaŋ ron̰ se naan̰ ulin̰a ɔɔ saap do ki, aan gɔɔ Isa al‑Masi kɛn saap do egliz ki se.
49005030	Taa naajege paac se k'tum k'tɛɗkiga ron̰a.
49005031	Taa Kitap taaɗ ɔɔ: Taa naan̰ se ɓo, gaaba 'teecn̰ kɔn̰ kon̰ ute bubin̰a ɔɔ ɓaa tum ute mɛndin̰a ɔɔ naaɗen di se tum tɛɗ daa ro kalaŋ.
49005032	Mɛtn taar k'jeel mɛtin̰ ey ese se, magal aak eyo. Maam m'taaɗsen naan̰ ese se m'je taaɗn mɛtn taar al‑Masi ute gɛn egliz.
49005033	Bin se naase gaabge se naŋa naŋa kic ɓo 'je mɛndin̰a aan gɔɔ ron̰ mala ɔɔ mɛndge se naŋa naŋa kic ɓo n̰'sook gaabin̰ ki.
49006001	Gaange, 'tookki taar kɛn̰sege ute gɛn bubsege, kɛse ɓo nakŋ ɗoobin̰ ki kɛn Mɛljege jea.
49006002	Taa Kitap taaɗ ɔɔ: 'Sook koi ki ute bubi ki. Kɛse ɓo taar kɛn Raa taaɗ deet deet ɔɔ j'an̰ki tɛɗa ɔɔ kɛn k'tɛɗin̰kiga num naan̰ ajeki tɛɗn nakŋ jiga.
49006003	Bin se naai 'tiŋg dɛna do naaŋ ki te maak‑raapo.
49006004	Naase bubm gaange se, ɔn̰te 'tujki maakŋ gɛnsege, num gaŋ gɛnsege se aakɗeki doɗege tu ɔɔ 'dɛj ɔndɗeki ɗoob ki aan gɔɔ ɗoobm kɛn Mɛljege taaɗseni.
49006005	Naase ɓulge se 'tookki taar mɛlsegen do naaŋ ki, 'sookɗeki, 'ɓeerɗeki ɔɔ 'tɛɗɗeki naabɗege ute maakse paac aan gɔɔ kɛn naase 'tɛɗki al‑Masi ki.
49006006	'Tɛɗɗeki naaba naanɗe ki sum eyo, aan gɔɔ naase 'jeki jikilimge ɓo asen tɔɔmɔ. Num 'tɛɗɗeki naaba aan gɔɔ naase ɓul al‑Masige ɔɔ 'tɛɗin̰ki te maakse paac aan gɔɔ kɛn Raa maakin̰ jen ro ki.
49006007	'Tɛɗɗeki naaba ute maakse paac aan gɔɔ naase 'tɛɗki naabm Mɛljege, num aan gɔɔ gɛn jikilimge eyo.
49006008	Taa naase 'jeelki kɛn nam ɓulu lɔ ɓul eyo kic ɓo ɔn̰te 'dirigki taa debm tɛɗn naabm jiga se, naabin̰ jiga kɛn naan̰ tɛɗ se utu an̰ kɔŋin̰ gɔtn Mɛljege tu.
49006009	Naase mɛlɗege se kic 'tɛɗki bɛɛ ɓulsege tu, ɔn̰te 'dabarɗeki. Ɔn̰te 'dirigki taa naase ute ɓulsege se paacki se Mɛlse ɓo kalaŋ kɛn maakŋ raa kɛn ese sum. Naan̰ kɛn debm bɛɛr nam eyo.
49006010	Ɓɔrse se maam m'je m'naŋ taaruma: ɔkki maakse tɔɔgɔ ute tɔɔgŋ gɛn Mɛljege, taa Mɛljege se tɔɔg cir nakge paac.
49006011	'Dirin̰ki jisege tu nakgen kɛn Raa ɛɗsen gɛn tɛɗn bɔɔrɔ ɔɔ ɔkin̰ki jiga, taa kɛn Bubm sitange asen dɛrl kic ɓo ute naan̰ se naase aki 'ɗaar tɔɔgɔ.
49006012	Kuɗn bɔɔr naajege se ute jikilimge eyo, num kuɗn bɔɔr naajege se ute sitange kɛn utu tiŋg daan maakŋ raa ute do naaŋa, naaɗe se ɓo kɛn utu iŋg maakŋ gɔt kɛn ɔɔɗɔ ɔɔ ɔk tɔɔgɔ do jeege tu se.
49006013	Taa naan̰ se 'dirin̰ki nakgen kɛn Raa ɛɗjeki gɛn kuɗn bɔɔrɔ ute sitange se, taa kɛn bɔɔr se tɛɗga ɔɔn̰ kic num, naase aki 'ɗaar tɔɔgɔ ɔɔ aki kɔŋ kaan̰ eyo.
49006014	Bin num iin̰ki raan ɔɔ 'taaɗki taar mɛt ki, taa taar mɛt ki se naan̰ aan gɔɔ kɔl maakŋ kɛn asgarge lee dɔɔkŋ maakɗege ɔɔ 'tɛɗki nakgen ute ɗoobin̰a taa nakgen ute ɗoobin̰ se tec aan gɔɔ debm uus saapo.
49006015	'Lee 'taaɗki Labar Jigan kɛn ɛɗ lapi jeege tu, naan̰ se tec aan gɔɔ jeegen tɔl saa jɛɗege tu.
49006016	Ɔɔ daayum aalki maakse do Mɛljege tu Isa al‑Masi ki; kɛse aan gɔɔ uun darga ɓo ji ki. Bin se gaan k'pɛndɛkgen k'tɔlɗenga tɔl pooɗn jaay Bubm sitange je ansen tɔɔb se, darga se gaasn gaan k'pɛndɛkge se asen kɔŋ eyo.
49006017	Kaajn̰ kɛn Raa aajse naase se, tec aan gɔɔ laatn asgargen lee tɔnd doɗege tu jaay lee bɔɔbɗe gɔtn bɔɔr ki se. Uunki taar Raa se jisege tu, naan̰ se ɓo aan gɔɔ gɔrɗ‑jɛrl kɛn Nirl Salal ɛɗseni.
49006018	Daayum 'tɔndki mɛtn Raa ɔɔ kɛn aki tɔnd mɛta lɔ aki keem Raa se, ɔn̰ki Nirl Salal ɓo asen tɔɔɗɔ. Daayum iŋgki zɛɛrɛ ɔɔ 'tɔndki mɛtn Raa taa jee Raage paac.
49006019	'Tɔndki mɛtn Raa taa maam kici taa Raa se am kɛɗn jeel m'an taaɗn taara kic ɓo m'ɓeer eyo ɔɔ kɛse ɓo Labar Jigan gɛn Isa al‑Masi kɛn k'jeel mɛtin̰ ey se.
49006020	Taa naan̰ se ɓo ɓɔrse maam j'ɔkum m'utu m'iŋg daŋgay ki ara gɔɔ Isa al‑Masi ki gɛn taaɗn taarin̰ se jeege tu. Bin num naase 'tɔndki mɛtn Raa taa maama, taa kɛn m'taaɗn taarin̰ kic ɓo m'ɓeer eyo.
49006021	Tisik, gɛnaajegen kɛn maam m'jen̰a ɔɔ kɛn tɛɗ naabm Isa al‑Masi ute ɗoobin̰ se, naan̰ ɓo asen ɓaa taaɗn labaruma ɔɔ ute naan̰ se naase aki 'jeel kici naabum kɛn maam lee m'tɛɗa.
49006022	Maam m'ɔlin̰ gɔtse ki tap ɓo taa naan̰ asen ɓaa taaɗn labarje ɔɔ asen ɓaa kɛɗn kaay kaama kici.
49006023	Ɔn̰ Raa Bubu ute Mɛljege Isa al‑Masi se asen 'kɛɗn tɔɔsɛ ɔɔ maak‑jea ɔɔ asen tɛɗn naase aki kaal maakse paac do Raa ki.
49006024	Ɔn̰ Raa 'tɛɗn bɛɛn̰a jeege tun paacn̰ je Mɛljege Isa al‑Masi ute maak‑je kɛn naŋ ey se.
50001001	Maktubm se maam Pɔl ɓo m'raaŋsesin̰a, maam m'ute Timote, naaje se jee tɛɗn naabm Isa al‑Masige, k'raaŋsen naase jee Raage tu kɛn iŋg dɔɔk ute Isa al‑Masi, magalsegen naanse ki ute jeegen lee tɛɗn naaba daanse ki kɛn maakŋ gɛgɛr kɛn Pilip ki.
50001002	Ɔn̰ Bubjege Raa ute Mɛljege Isa al‑Masi asen tɛɗn bɛɛɗe ɔɔ asen kɛɗn lapia.
50001003	Daayum kɛn maam jaay m'saap do naase ki se maam m'tɔɔm Raama.
50001004	Daayum kɛn maam m'ɓaa m'tɔnd mɛtn Raa taa naase paac se, maam m'eemin̰ ute maak‑raapo,
50001005	taa naase 'lee 'noogumki noog gɛn taaɗn Labar Jiga gɛn Isa al‑Masi se jeege tu ɔɔ naase 'tɛɛskiro kaaɗ kɛn naase utu 'took aalkiro kaal maakse do Isa al‑Masi ki, bini ɓɔrse kic utu lee 'tɛɗin̰ki tɛɗ rɔk.
50001006	Ɗeere, maam m'jeel maakum ki Raa kɛn tɛɗ naabin̰ jiga daanse ki se, bini ɓii kɛn Isa al‑Masi ano ɓaa ro ki se, naan̰ utu an̰ tɛɗn kaasn tak.
50001007	Kɛse ɓo nakŋ kɛn ɔlum maam m'saap dose ki taa naase se jee kɔɔn̰ maakumge ɔɔ naabjege se tɛɗga kalaŋ ɔɔ naabm se ɓo kɛn Raa ɛɗumo gɛn taaɗn Labarin̰ Jiga se jeege tu. Kɛn maam maakŋ daŋgay ki, lɔ naan jeege tun baate taar Raa se m'taaɗɗen Labar Jigan gɛn Isa al‑Masi ɔɔ kɛn m'ɓaa taaɗa se m'ɓeer eyo ɔɔ m'taaɗɗesin̰ ute tɔɔgum paac.
50001008	Ɗeere, Raa se jeele naase paacki se, maam m'jese dɛn bɛɛ eyo ute maak‑je gɛn Isa al‑Masi se.
50001009	Kɛse ɓo kɛn maam m'ɓaa keem Raa taa naase num, m'lee m'tɔnd mɛta m'ɔɔ Raa asen kɛɗn maak‑jea ɔɔ daayum naase aki kɔkŋ naapa ɔɔn̰ɔ. Ute naan̰ se jaay naɓo, naase aki jeel kɔkŋ Raa se jiga ɔɔ aki jeel kiŋg jiga naan Raa ki,
50001010	taa naan̰ se jaay naase aki 'jeel bɛɛr kaakŋ kɔkŋ nakŋ kɛn jiga. Bin se naase aki tɛɗn jee salal ɔɔ jee ɔk taar ɗim roɗe ki eyo ɓii kɛn al‑Masi ano ɓaa ro ki se.
50001011	Ute Isa al‑Masi se daayum naase aki lee tɛɗn nakgen ute ɗoobin̰a. Kɛn nakgen naase aki tɛɗn se jaay jeege aakga se, naaɗe 'tɔɔm Raa ɔɔ an̰ magala.
50001012	Ɓɔrse gɛnaamge, maam m'je naase aki jeele nakgen jaay paacn̰ aan dom ki gɔtn ara se, ɔl jeege booyga Labar Jigan gɛn Isa al‑Masi se ɔɔ taar se wɔɔk ɓaaga ute naanin̰a.
50001013	Taa asgargen lee bɔɔb ɓee magal Rɔmɛge ute jee kɛn iŋg gɔtn ese se ɔɔ ute jeegen iŋg gɔt kuuy paac se, ɓɔrse naaɗe jeele maam se j'ɔkum daŋgay ki se taa al‑Masi.
50001014	Ɔɔ kɔkŋ maam j'ɔkum daŋgay ki se ɔl gɛnaage dɛna dɔɔkga maakɗe do Mɛljege tu ɔɔ naaɗe ɓeer eyo aay kaamɗe ɓaa te naanɗe gɛn taaɗn taar Raa jeege tu.
50001015	Gaŋ maakɗe ki se jee mɛtin̰ge se lee taaɗ taar gɛn Isa al‑Masi jeege tu se, naaɗe aak naabum maam m'tɛɗ se ɓo, naaɗe nini rom ki, ɔɔ je jeege se aɗe ɓaa mɛtn naaɗe ki. Num gaŋ kɛngen mɛtin̰ge se taaɗin̰ te maak‑saapm jiga.
50001016	Naaɗe se taaɗ Labar Jiga gɛn Isa al‑Masi se taa naaɗe jema. Taa naaɗe jeele maam j'ɔkum daŋgay ki se taa Labar Jiga gɛn Isa al‑Masi kɛn maam m'lee taaɗ jeege tu se taar mɛt ki.
50001017	Gaŋ je kɛn nini rom ki se, taaɗ taar gɛn al‑Masi jeege tu kic ɓo taaɗin̰ ute taar nia. Maak‑saapm naaɗe se maak‑saapm jig eyo. Kɛn naaɗe jaay tɛɗn bin se saap ɔɔ daan am ziiɗn dubar maam maakŋ daŋgay ki do ki.
50001018	Gaŋ nakŋ naaɗe tɛɗ paac se ɔlum ɗim eyo! Kɛn naaɗe taaɗ taar gɛn Isa al‑Masi se kɛn nini ɓo rom ki lɔ taaɗin̰ ute maak‑saapm jiga, kɛn bɛɛ cir paac se, taar gɛn al‑Masi se k'taaɗin̰ga jeege tu. Taa naan̰ se maam maakum‑raapo ɔɔ daayum ɓɔrse kic maakum utu raap‑raap rɔk.
50001019	Do taar tɔɔlin̰ ki se ute 'tɔnd mɛtn Raa kɛn naase 'tɔndki taa maama ɔɔ ute Nirl gɛn Isa al‑Masi kɛn lee noogum se, maam m'jeele maam m'utu m'kɔŋ kaaja.
50001020	Taa naan̰ se ɓo maam m'iŋg m'aak kaama ɔɔ m'ɔnd dom ro ki, ɔɔ m'jeele m'kɔŋ kɛnd maakŋ sɔkɔn̰ ki eyo. Num gaŋ maam se kɛn ɓɔrse lɔ naan ki kic ɓo m'ɓeer ɗim ki eyo ɔɔ m'je jeege se kɛn maam ɓo m'utu zɛɛrɛ lɔ maam m'aki kooyo, do nakge tun 'deel do maam ki paac se, daayum naaɗe 'kaakŋ nookŋ al‑Masi.
50001021	Taa maam se kɛn m'utu zɛɛrɛ lɛ m'iŋg gɛn al‑Masi. Kɛn m'ooyga lɛ kɛse ɓo m'ɓaa kɔŋ bɛɛn̰ cir paac.
50001022	Kɛn maam jaay m'utu m'iŋg zɛɛrɛ gɛn tɛɗn naabm jiga se, kɛn maam m'aki kooyo, lɔ m'aki kiŋg lɛ, gɔtn se maam m'jeel bɛɛr kuun kaam kalaŋ eyo.
50001023	Gɔtn se maak‑saapum ɓaa tɛɗga kaam dio: gɛn maam ki se m'je m'ɓaa kiŋg te al‑Masi. Kɛse ɓo nakŋ kɛn maam m'aakin̰ am tɛɗn jiga dɛn cir paac paac.
50001024	Naɓo taa m'asen noogŋ naase se, kɛn bɛɛn̰ki se, maam m'kɔɔpm m'kiŋg ute naase se ɓo, jiga cir daala.
50001025	Taa naan̰ se ɓo maam m'jeele maakum ki, maam se ɓɔrse kic m'utu m'kiŋg te naase paac. Taa m'asen noogo naase aki kɔkŋ taar Raa se tɔɔgɔ ɔɔ anki ɓaa ute naan se ute maak‑raapo.
50001026	Taa naan̰ se ɓo ɓii kɛn jaay maam m'utu m'asen tɛrl ɓaa kɔŋ se, aan gɔɔ naase ute Isa al‑Masi kalaŋ ki se maakse raapm dɛn aak eyo taa maama.
50001027	Kɛn bɛɛki se, iŋgki aan gɔɔ kɛn Labar Jiga gɛn al‑Masi k'dɛjseno ro ki. Taa naan̰ se ɓo kɛn m'asen ɓaa kaaka lɔ kɛn m'kɔŋ ɓaa eyo kic ɓo, maam m'booy labarse j'ɔɔ naase se utu iŋgki tɔɔgɔ ɔɔ 'dɔɔkki taarse kic kalaŋ ɔɔ aayki kaamse iŋgki ute maakŋ kalaŋ ɔɔ aalki maakse do Labar Jiga gɛn Isa al‑Masi kɛn k'lee k'dooy jeege se.
50001028	Paac paac ɓo ɔn̰te 'ɓeerki jeege tun kɛn iŋg lee dabarse se. Kɛse se je taaɗn ɔɔ naaɗe se utu kutu ɔɔ naase lɛ utu aki kaaja, kɛse Raa mala ɓo tɛɗin̰a.
50001029	Maam m'taaɗsen naan̰ ese se taa Raa se naan̰ tɛɗsenga bɛɛn̰a taa naase aki kaal maakse ɓo do al‑Masi ki sum eyo num aki dabar taa naan̰ kici.
50001030	Ɗo kɛn naase lee 'ɗoki se kɛse ɓo kɛn naase aakumkiro maam ɗoɗo ɔɔ ɓɔrse kic 'jeelki maam m'utu m'ɗo ɗo rɔk.
50002001	Kiŋgsen 'dɔɔkki ute al‑Masi se, ɛɗsen kaay kaama ɗey la? Ɔɔ maakjen̰ dose ki se sɛlsen maakse ɗey la? Naase ute Nirl Salal se 'tum 'tɛɗkiga kalaŋ ɗey la? Naase tap ɓo iŋgki se 'jeki naapa ɔɔ 'tɛɗki bɛɛ ute naapa ɗey la?
50002002	Kɛn bin num naase iŋg dɔɔkki taarse kalaŋ ɔɔ 'tɛɗumki maakum‑raap te maraadin̰a. 'Jeki naapa, iŋgki ute maakŋ kalaŋ ɔɔ ɔn̰ki maak‑saapse kic ɓo 'tɛɗn kalaŋ.
50002003	Ɔn̰te 'niki ute naapa ɔɔ ɔn̰te 'magalki rosege taa jeege asen kaaka, num gaŋ ɔɔpki rosege baata ɔɔ aakki jee kuuy se aan gɔɔ naaɗe se magal cirse naase.
50002004	Naŋa naŋa kic ɓo ɔn̰te kaakŋ do nakŋ naan̰ ki sum, num gaŋ n̰'kaakŋ do nakŋ jeege tun kuuy kici.
50002005	Naase utu naapa se ɔn̰ki maak‑saap se tecn̰ aan gɔɔ gɛn Isa al‑Masi:
50002006	Naan̰ kɛn Raa mala mala se, ute naan̰ se kic ɓo naan̰ tɔnd te mɛt eyo ɔɔ tɛɗ te ron̰ gɛn kaasn te Raa eyo.
50002007	Gaŋ naan̰ ɔɔp ron̰ baata ɔɔ ɓaaɗo tɛɗ ron̰ aan gɔɔ debm tɛɗn naaba ɔɔ ɓaaɗo tɛɗ ron̰ debkilimi ɔɔ taaɗ jeege tu ɔɔ naan̰ se goon debkilim mala mala.
50002008	Naan̰ ɔɔp ron̰ baata ɔɔ took taara bini ɔɔ ɔn̰ ron̰ k'tɔɔlin̰a, naan̰ se k'tup k'tɔɔlin̰ ro kaag ki.
50002009	Taa naan̰ se ɓo Raa se durin̰oga daan yoge tu ɔɔ uun ɔndin̰ga raan do jeege tu paac ɔɔ ɛɗin̰ga ro kɛn cir ro jeege paac.
50002010	Raa tɛɗin̰ bin se taa jeegen maakŋ raa ki, jeegen do naaŋ ki ɔɔ jeegen ooyga kooy se kic, paac, utu 'kɛrgŋ naan Isa ki.
50002011	Ɔn̰ jeege paac ute taar naaŋɗege se nookŋ Raa Bubu ɔɔ ɗeekŋ ɔɔ: Isa al‑Masi se Mɛlɗe.
50002012	Bin se, jee maak‑jemge, aan gɔɔ daayum naase lee 'tookki taar Raa se, aayki kaamse 'tɛɗki nakgen taaɗn jeege tu ɔɔ naase se ɔŋkiga kaaja, 'tɛɗki rosege baata ɔɔ 'ɓeerki Raa ki. Ɔn̰te 'tɛɗin̰ki kɛn maam m'utu sum, num kɛn maam gɔtɔ kic ɓo lee 'tɛɗ 'ɓaan̰ki ute naanin̰a.
50002013	Taa Raa mala, naan̰ ɓo kɛn lee tɛɗ naabin̰a maakse ki, naan̰ ɛɗsen maak‑jea kɛn tɛɗsen naase aaskiga gɛn tɛɗn nakŋ kɛn naan̰ uuno doa do dɔkin̰a gɔɔ kɛn naan̰ maakin̰ jen ro ki.
50002014	Nakŋ naase aki tɛɗn paac se ɔn̰te 'naajki ute naapa ɔɔ ɔn̰te 'mooyki naaŋ ki.
50002015	Taa bin se ɓo naase aki tɛɗn jee ɔk taar ɗim roɗe ki eyo, jee salal, ɔɔ aki tɛɗn gaan Raagen ɔk tuju roɗe ki eyo daan jeege tun ɓɔrse baate Raa. Naaɗe se jee tɔɔj eyo ɔɔ tɛɗn nakŋ mɛt ki eyo. Daan naaɗe ki se ɓo, naase aki kiŋg wɔɔr gɔtɔ aan gɔɔ pooɗn kɛn lee ɓaa wɔɔr maakŋ gɔt kɛn ɔɔɗ se.
50002016	Naase ɓo kɛn lee 'taaɗɗeki taar kɛn ɛɗ kaaja se: kɛn naase jaay lee 'tɛɗki naan̰ se num, ɓii kɛn al‑Masi aɗe tɛrl se am tɛɗn jiga aak eyo, bin se ɓo taa nakŋ maam m'tiŋg m'lee m'dabar m'tɛɗ se 'tɛɗn nakŋ cɛr eyo.
50002017	Kɛn maam ɓo m'kɔn̰ rom sɛrkɛ taa m'tɛɗn kaasn sɛrkŋ kɛn naase lee 'tɛɗki Raa ki se, maam maakum‑raapo. Sɛrkŋ ese se ɓo m'je taaɗn te kaal maaksen do Isa al‑Masi ki jaay ɔlse naase 'tɛɗin̰ki naaba se. Taa naan̰ se ɓo maam maakum‑raapo ute naase paac.
50002018	Ɔɔ naase kic 'tɛɗki maak‑raapo do naapse kɛn naase 'tɛɗki ɔɔ 'tɛɗki maak‑raapo ute maam kici!
50002019	Tɛɗga num ute Mɛljege Isa se, maam m'saapm m'utu m'asen kɔl Timote gɔtse ki taa amo ɓaa te labarse ɔɔ kɛn jaay m'ɔŋga labarse se, am kɛɗn kaay kaama.
50002020	Naan̰ ey se maam m'ɔk nam kuuy eyo kɛn 'kiŋg te maam jaay 'saapm taa naase ɔɔ saapm do nakge tun an dose ki se.
50002021	Taa jeegen kuuy paac se saap do naabm naaɗe ki kalɗe ki salal ɔɔ naaɗe se ɔlɗen te naabm gɛn Isa al‑Masi eyo.
50002022	Num nakŋ Timote tɛɗ se, naase kic 'jeelin̰ki. Naan̰ se debm mɛc ɔɔ tuj ɔrmin̰ eyo ɔɔ naan̰ se tɛɗ naaba ute maama aan gɔɔ goon kɛn lee noog bubin̰a gɛn taaɗn Labar Jiga gɛn Isa al‑Masi jeege tu.
50002023	Kɛn maam m'aak m'ɔkga nakgen utu kaan dom ki se jaay ɓo, kaaɗ kɛn se maam m'saapm m'ɔɔ m'utu m'asesin̰ kɔlɔ.
50002024	Maam m'jeele ute Mɛljege Isa se tɛɗga sum ɓo, naan̰ utu am kɔn̰um maam kic m'utu m'asen ɓaa kaaka.
50002025	Kɛn bɛɛki se, maam je m'asen kɔl Epaprodit. Naan̰ se gɛnaajege ɔɔ tɛɗn naaba ute maam tɛlɛ ɔɔ naan̰ se aan gɔɔ asgar cɛɛm ki gɛn kuɗn bɔɔrɔ. Naase ɔlin̰kiro gɔtum ki se naan̰ ɓaamo ute nakŋ kɛn am noogo kɛn am kaasn kiŋguma.
50002026	Taa maakin̰ ki se naan̰ je asen ɓaa kaakŋ naase paac ute kaamin̰a. Ey num naan̰ se maakin̰a ɗaar eyo kɛn naan̰ jaay booy ɔɔ naase 'booykiga kaaɗ kɛn naan̰ oocno kɔɔn̰ɔ se.
50002027	Ey num kɛn naan̰ ooco kɔɔn̰ɔ se ɔɔpɔ cɔkɔ sum ɓo 'kooyo, gaŋ Raa se tɛɗin̰ga bɛɛn̰a ɔɔ ɛɗin̰ga lapia. Raa se tɛɗ bɛɛn̰ naan̰ ki sum eyo, num gaŋ tɛɗumga maam ki kici taa m'kiŋg ɓo maakŋ maak‑tuj ki kalin̰ ki sum eyo.
50002028	Maam naar m'je m'asesin̰ kɔlɔ taa kɛn naan̰ jaay aan ɔŋsega ɔɔ naase jaay aakin̰kiga te kaamse se, bin se asen kɛɗn maak‑raapo ɔɔ maam kic ɓo maakum 'tooɗn kaam kalaŋ.
50002029	Kɛn naan̰ jaay aan ɔŋsega se dɔɔɗ ɔkin̰ki ute maak‑raapo taa naan̰ se gɛnaajege ɗoobm Mɛljege tu. Jee aan gɔɔ naan̰ se ɔkɗeki ɔɔn̰ɔ.
50002030	Taa naabm Isa al‑Masi se, ɔɔpga cɔkɔ sum ɓo naan̰ aɗe kooyo. Ey num naan̰ aɗe 'kutn kon̰a ɔɔ naan̰ ɓaaɗo se taa am tɛɗn naaba gɔɔ naase ki.
50003001	Ɔɔ ɓɔrse se gɛnaamge, iŋgki te maak‑raapo taa naase 'tɛɗkiga gɛn Mɛljege! Taar kɛn maam m'taaɗsen se kɛn maam m'taaɗn m'ɗɔɔlin̰ kic ɓo aal ɔɔɗum eyo, taa taargen se asen kɔŋ bɔɔbɔ.
50003002	Ɔndki kɔndɔ ute jeegen aan gɔɔ bɛsge se, jee tɛɗn nakŋ kusin̰a ɔɔ jeegen kɛn ɔɔ jeege kɔjn̰ pɔndɔ jaay 'tɛɗn jee Raage se.
50003003	Jeegen ɔjga pɔndɔ mala mala se kɛse naajegen k'lee k'j'eemki Raa ute Nirlin̰a ɔɔ naajege se k'jeki ɗoobm tɔɔm rojege eyo, num gaŋ naajege se k'tɔɔmki rojege ute Isa al‑Masi.
50003004	Gɛn daa ro sum num, maam kic m'ɔk nakge dɛna gɛn tɔɔm roma. Kɛn nam kuuy jaay ɔɔ ɔk nakŋ kɛn naan̰ an tɔɔm ron̰ se, maam se m'ɔk nakŋ cir kɛn naan̰ an tɔɔm ron̰ se.
50003005	Gɛn kɔjn̰ pɔndɔ lɛ j'ɔjum se m'ɔk ɓii marta sum ɔɔ maam m'kɔɗ Israɛl mala mala ɔɔ teeco taa ɓee Benjamin ki. Maam se m'kɔɗ Ɛbre kɛn mala mala. Do Ko Taar kɛn Raa ɛɗo Musa ki se lɛ maam kɔɗ Parizi.
50003006	Maam se m'dɔɔko maakum gɛn dabar egliz ɔɔ do Ko Taar kɛn Raa ɛɗo Musa ki se lɛ, nam jaay 'kɔŋ nakŋ aak kus rom ki se, gɔtɔ.
50003007	Nakgen do dɔkin̰ maam m'ɔŋin̰ m'ɔɔ bɛɛ se, ɓɔrse taa Isa al‑Masi se nakgen se paac ɔs aay eyo.
50003008	Gaŋ nakgen se paac maam m'aakin̰ se ɔs aay eyo, ɗeere jeel kɛn maam m'jeel Mɛlum al‑Masi se ɓo ɔs aay cir paac paac. Gɔtn al‑Masi ki se nakgen maam m'aakin̰o m'ɔɔ bɛɛ se ɓɔrse ɔs aay ey sum. Taa nakgen se maam m'aakin̰o aan gɔɔ nakgen do danos ki, taa m'tɛɗn gɛn al‑Masi mala mala.
50003009	Taa naan̰ se maam m'iŋg do Ko Taar kɛn Raa ɛɗo Musa ki se ɓo tɛɗum m'aak bɛɛ naan Raa ki eyo, gaŋ kaal maakŋ kɛn maam m'aal do al‑Masi ki se ɓo tɛɗum m'aakga bɛɛ naan Raa ki. Ute kaal maakŋ ese ɓo Raa tɛɗ jeege aak bɛɛ naanin̰ ki.
50003010	Maam se m'je naka kalaŋ sum nakŋ maam m'je se m'jeel kɔkŋ Isa al‑Masi mala ɔɔ tɔɔgŋ kɛn durin̰ daan yoge tu ɔɔ m'dabar ute naan̰a, bini m'kooy aan gɔɔ kɛn naan̰ ooy se kici.
50003011	Taa naan̰ se ɓo maam m'iŋg m'ɔnd dom ro ki taa ɓii kalaŋ maam m'utu m'dur daan yoge tu.
50003012	Maam m'kɔŋ taaɗn m'ɔɔ gɔtn maam m'ɓaan m'ɓaa se m'aan te ey ɓɔrtɔ, ey lɛ m'kɔŋ taaɗn m'ɔɔ maam se m'tɛɗ te aak bɛɛ naan Raa ki ey ɓɔrtɔ. Gaŋ ɓɔrse kic maam m'utu m'aan̰ kaan̰ rɔk, gɛn kaan gɔtn Isa al‑Masi ki naan̰ kɛn tɛɗum m'tɛɗga gɛn naan̰ se.
50003013	Gɔtɔ, gɛnaamge, maam m'aan̰ m'aan te gɔtn ese ey ɓɔrtɔ kɛn maakŋ maak‑saapum ki se gɔtn m'aan̰o paac se m'dirigin̰ga naata, kɛn m'uun kaamum jaay m'aak kɛn naan ki se.
50003014	Maam m'aay kaamum m'aan̰ gɛn kaan gɔtn kaan ki, Raa daŋjeki raan se, bin ɓo naajege j'aki kɔŋ nakgen se te Isa al‑Masi.
50003015	Naajegen paacn̰ kɛn k'tɛɗkiga jee Raage mala mala se, bɛɛki se, maak‑saapm naajege se 'tɛɗn aan gɔɔ kɛn ese. Kɛn maak‑saapse ɓo utu kuuy lɛ, Raa utu asen taaɗn maakse ki aki jeel mɛtin̰a.
50003016	Naɓo ɓɔrse se k'ɓaaki te ɗoobjegen kɛn j'uunkiro tɛl se ute naanjege.
50003017	Gɛnaamge, 'paacki, 'tɛɗki aan gɔɔ maama, uunki ɗoobm jee kɛn uun ɗoobm naaje se.
50003018	Ey num daayum maam taaɗsenoga ɔɔ ɓɔrse kic maakŋ kaa‑maan ki se m'je m'asen taaɗn daala, taa jeege dɛna maakŋ nakɗe kɛn naaɗe lee tɛɗ se, naaɗe je taaɗn jeege tu ɔɔ naaɗe se je eyo kɛn k'taaɗ taa kooy Isa al‑Masi ro kaag ki se.
50003019	Naaɗe se utu kutn roɗe, nakŋ naaɗe maakɗe je se ɓo tɛɗɗenga raaɗe ɔɔ nakŋ sɔkɔn̰gen naaɗe lee tɛɗ se maakɗe raap do ki sakan̰. Naaɗe iŋg gɛn saapm do nakge tun do duni ki sum.
50003020	Gaŋ naajege se naaŋjege mala se maakŋ raa ki ɔɔ ɓɔrse do naaŋ ki ara se naajege j'iŋg j'aakki kaam Mɛl Kaajjege Isa al‑Masi.
50003021	Naan̰ ɓo, ro naajege ɔk tɔɔg ey se naan̰ an̰ deelin̰ utu 'tecn̰ aan gɔɔ ro naan̰ aak bɛɛ kɛn durno daan yoge tu se, ute tɔɔgin̰ se naan̰ utu 'tɛɗn nakge paac 'tɛɗn kaam jin̰a.
50004001	Bin ɓo gɛnaa maak‑jemgen ɗoobm al‑Masi ki, maam se m'je m'asen m'ɓaa kaakŋ ute kaamuma. Taa naase se ɓo jee 'tɛɗumki jaay maakum‑raapo ɔɔ maam m'tɔɔm rom ute naase. Bin se gɛnaamge, ute Mɛljege se 'ɗaarki tɔɔgɔ!
50004002	Maam dɛj Ebodi ute Syntis kɛn taarɗe ɓaa ey se, m'ɔɔ j'aay kaamɗe j'ɔk taarɗe kalaŋ taa naaɗe 'tɛɗga kalaŋ te Mɛljege se.
50004003	Naai debum kɛn k'tɛɗn naaba kalaŋ ɔɔ debm mɛc se, maam m'tɔnd mɛti mɛndgen se 'ɓaa noogɗe. Taa naaɗe kic ɗoɗoga gɛn taaɗn Labar Jiga gɛn Isa al‑Masi ute maama ɔɔ ute Klema ɔɔ jeegen kuuy kɛn k'tɛɗo naaba kalaŋ. Jee se ɓo kɛn roɗe k'raaŋin̰ga raaŋ maakŋ Kitapm Kaaj ki.
50004004	Aan gɔɔ 'tɛɗkiga kalaŋ ute Mɛljege se daayum iŋgki ute maak‑raapo! Taar se m'asesin̰ taaɗn ɗɔɔl daala, iŋgki ute maak‑raapo!
50004005	Ɔn̰ki jeege paac asen jeele naase se jee bɛɛ. Taa Mɛljege se ɔɔpga gɔɔrɔ utu 'ɓaaɗo.
50004006	Ɔn̰te 'kuunki nirlse do ɗim ki, gaŋ daayum nakŋ kɛn jaay aan dose ki se 'tɔndki mɛtn Raa taa nakgen naase 'jeki. Kɛn naase jaay 'ɓaaki ɓaa tɔnd mɛtn Raa num, 'tɔɔmin̰ki ute maakse.
50004007	Ɔɔ tɔɔsn gɛn Raa kɛn cir maak‑saapm naajege se, ute Isa al‑Masi se asen bɔɔbɔ ɔɔ maakse 'tooɗn kaam kalaŋ.
50004008	Gɛnaamge, kɛn ɔɔp m'asen taaɗ se ɔn̰ nakŋ kɛn mɛt ki, kɛn jeege jeelin̰ aak bɛɛ, kɛn te ɗoobin̰a, kɛn salal, kɛn jeege aak jen̰a, kɛn jeege dɔŋin̰a, kɛn ɔŋin̰ aak jiga ɔɔ kɛn jeege aakin̰ kic ɓo tɔɔmin̰ se, kɛse ɓo nakgen naase aki saapm do ki.
50004009	Taar kɛn naase 'booykiro maam m'dooyseno ute nakgen naase aakkiro gɔtn maam ki, kɛn maam tɛɗɗeno se, naase kic 'lee 'tɛɗin̰ki bin kici. Ɔɔ Raa debm kɛn ɛɗ lapi se utu kiŋg te naase.
50004010	Maam se maakum‑raapo aak eyo ɔɔ m'tɔɔm Mɛljege taa naase 'tɛrl saapkiga do maam ki daala. M'jeele naase se daayum 'saapki dom ki, naɓo naase ɔŋki te ɗoobm kɛn amki noog eyo.
50004011	Kɛn ɔlum jaay m'taaɗ bin se taa m'ɔk ɗim ey ɓo m'taaɗ eyo, taa maam se lɛ m'deelga deel roma nakŋ maam m'ɔk se ɓo aas kiŋgum sum.
50004012	Kɛn maakŋ daay ki lɔ maakŋ dɛrɛŋ ki kic ɓo, maam se m'deelga rom ro ki. Kɛn m'ɔk nakŋ kɔsɔ kɛn m'ɔk eyo, kɛn maakŋ dɛrɛŋ ki lɔ maakŋ ɓo ki, maam se kɛn aanum ɗi ɗi kic lɛ, daayum m'tookŋ do naan̰ kɛn ese.
50004013	Maam se m'aasin̰ do nakge tun ɓaa se paac ute Debm kɛn lee tɔɔgum maakum se.
50004014	Gaŋ naase se 'tɛɗkiga bɛɛ kɛn naase jaay 'ɓaaɗo 'noogumki do nakge tun ɔɔn̰ aan dom ki se.
50004015	Gɛnaamgen Pilip ki, naase mala 'jeelki kaaɗ kɛn deet deet jaay m'taaɗseno Labar Jiga gɛn Isa al‑Masi se ɔɔ kɛn jaay m'iin̰ m'ɔn̰o Masedoan sum se, maakŋ eglizge tu se, eglizn naase kalin̰ ki sum ɓo 'ɓaamoga ute nakŋ noogo. Ey num eglizn kuuy se ɔŋ ɔlum te ne ɗim eyo.
50004016	Kɛn maam jaay m'utu Tɛsalonik ki se, naan̰ kɛn se naase ɔl ɗɔɔlumkiroga ɗɔɔlɔ nakŋ kɛn am kaasn kiŋguma.
50004017	Kɛn ɔlum jaay m'taaɗ bin se, m'je je ɗim ɓo gɔtse ki eyo. Nakŋ maam m'je se bɛɛ kɛn naase 'tɛɗkiro se 'ziiɗn ɓaa ute naanin̰a.
50004018	Maam taaɗsen nakŋ naase jaay ɔlumkiro paac se, maam m'ɔŋin̰ga nakgen se aasum cir ciri. Aan gɔɔ Epaprodit ɛɗumsin̰ga nakŋ naase ɔlumkiro se, ɓɔrse maam m'ɔk nakge dɛna ute maraadin̰a nakgen se tec aan gɔɔ sɛrkŋ jiga ɔɔ oot nijimi kɛn j'ɛɗ Raa ki jaay tɔɔlin̰ se.
50004019	Ute Isa al‑Masi se, Mɛlum Raa se nakŋ jaay naase ɔkki ey paac se naan̰ asesin̰ kɛɗa, taa naan̰ se ɗim tap ɓo daayin̰ eyo maakŋ gaarin̰ ki.
50004020	Daayum Raa kɛn Bubjege se k'lee k'tɔɔmin̰ki. Amin.
50004021	Jee Raagen naase 'tɛɗkiga kalaŋ ute Isa al‑Masi se, 'tɛɗɗeki tɔɔsɛ ɔɔ gɛnaagen ɗoobm al‑Masi ki kɛn utu te maam gɔtn ara se, tɛɗsen tɔɔsɛ kici.
50004022	Jee Raagen gɔtn ara paac se tɛɗsen tɔɔsɛ ɔɔ kɛn tɛɗsen tɔɔsɛ tap tap se jee maakŋ ɓee Gaar magal Rɔm ki.
50004023	Ɔn̰ Mɛljege Isa al‑Masi asen tɛɗn bɛɛn̰a.
51001001	Kɛn ara maam Pɔl, m'debm kaan̰ naabm Isa al‑Masi aan gɔɔ kɛn Raa maakin̰ jen ro ki ɔɔ ute gɛnaajege Timote ɓo,
51001002	k'raaŋsen maktubm ara se, naase jee Raage tun maakŋ gɛgɛr kɛn Kɔlɔs ki ɔɔ naase ɓo gɛnaajegen tuj ɔrmɗe eyo ɔɔ kɛn iŋg dɔɔk kalaŋ te al‑Masi. Ɔn̰ Bubjege Raa asen tɛɗn bɛɛn̰a ɔɔ asen kɛɗn lapia.
51001003	Daayum, kɛn naaje jaay k'ɓaa ɓaa tɔnd mɛtn Raa Bubm Mɛljege Isa al‑Masi taa naase se, naaje k'lee k'tɔɔmin̰a,
51001004	taa naaje se k'booyga j'ɔɔsjege maana taa kaal maaksen aalki do Isa al‑Masi ki ɔɔ ute maak‑je kɛn naase ɔkki do jee Raage tu paac se.
51001005	Bin ɓo deet deetn kɛn naase 'booykiro Labar Jigan kɛn mɛt ki se, naase 'booy ɔkkiga Raa se 'bɔɔbsenga nakŋ bɛɛ maakŋ raa ki ɔɔ do taar kɛn se ɓo, naase iŋg ɔndki dose do ki.
51001006	Ɔɔ Labar Jigan ese se wɔɔkga do naaŋ ki paac bini aanga gɔtse ki. Naan̰ se tec aan gɔɔ ko kaaggen kɛn teepe ɔɔ ooj dɛn se ɔɔ Labar Jiga se kic ɓo tɛɗn naabin̰ gɔtn jeege tu ɓaa ute naanin̰a. Bin ɓo naan̰ tɛɗn naaba daan naase ki kici, baago deet deet ɓii kɛn naase 'booykiro ɔɔ 'jeelin̰ki bɛɛ Raa se mɛt ki, jaay naase 'took ɔkin̰ki jiga se.
51001007	Epapras ɓo debm kɛn dooyseno mɛtn taargen ese se ɔɔ naan̰ se taaɗjenga tɔɔgŋ kɛn Nirl Salal ɛɗsen gɛn je jeege se. Naan̰ se mɛɗn kɔɔn̰ maakje k'tɛɗn naaba kalaŋ ɔɔ naan̰ se debm tɛɗn naabm tuj ɔrmin̰ eyo gɛn al‑Masi gɔɔ naaje ki.
51001009	Taa naan̰ se ɓo, ɓii kɛn naaje jaay k'booy labarse sum se, naaje k'tɔnd mɛtn Raa j'ɔn̰ eyo taa naase. Naaje k'tɔnd mɛtin̰ j'ɔɔ asen kɛɗn jeel mala mala kɛn naase anki jeel nakŋ kɛn Raa maakin̰ jen ro ki ɔɔ ɔn̰ Nirlin̰ se asen kɛɗn jeel‑taar mala mala ute mɛtɛkɛ.
51001010	Bin jaay ɓo kiŋgse 'tɛɗn aak bɛɛ naan Mɛljege tu gɛn je nakŋ paacn̰ tɔɔlin̰ naan̰ ki. Ɔɔ naase aki tɛɗn napar nakgen jiga jiga ɔɔ Raa se naase an̰ 'jeel kɔkŋ ɓaa ute naan se.
51001011	Ɔɔ naaje k'tɔnd mɛtin̰ asen tɛɗn jee tɔɔgŋ mala mala ute tɔɔgŋ naan̰ kɛn cir nakge paac se, bin ɓo kɛn dubar jaay aanga dose ki kic ɓo, naase aki kaay kaamse, an̰ki sɛrkɛ.
51001012	Ɔɔ ute maak‑raapo 'tɔɔmki Raa Bubm kɛn tɛɗseno ɔŋkiga ɗoobo gɛn kɔŋ bɛɗse maakŋ nakge tun bɛɛ kɛn naan̰ bɔɔbin̰ jeen̰ge tu maakŋ‑gɔt kɛn wɔɔr se.
51001013	Taa Raa se ɔɔɗjekiga dojege maakŋ‑gɔt kɛn ɔɔɗɔ kɛn ɔk tɔɔgɔ dojege tu ɔɔ uun ɓaanjekiga maakŋ gaar gɛn Goon maak‑jen̰ ki.
51001014	Ute ɗoobm Goonin̰ se ɓo Raa dugjekiga dojege ɔɔ tɔɔljekiga kusin̰jege se naatn.
51001015	Ɓii kalaŋ tap ɓo nam aak te Raa eyo. Num, kɛn Goonin̰ Isa jaay ɓaaɗo do naaŋ ki se, naan̰ ɓo tec aan gɔɔ Raa mala ɔɔ naan̰ ɓo taaɗ Raa se jeege tu. Aan gɔɔ maakŋ ɓee ki goon paraga ɓo naana se, Isa al‑Masi kic ɓo, nakgen Raa aalɗeno paac se, naan̰ ɓo naanɗe ki.
51001016	Taa ute Isa se ɓo, Raa aalo nakgen maakŋ raa ki ute kɛngen do naaŋ ki paac; kɛngen j'aakɗe ute kɛngen j'ɔŋ j'aakɗe eyo, nakgen ɔk tɔɔgŋ kɛn j'ɔŋ j'aakɗen eyo, tɔɔggen iŋg do jeege tu, kɔɗn Raage ute magalɗege; nakgen se paac, Raa aalɗe ute Isa ɔɔ Raa aalɗeno se taa naaɗe taaɗn nookŋ Isa.
51001017	Nakgen ɓaa se paac se, Isa ɓo naan ki ɔɔ kɛn naaɗe paac jaay utu iŋg gɔtɗe ki se, ute tɔɔgŋ naan̰a.
51001018	Aan gɔɔ do ɓo tɔɔɗ ro te magalin̰ se, Isa al‑Masi kic, naan̰ do egliz. Nakge paac se upo mɛta do naan̰ ki ɔɔ maakŋ yoge tu se, naan̰ ɓo debm kɛn ooy duro deete. Taa bin se maakŋ nakge tun ɓaa se paac se, naan̰ ɓo naan ki.
51001019	Ɗeere, nakŋ paacn̰ kɛn Raa ɔk se utu gɔtn Goonin̰ ki kici taa Raa se uunoga kuun doa gɛn tɛɗn naan̰ se.
51001020	Ute goonin̰ se, Raa tɛɗga nakgen do naaŋ ki ute kɛngen maakŋ raa ki se paac ɔkga taasa ute naan̰a. Ute moosn goonin̰ kɛn ɔɔy do kaag ki se ɓo, Raa ɓaanoga ute lapia.
51001021	Anum, naasen jee Kɔlɔs ki se, do dɔkin̰ se, naase iŋgkiro dɔk ute Raa. Naase 'saapkiro ɔɔ 'tɛɗkiro nakgen jig eyo. Kɛse ɓo kɛn gaaŋseno ute Raa ɔɔ tɛɗkiro jee taamooyin̰ge.
51001022	Num ɓɔrse se, ute kooy kɛn Goonin̰ ɔn̰ ron̰ ooy do kaag ki se, Raa ɔkga taasa ute naase taa asen ɓaa naanin̰ ki se jee salal, ɔk taar ɗim kusin̰ roɗe ki eyo ɔɔ ɔk tuj eyo kici,
51001023	kɛn naase jaay kaal maaksen do Isa ki se ɔkin̰ki jiga ɔɔ 'ɗaarki do ki tɔɔg gaŋ se, ɔɔ kɛn naase jaay ɔn̰ki te eyo gɛn kɔnd dose do Labar Jigan kɛn naase 'booyin̰kiro se. Ɔɔ Labar Jigan ese se ɓo k'taaɗin̰ga jeege tun do naaŋ ki paac kici ɔɔ taa naan̰ se ɓo maam Pɔl se m'tɛɗga debm tɛɗn naabin̰a.
51001024	Ɓɔrse, maam m'dabar dɛna taa naase; ute naan̰ se kic ɓo maam maakum raapo. Aan gɔɔ Isa dabaro se, maam kic m'dabar roma taa naase eglizn kɛn 'tɛɗkiga daa ro gɛn Isa al‑Masi se. Maam m'dabar se, taa naabin̰ kɛn ɔɔp se 'kaasn ɗoobin̰ ki.
51001025	Maam se m'tɛɗga debm tɛɗn naabm gɛn egliz, ɔɔ naabm se Raa ɛɗumsin̰ kaam jim se taa naase. Naan̰ ɛɗum naabm se taa Taar Raa se paac m'an̰ taaɗn naŋ ute ɗoobin̰ jeege tu.
51001026	Ɔɔ taar kɛn Raa uuno doa do dɔkin̰ gɛn taaɗa jaay taaɗ te mɛtin̰ mɛtjil jeege tu paac ey se, ɓɔrse se, naan̰ taaɗga mɛtin̰ tooɗga tal jee Raage tu.
51001027	Ɔɔ jee Raagen ese se ɓo Raa uunoga doa gɛn taaɗn nakŋ bɛɛ ɔɔ jiga kɛn jeege jeelo te mɛtin̰ eyo kɛn Raa tɛɗin̰ taa jeegen Yaudge eyo. Nakŋ se naan̰ ɓo al‑Masi kɛn utu iŋg maakse ki se ɔɔ ute ɗoobm naan̰ se ɓo, naase ɔndki doa gɛn kɛnd maakŋ nookŋ Raa ki.
51001028	Al‑Masi se ɓo naaje k'taaɗin̰ jeege tu paac, k'j'aalɗen biɗe ki ɔɔ k'dooyɗe ute jeel‑taar paacn̰ kɛn Raa ɛɗjen se, taa naaje k'je jeegen paacn̰ dɔɔkga ute al‑Masi se, 'tɛɗn jee mɛc.
51001029	Taa naan̰ ese se ɓo maam m'tɛɗn naaba m'ɗoa ute tɔɔgŋ al‑Masi kɛn cir nakge paac kɛn iŋg tɛɗ naaba maakum ki se.
51002001	Ɗeere, maam m'je naase aki jeele, maam se m'iŋg ɓo m'ɗo ɗo jɛt taa naase, taa jeegen maakŋ gɛgɛr kɛn Laodise ki ɔɔ taa jee Raagen kuuy kɛn ɓii kalaŋ tap ɓo aakum te ute kaamɗe ey se kici.
51002002	Maam m'je naaɗe se k'kaay kaamɗe ɔɔ ute maak‑jeɗe se k'dɔɔk taarɗe kalaŋ. Maam m'je naaɗe se jeel kɔkŋ maakɗe ki mala mala, bin ɓo naaɗe 'kɔŋ jeel nakŋ kɛn Raa ɔyin̰o jaay jeege jeel te mɛtin̰ ey se, ɔɔ nakŋ se lɛ, naan̰ ɓo al‑Masi.
51002003	Ɔɔ gɔtn al‑Masi ki sum ɓo naajege j'aki kɔŋ jeel‑taar mala mala ute jeel nakge paac.
51002004	Kɛn ɔlum jaay m'taaɗsen bin se, m'je nam tap ɓo asen dɛrl ute taarin̰gen nijim se eyo.
51002005	Ey num, ɗeere, daanse ki se maam gɔtɔ, naɓo maam m'utu m'saap dose ki ɔɔ maam se maakum raapo aan gɔɔ m'utu maaksen ute kaamuma, naase se naŋa naŋa kic ɓo utu 'ɗaar gɔtin̰ ki tak tak ɔɔ kaal maaksen do al‑Masi ki se naase utu ɔkin̰ki tɔɔgɔ.
51002006	Aan gɔɔ naase 'tookkiga Mɛlse, Isa al‑Masi se, iŋg 'dɔɔkki kalaŋ ute naan̰a.
51002007	Aan gɔɔ ko kaaga iirin̰ bɔɔy naaŋ ki jaay 'ɗaar tɔɔgɔ ɔɔ aan gɔɔ ɓee kɛn j'iin̰in̰ ɗaar tɔɔg se, naase kic ɓo iŋg 'dɔɔkki kalaŋ ute Isa al‑Masi bin kici. Ɔɔ kaal maaksen do al‑Masi ki se ɔkin̰ki tɔɔgɔ aan gɔɔ kɛn k'dooyseno ro ki; ɔɔ 'tɔɔmki Raa ute maakse paac.
51002008	Ɔndki kɔndɔ, ɔn̰te kɔn̰ki nam asen dɛrl ute taargen rɛn̰ rɛn̰ kɛn tɔɔl sɛr ey se! Taargen se iin̰o gɔtn jikilimge tu ɔɔ gɔtn nakge tun ɔk tɔɔgɔ do duni ki sum. Num naaɗe se, ɓɛrɛ, iin̰o gɔtn al‑Masi ki eyo.
51002009	Taa kaaɗ kɛn Isa al‑Masi iŋgo do naaŋ ki se nakŋ Raa ɔk paac se utu gɔtn naan̰ ki kici.
51002010	Aan gɔɔ naase 'dɔɔkkiga kalaŋ ute al‑Masi se, naase ɔŋkiga nakge paac ute naan̰a. Tɔɔgge ute nakgen ɔk tɔɔgɔ do jeege tu paac se, naan̰ ɓo doɗe ki.
51002011	Aan gɔɔ naase 'dɔɔkkiga kalaŋ ute al‑Masi se, naase se j'ɔjsenga pɔndɔ naɓo kɔjn̰ pɔnd naase se, tec aan gɔɔ gɛn jikilimge lee tɛɗ se eyo, num kɔjn̰ pɔnd naase se, iin̰o gɔtn al‑Masi ki, naan̰ ɓo debm ɔɔɗjekiga dojege ro daa ro kɛn ɔljeki maakŋ kusin̰ ki se.
51002012	Kɛn naase jaay k'batizse sum se tec aan gɔɔ naase ooykiga ɔɔ j'ɔlsenga maakŋ ɓaaɗ ki ute al‑Masi. Ɔɔ kɛn naase jaay 'teeckiro maan se, tec aan gɔɔ ooy durkiga ute al‑Masi tɛlɛ, taa naase aalkiga maakse do tɔɔgŋ Raa kɛn durin̰o daan yoge tu se.
51002013	Ɔɔ do dɔkin̰ se, naan Raa ki se naase aan gɔɔ jee ooyga kooyo taa kusin̰ kɛn naase lee 'tɛɗki ɔɔ naase se aan gɔɔ jee ɔj te pɔnd eyo. Gaŋ ɓɔrse ute al‑Masi se, Raa ɛɗsenga kaaja ɔɔ naan̰ se tɔɔljekiga kusin̰jege se paac naata.
51002014	Ute kooy Isan ooy do kaag ki se, Raa tɔɔljekiga sɛɛjege se naatn ɔɔ nakŋ kɛn Ko Taar kɛn Raa ɛɗo Musa ki jaay ɔkjeki mindjege se kic, naan̰ tɔɔlin̰ga naatn ɔɔ naan̰ tupin̰ga ro kaag ki ute naan̰a.
51002015	Tɔɔgge ute nakgen ɔk tɔɔgɔ do jeege tu paac se, Raa bɔɔyɗenga naatn maakŋ gaarɗege tu. Ute kooy kɛn Isa ooy do kaag ki se, naan̰ cirɗega. Naan̰ tɔk leeɗeno naan jeege tu ɔɔ ɔlɗe sɔkɔn̰ tɔɔlɗe.
51002016	Taa naan̰ se ɓo, ɔn̰te kɔn̰ki nam asen kɔjn̰ bɔɔrɔ dose ki taa kɔsɔ, taa kaaye, taa laagen jeege lee tɛɗa, taa ɓii sɛrkŋ gɛn taar kaal laapa, ey lɛ taa ɓii sebit.
51002017	Naaɗe se paac aan gɔɔ kaam nirl nakgen bɛɛ utu aɗe ɓaa naan ki. Ɔɔ kaam nirl nakgen se taaɗ te al‑Masi mala.
51002018	Kɛn bin num, jeegen tɛɗ roɗe aan gɔɔ jee ɔɔp roɗe baata ɔɔ lee eem kɔɗn Raage ɔɔ kɛn niiga num ɔkin̰ ɔɔn̰ se, ɔn̰te 'kɔn̰ki jee se asen kɔjn̰ bɔɔrɔ dose ki. Jee bin se saapɗe se gɛn jikilimge ɔɔ ɔlɗen naaɗe magal roɗege.
51002019	Naaɗe se ɔŋ dɔɔk ute al‑Masi eyo. Ey num al‑Masi se, naan̰ ɓo do egliz ɔɔ 'jeelki kɛn tɛɗ bɛɛ ro ki te magalin̰ se, daan doa. Ɔɔ daan do se ɓo kɛn tum ro paac, jaay tɛɗ kalaŋ se. Ɔɔ jee Raage kic ɓo tec bini ɔɔ kɛn tɛɗɗen jaay teep ɓaa ute naanɗe se lɛ, Raa.
51002020	Ɗeere, naase se ooykiga ute al‑Masi ɔɔ nakgen ɔk tɔɔgɔ do duni ki se ɔk tɔɔgɔ dose ki ey sum; num gaŋ gɛn ɗi jaay naase iŋgki aan gɔɔ nakgen se utu ɔk tɔɔgɔ dose ki, jaay 'tookki gɛn tɛɗn nakgen se aan gɔɔ jeegen kɛn utu maakŋ duni ki rɔk se,
51002021	nakgen kɛn ɔɔ: «Nakŋ bin se ɔn̰te lɛkin̰a, ɔn̰te kuunin̰a, ɔɔ ɔn̰te kɔsin̰a?»
51002022	Nakgen se paac taaɗ te nakgen kaaɗin̰ utu deele. Ɔɔ nakgen se lɛ, jikilimge ɓo lee saapa ɔɔ dooyin̰ jeege tu gɛn tɛɗa.
51002023	Ɗeere, nakgen kɛn naaɗe taaɗ ɔɔ gɛn tɛɗa se, naaɗe saapin̰ ɔɔ ute naan̰ se ɓo, aɗen kɛɗn jeel‑taara, taa naaɗe taaɗ ɔɔ ɔɔp roi baata ɔɔ 'dabar roi ɔɔ 'tɛɗ nakgen kɛn jeege taaɗ ɔɔ gɛn tɛɗa se. Num gaŋ nakgen se paac se, tɔɔl sɛr eyo ɔɔ ɔŋ tɛɗ debkilimi ɔŋ bɔɔb ɔk ron̰ eyo.
51003001	Taa naan̰ se ɓo aan gɔɔ naase ooy 'durkiga ute al‑Masi se, 'jeki nakgen kɛn maakŋ raa ki, gɔtn ese ɓo kɛn al‑Masi utu iŋg do ji daam Raa ki.
51003002	Kɛn bin num, ɔn̰te 'saapki do nakge tun do naaŋ ki, num 'saapki do nakge tun maakŋ raa ki.
51003003	Ɗeere, naase se ooykiga ute al‑Masi ɔɔ 'kiŋgse se Raa utu bɔɔbsesin̰ kaam ji al‑Masi.
51003004	Al‑Masi kɛn kiŋgse kaam jin̰ se, jaay ɓiin aɗe naar teecn̰ pirsil se, naase kic aki naar 'teecn̰ pirsil ute naan̰a maakŋ nookin̰ ki.
51003005	Ɔɔ nakgen jig eyo do naaŋ kɛn utu maakse ki se, 'tɔɔlin̰ki naata aan gɔɔ: kɛɛsn naapm rɛn̰ rɛn̰, nakŋ asen tujn̰ naan Raa ki, nakŋ daa ro ɓo jea, maak‑saapm kusin̰a ute tama, taa tama se tɛɗga raa jeege.
51003006	Taa nakgen jig ey ese se ɓo, kɛn utu ano ɓaa ute maak‑taar Raa do jeege tun kɛn baate tookŋ taarin̰ se.
51003007	Naase kic, do dɔkin̰ se, iŋgkiro bini ɔɔ 'lee 'tɛɗkiro nakgen jig ey se kici.
51003008	Num ɓɔrse se, nakgen se paac ɔɔɗki dose ro ki aan gɔɔ: maak‑taara, taamooyo, nakŋ kusin̰a, naaja ɔɔ taargen gɛn taaɗ ey se kic ɓo, ɔn̰ten 'teecn̰ taarse ki.
51003009	Ɔɔ ɔn̰te 'tɛɗki taar‑kɔɔɓɔ ute naapa; taa kiŋgsen do dɔkin̰a ɔɔ ute naksen jig ey naase 'lee 'tɛɗki se lɛ, rɛsin̰kiroga naatn.
51003010	Ɔɔ ɓɔrse naase 'tɛɗkiga jee kiji ɔɔ Raa Mɛl Kaaljege se daayum tɛɗsenga an̰ki tecn̰ naan̰a, taa an̰ki jeel kɔkŋ mala mala.
51003011	Taa naan̰ se ɓo maakse ki se: kɛn kɔɗ Grɛki, kɛn kɔɗ Yaudi, debm ɔjga pɔndɔ, debm ɔj te eyo, debm cɛkɛ, jee kaagge, jeegen ɓulge lɔɓu jeegen ɓulge eyo, naaɗe se paac, naan Raa ki se, debm cir naapin̰ tap ɓo gɔtɔ. Num kɛn cir paac se, al‑Masi, naan̰ ɓo do nakge tu paac ɔɔ utu maakŋ jeen̰ge tu paac.
51003012	Taa naan̰ se ɓo naase se Raa bɛɛr tɔɔɗsenoga tɔɔɗɔ ɔɔ 'tɛɗkiga jee naan̰ge kɛn naan̰ jeɗe. Bin num ɛɛjki do naapge tu, 'tɛɗki bɛɛ ute naapa, ɔɔpki rosege baata, 'tɛɗki jee dalul ɔɔ 'tɛɗki jee maakɗe deere.
51003013	Ɔɔ 'sɛrkki naapa ɔɔ kɛn maakse ki jaay deb kalaŋ tujga naapin̰ ki se, ɔkki naagŋ naapge; aan gɔɔ Mɛljege tɔɔlsenoga kusin̰se se, naase 'tɛɗki kalɗɛ naapge tu bin kici.
51003014	Kɛn bɛɛ cir paac se, 'jeki naapa ɔɔ kɛn naase jaay 'jeki naapa se, maakse kic 'tɛɗn kalaŋ tak.
51003015	Ɔn̰ lapi al‑Masi se 'kiŋg maakse ki taa Raa daŋseno se taa aki kiŋg ute lapia te naapa, taa naase 'tɛɗkiga aan gɔɔ ro kalaŋ. Ɔɔ daayum iŋg 'tɔɔmki Raa.
51003016	Ɔn̰ taar al‑Masi ute bɛɛn̰ se 'ɗoocn̰ maakse. 'Dooyki naapa aalki bi naapge tu ute jeel‑taar mala mala kɛn naase ɔkki se. Ɔɔ aarki kaa Raa ki ute maakse paac, 'tɔɔmin̰ki ute kaagen kɛn k'lee k'j'eemsin̰a ɔɔ magalin̰ki ute kaagen Nirl Salal ɔl jeege lee tɔɔmsin̰ se.
51003017	Taargen paacn̰ kɛn naase 'ɓaan̰ki ɓaa taaɗa ute nakgen paacn̰ naase 'ɓaan̰ki ɓaa tɛɗa se, 'tɛɗin̰ki ute ro Mɛljege Isa. Ɔɔ ute ɗoobm naan̰ se, naase 'tɔɔmki Raa Bubu kici.
51003018	Naase mɛndge: 'booy uunki taar gaabsege aan gɔɔ jee uun ɗoobm Mɛljege lee tɛɗin̰ se.
51003019	Naase gaabge kic 'jeki mɛndsege ɔɔ ɔn̰te taaɗɗeki ute taar tɔɔgɔ.
51003020	Gaange: 'tookki paac taar kɛn̰sege ute bubsege; kɛse ɓo nakŋ kɛn tɔɔl Mɛljege tu.
51003021	Naase bubm gaange se, ɔn̰ten 'tɛɗki gaansege se maakɗe aɗen taara, ey num naaɗe maakɗe 'tuju.
51003022	Naase ɓulge se: mɛlsegen do naaŋ ki se taarɗege paac 'tookɗesin̰ki. Kɛn naaɗe gɔtɔ kic ɓo 'tɛɗɗeki naabɗege jiga. Ɔɔ ɔn̰te 'tɛɗin̰ki aan gɔɔ naase 'jeki raapm maakŋ jikilimge sum, num gaŋ 'tɛɗɗeki naaba ute maakŋ kalaŋ taa naase se 'ɓeerki Mɛljege tu.
51003023	Num naabm kɛn naase 'ɓaan̰ki ɓaa tɛɗa paac se, 'tɛɗin̰ki ute maakse paac aan gɔɔ naabm gɛn Mɛljege ɔɔ ɔn̰te 'kaakin̰ki aan gɔɔ naabm gɛn jikilimge sum.
51003024	Naase 'jeelki Mɛljege utu asen kɛɗn bɛɗse ute jeen̰ge. Ɔɔ Mɛljege se, naan̰ ɓo al‑Masi ɔɔ naabm kɛn naase 'tɛɗki se lɛ, 'tɛɗin̰ki naan̰ ki.
51003025	Num debm 'tɛɗ kusin̰ se, kusin̰in̰ se, utu an̰ tɛrl don̰ ki; taa Raa se, naan̰ bɛɛr nam eyo.
51004001	Naase mɛlge se: ɓulsege se 'tɛɗɗeki nakŋ ute ɗoobin̰a ɔɔ kɛn mɛt ki taa 'jeelki naase kic ɔkki Mɛlɛ maakŋ raa ki.
51004002	Daayum aayki kaamse eemki Raa, ɔn̰te 'tooɗki bia, 'tɔɔmki Raa.
51004003	Ɔɔ 'tɔndki mɛtn Raa taa naaje kici: taa naan̰ ajen kɔɔɗn ɗoobo gɛn ɓaa taaɗn nakŋ kɛn gɔtn al‑Masi ki jaay jeege jeel mɛtin̰ ey se. Taa naan̰ se ɓo, maam j'ɔkum daŋgay ki taarin̰a.
51004004	'Tɔndki mɛtn Raa taa taar kɛn maam m'je m'an̰ taaɗin̰ tak se 'tooɗn tal.
51004005	Maakŋ jeege tun ɗoobm al‑Masi ki ey se, iŋgki do mɛtɛkse ki. Ɔɔ kɛn ɗoobin̰ jaay utu se, naase 'tɛɗɗeki bɛɛ.
51004006	Ɔn̰ taarsegen naase aki taaɗ se, 'taaɗin̰ki ute taargen nijimi ɔɔ bɛɛ. Bin ɓo naŋa naŋa kic ɓo an̰ki tɛrl taar ute ɗoobin̰a.
51004007	Gɛnaaje Tisik kɛn debm tɛɗn naabm tuj ɔrmin̰ ey kɛn naaje k'jen̰ki ɔɔ kɛn tɛɗn naabm Mɛljege ute maam tɛl se, naan̰ ɓo debm asen ɓaa taaɗn labarum paac.
51004008	Maam m'ɔlin̰ gɔtse ki tap ɓo taa naan̰ asen ɓaa taaɗn labarje ɔɔ asen ɓaa kɛɗn kaay kaama kici.
51004009	Onezim kɛn k'jen̰ki, naan̰ kic gɛnaajegen tuj ɔrmin̰ eyo, ɔɔ goon naaŋse mala se utu 'ɓaa ute Tisik. Naaɗe se ɓo asen ɓaa taaɗn nakŋ kɛn aan doje ki paac gɔtn ara se.
51004010	Aristarkŋ kɛn maakŋ daŋgay ki ute maam ara se, 'tɛɗsen tɔɔsɛ ɔɔ Markŋ goon taasn Barnabas kic, 'tɛɗsen tɔɔsɛ. Markŋ ese ɓo, maam m'taaɗsenoga taaɗ mɛtn taarin̰ m'ɔɔ kɛn naan̰ jaay ɓaaga gɔtse ki num, ɔkin̰ki jiga.
51004011	Isa, kɛn k'daŋin̰ Justus se, 'tɛɗsen tɔɔsɛ kici. Ɔɔ maakŋ Yaudge tun took aal maakɗe do Isa ki se, naaɗe se sum ɓo, kɛn tɛɗ naaba ute maama gɛn maakŋ Gaar Raa. Naaɗe se ɓo, kɛn ɛɗum kaay kaama.
51004012	Epaprasn, gɛn naase mala se kic, 'tɛɗsen tɔɔsɛ. Naan̰ se debm tɛɗn naabm Isa al‑Masi. Ɔɔ naan̰ se ɗaar cir gɛn tɔnd mɛtn Raa taa naase, taa naase daayum aki kiŋg tɔɔgɔ, aki tɛɗn jee Raagen mɛc ɔɔ taa naase aki 'dɔɔkŋ maakse gɛn tɛɗn nakŋ kɛn Raa maakin̰ jen ro ki.
51004013	Epapras se, naan̰ tɛɗ naaba dɛn aak eyo taa naase, taa jee Laodise ki ute jee Erapolis ki se ɔɔ maam Pɔl se m'aakin̰ga ute kaamuma.
51004014	Mɛɗjege daptor Luk ute Demas kic tɛɗsen tɔɔsɛ.
51004015	'Tɛɗki tɔɔsɛ gɛnaage tun maakŋ gɛgɛr kɛn Laodise ki. Ɔɔ 'tɛɗki tɔɔsɛ Nimpa ki ute jee egliz kɛn lee tus maakŋ ɓeen̰ ki se kici.
51004016	Kɛn naase 'dooyin̰kiga maktubm kɛn maam m'raaŋsesin̰ se num, ɔlin̰ki egliz kɛn maakŋ gɛgɛr kɛn Laodise ki se kici an̰ dooyo. Ɔɔ naase kic maktubm kɛn maam raaŋin̰o jeege tun Laodise ki se jaay ɔlsesin̰oga num, 'dooyin̰ki kici.
51004017	Ɔɔ 'taaɗki Arsip ki: Naabm gɛn Mɛljegen ɔn̰in̰sin̰ kaam jin̰ se, n̰'tɛɗn n̰'aasin̰ ute ɗoobin̰a.
51004018	Tɔɔsn kɛn maam m'raaŋ m'ɔlsen ese se, maam Pɔl mala ɓo m'raaŋin̰ ute jima. Maam se m'daŋgay ki. 'Saapki dom ki ɔɔ ɔn̰te 'dirigumki. Ɔn̰ Raa asen tɛɗn bɛɛn̰a.
52001001	Kɛn ara maam Pɔl ɓo m'raaŋsen maktubm se ute Silban ɔɔ Timote, naase jee egliz kɛn maakŋ gɛgɛr kɛn Tɛsalonik ki, kɛn 'tɛɗkiga gɛn Bubjege Raa ɔɔ gɛn Mɛljege Isa al‑Masi. Ɔn̰ Raa asen tɛɗn bɛɛn̰a ɔɔ asen kɛɗn lapia.
52001002	Daayum naaje k'tɔɔm Raa ɔɔ k'tɔnd mɛtin̰ k'j'ɔn̰ ey kici taa naase paac.
52001003	Naan Bubjege Raa ki se, daayum naaje k'saap do kaal maakŋ naase, kɛn naase aalki do Isa al‑Masi ki jaay ɔlsen 'tɛɗki nakgen jiga se. Ute maak‑je naase ɔkki do Isa ki se ɔlsen naase 'tɛɗki naaba jiga ɔɔ aayki kaamse ɔndki dose do Mɛljege tu Isa al‑Masi ki.
52001004	Gɛnaa maakjemge, naaje k'jeele Raa se naan̰ jese ɔɔ naan̰ ɓo bɛɛr tɔɔɗseno taa aki tɛɗn jee naan̰ge.
52001005	'Booyki, Labar Jigan gɛn Isa al‑Masi se naaje k'taaɗseno se ute taarje sum eyo, num ute tɔɔgŋ Nirl Salal ɔɔ naaje k'jeel maakje ki taar naaje k'taaɗseno se taar mɛt ki. Naase kic 'jeelki kaaɗ kɛn naaje j'iŋgkiro tɛl se, nakgen naaje k'tɛɗo paac se, k'tɛɗɗeno taa asen noogo.
52001006	Ɔɔ nakŋ kɛn Mɛljege tɛɗo jaay naaje k'tɛɗ se ɓo, naase 'tɛɗki aan gɔɔ gɛn naaje se kici. Ɗeere, jeege dabarsenoga dɛna naɓo ute naan̰ se kic ɓo, naase 'took uunkiro taar Raa maakse ki se ute maak‑raapm kɛn Nirl Salal ɛɗsesin̰ se.
52001007	Bin ɓo naase 'taaɗkiga ɗoobo jee Raage tun paacn̰ taa naaŋ Masedoan ki ute kɛngen taa naaŋ Akayi ki.
52001008	Ɗeere, taar Raa se iin̰o gɔtse ki se bini aanga taa naaŋ Masedoan ki ute taa naaŋ Akayi ki sum eyo, num gɔtɔ ɓaa se paac, jeege booyga kɛn naase aalkiga maakse do Raa ki se. Taa naan̰ se, naaje j'kɔŋ kɔɔsn maanin̰ ey sum,
52001009	taa jeege paac ɔɔs maanse gɛn kɛn naase 'dɔɔɗ ɔkjekiro jiga kaaɗ kɛn naaje j'iŋgo gɔtn naase ki se. Ɔɔ naaɗe ɔɔs maanse taa naase raagen ɗeer ey se, naase rɛs ɔn̰ɗenkiga naata ɔɔ 'tɛrlkiga maakse gɛn tɛɗn naaba Raa kɛn zɛɛrɛ ɔɔ kɛn mɛt ki.
52001010	Ɓɔrse, naase iŋg aakki kaak kaam Goon Raa aɗe ɓaa maakŋ raa ki, goonin̰ se ɓo, naan̰ durin̰o daan yoge tu ɔɔ naan̰ ɓo Isan kɛn ɔɔɗjeki dojege taa maak‑taar Raa bɔɔy dojege tu eyo ɓii kɛn naan̰ an kɔjn̰ bɔɔrɔ do jeege tu se.
52002001	Gɛnaamge, naase mala 'jeelin̰ki, kɛn naaje jaay j'iŋgo gɔtse ki jaay naase 'dɔɔɗ ɔkjekiro jiga se, cɛr eyo.
52002002	Num naase kic 'jeelki naaje se k'dabarjenoga ɔɔ k'naajenoga maakŋ gɛgɛr kɛn Pilip ki, jaay ɓo k'j'iin̰ k'ɓaaɗo gɔtse ki. Ey num jee wɔɔyjege se tap ɓo paac paac ɔn̰jen ɗoob eyo, naɓo Raa se, ɛɗjenga kaay kaama taa j'asen taaɗn Labar Jiga gɛn Isa al‑Masi.
52002003	Taa taar Raa kɛn naaje k'ɓaa k'taaɗsen se, ɔk taar‑kɔɔɓ eyo. Ɔɔ naaje lɛ k'j'ɔk saapm jaay jig ey se do nam ki eyo ɔɔ k'je kaan̰ nam dal eyo.
52002004	Gaŋ Raa se naan̰ aakje naaje j'an̰ kɔŋ kaas se jaay ɓo, naan̰ ɛɗjeno Labar Jiga gɛn Isa se kaam jije gɛn ɓaa taaɗn jeege tu. Anum naaje k'je k'taaɗ se k'je ɓo k'tɛɗn nakŋ kɛn tɔɔl jikilimge tu eyo, num kɛn tɔɔl Raa ki, naan̰ kɛn jeel naŋ saapm maakjege tu paac.
52002005	Taa naase 'jeelki, naaje k'j'ɔŋ k'taaɗ te taar gɛn kaan̰ nam dal eyo ɔɔ k'je te ɗoobm tam eyo ɔɔ Raa kic ɓo jeele.
52002006	Ɔɔ naaje se k'jeɗo te ɗoobm naase ɓo ajeki tɔɔm eyo ɔɔ k'je jee kuuy ɓo aje tɔɔm ey kici.
52002007	Ey num naaje k'jee kaan̰ naabm al‑Masige se, naaje ɓo kɛn k'jee magalsegen kɛn j'ɔk ɗoobo ajekiga tɛɗn naaba, gaŋ naaje k'j'ɔŋ k'tɛɗin̰o te naan̰ se eyo. Num naaje j'iŋgo maakse ki se k'tɛɗo jeegen ɔn̰ roɗe urlu aan gɔɔ ko gaangen kɛn aak do gɛnɗege tu.
52002008	Taa maak‑je naaje k'j'ɔk dose ki se, k'je ɓo j'aseno taaɗn Labar Jigan gɛn Raa se sum eyo, num j'ɔn̰ roje paac ɓo taa naase, taa naase 'tɛɗkiga jee kɔɔn̰ maakjege.
52002009	Ɗeere gɛnaamge, naase utu 'saapki do dubarje ki ɔɔ do naab kɛn naaje k'tɛɗ jaay ɔɔr naŋjeno tak tak se. Naaje k'tɛɗo naaba nɔɔrɔ katara, taa maakse ki se naaje k'je k'kɔɔpm kaam ji nam eyo ɔɔ ute naan̰ se ɓo, naaje k'taaɗseno Labar Jigan gɛn Raa se.
52002010	Naase kic ɓo saaɗjege ɔɔ Raa kic ɓo saaɗje: naaje j'iŋgo daan naase jeege tun aalkiga kaal maakse do Isa al‑Masi ki se, kiŋgje se, kiŋg salal ute ɗoobin̰a ɔɔ nakŋ jaay akiro kɔŋ aak kus roje ki se gɔtɔ.
52002011	Naase 'jeelki, maakse ki se, naŋa kic naaje j'aakin̰o don̰ ki aan gɔɔ bubm kɛn aak do gɛnin̰ge tu se.
52002012	Naaje k'dɛjseno ɔɔ k'j'ɛɗseno kaay kaama ɔɔ k'taaɗseno k'je aki kiŋg aan gɔɔ kɛn Raa maakin̰ jen ro ki, naan̰ kɛn daŋseno taa aki kɛnd maakŋ gaarin̰ ki ɔɔ maakŋ nookin̰ ki.
52002013	Taa naan̰ se ɓo naaje k'tiŋg k'tɔɔm Raa taa naase booy uunkiroga taar Raa kɛn naaje k'taaɗseno se, naase 'tookkiga do ki ɔɔ 'jeelin̰ki taargen se gɛn jikilimge eyo num taar Raa. Ɔɔ ɗeere, naan̰ se taar Raa mala. Ɗeere, taar se utu tɛɗn naaba maakŋ naase kɛn aalkiga maakse do Isa al‑Masi ki se kici.
52002014	Bin num gɛnaamge, naase kic 'tɛɗkiga aan gɔɔ jee eglizgen taa naaŋ Jude ki kɛn tɛɗga jee Isa al‑Masige se. Naaɗe se, taasɗe Yaudgen mɛtin̰ge lee dabarɗeno ɔɔ ɓɔrse se, naase kic taassege lee dabarse bin kici.
52002015	Naaɗe Yaudge se ɓo kɛn tɔɔlo Mɛljege Isa ute jee kɛn taaɗ taar teeco taar Raa ki, ɔɔ naaɗe se ɓo kɛn lee dabarjeno naaje kici. Ɔɔ nakgen Yaudge tɛɗ se tɔɔl Raa ki eyo ɔɔ naaɗe se tɛɗga jee wɔɔy jikilimge paac.
52002016	Naaɗe Yaudgen ese se ɓo, gaasjen gɛn taaɗn taar Raa jeege tun Yaudge eyo taa naaɗe 'kɔŋ kaaj eyo. Kɛn naaɗe tɛɗ bin se naaɗe lee ziiɗ kusin̰ɗege do kusin̰ɗe kɛn naaɗe lee tɛɗ se. Ɔɔ ɓɔrse se kusin̰ɗe se deelga gɔtin̰a. Num do taar tɔɔlin̰ ki se, maak‑taar Raa se, bɔɔyoga doɗe ki.
52002017	Gɛnaamge, gɔtn k'j'iin̰ k'j'ɔn̰seno sum se, daanin̰ dɔkga k'j'ɔŋ k'j'aakki te daan‑kaam naapge eyo. Ute naan̰ se kic ɓo, naaje j'utu k'saap dose ki. Bin num, ute ɗoobm gay kic ɓo naaje k'je j'asen ɓaa kaakŋ daala. Taa naaje se k'j'ɔk maak‑je dose ki dɛn aak eyo.
52002018	Taa naaje k'je k'kɔkŋ tɛrl j'asen ɓaa kaaka, kɛn tap ki se maam Pɔl ɓo m'taaɗ m'ɗɔɔlga ɗɔɔlɔ gɛn ɓaa kaak se, naɓo Ɓubm sitange se gaasjen ɗoobo.
52002019	Gɛnaamge, 'jeelki, naase ɓo jee kɛn naaje k'j'ɔnd doje dose ki, ɔɔ ɛɗjen maak‑raapo ɓii kɛn Mɛljege Isa aɗe ɓaa se taa naase se naaje doje tɛɗn raan. Taa naase ɓo kɛn 'taaɗki jeege tu paac ɔɔki naabje se, naabm jiga.
52002020	Ɗeer ɗeer, naaje se maakje raapm dose ki ɔɔ naaje k'nook Raa taa naase.
52003001	Anum kɛn naaje jaay j'ɔŋ te labarse ey se, j'ɔŋ j'aasin̰ te eyo, naaje k'j'uuno doa gɛn kɔɔpm kiŋg maakŋ gɛgɛr kɛn Atɛn ki kalje ki,
52003002	ɔɔ Timote se ɓo naaje k'j'ɔlin̰o gɔtse ki. Timote se naan̰ gɛnaaje ɔɔ naaje k'tɛɗ naabm Raa kalaŋ. Labar Jigan gɛn Isa al‑Masi se, naaje k'taaɗin̰ jeege tu tɛlɛ. Naaje k'j'ɔlin̰ gɔtse ki se taa asen noogo ɔɔ asen kɛɗn kaay kaama ɔɔ taa naase aki kiŋg tɔɔgɔ ɗoobm al‑Masi ki.
52003003	Bin ɓo, dubargen aan ɓɔrse dose ki se asen kɔŋ kɔl naase anki rɛsn ute ɗoobm Raa eyo. Taa naase mala kic 'jeelin̰ki, dubargen bin se, utu 'kaan dojege tu.
52003004	Kaaɗ kɛn naaje k'j'iŋgo gɔtse ki se, naaje k'taaɗsenoga j'ɔɔ naajege se j'utu j'ajenki dabara ɔɔ nakŋ se aanga dojege tu ɔɔ naan̰ ese se, naase kic 'jeelin̰ki.
52003005	Taa naan̰ se ɓo, maam m'ɔŋ m'aasin̰ te gɛn kiŋg booy dɛn eyo, maam m'ɔlsen Timote, taa ɓaa gɔtse ki taa amo ɓaa ute labarse, naase utu iŋgki do kaal maakse ki se ɗey la? Maam m'ɓeer m'ɔɔ sɔm daan naane Ɓubm sitange naamsenga ɔɔ ute naan̰ se naabjen k'tɛɗ daanse ki se 'kutn cɛrɛ.
52003006	Ɓɔrse, Timote kɛn iin̰o gɔtse ki se aan ɔŋjenga ɔɔ naan̰ ɓaanjenoga ute labar jiga gɛn kaal maaksen do Raa ki ɔɔ gɛn maak‑je kɛn naase ɔkki ute naapa. Naan̰ taaɗjen ɔɔ daayum naase utu 'saapki doje ki jiga, ɔɔ je ajeki kaaka aan gɔɔ naajen k'je j'asen kaak se kici.
52003007	Bin num gɛnaamge, maakŋ nakge tun ɔɔn̰ɔ ute dubargen aan dojege tu paac se, naase ɛɗjekiga kaay kaama ute kaal maakŋ naasen aalki do Mɛljege tu se.
52003008	Ɓɔrse naase utu iŋgki tɔɔg ɗoobm Mɛljege tu se, taa naan̰ se naaje kic kiŋgje tɛɗga jiga.
52003009	Naaje j'ɔk taar kɛn 'kaasn jaay j'an tɔɔm Raa se tap ɓo gɔtɔ, taa maak‑raapm kɛn naaje j'ɔko taa naase naan Raa ki.
52003010	Nɔɔrɔ katara naaje k'tɔnd mɛtin̰ te maakje paac, taa ajen kɔɔɗn ɗoobo tɛr j'asen ɓaa kaaka ɔɔ j'aseno dooy nakŋ kɛn naase 'jeelki te mɛtin̰ ey ɓɔrtɔ ɗoobm al‑Masi ki taa aki ɓaa ute naan se.
52003011	Ɔn̰ Raa Bubjege mala ute Mɛljege Isa ajen kɔɔɗn ɗoobo k'ɓaa gɔtse ki.
52003012	Maakje kɛn naase ɔkki do naapge tu ɔɔ do jeege tu paac se, ɔn̰ Mɛljege asesin̰ ziiɗn ɓaa ute naanin̰a, tecn̰ aan gɔɔ kɛn naaje k'jese naase se kici.
52003013	Ɔɔ tɛr, ɔn̰ Mɛljege asen tɔɔgŋ maakse taa naan Bubjege tu Raa ki se naase aki tɛɗn jeegen salal ɔɔ nam 'kɔŋ ɗim aak kus rose ki eyo, ɓii kɛn Mɛljege Isa al‑Masi aɗe ɓaa ute jeen̰ge paac se.
52004001	Gɛnaamgen ɗoobm al‑Masi ki, ɓɔrse do taar tɔɔlin̰ ki se, naaje k'je j'asen taaɗa: taa naaje k'dooysenoga te ɗoobm jaay naase aki kiŋg num tɔɔl Raa ki se. Ɗeere, ɓɔrse se kiŋgse se tecga aan gɔɔ naan̰ se. Taa naan̰ se ɓo naaje k'tɔnd mɛtse ute ro Mɛljege Isa al‑Masi se, kiŋgsen bin se, ɔkin̰ki ɔɔn̰ɔ ɔɔ 'ɓaansin̰ki te naan se.
52004002	Taa naase 'jeelki nakŋ kɛn naaje k'taaɗseno gɛn tɛɗa se, nakŋ se Mɛljege Isa ɓo taaɗ jeege tu gɛn tɛɗa.
52004003	Nakŋ Raa maakin̰ jen ro ki se, naan̰ je naase aki kɔn̰ rose paac naan̰ ki ɔɔ naŋa kic ɓo bɔɔbm kɔkŋ ron̰a gɛn ɓaa je mɛnd jeege eyo ɔɔ gɛn ɓaa je gaabm jeege eyo.
52004004	Ɔɔ maakse ki se, naŋa kic ɓo ɔn̰ kiŋgin̰ ute mɛndin̰ se tɛɗn aan gɔɔ kɛn Raa maakin̰ jen ro ki, ɔɔ bin se, jeege kic aɗen kaal maak ki;
52004005	ɔɔ ɔn̰ten kɔn̰ki rose gɛn tɛɗn nakgen jig eyo kɛn maakse ɓo jea, aan gɔɔ gɛn jeegen jeel Raa mal eyo lee tɛɗ se.
52004006	Ɔɔ nam ɔn̰ten tujn̰ ro gɛnaan̰ kɛn ɗoobm Isa al‑Masi ki ɔɔ ɔn̰ten 'kaan̰in̰ dala. 'Jeelki, jeegen jaay tɛɗ bin se, Mɛljege utu aɗen dabara ɔɔ taar se lɛ naaje k'taaɗ k'ɗɔɔlsenga ɗɔɔlɔ.
52004007	Taa Raa daŋjekiro se taa j'aki kiŋg ɓo gɛn tɛɗn nakgen jig ey kɛn maakjege je se eyo, num gaŋ taa j'aki tɛɗn jee salal.
52004008	Taa naan̰ se ɓo, debm kɛn jaay baate booy kuun taarse se, naan̰ ɔɔɗ und debkilim eyo, num naan̰ ɔɔɗ und Raa debm ɛɗsen Nirlin̰ Salal se.
52004009	Gɛnaamge, gɛn maak‑je daanse ki ute naapa se, naaje j'asen kɔŋ raaŋ taarin̰ ey sum, taa Raa mala taaɗsenga maakse ki ɔɔ 'jeki naapa.
52004010	Ɗeere, gɛnaagen Masedoan ki se, naase 'jeɗeki paac. Num naaje j'ɛɗsen kaay kaama, maak‑je ese se ɓaansin̰ki ute naanin̰a.
52004011	Ɔɔ aayki kaamse taa aki kiŋg ute tɔɔsɛ ute naapa, ɔn̰ten kɔlki dose maakŋ taar jeege tun kuuy. 'Tɛɗki naaba ute jisege mala jaay ɓo aki kɔŋ ɗim anki tiŋgi, aan gɔɔ kɛn naaje k'dooyseno.
52004012	Kɛn kiŋgse jaay tec bin se, jeegen jeel Raa mal ey jaay 'kaakŋ se, asen kaal maak ki. Ɔɔ naase kic ɓo 'jeki nam ɓo asen kul eyo.
52004013	Gɛnaamge, naaje k'je naase aki jeele nakŋ kɛn utu 'kaan do jeege tun ooyga kooyo, taa naase aki kiŋg maakŋ maak‑tuj ki eyo, aan gɔɔ jeegen jaay nakŋ naaɗe an kɔnd doɗe ro ki gɔt se.
52004014	Kɛn naajege jaay k'jeelki Isa se naan̰ ooyoga ɔɔ duroga daan yoge tu num, bin se, naajege kic k'jeelki jeegen aalga kaal maakɗe do Isa ki jaay ooyoga kooy se, ute ɗoobm Isa se, Raa utu aɗen duru daan yoge tu kici.
52004015	'Booyki, kɛse ɓo taar Mɛljege dooyno jeege ɔɔ naaje k'je j'asesin̰ taaɗa: ɓii kɛn Mɛljege aɗe ɓaa se, naajegen j'utuki zɛɛrɛ do naaŋ ki se j'aki kɔŋ deel kɔn̰ jee kɛn ooyga kooy se eyo.
52004016	Taa ɓii kɛn Mɛljege aɗe ɓaa se, naan̰ mala 'taaɗn makɔn̰ɔ, aɗe kund kulu magal kɔɗin̰ge tu ɔɔ naan̰ 'daŋ jeege. Naan̰ kɛn se, k'tuuy pul Raa ɔɔ Mɛljege mala aɗe bɔɔy maakŋ raa ki ɔɔ jee ooyoga kooy ɗoobm al‑Masi ki se, naaɗe se ɓo aɗe dur daan yoge tu deete.
52004017	Jaay ɓo Raa ajeki tɔsn naajegen j'utuki k'zɛɛrki, j'aki tum ute naaɗe tɛlɛ ɔɔ j'an̰ki ɓaa dɔɔɗn Mɛljege raan maakŋ gapar ki, ɔɔ j'aki ɓaa tiŋg ute naan̰a gɛn daayum.
52004018	Ute taargen se ɓo, ɛɗki 'kaay kaama naapge tu.
52005001	Gɛnaamge, gɛn kaaɗin̰a ute ɓiin̰ kɛn Mɛljege aɗe ɓaa se, naase 'jeki j'asenga raaŋ jaay ey sum,
52005002	nakgen se naase mala kic ɓo 'jeelin̰ki jiga: ɓiin Mɛljege aɗe ɓaa se tecn̰ aan gɔɔ debm ɓoogŋ ɓaaɗo daan nɔɔr ki.
52005003	Kaaɗ kɛn jeege ɗeekŋ ɔɔ: «Naaje j'iŋgki ute tɔɔsɛ ɔɔ nakŋ ajenki tujn̰ maakjege lɛ gɔtɔga sum se,» kaaɗ kɛn se sum ɓo, gɔtɔ se naar tujn̰ kasak kasak, aan gɔɔ mɛnd mɛndkaama kɛn maakin̰ tuunin̰ gɛn koojo, ɔɔ ɓii kɛn se naaɗe 'kɔŋ kaan̰ kɔt eyo.
52005004	Num, naase gɛnaamge, naase lɛ iŋgki maakŋ gɔt kɛn ɔɔɗ ey se; taa naan̰ se ɓo, ɓii se kic asen kɔŋ kɔkŋ do jise ki aan gɔɔ debm ɓoog eyo.
52005005	Taa naase paac 'tɛɗkiga gaan gɔt kɛn wɔɔrɔ ɔɔ jee maakŋ katara ki; bin se naajege se jeegen lee maakŋ nɔɔr ki eyo ɔɔ maakŋ gɔt kɛn ɔɔɗ eyo.
52005006	Taa naan̰ se j'ɔn̰ten 'tooɗki bia aan gɔɔ jeegen kuuy ɓɔrse tooɗ tooɗ se, num j'iŋgki zɛɛrɛ ɔɔ k'bɔɔb k'j'ɔkki rojege.
52005007	Jee tooɗn bige se lɛ, lee tooɗ nɔɔr ɔɔ jee kaay koonge kic lɛ, lee taay toon nɔɔr.
52005008	Naajege se k'gaan katarge. Taa naan̰ se, k'bɔɔb k'j'ɔkki rojege, kaal maakjegen do Isa ki ɔɔ maak‑je kɛn k'j'ɔkki do jeege tu se j'aɗenki tuusn aan gɔɔ saapo. Naajege k'j'ɔndki dojege do Raa ki naan̰ ɓo debm ajeki kaaja, ɔɔ naan̰ se tec aan gɔɔ debm ɔnd baay maala ɓo don̰ ki.
52005009	'Jeelki, Raa daŋjekiro se taa j'aki kɔŋ kaaja ute ɗoobm Mɛljege Isa al‑Masi ɔɔ taa maak‑taarin̰ 'bɔɔy dojege tu eyo.
52005010	Isa al‑Masi se ooyga taa naajege, bin ɓo jeegen kɛn utu iŋg zɛɛrɛ, ey lɛ jeegen kɛn ooyga kooy se, naajege paac j'iŋg k'dɔɔkki ute naan̰a.
52005011	Bin num ɛɗki kaay kaama naapge tu ɔɔ 'tɔɔgki maakŋ naapge, aan gɔɔ kɛn naase lee 'tɛɗin̰ki tɛɗ se.
52005012	Gɛnaamge, k'ɗeekseni, naaje k'je jeegen jaay lee dabar tɛɗ naaba daanse ki se, aalɗeki maak ki. Taa naaɗe se, Mɛljege ɓo ɔlɗeno taa asen tɔɔɗɔ ɔɔ asen dɛjɛ.
52005013	Taa naabm naaɗe tɛɗ daanse ki se ɔkɗeki ɔɔn̰ɔ ɔɔ jeɗeki. Iŋgki ute tɔɔsɛ ute naapa.
52005014	Naaje k'ɗeekseni gɛnaamge, jee kaar‑naabge se 'mooyɗeki. Ɛɗki kaay kaama jeege tun maakɗe iŋg kaam kalaŋ eyo, ɔɔ jeege kɛn ɔk tɔɔg ey se 'noogɗeki ɔɔ ɔn̰ki maakse 'tɛɗn deere ute jeege paac.
52005015	Ɔndki kɔndɔ kɛn nam jaay tɛɗi kusin̰ se, ɔn̰te tɛrlin̰sin̰a, num daayum 'jeki gɛn tɛɗn bɛɛ ute naapa ɔɔ ute jeege paac.
52005016	Daayum iŋgki te maak‑raapo.
52005017	Daayum 'tɔndki mɛtn Raa.
52005018	Ɔɔ maakŋ nakge tun aan dose ki paac se, 'tɔɔmki Raa. Kɛse ɓo nakŋ kɛn Raa maakin̰ jen ro ki ɔɔ an̰ki tɛɗa, naasen kɛn ɗoobm Isa al‑Masi ki se.
52005019	Naabm Nirl Salal je tɛɗa se, ɔn̰ten 'gaasin̰ki;
52005020	jeegen jaay taaɗ taargen teeco taar Raa ki se, taar naaɗen taaɗ se ɔn̰te kuum kaalin̰ki naaŋ ki.
52005021	Num maakŋ nakge tu paac se, aak ɔkin̰ jiga jaay ɓo, kɛn bɛɛ maak ki se, uunki.
52005022	Napar kusin̰ge paac se ɔɔɗki dose ro ki.
52005023	Ɔn̰ Raa mala kɛn ɛɗjeki tɔɔsɛ se, asen tɛɗn aki tɛɗn jee salal mala mala ɔɔ rose, kose ɔɔ nirlse se ɔn̰ Raa an̰ bɔɔbm jiga ɔɔ bin se j'kɔŋ ne ɗim aak kus rose ki eyo ɓii kɛn Mɛljege Isa al‑Masi aɗe ɓaa se.
52005024	Raa daŋseno se, naan̰ 'kɔŋ tɛɗn nakŋ se, taa naan̰ se debm tuj ɔrmin̰ eyo.
52005025	Gɛnaamge, naase kic 'tɔndki mɛtn Raa taa naaje.
52005026	'Tɛɗki tɔɔsɛ gɛnaage tun paacn̰ ɗoobm al‑Masi ki ɔɔ baam 'tɔkki naapa ɔɔn̰ɔ aan gɔɔ gɛnaa naapge.
52005027	Maam m'ɗeekseni ute ro Mɛljege, kɛn maktubm se jaay ɔŋin̰kiga num, 'dooyin̰ki naan gɛnaage tu paac.
52005028	Ɔn̰ Mɛljege Isa al‑Masi 'tɛɗn ute naase ɔɔ asen tɛɗn bɛɛn̰a.
53001001	Kɛn ara maam Pɔl ɓo m'raaŋsen maktubm se ute Silban ɔɔ Timote jee egliz kɛn maakŋ gɛgɛr kɛn Tɛsalonik ki, kɛn 'tɛɗkiga gɛn Bubjege Raa ɔɔ gɛn Mɛljege Isa al‑Masi.
53001002	Ɔn̰ Bubjege Raa ɔɔ Mɛljege Isa al‑Masi asen tɛɗn bɛɛɗe ɔɔ asen kɛɗn lapia.
53001003	Gɛnaamge, daayum naaje k'tɔɔm Raa taa naase ɔɔ kɛse nakŋ jiga gɛn tɛɗa, taa kaal maaksen do Raa ki se ziiɗn ɓaa ute naanin̰ dɛt dɛt ɔɔ maak‑je ɔkki do naapge tu paac se kic ɓo, ziiɗn ɓaa ute naanin̰a.
53001004	Taa naan̰ se ɓo naaje j'ɔɔs maanse maakŋ eglizge tun kuuy se kic ɓo, naaje maak‑je raap aak eyo taa naase utu aayki kaamse gɛn kaal maakse do Isa al‑Masi ki ɔɔ ute dubar kɛn jeege lee dabarse se ɔɔ ute nakgen ɔɔn̰ kɛn aan dose ki kic ɓo, naase ɔŋ aasin̰ki.
53001005	Nakgen se je ajeki taaɗn kɔjn̰ bɔɔr kɛn Raa utu kɔjn̰ do jeege tu se ute ɗoobin̰a. Bin ɓo Raa ɔn̰ nakgen se jaay aan dose ki se taa asen tɛɗn naase jeegen an̰ki kaasa gɛn kɛn kɛnd maakŋ gaarin̰ ki. Taa naan̰ se ɓo naase lee 'dabarki se.
53001006	Ɗeere, Raa se naan̰ debm daan ki ɔɔ naan̰ se utu dabar jee kɛn lee dabarse se.
53001007	Ɔɔ naasen maakŋ dubar ki se, Raa utu asen kɛɗn gɔtn tɔɔl maaka ute naaje kalaŋ, ɓii kɛn jeege 'kaakŋ Mɛljege Isa aɗe bɔɔy maakŋ raa ki ute kɔɗin̰gen tɔɔg se.
53001008	Mɛljege aɗe bɔɔy ute pooɗn ɔk zir zir, taa utu dabar jeegen jeel Raa mal eyo, ɔɔ kɛn baate booy kuun taar Labar Jiga gɛn Mɛljege Isa se.
53001009	Dubar naaɗe se Raa utu aɗen kutn koɗe gɛn sɔrɔkin̰a. Naaɗe se utu 'tɛɗn dɔkɔ ute Mɛljege ɔɔ kɔŋ kaakŋ tɔɔgin̰ kɛn wɔɔr gɔtɔ kɛlɛŋ kɛlɛŋ se eyo,
53001010	ɓii kɛn Mɛljege aɗe ɓaa se. Ɓii kɛn se ɓo, jeegen paacn̰ kɛn aal maakɗe do naan̰ ki an̰ kaak se an̰ tɔɔmɔ ɔɔ jeegen jaay tɛɗga jee naan̰ge se, naaɗe an̰ nooko. Ɔɔ naase kic lɛ ute saaɗn naaje se, 'took aalkiga maakse don̰ ki.
53001011	Taa naan̰ se ɓo, daayum naaje k'tɔnd mɛtn Raa taa naase, taa Raa asen tɛɗn an̰ki kaasa ro nakge tun naan̰ daŋseno ro ki. Ɔɔ ɔn̰ tɔɔgŋ Raa se asen noogo aki tɛɗn nakgen jiga aan gɔɔ kɛn maakse jea ɔɔ kaal maakse se asen kɔl naase aki tɛɗn naaba jiga.
53001012	Bin ɓo jeege nookŋ ro Mɛljege Isa al‑Masi taa naase, ɔɔ naase kic j'ase tɔɔmɔ taa naan̰a ɔɔ kɛse bɛɛ gɛn Raajege ɔɔ gɛn Mɛljege Isa al‑Masi.
53002001	Gɛnaamge, Mɛljege Isa al‑Masi utu aɗe ɓaa ɔɔ naajege j'utu j'aki tusn cɛɛn̰ ki. Taa naan̰ se naaje k'taaɗsen j'ɔɔ:
53002002	nirlse ɔn̰ten naar teece ɔɔ ɔn̰ten 'ɓeerki do taar kɛn jeege taaɗ ɔɔ ɓiin Mɛljege aɗe ɓaa se aanga. Taar se kɛn nam taaɗ taar teeco taar Raa ki ɓo ɓaaɗo taaɗseni, lɔ kɛn nam kuuy ɓo taaɗsen ute taarin̰a ey lɛ kɛn nam ɓo taaɗsen ɔɔ naaje ɓo k'raaŋin̰a, ɔn̰ten 'tookki do ki.
53002003	Ute ɗoobm taar gay kic ɓo, ɔn̰ten kɔn̰ki nam asen dɛrlɛ. Bɛɛki se, kɔr jee dɛna 'kɔɔɗn kund Raa se, Debm Kusin̰ deelga te gɔtin̰ kɛn Raa an̰ kutin̰ maakŋ pooɗ ki se, j'utu j'an̰ kaakŋ tal.
53002004	Debm Kusin̰ ese se 'gaasn jeege gɛn keem Raa ey lɛ gɛn kɛrgŋ naan nakge tun kuuy. Bini, naan̰ ɓaa kɛnd kisn kiŋg maakŋ Ɓee Raa ki ɔɔ taaɗn jeege tu ɗeek ɔɔ: maam se ɓo m'Raa.
53002005	'Saapki tu kaaɗ kɛn j'iŋgkiro tɛl se do nakge tun se maam m'taaɗsenoga ey la?
53002006	Ɓɔrse Debm Kusin̰ kɛn deel te gɔtin̰ ese se nakŋ gaasin̰ ɗoobo se naase kic 'jeelin̰ki; num kɛn kaaɗn Raa ɔndin̰ se aasga jaay, naan̰ utu aɗe teecn̰ tal.
53002007	Tɔɔgŋ kɛn k'jeel mɛtin̰ eyo gɛn Debm Kusin̰ deelga te gɔtin̰ se ɓɔrse naan̰ tɛɗ tɛɗn naabin̰a naɓo bini debm gaasin̰ ɗoobo se 'tɛɗn gɔtɔ jaay ɓo j'utu j'an̰ kaakŋ naan̰ aɗe 'teecn̰ tal.
53002008	Gɔtn se Debm Kusin̰ deelga te gɔtin̰ ese se j'utu j'an̰ kaakin̰ teecn̰ tal, ɔɔ kɛn Mɛljege Isa jaay aɗe ɓaa se, ute kuul 'teecn̰ taarin̰ ki se sum ɓo an̰ tɔɔlin̰ mak ɔɔ ute tɔɔgin̰ se naan̰ utu an̰ kutn kap.
53002009	Kɛn Debm Kusin̰ deelga te gɔtin̰ ese aɗe ɓaa ute tɔɔgŋ Ɓubm sitange se, naan̰ 'tɛɗn napar nakŋ‑kɔɔɓge ute nakgen magal magal deel do se, taa an dɛrl jeege.
53002010	Naan̰ 'tɛɗn napar nakgen jig ey se kaam dɛna taa an dɛrl jeegen kɛn ɓaa ɓaa gɔtn kut ki. Jee se 'kut se taa naaɗe je tookŋ do taar kɛn mɛt ki eyo. Ey num kɛn naaɗe jaay booy uunoga kuun num, daan Raa aɗeno kaaja.
53002011	Taa naan̰ se ɓo, Raa ɔlɗen saapm gɛn bi doɗe, kɛn ɔlɗe naaɗe aal maakɗe do nakŋ kɛn mɛt ki ey se.
53002012	Taa naan̰ se ɓo jeegen jaay baate tookŋ do taar kɛn mɛt ki ɔɔ maakɗe‑raapo gɛn tɛɗ kusin̰a sum se, bɔɔrɔ utu koocn̰ doɗe ki.
53002013	Gɛnaamge, naasen kɛn Mɛljege jese, daayum naaje k'tɔɔm Raa taa naase. Taa kaaɗ kɛn Raa utu aal kaal duni se ɓo naan̰ bɛɛr tɔɔɗsenoga tɔɔɗɔ taa asen kaaja ute tɔɔgŋ Nirl Salal. Naan̰ tɛɗsen naase 'tɛɗkiga jee naan̰ge ɔɔ aajse se taa naase 'tookkiga took do taar kɛn mɛt ki.
53002014	Raa daŋseno se taa asen kaaja ute Labar Jigan gɛn al‑Masi kɛn naaje k'taaɗseno se, taa naase aki kɛnd maakŋ nookŋ gɛn Mɛljege Isa al‑Masi ki.
53002015	Taa naan̰ se, gɛnaamge, 'ɗaarki tɔɔgɔ ɔɔ nakgen paacn̰ naaje k'taaɗseno ute taarje, ey lɛ k'raaŋseno maakŋ maktub ki gɛn tɛɗa se, iŋgki do ki.
53002016	Ɔn̰ Mɛljege Isa al‑Masi naan̰ mala ɔɔ Bubjege Raa kɛn jejeki, ɔɔ ute bɛɛn̰ se, ɛɗjeki kaay kaam gɛn daayum ute nakŋ j'anki kɔnd dojege do Raa ki gɛn kɔŋ kaaja,
53002017	asen sɛl maakse ɔɔ asen kɛɗn tɔɔgɔ gɛn tɛɗn nakgen bɛɛ, ɔɔ bɛɛ ese se maakŋ nakge tun naase 'tɛɗki ey lɛ do taarge tun paacn̰ kɛn naase 'lee taaɗki kici.
53003001	Gɛnaamgen ɗoobm al‑Masi ki, ɓɔrse do taar tɔɔlin̰ ki se, naaje k'je j'asen taaɗa: daayum 'tɔndki mɛtn Raa taa naaje, taa taar Mɛljege se naar wɔɔkŋ ɓaa gɔtɔ ɓaa se paac ɔɔ jeege an̰ kaal maak ki aan gɔɔ kɛn naase aalin̰ki maak ki se kici.
53003002	'Tɔndki mɛtn Raa taa naaje kici, taa Raa ajen bɔɔbm ro jeege tun tɔɔj eyo ɔɔ kɛn jig ey se, taa jeege paac lɛ took aal maakɗe do taar kɛn naaje k'taaɗ se eyo.
53003003	Num Mɛljege se, naan̰ debm tujn̰ ɔrmin̰ ey se, naan̰ asen kɛɗn tɔɔgɔ ɔɔ asen bɔɔbm ro Ɓubm sitange tu.
53003004	Taa naase se, Mɛljege taaɗjenga maakje ki ɔɔ naaje k'jeelin̰ maakje ki, nakŋ naaje k'taaɗseno se, 'tɛɗ ɓaansin̰ki ute naanin̰a.
53003005	Ɔn̰ Mɛljege asen tɛɗn maakse ki ɔɔ naase aki 'jeele Raa se naan̰ jejeki ɔɔ nakgen aan dose ki se naase an̰ki sɛrkɛ aan gɔɔ gɛn al‑Masi sɛrkin̰o se.
53003006	Ɔɔ ɓɔrse gɛnaamge, naaje k'taaɗseni ute ro Mɛljege Isa al‑Masi se j'ɔɔ: gɛnaagen ɗoobm al‑Masi ki kɛn jee kaar‑naabge ute naaɗe kɛn baate kiŋg do taar naaje kɛn k'dooyɗeno ro ki ey se, naase iikki naatn cɛɛɗe ki dɔkɔ.
53003007	Taa naase kic 'jeelki, kaaɗ kɛn naaje k'tiŋgkiro tɛl se, naaje k'tɛɗo te jee kaar‑naabge eyo. Bin num, naase kic 'tɛɗki naaba aan gɔɔ naaje.
53003008	Naaje j'ɔso te kɔsn nam cɛr eyo, num nɔɔrɔ katara naaje k'dabar k'tɛɗo naaba j'ɔɔr k'naŋo tak tak taa k'je k'kɔɔpm kaam jise eyo.
53003009	Ey num naaje se j'ɔk ɗoobo kɛn k'je se naase ajeki kɛɗn kɔsɔ. Num kɛn naaje k'tɛɗn naaba se k'je taa naase kic aki tɛɗn naaba bini.
53003010	Kɛn naaje j'iŋgo gɔtse ki se, naaje k'taaɗsenoga taar se j'ɔɔ: Debm jaay je tɛɗn naab ey se, n̰'ɔn̰te kɔs kici.
53003011	Kɛn naaje jaay k'taaɗ bin se, taa naaje k'booyga booyo jee mɛtin̰ge maakse ki se, jee kaar‑naabge je tɛɗn ɗim eyo, ɔɔ je ɓo lee tɔl doɗege maakŋ taar jeege tun ɔlɗen naaɗe eyo.
53003012	Jeegen bin se, naaje k'taaɗɗen ɔɔ k'dɛjɗen ute ro Mɛljege Isa al‑Masi j'ɔɔ: k'tɛɗn naaba, jaay ɓo k'kɔŋ ɗim j'an kul roɗe.
53003013	Num naase gɛnaamge, 'tɛɗki bɛɛ 'ɓaaki ute naanse, ɔn̰ten 'kɔɔrki.
53003014	Kɛn nam jaay baate tookŋ do taar kɛn naaje k'raaŋsesin̰ maakŋ maktub ki ara se, ɔɔɗin̰ki gɛn don̰a, ɔn̰ten tumki kalaŋ taa bin se, sɔkɔn̰ɔ an̰ tɔɔlɔ.
53003015	Gaŋ ɔn̰ten 'kaakin̰ki aan gɔɔ debm taamooyse, num 'dɛjin̰ki aan gɔɔ gɛnaase.
53003016	Ɔn̰ Mɛljegen debm tɔɔsɛ, naan̰ mala ute ɗoobm gay kic ɓo asen kɛɗn tɔɔsin̰a gɛn daayum. Ɔɔ ɔn̰ Mɛljege se 'kiŋg ute naase paac.
53003017	Taar tɛɗn tɔɔsn ara se, maam Pɔl ɓo m'raaŋsesin̰ te jim mala. Kɛn maam m'raaŋga maktub tak ɓo, m'ɔnd jim ro ki bini.
53003018	Ɔn̰ bɛɛ gɛn Mɛljege Isa al‑Masi se tɛɗn ute naase paac.
54001001	Maktubm se maam Pɔl ɓo m'raaŋin̰a, maam kɛn Isa al‑Masi kɛn j'ɔndki dojege don̰ ki ute Raa Mɛl Kaajjege se ɓo tɛɗum m'tɛɗga debm kaan̰ naabm Isa al‑Masi se.
54001002	Maktubm se maam m'raaŋin̰ naai Timote ki. Naai se aan gɔɔ goonum mala taa naai aalga maaki do Isa al‑Masi ki kici. Ɔn̰ Raa Bubu ute Mɛljege Isa al‑Masi ai tɛɗn bɛɛɗe ai kɛɛjn̰ doi ki ɔɔ ai kɛɗn lapia.
54001003	Maam m'je naai se 'kɔɔpm kiŋg Ɛpɛz ki aan gɔɔ kaaɗ kɛn maam m'ɓaa ɓaa Masedoan ki jaay m'taaɗio m'ɔɔ ɔɔp iŋg gɔtn ese se. Taa naai 'gaasn jee mɛtin̰gen lee dooy jeege do taarge tun mɛt ki ey se.
54001004	'Taaɗɗen kici j'ɔn̰te kiŋg dɔɔkŋ taara gɛn taaɗn k'tusugen bubɗege lee taaɗɗen se ɔɔ j'ɔn̰te tuun mɛtjil bubɗegen naŋ ey se. Kɛse ɓaano ute naajn̰ taara maakɗe ki cɛrɛ, ɔɔ ɔŋ noogjeki eyo gɛn tɛɗn nakŋ kɛn Raa uuno doa jaay naajege k'j'aalki maakjege do ki se.
54001005	Naaje k'taaɗɗen bin se k'je taa naaɗe 'je jeege. Ɔɔ jeegen naaɗe aɗe je se, aɗe je ute maakŋ kalaŋ kɛn ɔk kusin̰ eyo, ute maak‑saapm jiga ɔɔ kaal maakɗen kɛn aal do Raa ki se tɛɗn ɗeer ɗeer.
54001006	Taa jee mɛtin̰ge se ɔn̰ga gɛn tɛɗn nakgen ese se ɔɔ nakgen k'dooyɗeno se kic ɓo, naaɗe rɛsŋga naatn, ɔɔpɗen gɛn kiŋg taaɗn taargen rɛn̰ rɛn̰ sum.
54001007	Naaɗe je tɛɗn jee magalgen jee jeel taaɗn tɔɔkŋ mɛtn Ko Taar Raa jeege tu, Ko Taar Raa se ɗeere naaɗe taaɗin̰ ute maakɗe paac, naɓo taar naaɗe taaɗ jeege tu ɔɔ dooyɗe se, naaɗe jeel mɛtin̰ eyo.
54001008	K'jeelki Ko Taar kɛn Raa ɛɗo Musa ki se naan̰ jiga, kɛn naajege jaay ɓo k'tɛɗki aan gɔɔ kɛn naan̰ lee taaɗjeki se.
54001009	K'jeel j'ɔkki mɛtin̰ jiga jaayo taa jeegen tɛɗn nakŋ ute ɗoobin̰ ɓo Raa taaɗo Ko Taarin̰ eyo, num gaŋ naan̰ taaɗ Ko Taarin̰ jeege tun lee tuj ɗoobin̰a, jee kɛn tookin̰ taarin̰ eyo, ɔɔ jee kɛn ɓeerin̰ eyo, jee kusin̰ge, jee tɛɗ nakgen kɛn naan̰ je eyo, jee aalin̰ maak ki eyo, jee tɔɔl bubɗege ute kɛn̰ɗege ɔɔ jee kɛn tɔɔl jeege.
54001010	Ɔɔ Ko Taar kɛn Raa ɛɗo Musa ki se kic taaɗ jeege tun tɛɗn nakŋ sɔkɔn̰ge ɔɔ gaabgen ɛɛs naapge, jeegen dug jeege ɓulu, jee taar‑kɔɔɓge, jee kɛn uun taar mɛt ki eyo sum ɓo tɔl do jeege tu. Raa taaɗo ɗoobin̰ se gɛn nakgen jig eyo paacn̰ kɛn jeege lee tɛɗ jaay tujin̰ taarin̰ jiga kɛn k'lee dooy jeege se.
54001011	Taar kɛn maam m'taaɗ se kɛse ɓo Labar Jiga kɛn gɛn Isa al‑Masi kɛn taaɗ nookŋ Raa. Kɛse naan̰ Raa kɛn bɛɛki num jeege an̰ tɔɔm se ɓo ɛɗumo Labar Jiga se kaam jima.
54001012	Maam tɔɔm Mɛljege Isa al‑Masi kɛn ɛɗum tɔɔgɔ gɛn tɛɗn naabin̰a. Maam tɔɔmin̰ se taa naan̰ aakum maam se debm m'aasin̰ gɛn tɛɗn naabin̰ jaay naan̰ ɛɗumsin̰ kaam jima.
54001013	Ey num, do dɔkin̰ se, maam m'taaɗo taargen jig eyo ron̰ ki m'dabaro jeen̰ge ɔɔ m'naajin̰o kici. Gaŋ Isa al‑Masi se ɛɛjumga dom ki, taa nakgen maam m'tɛɗin̰o se m'jeel te mɛtin̰ eyo taa kaaɗ kɛn se maam m'aal te maakum don̰ ki ey ɓɔrtɔ.
54001014	Mɛljege se tɛɗumga bɛɛ dɛn aak eyo, taa naan̰ se ɓo maam m'aal maakum don̰ ki ɔɔ m'jen̰a taa naaje ute Isa al‑Masi se k'tɛɗga kalaŋ.
54001015	Taar kɛn maam m'je taaɗn ese se taar kɛn mɛt ki, ɔɔ bɛɛki se jeege paac 'tookŋ taar se ute maakɗe paac: Isa al‑Masi ɓaaɗo do naaŋ ki se taa kaajn̰ jee kusin̰ge. Ɔɔ maakŋ jee kusin̰ge tu paac se maam ɓo debm kusin̰ kɛn cirɗe paac.
54001016	Gaŋ Raa se ɛɛjumoga dom ki, ey num maam ɓo debm kusin̰ kɛn cir jeege paac se. Bin se naan̰ je taaɗn jeege tu ute ɗoobm maam se ɔɔ Isa al‑Masi se naan̰ debm maakin̰ deer bɛɛ eyo. Naan̰ tɛɗ bin se taa 'taaɗn jeege tun utu kaal maakɗe don̰ ki jaay kɔŋ kaajn̰ gɛn daayum se.
54001017	Ɔn̰ jeege paac nookŋ Raa ɔɔ an̰ tɔɔm gɛn daayum, taa Raa se naan̰ Gaarge gɛn daayum. Raa se naan̰ tiŋg daayum zɛɛrɛ, kɛn nam ɔŋ aakin̰ eyo, naan̰ ɓo Raa kalaŋ lak, daayum 'tɔɔmin̰ki. Amin.
54001018	Timote, goonuma, kɛse ɓo taargen maam m'ɔn̰isin̰ kaam jii ɔɔ aan gɔɔ taar kɛn jee taaɗ taar teeco taar Raa ki taaɗo deete roi ki se, 'saap do taarge tun naaɗe taaɗo roi ki se, taa naai 'ɗo 'tɛɗn naabm jiga.
54001019	Bin se naai aal maaki do Raa ki ɔɔ iŋg te maak‑saapm jiga. Maak‑saapm jigan se ɓo jee mɛtin̰ge rɛsŋga naatn, ɔɔ taa naan̰ se ɓo kaal maakŋ naaɗe aalo do Raa ki se naaɗe rɛsŋga naatn.
54001020	Maakŋ jeege tun ese se ɓo Imɛnɛ ute Alekzandɛr. Ɔɔ naaɗe se maam m'ɔn̰ɗega kaam ji Ɓubm sitange, maam m'tɛɗin̰ naan̰ se taa nakŋ se aɗen dɛjɛ ɔɔ bin se, naaɗe kɔŋ naajn̰ ro Raa ey sum.
54002001	Nakŋ kɛn maam m'je deet deet se, m'je k'tɔnd mɛtn Raa k'j'eemin̰a, k'sɛlin̰ mɛtin̰a ɔɔ k'tɔɔmin̰a taa jeege paac.
54002002	Ɔɔ 'tɔndki mɛtn Raa taa gaarin̰ge ute tɔɔgge, bin se taa naajege j'aki kɔŋ lapia ɔɔ j'aki kiŋg ute maraadjege ɔɔ j'aki kɔkŋ taarin̰ ɔɔn̰ɔ ɔɔ j'aki lee aak bɛɛ naan jeege tu.
54002003	Kɛse nakŋ aak jiga kɛn tɔɔl Raa ki, naan̰ ɓo kɛn Mɛl Kaajege.
54002004	Nakŋ kɛn tɔɔlin̰ se, taa naan̰ je jeege paac kɔŋ kaaja ɔɔ kɔŋ jeel‑taar kɛn mɛt ki.
54002005	Taa Raa se naan̰ kalaŋ sum, ɔɔ debm daan Raa ute jeege se, naan̰ kic ɓo kalaŋ sum, naan̰ ɓo debkilim k'daŋin̰ Isa al‑Masi se.
54002006	Naan̰ ɓaaɗo ɔn̰ ron̰ ooy taa dugŋ do jikilimge paac. Naan̰ tɛɗn naan̰ se je taaɗn ɔɔ kaaɗn se ɓo kɛn Raa ɔndin̰ ɔɔ je an kaajn̰ jeege.
54002007	Taa naan̰ se ɓo Raa ɔndum ɓɔrse m'tɛɗga debm wɔɔkŋ taarin̰ jeege tu ɔɔ debm kaan̰ naabm Isa al‑Masi. Naan̰ ɔndum se taa m'dooy jeegen kɛn Yaudge ey kici ute taar Raa mɛt ki se, taa naaɗe kaal maakɗe don̰ ki. Taar maam m'taaɗ se taar‑kɔɔɓ eyo, num taar kɛn mɛt ki.
54002008	Tɛr maam m'je se, kɛn gɔtn gay gay kic ɓo kɛn gaabge jaay ɓaa keem Raa se, j'uun jiɗege raan ɔɔ k'tɔnd mɛta ute maakŋ kalaŋ kɛn ɔk kusin̰ eyo. J'ɔn̰te tɛɗn maak‑taara ɔɔ j'ɔn̰te tɛɗn dɛkin̰ ute naapa.
54002009	Ɔɔ m'je mɛndge se kic j'ɔn̰te tuusn kalgen gɛn koono kɛn 'kɔl jeege aɗen kaakŋ naaɗe sum se, num gaŋ k'tɛɗ roɗege miskinge. Ɔɔ j'ɔn̰te kɔgŋ doɗege gɛn koono. J'ɔn̰te tɔl kɔɗɔk bi gɛn daab, ɔɔ j'ɔn̰te tɔl meeɗgen ute roɗe ɔɔ j'ɔn̰te tuus kalgen ute roɗe.
54002010	Num nakŋ jaay aɗe tɛɗn aak bɛɛ se, tamar ro eyo, num gaŋ k'tɛɗ nakgen jiga jiga. Kɛse ɓo mɛndgen ɔk taar Raa ɔɔn̰ se nakŋ kɛn dɔɔɗɗen naaɗe ki.
54002011	Kɛn mɛndge jaay ɓaaga dooy gɔtn kɛn jee Raage tusn gɛn keem Raa se, j'iŋg kaam kalaŋ, k'booy taar debm kɛn iŋg dooyɗe se.
54002012	Maam m'und te kulu mɛndge tu gɛn dooy gaabge eyo ɔɔ m'je mɛndge ɓo 'kiŋg do gaabge tu eyo, num mɛndge se k'j'iŋg kaam kalaŋ ɔɔ j'ɔn̰te kul taara.
54002013	Taa do kupm mɛt kɛn deet se Raa ɔɓo Adum ɓo deete, jaay ɓo ɔɓo Awa.
54002014	Adum ɓo ɔn̰ ron̰ k'dɛrlin̰o deet eyo, gaŋ mɛnda ɓo ɔn̰ ron̰ k'dɛrlin̰o deete ɔɔ naan̰ baate tooko taar Raa ɔɔ ɔlin̰ maakŋ kusin̰ ki.
54002015	Naɓo mɛnda kic utu kɔŋ kaaja se, taa mɛtjil goonin̰ naan̰ utu kooj se, naɓo naan̰ n̰'aal maakin̰ do Raa ki, je jeege, tɛɗn ron̰ mɛnd salal naan Raa ki ɔɔ tɛɗn ron̰ miskini jaayo.
54003001	Taar kɛn maam m'je taaɗn ese se taar kɛn mɛt ki, debm je tɛɗn naan jee Raage se, naabm naan̰ je tɛɗa se naabm jiga aak eyo.
54003002	Naɓo debm je tɛɗn naana se, 'tɛɗn debm kɛn ɔk taar ɗim ron̰ ki gɔtɔ, ɔk mɛnda kalaŋ sum, debm bɔɔb ɔk ron̰a, debm saap tɛɗ naka ute ɗoobin̰a, tɛɗ nakŋ jeege tɔɔmin̰a, debm kɔkŋ mɛrtge, ɔɔ debm jeel dooy jeege.
54003003	'Tɛɗn debm aay tɔtɔ deel te gɔtin̰ eyo, debm je kɔnd naapa ute jeege eyo, gaŋ 'tɛɗn debm maakin̰ deere ɔɔ debm je taar eyo, debm maakin̰ tama eyo.
54003004	Bɛɛki se, 'tɛɗn debm jeel kiŋg ute mɛndin̰a ɔɔ ute gɛnin̰ge ɔɔ gɛnin̰ge kic sookin̰ ɔɔ taarin̰ naan̰ taaɗɗen paac se, naaɗe uunu.
54003005	Taa debm jaay jeel kiŋg ute mɛndin̰ te gɛnin̰ge ey se, naan̰ 'tɔɔɗn eglizn gɛn Raa se ɔɔ ɗio?
54003006	Kɛn naase jaay 'je aki kɔnd nam naan jee Raage num, ɔn̰te 'kɔndki debm utu aal kaal maakin̰ do Isa al‑Masi ki. Ey num, naan̰ 'magal ron̰a ɔɔ Raa utu an̰ kɔjn̰ bɔɔrɔ don̰ ki aan gɔɔ kɛn naan̰ ɔjo do Ɓubm sitange tu se.
54003007	Debm kiŋg naan jee Raage se, bɛɛki se, jee kɛn ɗoobm Raa ki ey kic ɓo an̰ kaal maak ki. Kɛn bin ey num, naan̰ kɛnd maakŋ sɔkɔn̰ ki ɔɔ naan̰ kɛnd maakŋ sɛɛ Bubm sitange tu.
54003008	Jee tɛɗn naabgen daan jee Raage tu se, bɛɛki se, naaɗe se kic 'tɛɗn jee jeege aalɗe maak ki, jee taaɗ taarɗege di di eyo, jee aay tɔtɔ dɛn eyo ɔɔ jee je gursn jeege cɛr eyo.
54003009	Naaɗe k'kaal maakɗe do taar kɛn do dɔkin̰ k'jeel mɛtin̰ ey jaay ɓɔrse k'jeelga mɛtin̰ se ute maak‑saapm jiga.
54003010	Kɛn naase jaay 'je aki tɔnd jee 'tɛɗn naaba daan jee Raage tu se, aak ɔkki naabɗege jaayo ɔɔ kɛn ɔŋki te taar ɗim roɗe ki ey jaay ɓo, 'tɔndɗeki 'tɛɗn naaba daan jee Raage tu.
54003011	Mɛndgen 'tɛɗn naaba daan jee Raage tu kic se 'tɛɗn mɛndgen jeege aalɗe maak ki, j'ɔn̰te tɛɗn mɛnd kɔɔɗn jeege, k'bɔɔb j'ɔk roɗe, ɔɔ do nakge tu paac se j'ɔn̰ten tujn̰ ɔrmɗe.
54003012	Jee tɛɗn naabgen daan jee Raage tu se, 'tɛɗn gaabgen mɛndge kalaŋ kalaŋ sum, ɔɔ jeel dɛjn̰ gɛnɗege ɔɔ jeel kiŋg ute jee maakŋ ɓeeɗege tu.
54003013	Jee tɛɗn naabgen daan jee Raage tu se jaay tɛɗ naabgen jiga se, kɔl jeege paac aɗen kaal maak ki. Ɔɔ kɛn baagga dooy jeege do taar Isa al‑Masi kɛn naaje k'j'aalki maakjege do ki se kic ɓo, 'taaɗn ɓeer eyo.
54003014	Maam m'raaŋi maktubm se taa ɔɔpga baata m'saap m'utu m'ai ɓaa kɔŋɔ,
54003015	naɓo kɛn m'aan te yɔkɔɗ ey kic ɓo, maktubm se ai taaɗa mɛtn taar kiŋg jee Raage ute naapa. Jee se ɓo eglizn gɛn Raa zɛɛrɛ. Naaɗe se ɓo jee ɔk taar mɛt ki se tɔɔgɔ aan gɔɔ duliy kɛn gak ɓee tɔɔg se.
54003016	Taar mɛt kɛn k'jeelki mɛtin̰ eyo, jaay Raa taaɗjeki mɛtin̰ se kɛn taaɗjeki kiŋg ɗoobm Raa ki ɔɔ j'aalki maakjege do ki. Taar se magal dɛn dɛna nam an̰ kɔŋ naaj eyo. Taar ese ɓo kɛn taaɗ ɔɔ: Al‑Masi ɓaaɗo tɛɗ ron̰ tɛɗ debkilimi se, Nirl Raa taaɗ jeege tu ɔɔ naan̰ se ɓo debm kɛn tɛɗ nakŋ ute ɗoobin̰a. Kɔɗn Raage kic aakin̰ga ute kaamɗe. Jeege taaɗɗega taarin̰ jeege tun Yaudge eyo. Jeegen do naaŋ kɛn gɔtn ɓaa se paac aalga maakɗe don̰ ki, ɔɔ Raa uun ɓaansin̰ maakŋ raa ki ɔɔ nookin̰ga.
54004001	Gaŋ Nirl Raa taaɗ jeege tu tal ɔɔ kaaɗ kɛn jaay dunia ɔɔpga gɔɔrɔ an naŋ se, jee mɛtin̰ge se utu kɔn̰ gɛn kal maakɗe do taar kɛn naaje k'j'aalki maakjege do ki se. Ɔɔ kuun taar sitangen lee dɛrl jeege ɔɔ tookŋ taar kɛn jig eyo kɛn sitange ɔl jeege jaay lee dooy jeege se ɓo ɔɔn̰ɔ.
54004002	Naaɗe se utu kɔn̰ roɗe jeege tun tɛɗ roɗe aan gɔɔ jee taaɗ taar mɛt ki kɛn jee taar‑kɔɔɓge se ɔɔ jee se ɓo kɛn maak‑saapɗe tec aan gɔɔ k'tɔɔcin̰ga tɔɔc ute pooɗo, naaɗe se ɓo kɛn utu aɗen kaan̰ dala.
54004003	Naaɗe dooy jeege ɔɔ j'ɔn̰te tɔkŋ naapa, tɛr naaɗe taaɗ jeege tu ɔɔ nakŋ kɔsgen mɛtin̰ge se kic ɓo j'ɔn̰te kɔsɔ. Ey num, nakgen se Raa aalɗeno se taa jeegen aalga maakɗe do Isa al‑Masi ki ɔɔ jeel‑taar Raa mɛt ki se 'kɔsɔ, ɔɔ 'tɔɔm Raa taa nakŋ kɔsgen ese se.
54004004	Taa nakgen Raa aalo paac se, jiga. Nakŋ jaay j'an̰ kɔɔɗn kund naatn tap ɓo gɔtɔ. Kɛn j'ɔŋin̰ga num, k'tɔɔm Raa.
54004005	Kɛn tɛɗin̰ nakge jaay tɛɗ salal se taar Raa, ute tɔnd mɛtn Raa kɛn k'lee k'tɔndki mɛtin̰ se.
54004006	Nakgen se 'dooy gɛnaagen ɗoobm al‑Masi ki, bin se naai 'tɛɗn debm tɛɗn naabm Isa al‑Masi kɛn mɛc. Taar Raa kɛn j'aalki maakjege do ki ute taargen jigan k'dooyio se 'taaɗn jeege tu ɔɔ naai se utu iŋg do ki jiga.
54004007	Ɔn̰te booy mɛtn taar k'tusugen jig eyo ute taar kɛn mɛndgen magalge lee taaɗ rɛn̰ rɛn̰ se. Num gaŋ aay kaami taar Raa se ɔkin̰ ɔɔn̰ɔ.
54004008	Debm lee tɔɔj ron̰ se ron̰ wɔrgɔ ɔɔ kɛse tɛɗin̰ jiga naɓo cɔkɔ sum. Num gaŋ debm kɛn ɔk taar Raa ɔɔn̰ se, taar se noogin̰ dɛn cir nakgen ɓaa se paac. Taa naan̰ jeele taar se an̰ kɛɗn kaaja ɓɔrse ɔɔ daayum daayum.
54004009	Taar se taar mɛt ki, bɛɛki se, taar se jeege paac an̰ tookŋ kɔkŋ ute maakɗe paac.
54004010	Kɛn naaje jaay k'dabar roje ɔɔ k'j'aay kaamje k'tɛɗ naaba se, taa naaje j'ɔndga kɔnd doje do Raa kɛn iŋg daayum zɛɛrɛ. Naan̰ ɓo Mɛl Kaajn̰ jeege paac, naan̰ aaj tap se jee kɛn aalga kaal maakɗe do Isa al‑Masi ki.
54004011	Taargen se ɓo 'taaɗin̰ jeege tu ɔɔ 'dooyɗe.
54004012	Ɔn̰te kɔn̰ jeege ai kaal maak ki eyo taa naai 'goon cɔkɔ se. Gaŋ naai ɓo 'taaɗ ɗoobo jee Raage tu ute taar taari ki ute kiŋgi ute maak‑je kɛn naai 'jenɗe, ute kaal maakŋ kɛn naai aal do Raa ki, ɔɔ ute lei kɛn aak bɛɛ naan Raa ki.
54004013	Kɔr maam m'ai kɔŋ se taar Raa se daayum aay kaami 'lee 'dooyin̰ naan jeege tu 'dɛjn̰ jeege ɔɔ 'lee dooyɗe ute taar se.
54004014	Tɔɔgŋ kɛn Raa ɛɗio ɔɔ an tɛɗn naabin̰ se, ɔn̰te kaakin̰ aan gɔɔ nakŋ cɛrɛ. Raa ɛɗin̰sin̰ se kaaɗ kɛn Raa ɔlo jeege taaɗo roi ki ɔɔ naan̰ kɛn se ɓo, jee naan jee eglizge tɔndio jiɗe doi ki.
54004015	Nakgen se ɓo kɛn naai aɗen kɔkŋ ɔɔn̰ɔ, 'tɛɗɗen ute maaki paac, bin se jeege paac ai kaaki naai, naan Raa ki se, 'tɛɗ bɛɛ ɓaa ɓaa ute naani naan jeege tu.
54004016	Ɔnd kɔnd do roi ki, ɔɔ ɔnd kɔnd ute taar kɛn naai 'lee dooy jeege se. Daayum aay kaami 'tɛɗ naan̰ se. Kɛn naai jaay 'tɛɗ naan̰ se num, bin se naai 'kɔŋ kaajn̰ roi ɔɔ 'kɔŋ kaajn̰ jeegen lee booy taari se kici.
54005001	Debm gaab‑gɔɔlɔ se kɛn an̰ mooy num ɔn̰te kaacin̰ kaama, num gaŋ taaɗin̰ aan gɔɔ bubi mala. Ɔɔ gaangen gaabge se kic ɔkɗen jiga aan gɔɔ gɛnaaige mala.
54005002	Mɛndgen magalge se ɔkɗen jiga aan gɔɔ kɛn̰ige mala. Ɔɔ gaangen mɛndge se ɔkɗen jiga aan gɔɔ gɛnaaigen mala kici, naɓo ute maakŋ kalaŋ kɛn ɔk kusin̰ eyo.
54005003	Mɛnd‑daaygen ɔk nam aɗen noogŋ gɔtɔ se ɔkɗen ɔɔn̰ɔ.
54005004	Kɛn mɛnd‑daay gam jaay ɔk gaange lɔ ɔk ɓugge se, gaange se k'dooy roɗe gɛn kaakŋ do jeege tun maakŋ ɓeeɗege tu do bubɗege tu ute kɛn̰ɗege tu, ute naan̰ se jaay ɓo, taaɗn ɔɔ naaɗe ɔk taar Raa se ɔɔn̰ɔ. Kɛse ɓo nakŋ kɛn tɔɔl Raa ki.
54005005	Mɛnd‑daay iŋg kalin̰ ki kɛn ɔk nam an̰ noogŋ gɔtɔ se, naan̰ se ɔnd don̰ do Raa ki. Daayum naan̰ eem Raa nɔɔrɔ katara ɔɔ sɛlin̰ mɛtin̰a taa an̰ noogo.
54005006	Num gaŋ mɛnd‑daay kɛn utu iŋg saap saap do nakge tun maakin̰ je sum se, naan̰ num utu iŋg zɛɛrɛ, naɓo ɗoobm Raa ki se aan gɔɔ debm ooyga kooyo.
54005007	Kɛse ɓo taargen naai an 'dooy jeege taa mɛnd‑daayge se j'kɔŋ ne ɗim aak kus gɛn taaɗn roɗe ki eyo.
54005008	Debm jaay aak do taasin̰ge tu eyo ɔɔ aak do jeege tun maakŋ ɓeen̰ ki ey se, debm bin se rɛsŋga ute ɗoobm Isa al‑Masi. Ɔɔ naan̰ se tɛɗga nakŋ kusin̰ cir debm kɛn aal te maakin̰ do Isa al‑Masi ki ey ɓɔrtɔ.
54005009	Mɛnd‑daay j'an̰ raaŋ maakŋ mɛnd‑daayge tun jee Raage aɗen noog se, debm ɔk ɓaara si‑mɛcɛ jaayo ɔɔ iin̰ ɓo gaabin̰ kalaŋ sum.
54005010	Bɛɛki se, jeege paac an̰ jeele naan̰ se, mɛnd tɛɗn nakgen jiga, mɛnd ul gɛnin̰ge jiga, mɛnd ɔk mɛrtge, tug jɛ jee Raage, noog jee daayge ɔɔ daayum naan̰ je ɗoobm tɛɗn bɛɛ.
54005011	Gaŋ mɛnd‑daaygen utu sɛɛm se, ɔn̰te raaŋ roɗe ute mɛnd‑daaygen jee Raage aɗe noog se, taa naaɗe se jaay roɗe baagga je gaabge se, naabm Isa al‑Masi se ɓon̰a aɗen tɔɔl eyo ɔɔ je ɗoobm 'tɔkŋ gaabge.
54005012	Bin se naaɗe utu kɛnd maakŋ kusin̰ ki taa dɔɔkŋ maakɗen deet deet gɛn tɛɗn naabm Isa al‑Masi se lɛ, naaɗe rɛsŋga naatn.
54005013	Kɛn m'ɔɔ j'ɔn̰te raaŋɗen se taa kɛn k'raaŋɗenga num, naaɗe tɛɗn mɛnd kaar‑naabge ɔɔ lee kuun do ɓee jeege. Num gɛn kaar‑naabɗege sum eyo, gaŋ naaɗe tɛɗn mɛnd kɔɔɗn jeege, tɔɔl taarɗege maakŋ taar jeege tu ɔɔ taargen gɛn taaɗ ey kic ɓo, naaɗe an̰ taaɗa.
54005014	Taa naan̰ se ɓo m'je mɛnd‑daaygen sɛɛm se, k'tɔk gaabge ɔɔ k'j'ooj gaange, k'j'ɔk ɓeeɗege tɔɔgɔ. Bin se jee taamooyjege se 'kɔŋ taar ɗim kusin̰ rojege tu eyo.
54005015	Kɛn ɔlum taaɗ bin se, taa kɛngen mɛtin̰ge se rɛs ɔn̰ga ɗoobm Raa se naatn. Naaɗe uunga ɗoobm Ɓubm sitange.
54005016	Mɛnd aalga maakin̰ do Isa al‑Masi ki jaay ɔk mɛnd‑daay gam maakŋ taasin̰ge tu num, n̰'aakin̰ don̰ ki. Ɔn̰te kɔn̰ egliz ɓo an̰ kaakŋ don̰ ki, bin se egliz se 'kaakŋ do mɛnd‑daayge tun kɛn ɔk nam aɗen noogŋ gɔtɔ.
54005017	Jee naan jee eglizge tu kɛn jaay tɛɗ naabɗe aak jiga maakŋ egliz ki se, jee se j'aalɗen maak ki ɔɔ j'ɔkɗen ɔɔn̰ɔ. Tap ki num jee kɛn lee taaɗ taar Raa jeege tu ɔɔ dooy jeege ute taar Raa se naaɗe se ɓo j'ɔkɗen ɔɔn̰ cir paac paac.
54005018	Taa Kitap ɗeek ɔɔ: Maraŋ tiiko nakŋ tɔnd gɛmɛ se, j'ɔn̰te kɔlin̰ ɗim taarin̰ ki kɛn an̰ gaasn kɔsɔ. Ɔɔ tɛr gɔt kuuy taar Raa taaɗ ɔɔ: Debm tɛɗn naaba se k'j'ɔgin̰ gɔtɔŋgin̰a.
54005019	Kɛn nam jaay ɔk mind debm maakŋ naan jeege tun egliz ki se, kɛn jeege dio lɔ mɔtɔ jaay saaɗin̰ ey se, ɔn̰te 'kuun taarin̰a.
54005020	Jee naan jee Raage tun tɛɗ kusin̰ se 'mooyɗen naan jeege tu paac, bin jaay jee kuuy aakga kic, num 'ɓeere.
54005021	Maam m'tɔnd mɛti naan Raa ki, naan Isa al‑Masi ki ɔɔ naan kɔɗn Raage tun naan̰ bɛɛr tɔɔɗɗeno se, uun taar kɛn maam m'taaɗi se, ɔn̰te ɓaa mɛtn nam ki ɔɔ ɔn̰te kooc mɛtn nam.
54005022	Ɔn̰te 'naar gɛn kɔnd ji do nam ki ɔɔ ɔn̰te 'kɔl doi maakŋ kusin̰ nam ki. Naai mala 'bɔɔb roi bɛɛ naan Raa ki.
54005023	Ɔn̰te 'kaay maane kalin̰ ki sum, num taa maaki lee ɔɔn̰i se aay tɔtn koojn̰ bin̰ cɔkɔ, taa ai tɔɔlɔ.
54005024	Kusin̰ jee mɛtin̰ge se kɛn j'ɔndɗen te bɔɔr ey kic ɓo tooɗ tal, gaŋ gɛn jee mɛtin̰ge se j'ɔndɗenga bɔɔrɔ jaay mɛtin̰ teece.
54005025	Bin se nakgen jigan kɛn jeege lee tɛɗ se kic ɓo tooɗn tal, anum gɛn jee mɛtin̰gen tɛɗ nakŋ jiga kɛn j'ɔŋ j'aakɗen ey se kic ɓo utu 'tooɗn tal.
54006001	Ɓulgen kaam ji mɛlɗege se, j'aal mɛlɗege se maak ki ɔɔ j'uun taarɗege, taa jeege se 'naajn̰ ro Raa eyo ɔɔ dooy kɛn naaje k'lee k'dooy jeege se kic ɓo naaɗe an̰ naaj eyo.
54006002	Ɓulgen mɛlɗege aalga kaal maakɗege do Isa al‑Masi ki se, j'ɔn̰te kaakŋ mɛlɗege se aan gɔɔ j'aas kaasa. Taa naaɗe k'tɛɗga tɛɗ gɛnaage kalaŋ ute mɛlɗege ɗoobm Isa al‑Masi ki se, num gaŋ mɛlɗege se, j'aay kaamɗege k'tɛɗɗen naabge jiga cir daala. Taa naabgen naaɗe tɛɗ se tɛɗ jeege tun kɛn aalga kaal maakɗege do Isa al‑Masi ki kɛn Raa jeɗe. Kɛse ɓo nakgen kɛn naai utu an dooy jeege ɔɔ anɗen dɛjɛ.
54006003	Kɛn nam jaay dooy jeege ute taargen kuuy mɛt ki eyo, baate kɔkŋ taar Mɛljege Isa al‑Masi kɛn jiga se ɔɔ baate tookŋ taar Raa kɛn naajege k'lee k'dooyki jeege se,
54006004	debm bin se magal ron̰a ɔɔ naan̰ se jeel ɗim eyo. Naan̰ se aan gɔɔ debm ɔk kɔɔn̰ gɛn naajn̰ taara, ɔŋga taara se naajn̰ ɔn̰ eyo. Jeegen bin se ɓo kɛn ɔl jeege dɔŋɔ, tɛɗ taamooyo, naaj jeege, ɔɔ tɛrɛc taargen jig eyo ro jeege tu ute doɗe.
54006005	Naaɗe tiŋg ɓo gɛn naajn̰ taarge ute naapa sum, naaɗe tiŋg ɓo gɛn saapm do nakge tun jig eyo salal. Aan gɔɔ taar mɛt ki lɛ naaɗe jeel ey se, gɛn naaɗe ki num naaɗe saap ɔɔ naaɗe ɔk taar Raa ɔɔn̰ se, ute naan̰ se naaɗe tɛɗn jee nak dɛnge.
54006006	Deere, kɛn naajege jaay j'ɔkki taar Raajege ɔɔn̰ se, ɗoobm Raa ki se j'ɔkki nakgen dɛn jiga aak eyo. Num gaŋ gɛn nakgen do naaŋ ki sum se nakŋ naaje j'ɔkki se ɓo ɔn̰ maakjege 'raapm do ki.
54006007	Naajege k'ɓaakiro do naaŋ ki se ute jijege sik, ɔɔ ɓiin j'aki kooy kic ɓo j'aki tɛrl gɔtn Raa ki ute jijege sik.
54006008	Kɛn j'ɔkki nakŋ kɔsɔ, kaaye ute kal tuusu se ɓo bɛɛjekiga sum.
54006009	Gaŋ jee je 'tɛɗn jee nak dɛnge se, ɔn̰ Ɓubm sitange naamɗe ɔɔ naaɗe se ɔlga doɗege maakŋ sɛɛn̰ ki. Naaɗe lee je nakgen kɛn lee tuj jeege ɔɔ lee utɗe kap se.
54006010	Je gurs se naan̰ ɓo ko kusin̰ge paac. Jee mɛtin̰gen tiŋg ɓo gɛn je naan̰ se sum se, naaɗe se iigga dɔkɔ ute ɗoobm Isa al‑Masi ɔɔ ɔlga roɗege maakŋ dubar ki aan gɔɔ debm j'ɔsin̰ga kɔs ute gɔrɗɔ.
54006011	Naai debm Raa se, nakgen bin se aan̰ ro ki dɔkɔ. Aay kaami 'tɛɗ nakŋ ute ɗoobin̰a naan Raa ki. Ɔk taar Raa se ɔɔn̰ɔ ɔɔ daayum aal maaki do Raa ki. 'Je naapi ute maaki paac, aay kaami ɔɔ 'tɛɗ debm dalul.
54006012	Aay kaami 'ɗo ɔk ɗoobm Raa se tɔɔgɔ, kaajn̰ naai ɔŋ se ɔkin̰ tɔɔgɔ. Taa naan̰ se ɓo Raa daŋio, kɛse ɓo nakŋ kɛn naai mala taaɗo naan jee dɛnge tu, ɔɔ naai aalga maaki do taarge tun jiga se.
54006013	M'taaɗi naan Raa ki kɛn aalo nakgen paacn̰ ute koɗe ɔɔ naan Isa al‑Masi kɛn taaɗo saaɗin̰ jiga naan tɔɔg kɛn k'daŋin̰ Pons Pilat se:
54006014	nakgen kɛn Raa taaɗ ɔɔ gɛn tɛɗa se ɔkin̰ tɔɔgɔ. Ɔn̰te kɔn̰ jeege ai taaɗn taargen iŋg kus roi ki. 'Bɔɔb roi bini Raa aɗe kɔl Mɛljege Isa al‑Masi ano tɛrl maak ki.
54006015	Naan̰ aɗe tɛrl se kaaɗ kɛn Raa mala ɓo ɔndin̰ga kɔndɔ: Naan̰ se ɓo Raa kɛn jeege paac tɔɔmin̰a, naan̰ kalin̰ ki sum ɓo iŋg do nakge tu paac, Naan̰ Gaar gɛn gaarin̰ge, naan̰ ɓo Mɛl gɛn mɛlge.
54006016	Naan̰ kalin̰ ki ɓo kɛn tiŋg daayum zɛɛrɛ, naan̰ iŋg gɔtn kɛn wɔɔrɔ, debm an̰ kaas jaay ɓaa cɛɛn̰ ki se gɔtɔ. Nam ɓii kalaŋ aakin̰ te eyo, ɔɔ ɓɔrse kic ɓo debm an̰ kɔŋ kaakŋ naan̰ se gɔtɔ. Ɔn̰ jeege paac 'nookŋ ron̰a, ɔɔ an̰ jeelin̰ daayum naan̰ ɓo debm tɔɔgɔ, amin.
54006017	Gaŋ jee nak dɛngen ɓɔrse do naaŋ ki se taaɗɗen ɔɔ j'ɔn̰te magal roɗege, ɔɔ j'ɔn̰te kɔnd doɗege do nak dɛnge tun tɛɗga sum ɓo utu kut se. Gaŋ j'aal maakɗege do Raa ki, naan̰ kɛn ɛɗjeki nakge paac ute maraadin̰a taa naaje j'aki kiŋg ute maak‑raapo.
54006018	Taaɗɗen kici ɔɔ k'tɛɗ bɛɛ jeege tu ɔɔ k'tɛɗ nakgen jiga se dɛna. K'tɛɗ jee kɛrcɛlge ɔɔ nakɗege se k'nigin̰ ute jeege.
54006019	Bin se nakgen naaɗe tɛɗ jeege tu se, aɗen tooɗn kɔrbɔtn jiga ɔɔ kɛn 'kɔŋ kut eyo. Ɔɔ naan ki se naaɗe utu kɔŋ kaajn̰ kɛn mala mala.
54006020	Timote goonuma, naabm kɛn Raa ɛɗisin̰ se bɔɔbin̰ jiga. Maakŋ taarge tun rɛn̰ rɛn̰ kɛn tɔɔm Raa ey se, ɔn̰te kɔl taari maak ki ɔɔ maakŋ jeege tun mɛtin̰gen tɛɗ roɗe aan gɔɔ naaɗe ɓo jeel nakge kalin̰ ki se, ɔɔɗ doi roɗe ki.
54006021	Taa jeel nakɗegen ese sum ɓo maakɗe ki se jee mɛtin̰gen uunga kuun ɗoobm Isa al‑Masi se kic ɓo rɛsŋga naatn. Ɔn̰ Raa asen tɛɗn bɛɛn̰a.
55001001	Kɛn ara maam m'Pɔl ɓo m'raaŋi maktubm se, maam kɛn m'debm kaan̰ naabm Isa al‑Masi aan gɔɔ kɛn Raa maakin̰ jen ro ki. Naan̰ ɓo ɔlumo taa m'ɓaa taaɗn jeege tu taar kaajn̰ kɛn naan̰ taaɗga taaɗ ɔɔ utu 'kɛɗn jeege tu ute ɗoobm Isa al‑Masi se.
55001002	Maktubm se maam m'raaŋin̰ naai Timote ki, goon maak‑jema: ɔn̰ Raa Bubu ute Mɛljege Isa al‑Masi tɛɗn bɛɛɗe, ai kɛɛjn̰ doi ki ɔɔ ai kɛɗn lapia.
55001003	Maam se m'tɔɔm Raa kɛn maam m'lee m'tɛɗin̰ naabin̰ ute maakŋ kalaŋ aan gɔɔ gɛn ɓugumgen lee tɛɗo do dɔkin̰ se. Nɔɔrɔ katara, kɛn maam jaay m'ɓaan̰ ɓaa keeme se, daayum maam m'tɔnd mɛtin̰ taa naai Timote.
55001004	Kɛn maam m'saapo do keemi kɛn naai eemo taa maam se, maam m'je ute maakum paac tɛrl m'ai ɓaa kaakŋ ute kaamum jaay ɓo, maakum 'raapo.
55001005	Maam m'saap do kaal maaki kɛn mala mala kɛn naai aal do al‑Masi ki se; kaal maakŋ bin se ɓugi mɛnd Lois naan̰ kic aalo maakin̰ do Raa ki jaay ɓo koi Enis kic ɓo aalo maakin̰ bin kici ɔɔ ɓɔrse maam jeel maakum ki, naai kic ɓo aal maaki do Isa al‑Masi ki bin kici.
55001006	Taa naan̰ se ɓo m'je m'ai taaɗa: 'saap do naabm kɛn Raa ɛɗisin̰ gɛn tɛɗa se, kaaɗ kɛn maam m'ɔndo jim doi ki. Ɔɔ naabm se ɔn̰te 'dirigin̰a.
55001007	Taa Nirl kɛn Raa ɛɗjekiro se ajeki tɛɗn j'aki ɓeer eyo, num Nirl Raa se, ɛɗjeki gaab‑tɔɔgɔ, maak‑je do jeege tu ɔɔ tɛɗjeki k'bɔɔb j'ɔkki rojege.
55001008	Taa naan̰ se ɓo ɔn̰ten tɛɗn sɔkɔn̰ɔ gɛn tɛɗn saaɗn Mɛljege; ɔɔ ɔn̰ten tɛɗn sɔkɔn̰ɔ taa maam kɛn j'ɔkum daŋgay taa al‑Masi. Num gaŋ 'dabar ute maama taa Labar Jigan gɛn Isa ute tɔɔgŋ Raa kɛn ɛɗi se.
55001009	Raa se naan̰ ɓo debm aajjekiro jaay daŋjekiro taa j'aki tɛɗn jee naan̰ge. Num naan̰ tɛɗin̰ naan̰ se taa naajege ɓo k'tɛɗkiroga tɛɗ nakŋ jig eyo, num taa bɛɛn̰ kɛn naan̰ mala maakin̰ jen ro ki. Ɔɔ bɛɛ ese se, naan̰ tɛɗin̰ ute ɗoobm Isa al‑Masi kaaɗ kɛn naan̰ taaɗ te taa kaal do naaŋ ey ɓɔrtɔ,
55001010	ɔɔ ɓɔrse, Mɛl Kaajjege, Isa al‑Masi se ɓaaɗo sum se, bɛɛn̰ se, naan̰ taaɗin̰ tooɗga tal. Taa Isa al‑Masi se naan̰ ɔk tɔɔgɔ do yo ki, ɔɔ yo se naan̰ tɛɗga aan gɔɔ nakŋ cɛrɛ; ute Labarin̰ Jiga se Isa ɓaanoga te kaajn̰ gɛn daayum kɛn 'kɔŋ ɗaar eyo.
55001011	Taa Labar Jigan ese se ɓo, Raa tɛɗum m'tɛɗga debm kaan̰ naabm Isa, debm wɔɔkŋ taarin̰a ɔɔ debm dooy jeege.
55001012	Taa naan̰ se ɓo maam m'utu m'dabar dabar rɔk se. Naɓo sɔkɔn̰ tɔɔlum eyo, taa debm maam m'aal maakum don̰ ki se lɛ, maam m'jeelin̰a ɔɔ naan̰ ɔk tɔɔgŋ kɛn 'bɔɔbm nakgen paacn̰ kɛn naan̰ ɔn̰umsin̰ kaam jim se bini 'kaan ɓii kɛn kaam mɔɔtn kɛn Raa utu 'kɔjn̰ bɔɔrɔ do jeege tu paac.
55001013	Ute kaal maaki ɔɔ ute maak‑je kɛn naai ɔk do jeege tu kɛn ɗoobm Isa al‑Masi ki se, taar mɛcn̰ kɛn maam m'dooyi se, 'ɓaa te naan̰ se.
55001014	Taar kɛn jiga kɛn maam m'dooyi se 'bɔɔbin̰ maaki ki jiga. Ɔɔ Nirl Salal kɛn utu maakje ki se ai noogo.
55001015	Naai 'jeele gɛnaagen paacn̰ kɛn taa naaŋ Azi ki se, rɛsumga. Maakɗe ki se Pigel ute Ermogen kici.
55001016	Ɔn̰ Mɛljege 'tɛɗn bɛɛn̰ maakŋ ɓee Onezipor ki. Taa Onezipor se daayum ɛɗum kaay kaama ɔɔ kɛn maam maakŋ daŋgay ki se kic ɓo, naan̰ sɔkɔn̰ tɔɔlin̰ eyo taa maama.
55001017	Anum kɛn naan̰ aan maakŋ gɛgɛr kɛn Rɔm ki sum se, naan̰ jem wɔrɔk wɔrɔk bini jaay ɓaa ɔŋuma.
55001018	Ɔn̰ ɓii kɛn kaam mɔɔtn Raa kɔjn̰ bɔɔrɔ do jeege tu se, Mɛljege Isa al‑Masi an̰ kɛɛjn̰ don̰ ki naan Raa ki. Bɛɛ kɛn naan̰ tɛɗumo maakŋ gɛgɛr kɛn Ɛpɛz ki paac se, nam jaay jeelin̰ aan gɔɔ naai Timote se gɔtɔ.
55002001	Naai goonuma, ɔk maaki tɔɔgɔ do bɛɛ kɛn ɗoobm Isa al‑Masi ki se.
55002002	Ɔɔ taar kɛn naai 'booyo maam m'dooyo jeege naan saaɗge tun dɛn se, taar se 'ɓaa dooyin̰ jeege tun 'booy kɔkŋ mɛtin̰ mɛc taa naaɗe 'kɔŋ kaasn dooy taar se jeege tun kuuy kici.
55002003	Naai kic 'dabar te maama aan gɔɔ asgar Isa al‑Masi kɛn mɛc.
55002004	Asgar jaay je 'tɔl deb kɛn uunin̰ se, naan̰ ɔlin̰ te nakgen jeege lee tɛɗ se ey sum.
55002005	Aak jee taan̰ge se: debm aan̰ aan̰ga te ɗoobin̰a ɔɔ aanga deet jaay ɓo, j'aalin̰ aace.
55002006	Debm aay kaamin̰ kurs maakŋ‑gɔtin̰ se, kɛn maakŋ‑gɔt se jaay oojga num, naan̰ ɓo kɔsn nakin̰ deete.
55002007	'Saap jiga do taarge tun maam m'taaɗi se. Ɔɔ Mɛljege ai tɛɗi naai 'jeel kɔkŋ mɛtn nakgen se paac.
55002008	'Saap do Isa al‑Masi ki: naan̰ se teeco mɛtjil Gaar Daud ki. Naan̰ se ooyga ɔɔ duro daan yoge tu ɔɔ kɛse ɓo Labar Jigan kɛn maam m'lee m'taaɗ jeege tu se.
55002009	Taa Labar Jigan se ɓo, maam m'dabar bini, k'j'ɔk k'dɔɔkum aan gɔɔ debm kɛn tujga tuj ɗim. Naɓo taar Raa se, j'an̰ kɔŋ gaas eyo.
55002010	Taa naan̰ se ɓo, maam m'sɛrk nakge paac taa jee kɛn Raa bɛɛr tɔɔɗɗenga tɔɔɗ do dɔkin̰ se, taa naaɗe kic 'kɔŋ kaaja ute ɗoobm Isa al‑Masi ɔɔ 'kɔŋ nookŋ gɛn daayum.
55002011	'Booyo! Taargen ese se taargen mɛt ki: Kɛn naajege jaay j'ooykiga te naan̰ se, j'utu j'aki kɔŋ kaaja te naan̰ kici;
55002012	kɛn naajege jaay k'dabarki ute naan̰ se, j'utu j'aki ɓaa kɔsn gaara te naan̰ kici. Kɛn naajege jaay k'baatin̰kiga se, naan̰ kic ajeki baat naajege kici;
55002013	kɛn naajege jaay k'tujkiga ɔrmjege se, naan̰ se, daayum tuj ɔrmin̰ eyo, taa naan̰ se 'kɔŋ baatn ron̰ eyo.
55002014	Taargen se paac 'tɛrl taaɗɗesin̰a. Naan Raa ki se, 'taaɗɗen ute tɔɔgi paac: j'ɔn̰te tɛɗn dɛkɛn̰ɛ do taarge tun mɛtin̰ge se. Taa naajn̰ taara se nakŋ cɛrɛ ɔɔ 'kutn jee kɛn lee booyin̰ se.
55002015	Aay kaami, naan Raa ki se 'tɛɗ debm mɛcn̰ kɛn 'tɔɔl Raa ki, ɔɔ tɛɗ aan gɔɔ debm tɛɗn naabm kɛn ɔk sɔkɔn̰ eyo kɛn taaɗ taar Raa mɛt ki ute ɗoobin̰a naan jeege tu.
55002016	Ɔɔɗ doi do taarge tun jeege lee ul rɛn̰ rɛn̰ jaay rɛsn ute ɗoobm Raa se. Taa jeegen lee tɛɗn naan̰ ese se, naaɗe daayum tɛɗ kusin̰a ɓaa ute naanɗe.
55002017	Taar naaɗe se aan gɔɔ du kɛn ɔŋ eep eyo ɔɔ ɔs ɓaa ute naanin̰a. Imɛnɛ ute Pilɛtɔs se, mɛtn jee se kici.
55002018	Jee se rɛsŋga ute taar mɛt ki. Ɔɔ naaɗe taaɗ jeege tu ɔɔ: kaaɗn kɛn Raa utu dur jeegen ooyga kooy se, deelga. Bin ɓo jee utu aal kaal maakɗe do Isa ki se, naaɗe tujɗenga kaal maakɗe se kici.
55002019	Num gaŋ mɛtn taar kɛn Raa uuno mɛtin̰ se, utu iŋg gɔtin̰ ki tak; naan̰ se tec aan gɔɔ kuun mɛtn ɓee kɛn k'raaŋin̰ ro ki j'ɔɔ: «Mɛljege Raa se, jeel jeen̰ge» ɔɔ «Debm jaay taaɗga ɔɔ naan̰ gɛn Mɛljege se, n̰'ɔɔɗ don̰ ro kusin̰ ki.»
55002020	Debm maal ɔk ɓee magal se maakŋ ɓeen̰ ki se, ɔk nakgen k'ɗaapɗe ute daab ɔɔ te pudda sum eyo. Num maak ki se ɔk nakgen j'ɔɓɗe te nɛn̰jɛ ɔɔ kɛngen kaagge ɓo k'cɔɔc k'ɗaapɗe kici. Nakgen jiga se, k'j'ɔɔɗɗe ute ɓiin̰ ɓiin̰a ɔɔ kɛngen mɛtin̰ge se, kɛn k'lee k'tɛɗn naaba ɓii‑raa.
55002021	Bin num debm kɛn ɔɔɗga don̰ ro kusin̰ ki ɔɔ tɛɗ ron̰ salal se, naan̰ tɛɗga aan gɔɔ nakŋ jiga, kɛn mɛlin̰ ɔɔɗin̰ ute ɓiin̰ ɓiin̰a. Ute naan̰ se naan̰ tɛɗn naabgen jiga kɛn mɛlin̰ maakin̰ jen ro ki.
55002022	Anum nakŋ kusin̰ kɛn gaan kɔɗge maakɗe je se, naai iik ro ki dɔkɔ. Num 'je nakŋ te ɗoobin̰a, daayum aal maaki do Raa ki, je jeege ɔɔ daan jeege tun lee eem Mɛljege ute maakŋ kalaŋ se, naai iŋg te tɔɔsɛ ute naaɗe.
55002023	Bin num, ɓɛrɛ, ɔn̰te kɔl doi do naajn̰ taarge tun rɛn̰ rɛn̰ gɛn jee dɛrlge se. Taa naai 'jeele, naajn̰ taargen bin se, lee ɓaano ɓaa ute mooyo.
55002024	'Jeele debm tɛɗn naabm Mɛljege se, 'kɔŋ mooy te jeege eyo. Num naan̰ 'tɛɗn debm je jeege paac, jeel dooy jeege ɔɔ sɛrkŋ jee naajn̰ taarge.
55002025	Jee kɛn lee naaj taara se, naai 'taaɗɗen te taar urlu. Bin sum ɓo, daan Raa utu aɗen tɛrl maakɗe ɔɔ naaɗe utu 'jeel taar mɛt ki,
55002026	ɔɔ naaɗe 'tɛrl 'tɛɗn jee mɛtɛkge ɔɔ aɗe kɔŋ teecn̰ maakŋ ji Ɓubm sitange tun kɛn ey num tɔkɗenga tɔk ɓulu gɛn tɛɗn maakjen̰a.
55003001	Daala 'jeele! Ɓiigen kaam mɔɔtn se, jeege kiŋgɗe utu aɗen tɛɗn ɔɔn̰ɔ.
55003002	Taa ɓiigen kaam mɔɔtn se, jeege 'tɛɗn jee nakɔɔn̰ge, 'je gurs, 'tɛɗn jee koonge ɔɔ 'magal roɗe. Naaɗe 'naajn̰ Raa ɔɔ 'tookŋ taar kɛn̰ɗege ute bubɗege eyo. Jee se, bɛɛ kɛn k'tɛɗɗen se kic ɓo naaɗe jeele eyo. Nakŋ kɛn jee Raage aalin̰ maak ki se, naaɗe uum aalin̰ naaŋ ki;
55003003	naaɗe se kɛn 'tɛɗn kusin̰a jeege tu kic ɓo ɔlɗen ɗim eyo, ɛɛj do jeege tu eyo, 'tɛɗn jee kɔɔɗn jeege, naaɗe ɔŋ bɔɔb ɔk roɗe eyo, tɛɗn kusin̰ jeege tu kic ɓo maakɗe raap sakan̰, ɔɔ nakŋ bɛɛ tap ɓo, naaɗe je eyo;
55003004	naaɗe je kuɗn gɔɔ jeege, 'tɛɗn jee maak‑taarge, naaɗe magal roɗe aak eyo ɔɔ nakŋ daa roɗe ɓo je se, naaɗe jen̰ cir Raa.
55003005	Ɗeere, naaɗe se, kɛn aakɗe num 'ɗeekŋ ɔɔ jee se, jee ɔk taar Raa ɔɔn̰ɔ, num naaɗe se, tɔɔgŋ Raa tap ɓo, naaɗe ɔɔɗ undin̰ naata. Anum jee se, naai ɔɔɗ doi roɗe ki dɔkɔ.
55003006	Maakɗe ki se, jee mɛtin̰ge lee goon̰ ɓaa ɓee mɛndge tun ɔk tɔɔgɔ ɗoobm Raa ki eyo ɔɔ aasin̰ do roɗe ki eyo, ɔɔ mɛndgen se ɔk maakje do nakge tun jig eyo kɛn ɔlɗen maakŋ kusin̰ ki. Jee se lee dɛrlɗe taa aɗen kɔkŋ kaam jiɗe.
55003007	Mɛndgen se je ɓo 'dooy jeele taar mɛt ki, naɓo naaɗe ɔŋ booy ɔkin̰ eyo.
55003008	Aan gɔɔ Janez ute Jambrez baate tookŋ taar Musa se, jee se kic ɓo baate tookŋ taar mɛt ki. Naaɗe se jee tɔɔj eyo ɔɔ kaal maakŋ kɛn naaɗe ɔɔ aal do Isa ki se kic ɓo, cɛrɛ sum.
55003009	Anum naabɗe se 'kɔŋ ɓaa dɔk eyo, taa jeege utu aɗen jeel paac, naaɗe se jee tɔɔj eyo aan gɔɔ Janez ute Jambrez se.
55003010	Naai Timote se uunga bɔlɔtuma maakŋ dooy kɛn maam lee dooyo jeege se, kiŋguma, nakgen kɛn maam m'saap do ki gɛn tɛɗa, kaal maakum do Isa ki, maakum kɛn deere, maak‑je kɛn maam m'ɔk do jeege tu, kaay kaamum se,
55003011	dubar kɛn jeege lee dabaruma ɔɔ dubar kɛn maam mala m'lee dabara. Naai 'jeele nakŋ kɛn jeege tɛɗumo dom ki maakŋ gɛgɛr kɛn Antiɔsn kɛn taa naaŋ Pizidi ki, ute kɛngen maakŋ gɛgɛrge tun Ikɔniɔm ute kɛn Listir ki se, ɗeere, gɔtn se jeege dabarumga dɛn aak eyo. Gaŋ Mɛljege ɔɔɗumoga doma maakŋ nakge tun se paac.
55003012	Anum 'booyo! Jee paacn̰ kɛn je kɔkŋ ɗoobm Isa al‑Masi ɔɔn̰ se, naaɗe se jeege utu aɗen lee dabara.
55003013	Anum jee kusin̰ge ute jee kɔrɗge se lɛ, utu 'tɛɗn kusin̰ 'ɓaa ute naanɗe. Naaɗe utu 'dɛrl jeege ɔɔ naaɗe kic jeege utu aɗen dɛrl naaɗe kici.
55003014	Num naai Timote taar kɛn jeege dooyio jaay naai 'tooko ɔɔ aal maaki do ki se, ɔkin̰ tɔɔgɔ. Taa jeegen dooyio taar se jaay naai 'took do ki se lɛ, naai kic 'jeelɗe.
55003015	Ɗeere, gɔtn naai iin̰ baatiki tap ɓo, naai 'jeel taargen salal kɛn k'raaŋin̰oga raaŋ maakŋ Kitap ki ɔɔ taargen se ɓo ɔk tɔɔgɔ kɛn ai tɛɗi naai 'jeel taara kɛn ai kaaja ute kaal maaki kɛn naai aal do Isa al‑Masi ki se.
55003016	'Booyo: Kitapm Raa se kɛse Raa mala ɓo kɛn ɔl jeege raaŋin̰o. Taar se jiga aak eyo gɛn dooy jeege, ɔɔ taargen kɛn k'lee dooy jeege mɛt ki ey se lɛ, naan̰ taaɗ took mɛtin̰ tooɗ tal. Ɔɔ Kitapm Raa se ɔnd jeege do ɗoob ki ɔɔ taa jeege 'tɛɗn nakŋ ute ɗoobin̰a naan Raa ki.
55003017	Bin jaay ɓo, debm tɛɗn naabm Raa se 'tɛɗn debm mɛc, 'kɔŋ ɗaapm ron̰a ɔɔ tɛɗn naabgen jiga jiga.
55004001	'Booy m'ai taaɗa: naan Raa ki ɔɔ naan Isa al‑Masi kɛn aɗe ɓaa kɔjn̰ bɔɔrɔ do jeege tun zɛɛrɛ ɔɔ do jeege tun ooyga kooy se, ɔɔ naan̰ kɛn aɗe ɓaa aan gɔɔ gaarge, m'ɔɔ:
55004002	'wɔɔk Taar Raa jeege tu kɛn maakŋ gɔt kɛn jiga ey lɛ ɔɔn̰ kic ɓo, aay kaami. Kɛn naai 'dooyɗe dooy se, daayum uɗɗen bia, uunɗe kaamɗe, 'dɛjɗe ɔɔ 'mooyɗe.
55004003	Taa kaaɗin̰ utu 'kaan se, taar mɛt ki se, jeege je an̰ booy ey sum, num naaɗe je ɓo 'tɛɗn nakŋ kɛn maakɗe jea. Taa naan̰ se ɓo naaɗe 'lee ɓaa gɔtn jee dooyge tun dɛn kɛn aɗen taaɗn taar kɛn aɗen kɛɗn maak‑raapo.
55004004	Taargen mɛt ki se, naaɗe 'je an̰ booy eyo. Naɓo naaɗe je ɓo 'booy taargen rɛn̰ rɛn̰ se.
55004005	Anum naai se, do nakge tu paac se, naai iŋg do mɛtɛki ki. Kɛn dubar aanga doi ki kic ɓo, aay kaami sɛrkin̰a, aan gɔɔ debm kɛn lee wɔɔk Labar Jigan gɛn Isa al‑Masi. Ɔɔ naabi se, 'tɛɗn naŋin̰ ute ɗoobin̰a.
55004006	Anum maam Pɔl se lɛ, aan gɔɔ j'ɔk k'tɔɔlumga sɛrkɛ Raa ki. Ɔɔ ɓii kooyum lɛ ɔɔpga gɔɔrɔ.
55004007	Maam se m'tɛɗoga tɛɗ bɔɔr jɛt. Ɔɔ maam m'aan̰ m'aanga ute ɗoobin̰a gɔtn kaan ki ɔɔ m'bɔɔbga jiga ɗoobm al‑Masi.
55004008	Ɓɔrse se, nakŋ kaal aacn̰ ute ɗoobin̰ kɛn Raa amsin̰ kɛɗ se te booyum maakŋ raa ki. Kɛse Mɛljegen debm daan kɛn utu kɔjn̰ bɔɔrɔ do jeege tu se ɓo amsin̰ kɛɗn ɓii kɛn se. Ɔɔ naan̰ am kɛɗn maam ki kalum ki sum eyo, num naan̰ utu 'kɛɗn jeege tun paacn̰ jen̰a ɔɔ utu iŋg aak kaamin̰ ɓii kɛn naan̰ utu aɗe ɓaa se.
55004009	Bin se, aay kaami 'ɓaaɗo ɔŋum kɛskɛ.
55004010	Taa Demas lɛ rɛsumga, iin̰ ɓaaga gɛgɛr kɛn Tɛsalonik ki taa naan̰ uunga nakŋ dunia ɓo ciri. Kresen se, j'ɔlin̰ ɓaaga taa naaŋ Galat ki ɔɔ Tit kic ɓo j'ɔlin̰ ɓaaga taa naaŋ Dalmati ki.
55004011	Ɔɔp Luk kalin̰ ki sum ɓo te maama. Kɛn naai 'ɓaaɗo ɓaa num, Mark se 'ɓaamsin̰o, taa naan̰ se utu am noogŋ maakŋ naab ki.
55004012	Tisik se, maam m'ɔlin̰ ɓaaga maakŋ gɛgɛr kɛn Ɛpɛz ki.
55004013	Kɛn 'ɓaakiro ɓaa se, uunumo kal kuulum magal se kɛn maam m'ɔn̰in̰o maakŋ gɛgɛr Troas ki gɔtn Karpos ki se. Ɔɔ 'tɔs 'ɓaamo ute kitapge ɔɔ kɛn maam jen̰ tap tap se kɛngen k'teelɗenga teel se.
55004014	Kɔɗ‑kɔrɗn‑tɔɔl kɛn ron̰ Alekzandɛr se, tɛɗumoga kusin̰ aak eyo. Nakŋ naan̰ tɛɗ se, Mɛljege utu an̰sin̰ tɛrl don̰ ki.
55004015	Naai kic ɔnd kɔnd te gaabm se, taa do taar kɛn naaje k'dooy jeege se, naan̰ took do ki eyo paac paac.
55004016	Kaaɗ kɛn deet deetn gɔtn kɔjn̰ bɔɔr ki jaay, maam m'taaɗ taargen am naakŋ kɔɔɗn dom se, nam tap ɓo ɓaa te mɛtum ki eyo. Jeege paac rɛsumo. Taa nakŋ naaɗe tɛɗ se, ɔn̰ Raa ɔn̰te kɔkɗesin̰ ɔɔn̰ɔ.
55004017	Naɓo Mɛljege mala se utu te maama ɔɔ naan̰ ɛɗumga tɔɔgɔ bin ɓo maam m'taaɗga taarin̰ jeege tu ute maraadin̰a ɔɔ taar Raa se, jeegen kɛn Yaudge ey se kic ɓo paac booyga. Ɔɔ Mɛljege se lɛ, aajumga taar tupiy ki.
55004018	Mɛljege se, maakŋ gɔt kɛn ɔɔn̰ɔ paac se utu am kɔɔɗn doma ɔɔ am kaaja taa ansum ɓaa maakŋ gaarin̰ kɛn maakŋ raa ki. Ɔn̰ daayum daayum Mɛljege se, jeege an̰ nooko. Amin!
55004019	'Tɛɗ tɔɔsɛ Priska ute Akilas ki ɔɔ 'tɛɗ tɔɔsɛ jeege tun maakŋ ɓee Onezipor ki kici.
55004020	Erast se ɔɔpoga maakŋ gɛgɛr kɛn Kɔrint ki ɔɔ Tropim lɛ, maam m'ɔn̰in̰oga maakŋ gɛgɛr kɛn Milɛ ki, taa naan̰ kɔɔn̰ɔ.
55004021	Kɔr kaaɗn kuulu 'kaan se, 'naar 'ɓaaɗo ɔŋuma. Ebul, Pudan, Linus, gɛnaa mɛnd Klɔdia ute gɛnaage paac tɛɗi tɔɔsɛ.
55004022	Ɔn̰ Mɛljege se 'tɛɗn ute naai. Ɔɔ ɔn̰ naan̰ asen tɛɗn bɛɛn̰ naase ki paac.
56001001	Kɛse maam Pɔl ɓo m'raaŋi maktubm se, maam kɛn ɓul Raa ɔɔ m'debm kaan̰ naabm Isa al‑Masi taa jeegen kɛn Raa bɛɛr tɔɔɗɗenga tɔɔɗo m'aɗen tɛɗn naaɗe kaal maakɗe paac do Isa al‑Masi ki jeel‑taar Raa mɛt ki, kɛn taaɗ ɔɔ naaɗe ɔk taar Raa se ɔɔn̰ɔ.
56001002	Taa naaɗe kɔnd doɗe gɛn kɔŋ kaajn̰ gɛn daayum. Mɛtn taar kaajn̰ ese se kɛse Raa mala ɓo taaɗo taar se kaaɗ kɛn naan̰ aal te do naaŋ ey ɓɔrtɔ ɔɔ Raa lɛ naan̰ taaɗ taar‑kɔɔɓ eyo.
56001003	Kaaɗ kɛn Raa jen ro ki jaay aan se, naan̰ taaɗ mɛtn taar kaajn̰ se jeege tu, taar se ɓo kɛn naan̰ ɛɗumsin̰ kaam jima. Kɛse ɓo taar kɛn Raa Mɛl Kaajjege ɔlum ɔɔ m'taaɗin̰ jeege tu.
56001004	Tit maam m'raaŋi maktubm se, naai se aan gɔɔ goonum mala, taa maam ute naai se k'j'aalga maakje kalaŋ do Raa ki. Ɔn̰ Raa Bubu ute Mɛl Kaajjege, Isa al‑Masi ai tɛɗn bɛɛɗe ɔɔ ai kɛɗn lapia.
56001005	Maam m'ɔn̰io Krɛt ki se, taa naai 'tɔnd ɗaapm naabm kɛn maam m'ɔn̰in̰o ɗoob ki se ɔɔ naai 'bɛɛr tɔnd naan eglizge maakŋ gɛgɛrge tun taa naaŋ Krɛt ki aan gɔɔ kɛn maam m'taaɗio se.
56001006	Debm kɛn naai an̰ bɛɛr kɔnd se, debm kɛn ɔk taar ɗim ron̰ ki eyo ɔɔ mɛndin̰ kalaŋ sum. Gɛnin̰ge aal maakɗe do Isa al‑Masi ki ɔɔ taargen jig eyo se k'taaɗɗen roɗe ki eyo ɔɔ naaɗe se jee booy uun taara.
56001007	Aan gɔɔ Raa ɛɗin̰ga naaba gɛn kaakŋ do jee naan̰ge tu se, debm naan egliz se 'tɛɗn debm ɔk taar ɗim ron̰ ki eyo. Debm bin se ɔn̰te tɛɗn debm kɛn ɔɔ taar naan̰ taaɗga sum ɓo 'tɛɗn mɛt ki, ɔn̰te tɛɗn debm maak‑taara, ɔn̰te tɛɗn debm aay tɔtɔ dɛna ɔɔ ɔn̰te tɛɗn debm kɔnd naapa ute jeege. Ɔn̰te tɛɗn debm kɔsn gurs jeege cɛrɛ.
56001008	Gaŋ debm bin se 'tɛɗn debm kɔkŋ mɛrtge, debm je tɛɗn nakŋ jiga, debm iŋg do mɛtɛkin̰ ki, ɔɔ tɛɗ nakge ute ɗoobin̰a, debm salal, debm bɔɔb ɔk ron̰a.
56001009	Labar Jigan gɛn Isa al‑Masi se naan̰ aal maakin̰ do ki paac, kɛse ɓo taar kɛn naaje k'lee k'dooy jeege. Ɔɔ taar se ɓo kɛn an̰ tɔɔgŋ maakin̰a ɔɔ an dɛjn̰ jeege ute taar Raa jigan ese ɔɔ taaɗn jeege tun baate kaal maakɗe do taar Raa ki se ɔɔ nakŋ naaɗe tɛɗ se mɛt ki eyo.
56001010	Taa jeege dɛna baate kuun taar jeegen naan jee Raage, maakɗe ki se Yaudgen aalga kaal maakɗe do Isa al‑Masi ki se, naaɗe se ɓo kɛn dɛrl jeege ɔɔ dooyɗe ute taarɗegen rɛn̰ rɛn̰ se cir paac paac.
56001011	Ɔn̰te kɔn̰ jee se 'dooy jeege, 'dooy kɛn naaɗe lee dooy jeege se ɔl jeegen maakŋ ɓeege tun mɛtin̰ se uun taarɗen kɛn jig ey se, dooy kɛn naaɗe lee dooy jeege se lɛ, lee ɔsn kɔsn jeege cɛrɛ.
56001012	Do dɔkin̰ maakŋ jeege tun Krɛt ki se, deb kalaŋ debm jeel‑taara ɗeek ɔɔ: «Jee Krɛt ki se naaɗe se paac jee taar‑kɔɔɓge, naaɗe se iŋg aan gɔɔ daagen naatn, naaɗe se jee kaar‑naabge ɔɔ ɔɔpɗen ɓo kɔsɔ sum.»
56001013	Taar gaabm taaɗ ro jeege tun Krɛt ki se mɛt ki, kɛn bin se naai 'mooyɗe makɔn̰ɔ taa naaɗe 'kaal maakɗe do taar Isa al‑Masi kɛn salal se.
56001014	J'ɔn̰te kuun taar Yaudgen lee taaɗ k'tusɗege se eyo ute nakŋ jikilimge naaɗe lee taaɗ gɛn tɛɗa. Kɛse ɓo kɛn ɔŋ ɔn̰ɗe naaɗe ɔŋ uun taar Isa al‑Masi kɛn mɛt ki se eyo.
56001015	Jee salal ɗoobm Raa ki aak nakge paac salal naanɗe ki. Gaŋ jee tɛɗ nakŋ kusin̰a ɔɔ baate kaal maakɗe do Isa al‑Masi ki se, nakŋ salal naanɗe ki se, gɔtɔ. Naaɗe iŋg ɓo gɛn saapm do nakge tun jig eyo naaɗe tɛɗ kusin̰ kic sɔkɔn̰ tɔɔlɗe eyo.
56001016	Jee se tɛɗ roɗe naan jeege tu aan gɔɔ naaɗe ɓo jeel Raa, gaŋ nakŋ naaɗe tɛɗ se tec gɛn Raa eyo. Nakŋ naaɗe tɛɗ se jeege aakɗenga kic ɓo jeɗe eyo, naaɗe baate tookŋ taar Raa, ɔɔ nakŋ bɛɛ tap ɓo naaɗe ɔŋ tɛɗ eyo.
56002001	Gaŋ naai se, 'dooy jeege ute taargen kɛn ɓaa ute taar Isa al‑Masi kɛn salal se.
56002002	Ɔɔ taaɗ gaab‑gɔɔlge tu se ɔɔ k'bɔɔb roɗe, k'tɛɗ jeege aɗen kaal maak ki, k'j'iŋg do mɛtɛkɗege tu, j'ɔk taar Raaɗe jiga, k'je jeege ute maakɗe paac ɔɔ do nakge tun ese paac se j'aay kaamɗe do ki.
56002003	Bin se mɛnd‑gɔɔlge se kic ɓo taaɗɗen k'tɛɗn nakŋ kɛn tɔɔl Raa ki, j'ɔn̰te kɔɔɗn jeege j'ɔn̰te tɛɗn mɛnd kaayge num k'dooy jeege gɛn tɛɗn nakgen bɛɛ.
56002004	K'dɛjn̰ mɛndgen sɛɛm se naŋa kic ɓo je gaabin̰a ute gɛnin̰ge,
56002005	k'j'iŋg do mɛtɛkɗege tu ɔɔ k'bɔɔb j'ɔk roɗe bɛɛ k'tɛɗ mɛnd kiŋg ɓeege, k'tɛɗ mɛndgen jiga k'booy j'uun taar gaabɗege. Taa bin se nam kuuy kɔŋ taaɗn iŋg kus ro taar Raa ki eyo.
56002006	Ɔɔ gaan kɔɗge se kic ɓo dɛjɗe j'iŋg do mɛtɛkɗe ki,
56002007	do nakge tun ɓaa se paac. Naai mala 'tɛɗn nakgen jiga kɛn jeege aakga kic num 'kuun bɔlɔti. Kɛn dooy jeege ute taar Raa se, dooyɗe ute maaki paac taa naaɗe ai kaal maak ki.
56002008	Taargen naai an 'dooy jeege se, dooyɗe te taargen kɛn mɛt ki kɛn jeege kɔŋ taar iŋg kus maak ki eyo, bin se taa jee taamooyjege se sɔkɔn̰ɔ aɗen tɔɔlɔ taa naaɗe ɔŋ te taar ɗim kusin̰ jaay gɛn taaɗn rojege tu eyo.
56002009	Taaɗ ɓulge tu ɔɔ daayum k'sook mɛlɗege tu do nakge tun k'tɛɗn paac. K'tɛɗ nakgen 'raapm maakŋ mɛlɗege ɔɔ j'ɔn̰te naajn̰ taara ute naaɗe.
56002010	J'ɔn̰te ɓoogŋ ɗim mɛlɗege ɔɔ daayum j'ɔn̰te tujn̰ ɔrmɗege ute mɛlɗege. Kɛn naaɗe jaay k'tɛɗ naan̰ se, 'kɔl jeege paac kaal taar Raa Mɛl Kaajjege se maak ki.
56002011	Taa Raa se taaɗga bɛɛn̰a, bɛɛn̰ se ɓo kɛn aaj jeege paac.
56002012	Bɛɛn̰ se, dooyjeki taa j'aki kɔn̰ nakgen jig eyo naanin̰ ki ɔɔ j'aki kɔn̰ gɛn dɔŋ nakgen jee jeel Raa mal eyo lee dɔŋ se kici. Bin se j'aki kɔŋ kiŋg do naaŋ kɛn ara ki se, j'aki bɔɔbm kɔkŋ rojege, j'aki tɛɗn nakgen ute ɗoobin̰a ɔɔ j'aki kɔkŋ taar Raa se ɔɔn̰ɔ,
56002013	j'aki kaakŋ kaam ɓii kɛn Isa al‑Masi aɗe ɓaa, naan̰ ɓo debm naaje j'ɔndki dojege don̰ ki. Naan̰ ɓo Raa magal Debm Kaaja ɔɔ debm tɔɔgɔ.
56002014	Isa al‑Masi se, naan̰ mala ɓo ɔn̰ ron̰ ooy taa naajege taa ajeki dugŋ dojege maakŋ kusin̰ ki. Ɔɔ naan̰ tugjeki kusin̰jege se, taa j'aki tɛɗn jee naan̰gen mala mala, jee daayum maakɗe raap sakan̰ gɛn tɛɗn nakgen jiga naanin̰ ki.
56002015	Kɛse ɓo taar kɛn naai an dooy jeege, an dɛjɛ ɔɔ an mooy jeege ute tɔɔgi. Ɔɔ naai se nam ɔn̰ten kaaki aan gɔɔ debm cɛrɛ.
56003001	Tɛr taaɗɗen kici jee Raage tu se ɔɔ gaarin̰ge ute tɔɔgge se k'sookɗen, ɔɔ k'tookɗen taarɗe ɔɔ k'ɗaap roɗe gɛn tɛɗn bɛɛ jeege tu.
56003002	J'ɔn̰te naaj nam, j'ɔn̰te tɛɗn taara ute jeege j'ɔk jeege roɗe ki, daayum k'tɛɗ jee dalul ute jeege paac.
56003003	Taa naajege kic ɓo do dɔkin̰ se, k'tɛɗkiro jee dɛrlge k'baatekiro booy kuun taar Raa. Ɔɔ naaje j'iigkiroga kiigi ɔɔ j'iŋgkiro gɛn tɛɗn nakgen jig eyo kɛn maakjege jea, j'iŋgki ɓo gɛn tɛɗn nakgen kusin̰a ɔɔ k'tɛɗki maak‑kilimi ro jeege tu. Jeege jaay aakjeki kic jejeki eyo ɔɔ naajege kic k'jeki naap eyo.
56003004	Gaŋ kaaɗin̰ jaay aas se, Raa Mɛl Kaajjege taaɗ bɛɛn̰a ɔɔ naan̰ se je jikilimge paac,
56003005	naaje se, taa k'tɛɗkiro tɛɗ nakŋ ɗoobin̰ ki ɓo naan̰ aajjeki eyo, num gaŋ naan̰ aak ɛɛjjeki kɛɛj ɓo dojege tu. Naan̰ aajjeki ute Nirl Salal kɛn tugjeki kusin̰jege, ɔɔ tɛɗjeki j'oojjekiga kiji ɔɔ tɛrljekiga kiŋgjege tɛɗga kiji.
56003006	Raa ɔljekiro Nirl Salal ute maraadin̰ se te Mɛl Kaajjege Isa al‑Masi.
56003007	Taa Raa te bɛɛn̰ se tɛɗjekiga k'tɛɗkiga jee lee tɛɗ naka ute ɗoobin̰ naanin̰ ki gɛn kɔŋ kaajn̰ gɛn daayum kɛn j'utu j'iŋg j'ɔndki dojege do ki se.
56003008	Taar maam m'raaŋi se taar mɛt ki, m'je taar se naai 'ɗaar ro ki cirr. Taa jee aalga kaal maakɗe do Raa ki se 'kaay kaamɗe 'tɛɗn nakgen aak bɛɛ. Kɛse ɓo taar kɛn jiga kɛn 'noogŋ jeege paac.
56003009	Num gaŋ ɔn̰te lee je gɔtn naajn̰ taargen rɛn̰ rɛn̰, ɔn̰te tuun mɛtjil jeege, ɔn̰te mooy te jeege, naajn̰ taara te jeege ro do Ko Taar kɛn Raa ɛɗo Musa ki. Taargen bin se ɔn̰te kɔl doi maak ki. Taargen se taargen rɛn̰ rɛn̰ kɛn ɔŋ noog nam eyo.
56003010	Debm jaay naai aakin̰ gaaŋ gaaŋ jee Raage te naapa se, ɓaa taaɗin̰ ɔɔ n̰'ɔn̰te tɛɗn naan̰ se. Kɛn naan̰ jaay baate booy kuun taari se, tɛr ɓaa taaɗ ɗɔɔlin̰ kuuy daala. Kɛn naan̰ jaay baate booy kuun taari num, debm bin se ɔɔɗ doi dɔkɔ ron̰ ki naatn.
56003011	Naai 'jeele debm bin se rɛsŋga ute ɗoobm Raa, ɔɔ te kusin̰ naan̰ lee tɛɗ ɔn̰ ey se, naan̰ malin̰ ɓo ɔj bɔɔrɔ don̰ ki.
56003012	Tɛɗga num m'utu m'ai kɔl Artemas ey lɛ Tisik. Taa maakɗe ki se debm kalaŋ ai ɓaa noogo. Kɛn debm kalaŋ jaay ɓaa aan ɔŋiga naane num, naai aay kaami 'ɓaaɗo ɔŋum Nikopoli ki. Taa maam m'je ɓaa kiŋg kaaɗn kuul ki se gɔtn naane.
56003013	Zenas kɛn jeel mɛtn taar kɔjn̰ bɔɔrɔ ute Apɔlɔs jaay ɓaa ɓaa mɛrtɛ se aakɗen doɗe ki ɔn̰ten kɔn̰ ɗim aɗen baata.
56003014	Ɔn̰ gɛnaajegen ɗoobm al‑Masi ki se kic ɓo dooy jeel tɛɗn bɛɛ taa 'noogŋ jeegen kɛn, bɛɛki num, j'aɗen noog se. Bin se kaal maakŋ naaɗe aal do Raa ki se kɔŋ noogŋ jeege.
56003015	Jeegen paacn̰ ute maam gɔtn ara se tɛɗi tɔɔsɛ. Ɔɔ naai kic tɛɗ tɔɔsɛ gɛnaajege tun ɗoobm al‑Masi kɛn Krɛt ki, naaɗen kɛn jejeki se. Ɔn̰ Raa asen tɛɗn bɛɛn̰ paacki.
57001001	Maktubm se maam Pɔl ɓo m'raaŋi maam kɛn j'ɔkum daŋgay ki taa Isa al‑Masi. Pilemon maam te gɛnaaje Timote se k'tɛɗi tɔɔsɛ. Naai kɛn mɛɗn doje ɔɔ debm tɛɗn naabm Isa al‑Masi gɔɔ naaje.
57001002	Naaje k'tɛɗ tɔɔsɛ gɛnaaje kɛn mɛnda Apia ɔɔ k'tɛɗ tɔɔsɛ Arsip ki kɛn tɛɗ naaba ute naaje tɛlɛ aan gɔɔ asgar cɛɛje ki gɛn kuɗn bɔɔrɔ. Ɔɔ k'tɛɗ tɔɔsɛ egliz kɛn lee tus ɓei ki se kici.
57001003	Ɔn̰ Bubjege Raa ɔɔ Mɛljege Isa al‑Masi asen tɛɗn bɛɛɗe ɔɔ asen kɛɗn lapia.
57001004	M'tɔɔm Raa ɔɔ daayum kɛn maam jaay m'ɓaa keem Raa se m'saap do naai ki,
57001005	taa maam booy jeegen lee ɔɔs maan gɛn kaal maaki kɛn naai aal do Mɛljege tu Isa al‑Masi ki ɔɔ ute maak‑jei kɛn naai ɔk do jee Raage tu paac se.
57001006	Maam m'tɔnd mɛtn Raa ɔn̰ kaal maakŋ kɛn tumjeki kalaŋ se 'tɛɗn tɔɔgɔ, kɛse ɓo kɛn taaɗn jeege tu bɛɛ kɛn naaje j'ɔkki ute Isa al‑Masi.
57001007	Gɛnaama, maak‑jei kɛn naai ɔk do jee Raage tu se raapumga maakuma ɔɔ ɛɗumga kaay kaama, taa maak‑jei do jee Raage tu se sɛlɗenga maakɗe dɛn aak eyo.
57001008	Taa ɗi naai 'jeele ey num kɛn m'dɔɔk ute Isa al‑Masi se maam m'ɔk ɗoobm kɛn m'ai taaɗn naabm kɛn naai 'tɛɗa, naɓo maam m'je tɛɗn naan̰ se eyo.
57001009	Taa naaje k'je naapa se ɓo kɛn maam m'je tɔnd mɛti se. Kɛse ɓo maam Pɔl kɛn gaab‑gɔɔl j'ɔkum daŋgay ki taa Isa al‑Masi,
57001010	maam m'tɔnd mɛti gɛn Onezim kɛn maam tɛɗin̰ tɛɗga aan gɔɔ goonum mala maakŋ daŋgay ki ara.
57001011	Do dɔkin̰ se naan̰ debm ɔŋ noogi te eyo, gaŋ ɓɔrse se naan̰ tɛɗga debm kɛn ajenki kɔŋ noogo maam m'utu naai se.
57001012	Ɓɔrse maam tɛrl m'ɔli Onezim gɔti ki, naan̰ kɛn tɛɗga debm kɔɔn̰ maakuma.
57001013	Ey num m'je m'an̰ gaasin̰ ute maam maakŋ daŋgay ki kɛn j'ɔkum taa Labar Jigan gɛn Isa al‑Masi. Bɛɛki num, naai ɓo am noogo gaŋ maam m'ɔkin̰ga naan̰ ɓo gɔɔ naai ki.
57001014	Naɓo ɓɔrse maam m'je m'an̰ gaasin̰ ey se, taa maam m'tɔnd te mɛti ey ɓɔrtɔ. Taa maam m'je naabm naai am tɛɗ se ute taa tɔɔg eyo, num ute maak‑jei mala.
57001015	Kaaɗn naane Onezim aan̰ ɔn̰io gɛn ɓii kandum se, taa naan̰ jaay ɔk tɛrl ɓaa ɔŋiga num ɓaa tiŋg te naai gɛn daayum.
57001016	Ɔɔ ɓɔrse se naan̰ aan gɔɔ ɓul ey sum, gaŋ ɓɔrse naan̰ tɛɗga bɛɛ cir ɓulu taa naan̰ tɛɗga gɛnaa kɛn ɔɔn̰ maaka. Maam se m'jen̰a naɓo naai se an̰ je dɛn cir daala; taa naan̰ kic debkilimi ɔɔ tɛɗga gɛnaa ɗoobm Isa al‑Masi ki.
57001017	Kɛn naai jaay aakum aan gɔɔ gɛnaai ɗoobm Isa al‑Masi ki num, Onezim se ɔkin̰ aan gɔɔ kɛn naai ɔkum maam mala.
57001018	Kɛn naan̰ jaay tujiga ɗim lɔ ai kɔgŋ ɗim kic ɓo, ɔn̰ maam ɓo m'aisin̰ kɔgɔ.
57001019	Taargen m'utu m'ai taaɗn ara se, maam mala ɓo m'raaŋisin̰ ute jima: maam m'aisin̰ kɔgɔ. Num gaŋ ɔn̰te tɛɗi dirigi taa Mɛljege se naai kic maam m'ɔk sɛɛ doi ki. Sɛɛ maam m'taaɗn se naai mala.
57001020	Kɛn bin num gɛnaama, taa Mɛljege naaje k'tɛɗkiga kalaŋ se naabm se 'tɛɗumsin̰a, aan gɔɔ naaje te Isa al‑Masi k'tɛɗkiga kalaŋ se 'raapum maakuma.
57001021	Nakŋ maam m'raaŋi se m'jeelin̰ maakum ki naai se an̰ kɔŋ tɛɗa. Ɔɔ m'jeele nakŋ maam m'tɔnd mɛti se naai an̰ kɔŋ tɛɗn cir naan̰ se.
57001022	'Ɗaapum gɔtn m'an ɓaa tooɗo gɔti ki kici. Taa keem Raa kɛn naase 'lee eemki se, maam m'ɔnd dom do ki. Taa ɓii kalaŋ m'utu m'asen ɓaa kɔŋɔ.
57001023	Epapras kɛn j'ɔkin̰ daŋgay ki ute maam taa Isa al‑Masi se 'tɛɗi tɔɔsɛ.
57001024	Ɔɔ Mark, Aristark, Demas, Luk naaɗen kɛn tɛɗ naaba ute maam kalaŋ se kic tɛɗi tɔɔsɛ.
57001025	Ɔn̰ Mɛljege Isa al‑Masi asen tɛɗn bɛɛn̰a.
58001001	Do dɔkin̰ se, Raa lee taaɗo ɓugjege tu ute taar jee taaɗ taar teeco taar Raa ki se mɛt dɛna ɔɔ ute ɗoobm jeege dɛna.
58001002	Gaŋ ɓɔrse se maakŋ ɓiige tun kaam mɔɔtn ara se, naan̰ taaɗjekiga ute ɗoobm Goonin̰a ɔɔ Goonin̰ se ɓo, naan̰ bɛɛr ɔndin̰o ɔɔ ɛɗin̰ga nakge paac kaam jin̰a. Ɔɔ ute ɗoobm Goonin̰ se ɓo naan̰ aalo nakgen ɓaa se paac kici.
58001003	Goon ese se ɓo kɛn taaɗ nookŋ Raa kɛn wɔɔr gɔtɔ kɛlɛŋ ɔɔ naan̰ se tec Raa mala mala. Ute taar naan̰ kɛn ɔk tɔɔgɔ se ɓo, nakgen ɓaa se paac naan̰ tɛɗɗe utu tiŋg gɔtɗe ki. Kɛn naan̰ jaay tug kusin̰ jikilimge aas sum se, naan̰ ook ɓaa iŋg maakŋ raa ki do ji daam Raa Sidburku ki.
58001004	Goonin̰ se, Raa ɔndin̰ga raan do kɔɗn Raage tu ɔɔ bin ɓo ro kɛn Raa ɛɗin̰ se, cir gɛn kɔɗn Raage.
58001005	Taa ɓii kalaŋ tap ɓo Raa taaɗ te kɔɗin̰ kɛn gam eyo, kɛn an̰ ɗeekŋ ɔɔ: Naai se, 'Goomuma, jaaki maam m'taaɗn naan jeege tu paac maam ɓo m'Bubi. Tɛr daala kɔɗn Raa kɛn gam tap ɓo Raa taaɗin̰ te eyo, kɛn an̰ ɗeekŋ ɔɔ: Maam se m'tɛɗn Bubi ɔɔ naai lɛ am 'tɛɗn goonuma.
58001006	Num tɛr daala, kaaɗ kɛn naan̰ ɔlo Goon paragin̰ do duni ki se, naan̰ ɗeek ɔɔ: Ɔn̰ kɔɗumge paac kɛrɛgŋ naanin̰ ki.
58001007	Gɛn kɔɗin̰ge se Raa taaɗ ɔɔ: Naaɗe se jee tɛɗn naabumge, naaɗe se tec aan gɔɔ kuulu ɔɔ aan gɔɔ rɔɔn̰ pooɗo.
58001008	Num gɛn Goonin̰ ki se, Raa taaɗin̰ ɔɔ: Gaar naai Raa se tiŋg gɛn daayum, ɔɔ jeeige se lɛ, naai tɔɔɗɗe ute ɗoobm daan ki.
58001009	Naai lɛ 'je nakŋ ute ɗoobin̰a ɔɔ nakŋ kusin̰ se naai ɔɔɗ undin̰ naatn. Taa naan̰ se ɓo Bubi Raa, naan̰ ɔɔyiga uubu doi ki gɛn maak‑raapo kɛn taaɗ ɔɔ naai se gaarge ɔɔ maakŋ parige tu se naai ɓo magal cirɗe.
58001010	Tɛr Raa ɗeekin̰ daala ɔɔ: Kɛse ɓo naai, Mɛlje, do kupm mɛt ki se naai aalo do naaŋa ɔɔ maakŋ raa lɛ naai tɛɗin̰o te jii.
58001011	Nakgen se paac utu 'tuju, gaŋ naai se tiŋg gɛn daayum. Ɗeere, maakŋ raa ute do naaŋa se utu 'kooy koono aan gɔɔ kala.
58001012	Ɔɔ naai utu aɗen tuɗn aan gɔɔ kala ɔɔ utu aɗen pɛlɛkŋ aan gɔɔ kɛn k'lee k'pɛlɛkŋ kalge se. Num naai lɛ 'tɛrl roi eyo ɔɔ daayum daayum naai iŋg gɔti ki.
58001013	Ɔɔ taa ɓii kalaŋ tap ɓo Raa taaɗ te kɔɗin̰ kɛn gam eyo, kɛn an̰ ɗeekŋ ɔɔ: 'Ɓaaɗo iŋg do ji daamum ki, bini jee taamooyige se maam m'aɗen 'tɛɗn naai ɓo kiŋg doɗe ki.
58001014	Kɔɗn Raage se tap ɓo naaɗe naŋge? Naaɗe se jee kaan̰ naabm Raagen paacn̰ j'ɔŋ j'aakɗen eyo, ɔɔ Raa ɔlɗeno se taa noogŋ jeegen kɛn Raa utu aɗen kaaja.
58002001	Taa naan̰ se ɓo, taargen naajege k'booyin̰kiro se, j'ɔkin̰ki ɔɔn̰ cir daala, ey num sɔm j'aki kiigŋ ɗoob ki.
58002002	K'jeelki taar kɛn kɔɗn Raage taaɗo do dɔkin̰ Musa ki se, ɔk tɔɔgɔ do jeege tu paac ɔɔ jeegen jaay baate kuuno taar se lɔ baate kiŋg do ki se, jee bin se do kusin̰ kɛn naaɗe tɛɗ se, Raa dabarɗenoga ute ɗoobin̰a.
58002003	Anum naajege se, k'booyin̰kiga taar naan̰ kɛn aajjeki ɔɔ taar naan̰ se lɛ cir gɛn kɔɗn Raagen taaɗo Musa ki se. Bin num kɛn taar se jaay naajege k'j'uum j'aalin̰kiga naaŋ ki num, naajege kic j'aki kɔŋ kaan̰ kɔtn dubar kɛn se eyo. Mɛtn taar kaajjege se, Mɛljege Isa ɓo uuno mɛtin̰ taaɗo deete ɔɔ jee kɛn booyo taarin̰ naan̰ taaɗo se ɓo, taaɗjeki ɔɔ taarin̰ge se, taargen mɛt ki.
58002004	Ɔɔ Raa mala taaɗga tal ɔɔ taar ara se taar mɛt ki ute ɗoobm nakŋ kaakŋ jeele ɔɔ ute nakgen naan̰ tɛɗin̰ deel doa, ɔɔ ute napar nakŋ‑kɔɔɓgen naan̰ tɛɗa ɔɔ bin ɓo naŋa naŋa kic Raa ɛɗin̰ga Nirl Salal aan gɔɔ kɛn naan̰ maakin̰ jen ro ki.
58002005	Anum duni kɛn utu aɗe ɓaa jaay kɛn naaje k'taaɗn mɛtin̰ ɓɔrse se, 'kɔŋ tɛɗn kaam ji kɔɗn Raage eyo.
58002006	Num maakŋ Kitap ki se, nam kalaŋ taaɗga tal ɔɔ: Debkilimi se tap ɓo naan̰ naŋa kaca jaay ɓo kɛn naai Raa saapm don̰ ki, goon debkilimi se tap ɓo aas ɗi jaay ɓo naai aakin̰ don̰ ki se?
58002007	Kaaɗn kɛn naai 'tɛɗ debkilimi ɔɔpo baata aas te kɔɗn Raa ey se, cɔkɔ sum. Tɛr naai ɓo 'nookin̰a ɔɔ 'magalin̰ aan gɔɔ gaarge.
58002008	Nakgen paacn̰ naai aalɗeno se naai ɔn̰in̰sin̰ga kaam jin̰a. Kɛn Raa jaay ɛɗin̰ga nakge paac kaam jin̰ se, ne ɗim jaay Raa ɛɗin̰ te kaam jin̰ ey se, gɔtɔ. Naɓo ɓɔrse nakge se paac naajege j'aakin̰ki ute kaamjege se aan gɔɔ tɛɗ te kaam jin̰ ey ɓɔrtɔ.
58002009	Gaŋ naajege j'aakki Isa se, kaaɗ kɛn Raa tɛɗin̰o jaay naan̰ ɔn̰ ron̰ ɔɔpo baata aas te kɔɗn Raage ey se, cɔkɔ sum. Taa naan̰ dabaro ɔn̰ ron̰ ooy se, ɓɔrse se, Raa nookin̰ga ɔɔ magalin̰ga aan gɔɔ gaarge. Bin ɓo ute bɛɛ Raa se, naan̰ ooyo taa jikilimge paac.
58002010	Raa se aalo nakge paac ɔɔ bɔɔbɗe tiŋg gɔtɗe ki. Bin ɓo Raa je ano ɓaa ute gɛnin̰ge dɛna taa 'kɛnd maakŋ nookin̰ ki. Taa dubar Isa ɔŋo se ɓo, Raa tɛɗin̰ naan̰ tɛɗ aas naabin̰ ute ɗoobin̰a. Isa se naan̰ ɓo debm tɔɔɗ ɔlɗe gɔtn kaaj ki.
58002011	Taa Isan kɛn debm tugŋ kusin̰ jeege ute jee kɛn naan̰ tugɗe kusin̰ɗege se, naaɗe paac Bubɗe Raa kalaŋ ese sum. Taa naan̰ se ɓo kɛn Isa daŋɗe ɔɔ naaɗe k'gɛnaan̰ge se kic ɓo, sɔkɔn̰ tɔɔlin̰ eyo.
58002012	Taa naan̰ se ɓo Isa ɗeek Raa ki ɔɔ: Maam se m'utu m'taaɗn taa naai gɛnaamge tu; ɔɔ gɔtn kɛn jeeige jaay tusnga se, maam m'ai tɔɔm daanɗe ki.
58002013	Tɛr Isa taaɗ daala ɔɔ: Maam se m'utu m'kɔnd maakum doi ki. Tɛr naan̰ taaɗ daala ɔɔ: Maam m'utu ara ute gaangen kɛn naai Raa ɛɗumo se.
58002014	Bin ɓo aan gɔɔ gaan jikilimge paac ɔk daa roa ute mooso se, naan̰ kic ɓo ɔk daa roa ute mooso tecɗe naaɗe se kici. Bin ɓo ute kooy Isa se, Iblisn, debm tɔkŋ mind jeege, naan̰ ɓo debm kɛn ɓaano ute yo do jeege tu se, tɔɔgŋ naan̰ ɔk se, Isa naŋin̰sin̰ga tak.
58002015	Bin ɓo jeegen tiŋg aan gɔɔ ɓulge taa naaɗe ɓeer yo ki se, naan̰ aɗen kɔŋ kɔɔɗn doɗe.
58002016	Ɗeere k'jeelki, naan̰ ɓaaɗo gɛn noogŋ kɔɗn Raage eyo, num naan̰ ɓaaɗo se gɛn noogŋ mɛtjil Abraamge.
58002017	Taa ɗi naan̰ tɛɗ ron̰ debkilimi tec naajege gɛnaan̰ge mala mala, bin ɓo naan̰ tɛɗ magal debm tɛɗn sɛrkɛ Raa ki debm bɛɛ ɔɔ tuj ɔrmin̰ eyo gɛn tɛɗn naabm Raa. Taa naan̰ se ɓo naan̰ ɛɗ ron̰ sɛrkɛ gɛn tɔɔl kusin̰ jeege.
58002018	Ɗeere, Isa se naan̰ dabaroga ɔɔ ɔŋoga nakŋ naama; taa naan̰ se ɓo naan̰ an̰ kaasa gɛn naakŋ jeegen nakŋ naama aan doɗe ki.
58003001	Gɛnaamge, Raa daŋseno taa aki tɛɗn jee naan̰ge. Taa naan̰ se ɓo ɔndki saapse do Isa ki, naan̰ ɓo debm kaan̰ naabm Raa ɔɔ debm tɛɗn sɛrkŋ magal gɛn Raa. Naan̰ ɓo ɔkjeki taasa ute Raa ɔɔ do nakge tun se ɓo, naajege k'j'aalki maakjege do ki ɔɔ k'taaɗki naan jeege tu.
58003002	Ɔɔ Isa se Raa bɛɛr ɔndin̰ gɛn tɛɗn naabin̰a ɔɔ maakŋ naabin̰ ki se naan̰ tuj te ɔrmin̰ eyo, aan gɔɔ Musa kɛn tɛɗo naaba maakŋ Ɓee Raa ki paac jaay tuj te ɔrmin̰ ey se.
58003003	Kɛse ɗoobin̰a kɛn Isa jaay nookin̰ eem cir gɛn Musa se tec aan gɔɔ debm kɔɓm ɓee kɛn k'nookin̰ cir ɓee kɛn naan̰ ɔɓo.
58003004	K'jeelki, ɓee tak ɓo ɔk mɛl kɔɓin̰ kɔɓin̰a, num mɛl kɔɓm nakgen ɓaa se paac se, naan̰ Raa.
58003005	Maakŋ Ɓee Raa ki paac se, Musa tɛɗoga naaba tuj te ɔrmin̰ eyo ɔɔ naan̰ tɛɗo naabin̰ se aan gɔɔ debm tɛɗn naaba gɛn taaɗn jeege tu nakŋ kɛn Raa utu aɗen taaɗn mɛtin̰ naan ki.
58003006	Num gaŋ al‑Masi se, naan̰ Goono, Goon kɛn tuj te ɔrmin̰ eyo ɔɔ Ɓee Raa paac se Raa ɔn̰in̰sin̰ga kaam jin̰a. Ɔɔ naajege se ɓo aan gɔɔ k'ɓee naan̰a kɛn naajege jaay k'ɓeerki eyo ɔɔ j'ɔndki dojege don̰ ki ute maak‑raapo se.
58003007	'Booyki taar kɛn Nirl Salal taaɗ maakŋ Kitap ki ɔɔ: Jaaki jaay kɛn 'booykiga mind Raa num,
58003008	ɔn̰ten 'tɛɗki do mɔŋgɔ aan gɔɔ kɛn do dɔkin̰ ɓugsege baate tooko taarin̰ se ɔɔ naan̰ kɛn se, naaɗe naamin̰oga do kɔɗ‑ɓaar ki.
58003009	Tɛr Raa taaɗ ɔɔ: Ute nakgen bɛɛ maam m'tɛɗo ɓaara si‑sɔɔ se kic ɓo, ɓugsege naamumo ɔɔ naaɗe je am 'kaakŋ mɛtuma.
58003010	Taa naan̰ se ɓo maam maakum taarum do jeege tun ese ɔɔ maam m'taaɗ ute maakum m'ɔɔ: Jee se lɛ daayum lee tɛrlum naaga ɔɔ nakŋ maam tɛɗ se lɛ, naaɗe booy ɔk eyo.
58003011	Kɛn maakum taarum se, maam m'naam taarum m'ɔɔ: Jee se 'kɔŋ kɛnd gɔt kɛn maam m'ɗaapin̰ gɛn tɔɔl maaka se eyo.
58003012	Gɛnaamge, ɔndki kɔndɔ nam ɔn̰te kɔn̰ maakin̰ 'tɛɗn aak kusu kɛn an̰ kɔlin̰ naan̰ 'tookŋ kaal maakin̰ do Raa ki eyo ɔɔ tɛrl naaga Raa kɛn zɛɛr se.
58003013	Gaŋ kaaɗ kɛn naase utu 'tiŋgki tiŋg maakŋ kaaɗ kɛn Raa daŋin̰ jaaki se, ɓii‑raa ɛɗki kaay kaama naapge tu, ɔn̰ten kaan̰ki rose dala ute kusin̰a ɔɔ ɔn̰ten 'tɛɗki do mɔŋgɔ.
58003014	Anum kɛn naajege jaay kaal maakjegen do kupm mɛt ki se jaay j'ɔkin̰ki tɔɔgɔ bini do taar tɔɔlin̰ ki se ute naan̰ se, naajege j'aki tɛɗn naaba kalaŋ ute al‑Masi.
58003015	Bin ɓo Kitap taaɗ ɔɔ: Jaaki jaay kɛn 'booykiga mind Raa num, ɔn̰ten 'tɛɗki do mɔŋgɔ aan gɔɔ kɛn do dɔkin̰ ɓugsege baate tooko taarin̰ se ɔɔ naan̰ kɛn se, naaɗe naamin̰o do kɔɗ‑ɓaar ki.
58003016	Anum jeegen booyo taar Raa jaay baate tooko ɔɔ tɛrlo naaga Raa ki se, tap ɓo naŋge? K'jeelki jeegen se ɓo kɛn jeegen paacn̰ Musa ɔɔɗɗeno maakŋ taa naaŋ Masar ki.
58003017	Maakŋ ɓaarge tun si‑sɔɔ se tap ɓo, Raa maakin̰ taarin̰ do naŋge tu? K'jeelki, Raa se maakin̰ taarin̰ do jeege tun tɛɗo kusin̰ jaay ooyo do kɔɗ‑ɓaar ki se.
58003018	Ɔɔ jeegen kɛn Raa naam taarin̰ roɗe ki ɔɔ: naaɗe se kɔŋ kɛnd gɔt kɛn maam m'ɗaapin̰ gɛn tɔɔl maak ki ey se, tap ɓo naŋge? Naaɗe se ɓo jee kɛn baate tooko taar Raa ɔɔ tɛrlin̰o naaga se.
58003019	Bin ɓo k'jeelki, naaɗe se jaay ɔŋ ɛnd te gɔt kɛn Raa ɗaapin̰ gɛn tɔɔl maak ey se, taa naaɗe se baate tooko kaal maakɗe don̰ ki.
58004001	Do dɔkin̰ se, Raa taaɗ jeege tu ɔɔ utu aɗe kɛɗn gɔtn kɛn naan̰ ɗaapin̰ga ɗaap gɛn jamaka se ɔɔ ɓɔrse kic gɔtn se utu booy jeege. Bin num ɔndki kɔndɔ nam ɔn̰ten tɛɗn kusin̰a jaay kɔn̰ ron̰ 'kɔɔpm kaam mɔɔtn jaay 'kɔŋ kɛnd gɔt kɛn ese ey se.
58004002	Naajege kic ɓo k'booykiga Labar Jiga aan gɔɔ jeegen tiŋgo do kɔɗ‑ɓaar ki. Naaɗe se booyga taar se, naɓo taar se tɛɗ te ɗim maakɗe ki eyo, taa naaɗe baate tooko kaal maakɗe do taar kɛn ese se.
58004003	Naɓo naajegen j'aalkiga maakjege do labar kɛn jiga se, j'aki kɔŋ kɛnd gɔt kɛn Raa ɗaapin̰ga ɗaap gɛn tɔɔl maaka se. Ey num jee kɛn baate kaalo maakɗe se, Raa taaɗ ɔɔ: Kɛn maakum taarum se maam m'naam taarum m'ɔɔ: jee se kɔŋ kɛnd gɔt kɛn maam m'ɗaapin̰ gɛn tɔɔl maaka se eyo. Kɛse ɓo taar kɛn Raa taaɗo kaaɗ kɛn naan̰ aalo do naaŋa ɔɔ naŋo naabin̰ se, ey num ɓii gɛn jamaka se utu tap.
58004004	Bin num gɛn ɓii k‑cilige tu se maakŋ Kitap ki se gɔt kaam kalaŋ nam taaɗga taaɗ ɔɔ: Ɓii mɛcɛ se Raa tɛɗ naŋ naabin̰ paac ɔɔ: Ɓii k‑cilige tu se, naan̰ jamakŋ ro ki.
58004005	Ɔɔ daala gɔtn ese se kic taaɗ ɔɔ: Jee se kɔŋ kɛnd gɔt kɛn maam m'ɗaapin̰ gɛn tɔɔl maaka se eyo.
58004006	Bin ɓo Raa se uunoga doa gɛn jee mɛtin̰ge se ɔk ɗoobo gɛn kɛnd gɔt kɛn naan̰ ɗaapin̰ga ɗaap gɛn jamaka se. Num gaŋ jee kɛn booyo Labar Jiga deet deetn jaay baate tookŋ taar Raa se, naaɗe se 'kɔŋ kɛnd gɔt kɛn ese se eyo.
58004007	Taa naan̰ se ɓo Raa ɔndga ɓii kuuy kɛn naan̰ daŋin̰ jaaki . Kɛn Raa ɔnd ɓii ese se, gaan Israɛlge se tɛrlga tɛrl naaga Raa ki daanin̰ dɔkga jaay naan̰ taaɗɗeno maakŋ Kitap ki ute taar Gaar Daud ɔɔ: Jaaki jaay kɛn 'booykiga mindin̰ num, ɔn̰ten 'tɛɗki do‑mɔŋgɔ.
58004008	Jɔsuɛ jaay ɔloga gaan Israɛlge taa naaŋ kɛn naaɗe saap ɔɔ gɔtn jamak kɛn mala mala num, ɗeere bin se, Raa kɔŋ taaɗn taa ɓii gɛn jamakŋ kɛn kuuy ey sum.
58004009	Bin ɓo aan gɔɔ Raa naŋ naabin̰a ɔɔ jamakŋ ɓii k‑cilige tu se, jee Raage kic Raa utu aɗen kɛɗn gɔtn jamaka bin kici.
58004010	Taa debm jaay ɛndga gɔt kɛn Raa ɗaapin̰ gɛn jamaka se, naan̰ se naŋga naabin̰a ɔɔ jamakŋ aan gɔɔ Raa kɛn naŋ naabin̰ jaay jamakŋ ro ki se kici.
58004011	Bin se j'aayki kaamjege gɛn kɛnd maakŋ gɔt kɛn Raa ɗaapin̰ga ɗaap gɛn jamaka se; j'ɔndki kɔndɔ maakjege tu se, nam ɔn̰te naajn̰ taara aan gɔɔ gɛn gaan Israɛlge sɔm an̰ kɔlin̰ 'koocn̰ jaay 'tookŋ taar gɛn Raa ey se.
58004012	Taa taar Raa se naan̰ iŋg zɛɛrɛ ɔɔ ɔk tɔɔgŋ kɛn ɔs maakŋ jeege. Ɔɔ naan̰ se aat cir gɔrɗ‑jɛrlɛ kɛn taarin̰gen di paac taat ranan ranan se. Naan̰ ɛnd maakŋ nakge tun maakŋ ro debkilim ki se paac, naan̰ ɛnd bini ɔŋ cɛŋgɛ, saapa ɔɔ koa. Nakŋ maakŋ saapjege tu ute kɛngen naaje k'jeki se, naan̰ ɓo jeel naŋin̰ tak ɔɔ lee taaɗjeki mɛtin̰ naajege tu.
58004013	Nakge paac se Raa ɓo aalɗeno ɔɔ debm jaay Raa ɔŋ aakin̰ ey se, gɔtɔ. Naan Raa ki se nakŋ ko k'kɔyin̰ tap ɓo gɔtɔ; nakge paac tooɗ tal. Ɔɔ naan Raa ki se ɓo, naŋa naŋa kic ɓo 'ɓaa taaɗn mɛtn taarin̰ taarin̰a.
58004014	Taa naajege se j'ɔkki debm tɛɗn sɛrkŋ kɛn magal cir jee tɛɗn sɛrkgen ɓaa se paac. Naan̰ se ook ɓaaga maakŋ raa ki cɛɛsn Raa ki. Naan̰ se Isa, Goon Raa. Taa naan̰ se ɓo kaal maakjegen do Isa ki jaay k'lee k'taaɗki mɛtin̰ jeege tu se, j'ɔkin̰ki tɔɔgɔ.
58004015	Ɗeere, naajege se j'ɔkki debm tɛɗn sɛrkŋ magal kɛn aas kaakŋ taa‑daayjege. Naan̰ se ɔŋoga napar nakŋ naamge paac aan gɔɔ naajege, naɓo naan̰ se ɔŋ tɛɗ te kusin̰ eyo.
58004016	Bin num j'ɔn̰ten 'ɓeerki, k'ɓaaki gɔtn kaag do Raa kɛn debm ajeki kɛɛjn̰ dojege tu ɔɔ ajeki tɛɗn bɛɛ kaaɗ kɛn naaje k'jeki naan̰ aajjeki noogo.
58005001	Magal debm tɛɗn sɛrkɛ Raa ki tak ɓo k'bɛɛr k'j'ɔɔɗin̰ maakŋ jikilimge tu gɛn tɛɗn naabm Raa taa tɔnd ɗaapm jeege naanin̰ ki. Naan̰ Raa ɔndin̰ se taa an̰ kɛɗn nakge sɛrkɛ ɔɔ kɔjn̰ mooso taa kusin̰ jeege.
58005002	Magal debm tɛɗn sɛrkɛ Raa ki se, naan̰ kic ɓo ɔk tɔɔg eyo aan gɔɔ jikilimgen ɓaa se paac, taa ɗi jeegen jeel ɔk mɛtn ɗoobm Raa eyo ɔɔ tɛɗn nakgen mɛt ki ey se, naan̰ aɗen kɛɛjn̰ doɗe ki.
58005003	Aan gɔɔ naan̰ kic ɔk tɔɔg ey se, naan̰ 'kɛɗn sɛrkɛ Raa ki taa kusin̰ jeege sum eyo, num taa kusin̰ naan̰ malin̰ kici.
58005004	Naan̰ se kalin̰ ki sum ɓo 'kɔŋ kuun ron̰ raan gɛn tɛɗn magal debm tɛɗn sɛrkɛ Raa ki se eyo, num magal debm tɛɗn sɛrkɛ Raa ki se, Raa mala ɓo bɛɛr ɔɔɗin̰a aan gɔɔ kɛn naan̰ bɛɛr ɔɔɗo Aarun do dɔkin̰ se.
58005005	Bin ɓo al‑Masi kic naan̰ mala ɓo uun ron̰ raan gɛn tɛɗn magal debm tɛɗn sɛrkɛ Raa ki eyo. Num naan̰ se Raa ɓo bɛɛr ɔɔɗin̰o ɔɔ ɗeekin̰ ɔɔ: Naai se Goonuma, jaaki maam m'taaɗn naan jeege tu paac, maam ɓo m'Bubi.
58005006	Ɔɔ gɔt kuuy maakŋ Kitap ki kic Raa taaɗga taaɗ ɔɔ: Naai se debm tɛɗn sɛrkɛ Raa ki gɛn yɛmin̰a aan gɔɔ Mɛlkisɛdɛk.
58005007	Kɛn Isa iŋgo do naaŋ ki se, naan̰ tɔnd mɛta, eem nɔɔ ɔɔ tɔɔyɔ ute kaa‑maane mɛtn Raa ki naan̰ kɛn je num an̰ kɔŋ kaajn̰ maakŋ yo ki. Ɔɔ Raa se booyin̰ga keemin̰a taa naan̰ se debm took uun taarin̰a.
58005008	Isa se naan̰ ɓo Goon Raa. Ute naan̰ se kic ɓo naan̰ aakoga dubar ɔɔ ute ɗoobm se ɓo naan̰ deel ron̰a gɛn tookŋ kuun taar bubin̰a.
58005009	Ɔɔ Raa tɛɗin̰o naan̰ tɛɗ aasoga naabin̰ paac ute ɗoobin̰a ɔɔ naan̰ tɛɗga debm kaajn̰ gɛn daayum gɛn jeegen paacn̰ took uunga taarin̰a.
58005010	Anum Raa se taaɗga tal ɔɔ naan̰ se magal debm tɛɗn sɛrkɛ Raa ki aan gɔɔ Mɛlkisɛdɛk.
58005011	Do taarge tun se, naaje j'ɔk taarge dɛna gɛn taaɗa, naɓo kɛn j'asen taaɗn mɛtin̰ se tɛɗjen ɔɔn̰ɔ, taa naase se 'tɛɗkiga jeegen 'booy ɔkki taara yɔkɔɗ eyo.
58005012	Ey num do dɔkin̰ tap ɓo naase k'dooysenoga dooy nakgen se ɔɔ bɛɛki num, naase kic aki tɛɗn jee dooy jeege, naɓo maam m'aakse naase se 'jeki j'asen dooy ute nakgen kɛn k'lee k'dooy jeegen kɛn utu aal kaal maakɗe do Raa ki. Anum ɓɔrse kic ɓo, maam m'aaksen naase se 'jeki ɓo j'asen kɛɗn sia, ey num kɔsgen deer se, naase ɔŋ aasin̰ki eyo.
58005013	K'jeelki, debm utu aay kaay si se naan̰ goon k'taace; debm bin se 'kɔŋ bɛɛr kuun nakŋ ute ɗoobin̰ eyo.
58005014	Num gaŋ kɔsn deer se gɛn jee magala. Ɔɔ naaɗe se jeel ɔk nakŋ jiga ɔɔ nakŋ kɛn kusin̰a, taa nakgen se naaɗe lee tɛɗin̰ tɛɗa.
58006001	Bin ɓo mɛtn taar al‑Masi kɛn k'dooy jeegen utu aal kaal maakɗe don̰ ki se, j'ɔn̰in̰ki kiŋg gɔtin̰ ki aan gɔɔ kɛn do kuun mɛt ki, num naajege se, k'ɓaaki ute naanjege taa j'aki tɛɗn jee magala. J'ɔn̰ten tɛrl do nakge tun do kuun mɛt ki se aan gɔɔ: kɛn gɛn tɛrl naaga do nakge tun ajenki kɔl yo ki ɔɔ j'aalki maakjege do Raa ki;
58006002	j'ɔn̰te kiŋgki do dooy gɛn napar tugŋ ɗaapm ro naan Raa ki ɔɔ gɛn tɔnd ji do jeege tu taa Raa aɗen tɛɗn bɛɛ; j'ɔn̰ten kiŋgki do taar kɛn Raa taaɗ ɔɔ jeegen ooyga kooy se utu duru daan yoge tu ɔɔ taar kɛn Raa utu kɔjn̰ bɔɔrɔ kaam mɔɔtn gɛn sɔrɔkin̰a do jeege tu.
58006003	J'ɔn̰ten kiŋgki gɔtn ese sum, num k'ɓaaki ute naanjege aan gɔɔ kɛn Raa maakin̰ jen ro ki.
58006004	K'jeelki, jeegen tɛrlga tɛrl naaga Raa ki ɔɔ ɛndga maakŋ kusin̰ ki se, ey num naaɗe se aakoga gɔtn wɔɔr kɛn iin̰o gɔtn Raa ki, ɔŋga nakŋ nijim kɛn Raa ɛɗ jeege tu, ɔŋga Nirl Salal ute jee Raage kici, naaɗe naam ɔkga taar Raa se nijimi, naaɗe jeelga kiŋg kiji ute al‑Masi se ɔk tɔɔgɔ ɓɔrse ɔɔ naan ki ɔɔ ute naan̰ se kic ɓo, kɛn naaɗe jaay tɛrlga naaga Raa ki se, ɗoobm je kɔŋ kuuy jaay naaɗe aɗe tɛrl maakɗe ɔɔ j'anɗeno tɛrl gɔtn al‑Masi ki daal se, gɔtɔ. Taa jee se, aan gɔɔ naaɗe malin̰ge ɓo tup tɔɔl Goon Raa se ro kaag ki daala ɔɔ naaɗe tɛrl ɔlin̰ga maakŋ sɔkɔn̰ ki naan jeege tu.
58006007	Aakki maakŋ‑gɔtn jaay maane bɔɔy daayum maak ki se kɛn nakŋ kɔsin̰ maak ki jaay oojga jiga mɛl maakŋ gɔt ki se, gɔtn se, Raa tɛɗin̰ bɛɛn̰a.
58006008	Num kɛn maakŋ‑gɔtn se jaay iin̰ muge ute kɔrɔndge sum num, maakŋ‑gɔtn ese se ooj te ɗim ey se, gɔtn se Raa an̰ naama ɔɔ j'an̰ toocn̰ naatn gɛn sɔrɔkin̰a.
58006009	Jee maak‑jemge, kɛn naaje k'taaɗ bin kic ɓo naaje se k'jeele naase se utu iŋgki do ɗoob kɛn jiga kɛn asen kaaja.
58006010	Taa Raa se naan̰ debm tɛɗ nakge ute ɗoobin̰a ɔɔ naan̰ kɔŋ dirig eyo naabm kɛn naase 'tɛɗin̰kiro ute maak‑jea taa naan̰a gɛnaasege tu ɔɔ ɓɔrse kic naase utu 'lee 'tɛɗin̰ki tɛɗ se.
58006011	Anum naaje se k'je maakse ki se naŋa naŋa kic ɓo nakgen naan̰ 'tɛɗ ɓɔrse se ɔn̰te kɔn̰in̰a, num aay kaamin̰ ɔnd don̰ do nakŋ kɛn naajege j'ɔndki dojege do ki kɛn utu kaan ute ɗoobin̰a bini kaan do taar tɔɔlin̰ ki.
58006012	Ɔn̰te 'kɔɔrki, aayki kaamse, uunki ɗoobm jee kɛn aal maakɗe do Isa ki ɔɔ aay kaamɗe do ki ɔɔ ute nakgen se ɓo naaɗe utu 'kɔŋ nakŋ bɛɛ kɛn Raa taaɗ ɔɔ utu 'kɛɗn jeen̰ge tu se.
58006013	Naase 'jeelki do dɔkin̰ se, Raa taaɗoga taaɗ ɔɔ utu kɛɗn naka ɓugjege tu Abraam ki. Kaaɗ kɛn naan̰ taaɗin̰ taar se, naan̰ naam taarin̰ ute ron̰ mala taa nam jaay magal cirin̰ naan̰ Raa se, gɔtɔ.
58006014	Naan̰ taaɗin̰ tal ɔɔ: Ɗeere, maam se m'ai tɛɗn bɛɛ dɛna, ɔɔ m'ai dirl mɛtjili 'tɛɗn dɛn aak eyo.
58006015	Taar kɛn Raa taaɗ Abraam ki se, Abraam aay kaamin̰ booyin̰ga dɛna ɔɔ aal maakin̰ paac do ki ɔɔ ute naan̰ se, Raa ɓaaɗo ɛɗin̰ nakŋ kɛn naan̰ taaɗin̰o ɔɔ an̰ kɛɗ se.
58006016	Kɛn jikilimge jaay ɓaa ɓaa naam taarɗe se, naaɗe naam ute ro debm kɛn magal cirɗe; bin ɓo taarɗe se naaɗe tɔɔlin̰ ute naam kɛn naaɗe naam taarɗe se.
58006017	Bin ɓo jee kɛn Raa taaɗoga taaɗ ɔɔ utu aɗen kɛɗ naka se, naan̰ taaɗɗesin̰ tal cir daala ɔɔ naan̰ se 'kɔŋ tɛrl taarin̰ kuuy eyo. Taa naan̰ se ɓo do taar kɛn ese se, naan̰ naam taarin̰ do ki.
58006018	Ute nakgen kɛn naan̰ taaɗ ɔɔ utu aɗen kɛɗa ɔɔ ute naam taarin̰ kɛn naan̰ naam se, k'jeelki ute nakgen di ese se, Raa se 'kɔŋ tɛɗn taar‑kɔɔɓ eyo. Bin ɓo naajegen kɛn j'ɔŋkiga gɔtn koomo gɔtin̰ ki se, taarin̰gen di se ɓo kɛn ɛɗjekiga kaay kaam mɛc, kɛn ajeki kɔl j'aki kɔnd dojege tak do nakge tun kɛn naan̰ taaɗjeki ɔɔ utu ajeki kɛɗ se.
58006019	Aan gɔɔ maal kɛn tɔɔgɔ kɛn lee gak ɗaar markaba se, kɔnd do naajege kic ɓo tɛɗ kiŋgjege se tɔɔg gaŋ tec bin kici. Ɔɔ kɔnd do ese se ɛnd bini deel kal deer kɛn k'gaaŋ gɔtn Ɓee Raa kɛn salal ɔɔ naan̰ se ɓaa bini aan gɔtn Raa ki mala.
58006020	Gɔtn ese se ɓo Isa ɛndo naanjege tu ɔɔ naan̰ ɛndo se taa naajege kici. Ɔɔ naan̰ tɛɗ naan̰ ese se, taa naan̰ 'tɛɗga magal debm tɛɗn sɛrkɛ Raa ki gɛn daayum aan gɔɔ Mɛlkisɛdɛk.
58007001	Mɛlkisɛdɛk se naan̰ ɓo iŋgo gaar gɛn gɛgɛr Salem ki ɔɔ debm tɛɗn sɛrkɛ gɛn Raa Taaro. Kaaɗ kɛn Abraam iin̰o gɔt kɛn naan̰ tɛɗo bɔɔrɔ ute gaarin̰ge jaay ɓaaɗo ɓaa se, Mɛlkisɛdɛk ɓo dɔɔɗin̰a ɔɔ ɔɔɗin̰ ɓooro.
58007002	Abraam nakgen jigan naan̰ tɔso gɔtn bɔɔr ki paac se, naan̰ nigin̰ gɔtɔ kaam sik ɔɔ kɛn kaam kalaŋ se, naan̰ uun ɛɗin̰ Mɛlkisɛdɛk ki. Nakŋ kɛn maam m'je taaɗn deet se: Ro Mɛlkisɛdɛk se je ɗeekŋ ɔɔ: Gaar kɛn tɛɗ naka ute ɗoobin̰a. Ɔɔ tɛr naan̰ se Gaar gɛn gɛgɛr Salem, kɛse je ɗeekŋ ɔɔ: Gaar kɛn ɛɗ lapia jeege tu.
58007003	Ɔɔ Mɛlkisɛdɛk se, Kitap taaɗ te taa bubin̰ eyo, taa kon̰ eyo, taa mɛtjilin̰ kɛn naan̰ teecn̰no ro ki eyo, ɔɔ taa koojin̰ eyo ɔɔ taa kooyin̰ eyo. Anum naan̰ se tec Goon Raa ɔɔ naan̰ se debm tɛɗn sɛrkɛ Raa ki gɛn daayum.
58007004	K'saapki tu do Mɛlkisɛdɛk ki, naan̰ se magal aak eyo bini Abraam kɛn mɛtjil gaan Israɛlge baago do naan̰ ki se kic ɓo, nakgen jigan naan̰ tɔso gɔtn bɔɔr ki se, naan̰ nigin̰ gɔtɔ kaam sik ɔɔ kɛn kaam kalaŋ se, ɛɗin̰ naan̰ ki.
58007005	Maakŋ Ko Taar kɛn Raa ɛɗo Musa ki se, maakŋ mɛtjil gaan Lɛbige tu se, jee mɛtin̰ge se jee tɛɗn sɛrkge Raa ki ɔɔ gaan Israɛlgen kuuy se maakŋ nakɗege tun paac se, naaɗe nigin̰ kaam sik ɔɔ kɛn kaam kalaŋ se ɛɗɗen naaɗe ki. K'jeelki, naaɗe se kic gɛnaa naapge ɔɔ naaɗe se paac teeco mɛtjil Abraam ki.
58007006	Anum Mɛlkisɛdɛk se naan̰ teeco mɛtjil gaan Lɛbige tu eyo, naɓo Abraam nig nakin̰ge kaam sik ɔɔ kɛn kaam kalaŋ se, ɛɗin̰ naan̰ ki. Ɔɔ tɛr naan̰ ɔɔɗin̰ ɓooro Abraam kɛn Raa taaɗin̰ga taaɗ ɔɔ utu an̰ kɛɗn nakge se.
58007007	Ɗeere k'jeelki, debm magal ɓo ɔɔɗ ɓooro deb kɛn baata.
58007008	Gɛn mɛtjil gaan Lɛbigen kɛn k'lee k'nig nakge kaam sik jaay kɛn kaam kalaŋ k'lee k'j'ɛɗɗen se, naaɗe se jikilimgen lee ooyo aan gɔɔ jee ɓaa se paac; Mɛlkisɛdɛk kic ɔŋga bɛɗin̰a aan gɔɔ naaɗe se, naɓo Kitap taaɗ ɔɔ naan̰ se utu iŋg zɛɛrɛ.
58007009	Lɛbi ute ɗoobm mɛtjil naan̰ se, ɓɔrse kic gaan Israɛlge lee nig nakɗege gɔtɔ kaam sik ɔɔ kɛn kaam kalaŋ se, naaɗe utu lee ɛɗɗen. Bin num j'aki taaɗ j'ɔɔki ɗi: Lɛbi mala kic ute mɛtjilin̰ se, ute ɗoobm ɓugɗe Abraam se, nakɗegen k'nigin̰ gɔtɔ kaam sik se, kɛn kaam kalaŋ se naaɗe ɛɗoga Mɛlkisɛdɛk ki.
58007010	Ɗeere, kaaɗ kɛn se Lɛbi j'oojin̰ te ey ɓɔrtɔ, num naan̰ kɛn se, naan̰ utu durn ɓugin̰ Abraam ki kaaɗ kɛn Mɛlkisɛdɛk ɓaaɗo dɔɔɗ ute ɓugin̰ Abraam se.
58007011	Maakŋ Ko Taar Raa kɛn Musa ɛɗo gaan Israɛlge tu se, k'jeelki gaan Lɛbitge ɓo kɛn Raa bɛɛr tɔɔɗɗen gɛn tɛɗn sɛrkɛ Raa ki. Kɛn naabɗe se jaay tɛɗga ute ɗoobin̰ num, gɛn ɗi jaay Raa 'bɛɛr 'kɔɔɗn debm tɛɗn sɛrkɛ kuuy aan gɔɔ Mɛlkisɛdɛk se? Kɛn ɗoobin̰ ki num k'bɛɛr kɔɔɗn mɛtjil Aarun ki sum ey la?
58007012	Ɔɔ kɛn jee tɛɗn sɛrkge Raa ki jaay k'pɛlɛkɗenga ute taa ɓee kuuy se num, bin se Ko Taar kɛn ɔl k'tɔndɗe naaɗe se kic ɓo j'an̰ pɛlɛkŋ kuuy tak.
58007013	Taar se taaɗ ute Mɛljege Isa ɔɔ naan̰ se teeco taa ɓee kɛn kuuy. Ɔɔ taa ɓee naaɗe se nam tap ɓo ɓii kalaŋ tɛɗ te naabm gɛn tɛɗn sɛrkɛ Raa ki eyo.
58007014	Anum k'jeelki, Mɛljege Isa se teeco taa ɓee Juda ki. Kaaɗ kɛn Musa jaay taaɗo taa jee tɛɗn sɛrkɛ Raa ki se, taa ɓee jeegen ese se, naan̰ taaɗo te taa naaɗe eyo.
58007015	Daala, taar kɛn k'taaɗkiro do ki se, ɓɔrse tooɗga tal. Debm tɛɗn sɛrkŋ kuuy se, aanga ɔɔ naan̰ se aan gɔɔ Mɛlkisɛdɛk.
58007016	Kɛn ɔl jaay naan̰ tɛɗ debm tɛɗn sɛrkɛ Raa ki se taa gɛn mɛtjilin̰ do naaŋ ki eyo, num taa naan̰ se ɔk tɔɔgɔ gɛn tiŋg gɛn daayum.
58007017	Taa naan̰ se ɓo Kitap taaɗ ɔɔ: Naai se debm tɛɗn sɛrkɛ Raa ki gɛn daayum aan gɔɔ gɛn Mɛlkisɛdɛk.
58007018	Ko Taar kɛn Raa ɛɗo Musa ki se ɔk tɔɔg ey jaay k'pɛlɛkin̰ ute kɛn kuuy se, taa naan̰ se ɔŋ noog te jeege dɛn eyo.
58007019	Taa Ko Taar kɛn Raa ɛɗo Musa ki se ɔŋ tɛɗ te ɗim aak bɛɛ naan Raa ki eyo. Num gaŋ kɔnd kɛn naaje j'ɔndki dojege ɓɔrse se bɛɛ cir paac paac ɔɔ ute kɔnd do se ɓo kɛn tɛɗjeki naajege k'gɔɔrki ute Raa se.
58007020	Tɛr do ki daala, kɛn Isa jaay Raa ɔndin̰ magal debm tɛɗn sɛrkɛ se, Raa naamga naam taarin̰ jaayo. Gaŋ gɛn jee tɛɗn sɛrkɛ Raa ki kɛn kuuy se, Raa ɔŋ naam te taarin̰ eyo.
58007021	Anum Isa se kɛn Raa jaay ɔndin̰ debm tɛɗn sɛrkɛ se, naan̰ naam taarin̰ ɔɔ: Maam Raa Mɛlɛ se, m'naamga naam taaruma ɔɔ taarum se m'an̰ kɔŋ tɛrl kuuy eyo, m'ɔɔ: Naai se 'tɛɗga debm tɛɗn sɛrkɛ Raa ki gɛn daayum.
58007022	Taa naan̰ se ɓo ute Isa se kic ɓo, naajege k'jeelki dɔɔkŋ kɛn Raa dɔɔk ute naajege se jiga cir paac paac.
58007023	Tɛr daala, jee tɛɗn sɛrkge se k'tɔlga dɛna, naɓo yo se ɔŋ ɔn̰ɗe te gɛn tɛɗn naabɗe se gɛn daayum eyo.
58007024	Num gaŋ Isa se, naan̰ tiŋg gɛn daayum ɔɔ naabin̰ kɛn naan̰ lee tɛɗ se kic lɛ tiŋg gɛn daayum.
58007025	Taa naan̰ se ɓo jee kɛn ɓaaɗo naan Raa ki ute ɗoobm naan̰ se, Isa ɔk tɔɔgɔ kɛn aɗen kaajn̰ gɛn sɔrɔkin̰a, taa naan̰ se daayum tiŋg zɛɛrɛ gɛn tɔnd mɛtn Raa taa naaɗe.
58007026	Isa se naan̰ ɓo magal debm tɛɗn sɛrkɛ Raa ki kɛn dɔɔɗjeki naajege tu. Naan̰ se debm salal, ɔk tuj eyo ɔɔ ɔk kusin̰ eyo. Anum ne ɗim jaay an̰ tum ute jee kusin̰ge tap ɓo gɔtɔ ɔɔ naan̰ se Raa uun ɓaansin̰ga raan ɔndin̰ga do nakge tu paac.
58007027	Ɔɔ naan̰ se aan gɔɔ magal tɛɗn sɛrkɛ Raa ki kɛn do dɔkin̰ se eyo. Naaɗe se lee tɛɗ sɛrkɛ taa kusin̰ naaɗe malin̰ge jaay ɓo tɛɗ sɛrkɛ taa kusin̰ gɛn jeege se. Gaŋ Isa se naan̰ mala ɛɗ ron̰ sɛrkɛ jɛ‑kalaŋ sum ɔɔ gɛn sɔrɔkin̰a.
58007028	Magalgen jee tɛɗn sɛrkɛ Raa ki kɛn Ko Taar kɛn Raa ɛɗo Musa ki tɔndɗe se, naaɗe se jikilimge sum ɔɔ naaɗe se ɔk tuju naan Raa ki. Anum taar kɛn Raa jaay naam taarin̰ se ɓaaɗo ɛnd gɔɔ Ko Taar kɛn Raa ɛɗo Musa ki ɔɔ taar se ɓo kɛn tɛɗ Isa tɛɗ magal debm tɛɗn sɛrkɛ Raa ki gɛn daayum. Goonin̰ se ɓo tɛɗ nakge paac aasin̰ ute ɗoobin̰a.
58008001	'Booyki! Ko Taar kɛn naaje k'taaɗsen mɛtin̰ se, kɛse ɓo napar magal debm tɛɗn sɛrkɛ Raa ki kɛn naajege k'j'ɔkki se. Ɔɔ naan̰ se ookga maakŋ raa ki utu iŋg do ji daam kaag do Raa ki ɔɔ Raa Sidburku ɓo gaar magal kɛn cir nakgen ɓaa se paac.
58008002	Isa tɛɗn naabm salal maakŋ kɔrɔr Raa kɛn mala mala ɔɔ kɔrɔr se jikilimge ɓo ɗaapin̰ eyo num Mɛljege ɓo debm ɗaapin̰a.
58008003	Magal jee tɛɗn sɛrkɛ Raa ki paacn̰ kɛn k'tɔndɗe se naŋa naŋa kic ɓo ɔk nakŋ kɛn naan̰ 'kɛɗn Raa ki ɔɔ an̰ kɔjn̰ mooso. Bin ɓo magal debm tɛɗn sɛrkɛ Raa ki gɛn naajege se kic 'kɔkŋ ɗim tak kɛn 'kɛɗn Raa ki.
58008004	Kɛn al‑Masi jaay debm do naaŋ ki sum num, naan̰ 'kɔŋ tɛɗn debm tɛɗn sɛrkɛ Raa ki eyo, taa kaaɗ kɛn se jee kuuy utu kɛn lee ɛɗ nakge sɛrkɛ Raa ki aan gɔɔ kɛn Ko Taar kɛn Raa ɛɗo Musa ki taaɗno se.
58008005	Naaɗe se ɓee kɛn naaɗe tɛɗn naaba maak ki se, naan̰ se kaam nirli sum ɔɔ tec tec ɓo Ɓee Raa mala mala kɛn maakŋ raa ki. Bin ɓo kɛn Musa jaay ɓaa ɗaap kɔrɔr magal se, Raa dɛjin̰ ɔɔ: Aakin̰ jiga. 'Ɓaa ɗaapin̰ 'tec raa raa aan gɔɔ kɛn maam m'taaɗisin̰ do ko ki se.
58008006	Ɗeere, ɓɔrse, naabm Isa se magal cir paac paac. Taa dɔɔkŋ kɛn Raa dɔɔk ute jeege, ute ɗoobm naan̰ se jiga cir paac paac. Ɔɔ Isa se naan̰ ɓo daan Raa ute jeege ɔɔ ute ɗoobm naan̰ se, Raa taaɗga taaɗ ɔɔ utu kɛɗn nakgen bɛɛ cir paac paac jeege tu.
58008007	Kɛn dɔɔkŋ kɛn Raa dɔɔko ute jeege do dɔkin̰ se jaay tɛɗ naabin̰ aasga ute ɗoobin̰ num, Raa se 'kɔŋ dɔɔkŋ ute jeege kuuy eyo.
58008008	Num kɛn Raa jaay mooy jeen̰ge se taa kusin̰ naaɗe tɛɗ se naan̰ ɗeek ɔɔ: 'Booyki, maam Mɛlɛ m'taaɗsen m'ɔɔ ɓiigen utu aɗe ɓaa naan ki se, maam m'utu m'dɔɔkŋ kiji ute mɛtjil gaan Israɛlge ɔɔ ute taa ɓee Juda kici.
58008009	Dɔɔkŋ kɛn maam m'dɔɔko ute naaɗe se 'tec aan gɔɔ dɔɔkŋ kɛn maam m'dɔɔko dɔkin̰ ute ɓugɗege se eyo. Kaaɗ kɛn naane se ɓo, maam m'tɔkɗeno jiɗe ki ɔɔ m'tɔɔɗ m'ɔɔɗɗeno naatn maakŋ taa naaŋ Masar ki. Gaŋ dɔɔkŋ kɛn maam m'dɔɔko ute naaɗe se, naaɗe tujga ɔrmɗe ro ki. Taa naan̰ se ɓo maam m'tɛrlɗeno naaga. Kɛse ɓo taar Mɛljege taaɗa.
58008010	Tɛr Mɛljege Raa taaɗ ɔɔ: Taa dɔɔkŋ kɛn maam m'utu m'dɔɔk ute gaan Israɛlge, kɛn ɓiigen aɗe ɓaa naan ki se, maam m'aɗe kɛɗn jeele gɛn jeel ɗoobumge ɔɔ ɗoobumge se m'aɗesin̰ taaɗn kɔmb maakɗe ki. Maam m'aɗen tɛɗn Raaɗe ɔɔ naaɗe tɛɗn jee maamge.
58008011	Maakɗe ki se nam 'dooy naapin̰ ute gɛnaan̰ gɛn jeel Raa ey sum, taa jeege paac am jeelum maam Raa, 'kɔnd do gaange tu bini 'kaan do jee magalge tu.
58008012	Taa ute bɛɛm se, maam m'aɗen tɔɔl tujɗege ɔɔ kusin̰ɗege se m'an̰ dirigin̰ naatn.
58008013	Kɛn Raa jaay daŋ dɔɔkŋ kɛn naan̰ utu dɔɔkŋ ute naaɗe kiji se, naan̰ je taaɗn ɔɔ dɔɔkŋ kɛn naan̰ dɔɔko deet deet se gɔtin̰ deelga; taa nakŋ jaay daanin̰ dɔkga se naan̰ ooyga koono ɔɔ ɔɔpga baata utu 'deele.
58009001	Dɔɔkŋ kɛn Raa dɔɔko ute jeege deet deet se, ɔk ɗoobge ute ɓee do naaŋ ki ara gɛn keem Raa.
58009002	Taa ɓee se naaɗe ɗaap kɔrɔr magal ɔɔ gaaŋin̰ gɔtɔ kaam dio ute kal deere. Gɔtn naan ki se k'daŋin̰ gɔtn salal ɔɔ gɔtn se ɔk lɔɔmpɔ kɛn ɔk jige cili ɔɔ ɔk tabil, ɔɔ do tabil ki se ɔk mappagen kɛn j'ɛɗin̰ga kɛɗ sɛrkɛ Raa ki.
58009003	Ɔɔ ɓee maak ki kɛn naagŋ kal ki se, k'daŋin̰ gɔtn salal cir paac paac.
58009004	Ɔɔ gɔtn se ɔk bɛjɛŋɛ gɛn daab kɛn k'lee k'tɔɔcn nakŋ oot nijimi ɔɔ ɔk sandukŋ kɛn Raa dɔɔk ute jeege do dɔkin̰a ɔɔ sandukŋ se naagin̰a ɔɔ maakin̰a paac k'j'ɔɔyin̰ ute daab. Maakŋ sanduk ki se ɔk nakŋ kɛn k'ɗaapin̰ ute daab ɔɔ maakŋ nak kɛn se ɔk kɔsɔ kɛn k'daŋin̰ maan, sirɗn gɛn Aarun kɛn iin̰o pɔɔn̰ɔ ɔɔ ute tircil kɛn k'raaŋga raaŋ ro ki taargen gɛn Raa dɔɔko ute jeen̰ge.
58009005	Do sanduk ki se, naaɗe ɗaap tɔnd kɔɗn Raage dio kɛn k'daŋɗe cɛrubige kɛn taaɗ nookŋ Raa. Kɔɗ Raagen di se ɔk taa bɛɛkŋ kɛyɗege kɛn deeb taa sanduk ki se. Do sanduk ki se ɓo gɔtn kɛn k'lee k'siikŋ mooso kɛn url maakŋ Raa. Naɓo ɓɔrse, maam m'ɔk gɔtn kɛn m'asen taaɗn mɛtn nakgen se paac eyo.
58009006	Aan gɔɔ nakge paac naaɗe tɔndin̰ga ute ɗoobin̰ bin se, jee tɛɗn sɛrkɛ Raage tu ɓii‑raa naaɗe ɛnd maakŋ ɓee kɛn naan ki se gɛn tɛɗn naabɗe.
58009007	Num maakŋ ɓee kɛn maak ki se, magal debm tɛɗn sɛrkɛ kalin̰ ki sum ɓo, maakŋ ɓaar ki se ɛnd jɛ‑kalaŋ sum. Ɔɔ kɛn naan̰ ɛnd kɛnd se, naan̰ ɓaan ute mooso gɛn sɛrkɛ jin̰ ki tak, taa kusin̰in̰a ɔɔ taa kusin̰ gɛn jee dɛngen kɛn naaɗe tɛɗin̰ jaay ɔnd eyo.
58009008	Ute nakgen se Nirl Salal je ajesin̰ki taaɗa ɔɔ kɛn jeege jaay utu tɛɗ tɛɗ naabm maakŋ ɓee kɛn naan ki rɔk se, kɛse je ɗeekŋ ɔɔ ɗoobm kɛn jeege an kɛnd maakŋ ɓee kɛn maak ki kɛn gɔtn salal cir paac paac se j'utu k'j'ɔɔɗin̰ te ey ɓɔrtɔ.
58009009	Nakgen se kaam nirli gɛn nakgen ɓɔrse aanga se. Taa nakgen k'j'ɛɗ sɛrkɛ Raa ki ute moosn kɛn j'ɔj Raa ki se aas eyo gɛn tugŋ ɗaapm maakŋ debm kɛn ɓaaɗo keem Raa ute ɗoobm ese se.
58009010	Nakgen se taaɗ taa kɔsɔ, taa kaaye, taa napar tugŋ ɗaapm roa naan Raa ki ɔɔ kɛse ɗoobm kɛn jikilimge ɓo lee tɛɗ sum. Nakgen se ɔs aay bini aan kaaɗn kɛn Raa ɓaaɗo tɛrl nakge paac kiji.
58009011	Num gaŋ ɓɔrse al‑Masi aanga, naan̰ ɓo magal debm tɛɗn sɛrkɛ Raa ki kɛn ɓaano ute bɛɛ kɛn naajege k'naamin̰kiga naam se. Gɛn tɛɗn naan̰ ese se, naan̰ ɛnd maakŋ kɔrɔr kɛn magala ɔɔ salal kɛn cir kɔrɔr do naaŋ kɛn jikilimge ɓo ɗaapin̰ se ɔɔ kɔrɔr se tec aan gɔɔ nakgen Raa aalɗeno do naaŋ ki ara ki se eyo.
58009012	Kɛn al‑Masi jaay ɛnd jɛ‑kalaŋ gɛn sɔrɔkin̰a maakŋ ɓee kɛn gɔtn salal cir paac paac se, naan̰ ɛnd ute moosn baalge te moosn gaan maraŋge eyo; num naan̰ se ɛɗ moosn naan̰ malin̰a, bin ɓo naan̰ dugjega dojege gɛn sɔrɔkin̰a.
58009013	Kɛn moosn baalge ute gɛn kɔs‑taarge ute burkŋ maraŋ mɛnd k'tɔɔlin̰a ɔɔ k'tɔɔcin̰ jaay k'tɔs k'siikin̰ do jeege tun roɗege aak kusu naan Raa ki taa roɗege se tɛɗn aak bɛɛ naan Raa ki se,
58009014	mɛt kando moosn al‑Masi cir nakgen ese se! Taa al‑Masi se naan̰ debm salal ɔk kusin̰ eyo ɔɔ naan̰ mala ɛɗ ron̰ sɛrkɛ Raa ki ute tɔɔgŋ Nirl Salal tiŋg daayum se. Ɔɔ ute moosn naan̰ se ɓo, tugjeki maakjege kɛn ɔk nakgen tɔɔl sɛr eyo kɛn ajeki kɔl yo ki, taa bin jaay ɓo naajege j'aki tɛɗn naabm Raa kɛn zɛɛrɛ.
58009015	Taa naan̰ se ɓo al‑Masi se, naan̰ ɓo debm daan Raa ute jikilimge ɔɔ ute ɗoobm naan̰ se ɓo Raa dɔɔk ute jeege kiji. Naan̰ ooy se taa dugŋ do jeege kɛn tujo kaaɗ kɛn Raa dɔɔko ute jeen̰ge do dɔkin̰ se. Ɔɔ bin ɓo jee kɛn Raa daŋɗe se, naaɗe 'kɔŋ bɛɗɗe maakŋ nakge tun kɛn Raa bɔɔbin̰ga bɔɔb gɛn daayum jeen̰ge tu ɔɔ taaɗɗenga taaɗ ɔɔ utu aɗesin̰ kɛɗ se.
58009016	Kɛn deba jaay raaŋo ɔɔ: kɛn maam m'ooyga num nakumge se, nigin̰ki jeege tu se, debm bin se k'booy kɛn naan̰ ooyga jaay ɓo, nakin̰ge se j'an̰ nigin̰a.
58009017	Kɛn taar kɛn naan̰ raaŋin̰ se naan̰ ooyga jaay ɓo ɔs aaye; ey num kɛn naan̰ utu zɛɛrɛ se, nam 'kɔŋ nigŋ nakin̰ge eyo.
58009018	Taa naan̰ se ɓo dɔɔkŋ kɛn Raa dɔɔko ute jeen̰ge do dɔkin̰ se kɛn jaay k'tɔɔl te moos ey se, naan̰ ɔk tɔɔg eyo.
58009019	Kɛn Musa jaay tus jeege ɔɔ naanɗe ki se naan̰ taaɗɗen tal Ko Taar Raa ute taargen maak ki kɛn gɛn tɛɗa se, jaay ɓo naan̰ uuno mooso gɛn gaan maraŋge ute gɛn baalge kɛn k'tɔɔlɗe sɛrkɛ se ɔɔ naan̰ deepin̰a ute maane, naan̰ tɛrɛcɛ kamb kaaga kɛn k'daŋin̰ isop ɔɔ dɔɔkin̰ te bɛɛkŋ baatn aac kaace. Naan̰ ɔlin̰ maakŋ moos ki se ɔɔ naan̰ siik mooso se do Kitap ki ɔɔ do jeege tu.
58009020	Naan̰ taaɗɗen ɔɔ: Kɛse ɓo moosn kɛn taaɗ ɔɔ Raa dɔɔkga ute naase. Naan̰ taaɗseno ɗoobin̰ se, ɔkin̰ki jiga.
58009021	Tɛr mooso se, Musa siikin̰ ro kɔrɔr kɛn magala ɔɔ do nakge tun paacn̰ kɛn k'tɛɗn naaba maak ki se.
58009022	K'jeelki, maakŋ Ko Taar Raa ki se dɛn nakge paac se mooso ɓo kɛn tug ɗaapɗe tɛɗ aak bɛɛ naan Raa ki. Ɔɔ kɛn mooso jaay gɔtɔ se, kusin̰ kic ɓo j'an̰ kɔŋ tɔɔl eyo.
58009023	Kɛn nakgen do naaŋ kɛn kaam nirl nakgen maakŋ raa ki jaay k'tugɗe ute mooso tak jaay tɛɗ aak bɛɛ naan Raa ki se, nakgen mala mala maakŋ raa ki se kic ɓo je sɛrkŋ kɛn bɛɛ cir paac paac tak jaay ɓo aɗen tugŋ ɗaapm aak bɛɛ naan Raa ki.
58009024	Anum al‑Masi se ɛnd te maakŋ Ɓee Raa kɛn jikilimge ɓo ɗaapin̰ se eyo. Taa ɓee kɛn jikilimge ɓo ɗaapin̰ se lɛ, kaam nirl Ɓee Raa kɛn mala mala sum. Num naan̰ se ook ɓaaga maakŋ raa ki ɔɔ ɓɔrse naan̰ utu naan Raa ki ɔɔ naan̰ ɓo debm naakjege.
58009025	Ey num magal debm tɛɗn sɛrkɛ Raa ki gɛn Yaudge se aanga ɓaara tak ɓo naan̰ lee ɛnd maakŋ Ɓee Raa ki gɔtn kɛn salal cir paac paac se ute moosn gɛn maalge. Num gaŋ al‑Masi ɛnd se gɛn kɛɗn ron̰ sɛrkɛ 'ɗɔɔl mɛt dɛn eyo.
58009026	Kɛn bin ey num, kaaɗn naane gɔtn Raa aalo do naaŋa sum se, naan̰ dabar 'ɗɔɔl dɛna. Num naan̰ se ɓaaɗo jɛ‑kalaŋ sum ɓo do taar tɔɔlin̰ ki; naan̰ malin̰ ɓo ɛɗ ron̰ sɛrkɛ Raa ki taa tɔɔl kusin̰ jeege.
58009027	Debkilimi se ooy jɛ‑kalaŋ sum ɔɔ kɛn naan̰ ooyga se, naan̰ ɓaa naan Raa ki taa Raa an̰ kɔjn̰ bɔɔrɔ don̰ ki.
58009028	Bin ɓo al‑Masi se, naan̰ kic ɛɗ ron̰ sɛrkɛ jɛ‑kalaŋ sum gɛn kɔɔɗn kusin̰ jee dɛn se naatn ɔɔ kɛn naan̰ aɗe ɓaa kuuy se taa kɔɔɗn kusin̰ jikilimge ey sum, naɓo taa 'kaajn̰ jeegen iŋg aak kaak kaamin̰a.
58010001	Ko Taar kɛn Raa ɛɗo Musa ki se taaɗjeki ɓo kaam nirl nakgen bɛɛ utu aɗe ɓaa naan ki sum; kɛse taaɗ te nakgen mala mala eyo. Anum ute Ko Taar kɛn Raa ɛɗo Musa ki se aanga ɓaara tak ɓo jeege lee tɛɗ sɛrkŋ kaam kalaŋ ese se sum ɓo Raa ki, naɓo jee kɛn lee ɓaaɗo naan Raa ki gɛn tɛɗn sɛrkgen ese se, sɛrkɗege se, ɔŋ aasɗe gɛn ɗaapɗe kaakŋ bɛɛ naan Raa ki eyo.
58010002	Bin ey num jeegen lee tɛɗo sɛrkgen ese se, kaaɗn naane kusin̰ɗege se Raa tugɗesin̰ga naatn gɛn sɔrɔkin̰a. Ɔɔ naaɗe kɔŋ jeel roɗe ki naaɗe se jee kusin̰ge eyo, mɔɔtn naaɗe tɛɗn sɛrkɛ Raa ki taa kusin̰ɗege ey sum.
58010003	Num gaŋ sɛrkgen kɛn aanga ɓaara tak ɓo, naaɗe lee tɛɗ se, ute naan̰ se, naaɗe jeel roɗe ki kusin̰ɗege se utu gɔtin̰ ki.
58010004	Taa moosn kɔs‑taarge ute gɛn baalge se, ɔŋ aas te gɛn kɔɔɗn kusin̰ jeege eyo.
58010005	Taa naan̰ se ɓo kaaɗ kɛn al‑Masi iin̰o gɛn ɓaaɗo do naaŋ ki se, naan̰ taaɗ Raa ki ɔɔ: Moosn maalge ute nakgen k'lee k'j'ɛɗi se tap ɓo, naai je eyo, num naai ɛɗumo roa.
58010006	Maalgen k'tɔɔlɗe jaay k'tɔɔcɗe ute moosn kɛn k'tɔjo sɛrkɛ taa kusin̰ se tap ɓo, tɔɔli naai ki eyo.
58010007	Anum maam m'taaɗo m'ɔɔ: Aan gɔɔ k'raaŋo do dɔkin̰ maakŋ Kitap ki taa maam se, maam m'ara se, m'ɓaaɗoga, Raa, taa m'ai tɛɗ nakŋ maaki jea.
58010008	Deet deet se al‑Masi taaɗ ɔɔ: «Naai 'je te sɛrkŋ maalge eyo, gɛn nakgen j'ɛɗi se eyo, ɔɔ naai je te jaay tɔɔl maal j'aisin̰ tɔɔc eyo ɔɔ ute sɛrkgen k'tɛɗi taa tɔɔl kusin̰ jeege se eyo kici, nakgen se naai tap ɓo 'je eyo, taa naaɗe se paac tɔɔli naai ki eyo.» Ey num k'jeelki, sɛrkgen ese se Ko Taar kɛn Raa ɛɗo Musa ki taaɗga taaɗ ɔɔ jeege an̰ lee tɛɗa.
58010009	Tɛr naan̰ taaɗ ɔɔ: «Maam m'ara m'ɓaaɗo se gɛn tɛɗn nakŋ kɛn naai maaki jea.» Bin ɓo ɗoobm kɛn jeege lee eem Raa do dɔkin̰ se ɔn̰in̰ga cɛɛs ki ɔɔ naan̰ ɓaanoga ute ɗoobm kuuy gɔɔn̰ ki.
58010010	Isa al‑Masi se tɛɗga nakŋ kɛn Raa maakin̰ jen ro ki; naan̰ mala ɛɗ ron̰ sɛrkɛ Raa ki jɛ‑kalaŋ sum gɛn sɔrɔkin̰a. Ute sɛrkŋ naan̰ se ɓo, naajege k'tɛɗkiga jee salal naan Raa ki.
58010011	K'jeelki, debm tɛɗn sɛrkɛ Raa ki se, naŋa naŋa kic ɓo, ɓii‑raa naan̰ ɗaar ute jɛn̰a gɛn tɛɗn naabin̰a. Daayum se, naan̰ lee tɛɗ sɛrkgen ese sum, naɓo sɛrkgen se, ɔŋ aas te gɛn kɔɔɗn kusin̰ jeege eyo.
58010012	Gaŋ al‑Masi se, naan̰ tɛɗ sɛrkɛ mɛt kalaŋ lak taa kusin̰ jeege se ɔɔ sɛrkŋ naan̰ se ɔs aay gɛn daayum ɔɔ ɓɔrse naan̰ utu iŋg do ji daam Raa ki.
58010013	Ɔɔ naan ki se, naan̰ utu iŋg booy bini jee wɔɔyin̰ge se, Raa aɗen tɛɗn naan̰ ɓo utu kiŋg doɗe ki.
58010014	Bin ɓo ute sɛrkŋ naan̰ tɛɗ jɛ‑kalaŋ se gɛn tugŋ kusin̰ jeege se, jee naan̰ge se naan̰ tɛɗɗen tɛɗga jee salal naan Raa ki gɛn sɔrɔkin̰a.
58010015	Naan̰ se Nirl Salal kic ɓo ajeki tɛɗn saaɗa taa taargen jaay naan̰ taaɗ ɔɔ:
58010016	Mɛljege Raa ɗeek ɔɔ: Ɓiigen aɗe ɓaa naan ki se, maam m'utu m'dɔɔkŋ ute naaɗe. Maam m'aɗe kɛɗn jeele gɛn jeel ɗoobumge ɔɔ ɗoobumge se m'aɗesin̰ taaɗn kɔmb maakɗe ki.
58010017	Tɛr naan̰ taaɗ ɔɔ: Kusin̰ɗege ute tujɗege se, mɔɔtn maam m'saapm do ki ey sum.
58010018	Anum, kɛn jeege jaay kusin̰ɗe k'tɔɔlɗesin̰ga naatn se, mɔɔtn naaɗe 'tɛɗn sɛrkɛ taa kusin̰ɗege ey sum.
58010019	Bin ɓo, gɛnaamge, moosn Isa se tɛɗjekiga j'aaskiga gɛn kɛnd maakŋ gɔt kɛn salal cir paac paac se ute maraadjege.
58010020	Isa ɓo debm ɔɔɗjeki ɗoobm kiji ɔɔ gɛn kaaja ute ɗoobm kal deer kɛn nɛɛp se ɔɔ kal deer nɛɛpm se lɛ, taaɗ te ron̰ kɛn ooy ro kaag ki se.
58010021	Ɔɔ naajege j'ɔkki debm tɛɗn sɛrkɛ Raa ki magala kɛn j'ɔndin̰ naan̰ ɓo naan Ɓee Raa.
58010022	Bin num k'ɓaakiro naan Raa ki ute maakŋ kalaŋ, j'aalki maakjege paac don̰ ki, taa kusin̰ maakjege tu se lɛ Isa tug ɔɔɗin̰ga naatn maakŋ‑saapjege tu ɔɔ rojege kic ɓo naan̰ tug ɗaapin̰ga ute maan jiga.
58010023	Taar kɛn naajege k'taaɗki naan jeege tu j'ɔɔki j'ɔndki dojege do ki se, j'ɔn̰ten naajki, taa Raa se naan̰ tuj ɔrmin̰ eyo, nakŋ naan̰ taaɗga ɔɔ an̰ tɛɗ se lɛ, naan̰ utu an̰ tɛɗn ɗeere.
58010024	K'saapki do naapge tu kɛn ajeki kɔl j'aki je naapa ɔɔ j'aki lee tɛɗn nakgen jiga.
58010025	J'ɔn̰te kɔn̰ki gɛn tus ute naapa aan gɔɔ jee mɛtin̰gen lee tɛɗ se, naɓo j'ɛɗki kaay kaama naapge tu, taa 'tap se k'jeelki, ɓii kɛn Mɛljege aɗe ɓaa se, ɔɔpga gɔɔrɔ.
58010026	Anum naajegen k'jeelkiga jeel mala mala nakŋ kɛn mɛt ki se jaay kɛn naajege malin̰ge sum ɓo j'iŋgki k'tɛɗki kusin̰ se, ɓɛrɛ, taa kusin̰ se, sɛrkŋ kuuy gɔtɔ.
58010027	Num ɔɔp ɓo nakŋ ɔɔn̰ kɛn utu booyjeki se bɔɔr kɛn utu koocn̰ dojege tu ɔɔ ute pooɗn ɔŋgɔ kɛn utu kɔsn jeegen baate tookŋ taar Raa se.
58010028	'Jeelki, debm jaay tujga do Ko Taar kɛn Raa ɛɗo Musa ki se, ɔɔ kɛn jeege dio ey lɛ mɔtɔ tɛɗga saaɗge se, debm bin se j'an̰ kɛɛjn̰ don̰ ki eyo, j'an̰ tɔɔlɔ.
58010029	'Saapki tu Goon Raa se debm jaay aalin̰ maak ki eyo, ɔɔ moosin̰ kɛn dɔɔkjeki ute Raa jaay tɛɗjeki jee salal se kic, naan̰ aakin̰ aan gɔɔ nakŋ cɛrɛ ɔɔ naaj Nirl Raa kɛn tɛɗjeki bɛɛ se, debm bin se, mɛt kando Raa an̰ dabar makɔn̰ cir daal ey la?
58010030	Ɗeere, naajege se k'jeelki debm kɛn taaɗ ɔɔ: Maam mala m'utu m'kɔgŋ sɛɛm ute ɗoobin̰a ɔɔ naŋa naŋa kic ɓo, maam m'an̰ kɔgŋ bɛɗin̰ do kusin̰in̰ kɛn naan̰ tɛɗa. Ɔɔ tɛr naan̰ taaɗ ɔɔ: Mɛljege Raa se utu kɔjn̰ bɔɔrɔ do jeen̰ge tu.
58010031	Ɓɛrɛ, debm jaay oocga ji Raa kɛn zɛɛrɛ se, utu an̰ tɛɗn ɔɔn̰ aak eyo.
58010032	'Saapki tu, do kiŋgse kɛn deet deete kɛn naase aakkiro gɔtn wɔɔr kɛn iin̰o gɔtn Raa ki ɔɔ kaaɗ kɛn naane se, ɗeere, naase 'dabarkiroga dɛn aak eyo ɔɔ ɗokiroga ɗo jɛt.
58010033	Gɔtn mɛtin̰ge jee maakse ki se k'naajɗenoga ɔɔ k'dabarɗenoga naan jeege tu anum naasen jee kuuy se jee kɛn k'lee k'dabarɗeno se, naase ɔn̰ɗeki te kalɗe ki eyo.
58010034	Bin ɓo gɛnaasegen dabar maakŋ daŋgay ki se, dubarɗe se ɔɔn̰se naase kici. Ɔɔ kɛn jeege jaay ɓaaɗo tɔsnga ute naksege se, naase ɔn̰ɗesin̰ki ute maak‑raapo, taa naase 'jeelki maal kɛn naase utu aki kɔŋ se naan̰ jiga cir paac paac ɔɔ tiŋg gɛn daayum.
58010035	Nakŋ kɛn naase 'jeel ɔkkiga mɛtin̰ maakse ki se ɔkin̰ki tɔɔgɔ ɔɔ ute naan̰ se, naase aki kɔŋ nakŋ bɛɛ dɛn aak eyo.
58010036	Bɛɛki se, naase 'jeki kaay kaama taa kɛn naase jaay 'tɛɗ aaskiga nakŋ kɛn Raa maakin̰ jen ro ki se, Raa se naan̰ utu asen kɛɗn nakŋ kɛn naan̰ taaɗsenga taaɗ ɔɔ utu asen kɛɗ se.
58010037	Taa Kitap taaɗ ɔɔ: Kaaɗin̰ ɔɔpga baata, ɔɔpga cɔkɔ sum ɓo ɔɔ debm kɛn utu aɗe ɓaa se, naan̰ utu aɗe naar ɓaa, ɔɔ ɓɛrɛ, naan̰ 'kɔŋ booy ey sum.
58010038	Ɔɔ debum kɛn tɛɗ nakge ute ɗoobin̰ se utu 'kɔŋ kaaja taa naan̰ aalga maakin̰ dom ki. Num gaŋ kɛn naan̰ jaay ɔk tɛrlga ɗoob ki num, debm tɛɗ bin se tɔɔlum maam ki eyo.
58010039	Num gaŋ naajege se k'mɛtn jee ɔk tɛrlga ɗoob ki se eyo gɛn ɓaa gɔtn kut ki se, num naajege se k'mɛtn jee kɛn aal maakɗe do Raa ki gɛn kaajn̰ koɗe.
58011001	Debm jaay aal maakin̰ do Raa ki se, nakŋ naan̰ ɔnd don̰ do ki se, jeelin̰ maakin̰ ki naan̰ ɔŋin̰ga ɔɔ ute ɗoobm kaal maakin̰ do Raa ki se nakŋ naan̰ ɔŋ aakin̰ ey se, jeelin̰ maakin̰ ki, nakŋ se utu.
58011002	Jeegen do dɔkin̰ se, taa kaal maakɗen do Raa ki sum ɓo, Raa aakɗen se, tɔɔlin̰.
58011003	Ute kaal maakjegen do Raa ki se ɓo, naajege k'jeelki nakgen ɓaa se paac se, Raa aalɗeno ute taarin̰a; nakgen k'j'aakɗeki ute kaamjege paac se, naan̰ aalɗeno ute taarin̰ kɛn k'j'ɔŋ k'j'aakin̰ ey se.
58011004	Ute kaal maakŋ do Raa ki se, Abɛl ɛɗ sɛrkɛ Raa ki ɔɔ sɛrkŋ naan̰ se bɛɛ cir gɛn gɛnaan̰ Kayn. Ute kaal maakin̰ se ɓo, Raa aakin̰ aan gɔɔ debm tɛɗn nakge ute ɗoobin̰ naanin̰ ki ɔɔ sɛrkŋ naan̰ ɛɗ se tɔɔl Raa ki. Ey num, Abɛl se naan̰ ooyga naɓo ute kaal maakin̰ se, ɓɔrse kic ɓo aan gɔɔ naan̰ utu taaɗjeki taaɗ rɔk.
58011005	Ute kaal maakŋ do Raa ki se, Ɛnɔk se Raa uun ɓaansin̰ zɛɛrɛ maakŋ raa ki taa naan̰ 'kooy naam eyo ɔɔ nam lɛ aakin̰ te ey sum taa Raa se uun ɓaansin̰ga. Kaaɗ kɛn Raa uun ɓaansin̰ te ey ɓɔrt se, Kitap taaɗo ɔɔ: Ɛnɔk se naan̰ debm tɔɔl Raa ki.
58011006	Ɔɔ debm jaay aal te maakin̰ do Raa ki ey se, paac paac 'kɔŋ tɔɔl Raa ki eyo, taa debm kɛn je aɗe ɓaa naan Raa ki se 'jeel maakin̰ ki tak, Raa se utu ɔɔ naan̰ ɓo debm lee ɛɗ naka ute maraadin̰a jeege tun lee jen̰a.
58011007	Ute kaal maakŋ do Raa ki se, Raa taaɗ Noe ki nakgen kɛn utu kaan naan ki kɛn naan̰ ɔŋ aakin̰ ute kaamin̰ ey ɓɔrt se. Ɔɔ taar kɛn Raa taaɗin̰ se, naan̰ took ute maakin̰ paac do ki ɔɔ naan̰ cɔɔc markabm magala gɛn kaajn̰ naan̰ malin̰a ute jee maakŋ ɓeen̰ ki. Ute kaal maakin̰ do Raa ki se, Noe tɛɗ nakge ute ɗoobin̰a ɔɔ nakgen naan̰ tɛɗ se, taaɗ ɔɔ jeegen kuuy se naaɗe jee kusin̰ge ɔɔ jee se bɔɔrɔ ute koocn̰ doɗe ki. Bin ɓo Raa se aak Noe se aan gɔɔ debm tɛɗn nakge ute ɗoobin̰ naanin̰ ki taa naan̰ aal maakin̰ don̰ ki.
58011008	Ute kaal maakŋ do Raa ki se, Abraam se kɛn Raa daŋin̰ se, naan̰ tooko ɔɔ iin̰ ɓaa taa naaŋ kɛn Raa taaɗin̰ga taaɗ ɔɔ utu an̰ kɛɗa. Naɓo taa naaŋ gɔtn naan̰ an ɓaa ro ki se, naan̰ jeel eyo.
58011009	Ute kaal maakin̰ se, Abraam aan maakŋ naaŋ kɛn Raa taaɗin̰o ɔɔ an̰ kɛɗ se ɔɔ naan̰ tiŋg gɔtn ese se maakŋ kɔrɔr ki aan gɔɔ cɛkɛ. Bin ɓo Isak ute Yakub kic ɓo tiŋgo aan gɔɔ naan̰a, ey num naaɗe kic Raa taaɗɗenga taaɗ ɔɔ utu aɗe kɛɗn taa naaŋ ese se kici.
58011010	Taa Abraam se iŋg aak kaam gɛgɛr kɛn 'tiŋg gɛn daayum ɔɔ gɛgɛr ese se Raa ɓo saapo gɛn kiin̰in̰a ɔɔ naan̰ mala ɓo mɛl kɔɓin̰a.
58011011	Ute kaal maakŋ do Raa ki se, Sara mɛndkarta se, gɔɔl naŋga tak tak se kic ɓo, naan̰ ɓaaɗo tɛɗ mɛndkaama taa naan̰ jeel maakin̰ ki Raa se tuj ɔrmin̰ eyo ɔɔ nakŋ kɛn naan̰ taaɗin̰ga taaɗ ɔɔ utu an̰ kɛɗ se, naan̰ utu an̰sin̰ kɛɗa.
58011012	Taa naan̰ se ɓo ute Abraam kalin̰ ki sum, naan̰ kɛn gɔɔl naŋ tak tak se kic ɓo, ooj mɛtjili se dirl tɛɗ dɛna aan gɔɔ k‑dijgen maakŋ raa ki ɔɔ aan gɔɔ kɛɛsn taa baar ki.
58011013	Jeegen se paac aal maakɗe do Raa ki bini ooy maak ki. Anum nakgen kɛn Raa taaɗɗenoga utu aɗe kɛɗ se, naaɗe ɔŋin̰ te eyo, num nakgen se naaɗe aakin̰ daanɗe dɔkɔ ɔɔ naaɗe maakɗe raap do ki. Ɔɔ naaɗe se lɛ jeelin̰ roɗe ki, naaɗe se cɛkge ɔɔ mɛrtge do naaŋ ki ara.
58011014	Kɛn naaɗe jaay taaɗ bin se, jee se je taaɗn tal ɔɔ naaɗe se je je taa naaŋɗe mala.
58011015	Kɛn naaɗe jaay saapoga taa naaŋ kɛn naaɗe iin̰ ɔn̰in̰o se sum num, kaaɗn naane, naaɗe ɔŋga ɗoobm gɛn kɔkŋ tɛrl gɔtɗe ki.
58011016	Kɛn ɗeer se, jee se je taa naaŋ kɛn jiga cir taa naaŋ kɛn naaɗe ɔn̰o ɔɔ taa naaŋ kɛn naaɗe je se, utu maakŋ raa ki. Taa naan̰ se ɓo Raa se sɔkɔn̰ tɔɔlin̰ eyo kɛn naaɗe daŋin̰ Raaɗe se. Taa naan̰ iin̰ ɗaapɗega gɛgɛr.
58011017	Ute kaal maakŋ do Raa ki se, Abraam kɛn Raa naamin̰a ɔɔ n̰'an̰ kɛɗn goonin̰ Isaka sɛrkɛ se, naan̰ tooko gɛn kɛɗn goonin̰ kalaŋ lak. Ey num kɛse ɓo goon kɛn Raa taaɗin̰ga taaɗ ɔɔ utu an̰sin̰ kɛɗ se.
58011018	Taa goon ese se ɓo Raa taaɗin̰ ɔɔ: Ute goonin̰ Isaka se ɓo j'ai toojn̰ mɛtjili.
58011019	Gɔtn se Abraam taaɗ te maakin̰ ɔɔ Raa se ɔk tɔɔgɔ gɛn dur debkilimi maakŋ yoge tu. Taa naan̰ se ɓo goonin̰ Isaka se, naan̰ ɔŋin̰ se tec aan gɔɔ debm ooyga kooy ɗeer ɗeere, jaay ɓo duro daan yoge tu.
58011020	Ute kaal maakŋ do Raa ki se, Isaka ɔɔɗ ɓooro Yakub ki ute Ɛzo ki ɔɔ taaɗɗen taa bɛɛ kɛn naaɗe utu kɔŋ naan ki.
58011021	Ute kaal maakŋ do Raa ki se, Yakub se kɛn naan̰ ɔɔpga gɔɔrɔ 'kooy se, gaan Yusupge se naŋa naŋa kic ɓo naan̰ ɔɔɗin̰ ɓooro ɓooro; naan̰ iin̰ ɔnd jin̰ do kaag derin̰ ki ɔɔ eem Raa.
58011022	Ute kaal maakŋ do Raa ki se, Yusup se ɔɔpga gɔɔrɔ 'kooy se, naan̰ taaɗ ɔɔ naan ki se gaan Israɛlge, Raa utu aɗen kɔɔɗn maakŋ taa naaŋ Masar ki ɔɔ naan̰ taaɗɗeno ɔɔ kɛn naaɗe k'ɓaa ɓaa se, k'tɔs k'ɓaan ute cɛŋgin̰gen ese kici.
58011023	Ute kaal maakŋ do Raa ki se, ko Musa ute bubm Musa se kaaɗ kɛn jaay naaɗe ooj goonɗe se, naaɗe ɔyin̰ gɛn laapa mɔtɔ taa naaɗe aak goonɗe se aak bɛɛ. Taa naan̰ se ɓo taar gaargen taaɗ se, naaɗe ɓeer te do ki eyo.
58011024	Ute kaal maakŋ do Raa ki se, Musa se, kɛn naan̰ jaay aas gaaba sum se, kɛn k'daŋin̰ Goon gaar Paraon mɛnda se, naan̰ baate.
58011025	Kɛn k'dabarin̰ ute jee Raage se, Musa aakin̰ bɛɛ cir kɛn naan̰ 'kiŋg maakŋ maak‑raap kɛn gɔtin̰ utu 'deele ɔɔ kɛn tɛɗga sum ɓo an̰ kɔlin̰ naan̰ 'tɛɗn debm kusin̰a naan Raa ki se.
58011026	Ɗeere, taa naaŋ Masar se ɔk maala dɛna, naɓo Musa se je j'an̰ dabara aan gɔɔ kɛn j'utu k'dabar al‑Masi se aakin̰ se bɛɛ cir maal kɛn taa naaŋ Masar ki se, taa naan̰ se ɓo naan̰ iŋg aak kaam bɛɛ kɛn Raa utu an̰ tɛɗn naan ki se.
58011027	Ute kaal maakŋ do Raa ki se, Musa se naan̰ iin̰ ɔn̰ taa naaŋ Masar. Gaar taa naaŋ Masar ki se maakin̰‑taarin̰ don̰ ki, naɓo Musa se ɔŋ ɓeer te eyo taa naan̰ ɔk maakin̰ tɔɔgɔ aan gɔɔ naan̰ aak Raa ute kaamin̰a, Raa kɛn jeege ɔŋ aakin̰ ey se.
58011028	Ute kaal maakŋ do Raa ki se Musa se tɛɗ laa kɛn Raa ɔɔɗɗeno doɗe maakŋ taa naaŋ Masar ki ɔɔ naan̰ ɔl k'j'ɔt mooso do kaam‑taar ɓeeɗege tu ɔɔ do bɛrtn taarɗege tu, taa kɔɗn Raa kɛn debm tɔɔl jeege se 'kɔŋ tɔɔl gaan paraggen gɛn gaan Israɛlge se eyo.
58011029	Ute kaal maakŋ do Raa ki se, gaan Israɛlge se kɛn naaɗe aan taa Baar kɛn Aac se, baar se ɔɔp kaam dio ɔn̰ɗen ɗoobo naaɗe deel maak ki aan gɔɔ do naaŋ kɛn tuutu; num kɛn jee Masar ki jaay je gaaŋ aan gɔɔ gɛn naaɗe se, maane ɔsɗe paac.
58011030	Ute kaal maakŋ do Raa ki se, gaan Israɛlge lee gurug gɛgɛr Jeriko se ɓii cili ɔɔ ɓii k‑cilige tu se ɓo durdurgen ɔl gurug gɛgɛr se ru aan naaŋ ki tak tak.
58011031	Ute kaal maakŋ do Raa ki se, Raabm mɛnd kɛɛsn gaaba se, j'ɔŋ k'tɔɔlin̰ te ute jee kusin̰gen baate tookŋ taar Raa se eyo, taa jeegen ɓaaɗo kaakŋ baara se, Raab dɔɔɗ ɔkɗenga ɓeen̰ ki jiga.
58011032	Ey num maam se m'je m'taaɗn dɛna taa jee se, naɓo kaaɗa am baata gɛn taaɗ mɛtn taar Jedeon, gɛn Barak, gɛn Samson, gɛn Jɛpta, gɛn Daud, gɛn Samuɛl ute gɛn jee taaɗ taar teeco taar Raa ki do dɔkin̰a.
58011033	Naaɗe kici ute kaal maakɗen do Raa ki se, naaɗe ɔso taa naaŋ gaarin̰ge, naaɗe ɔjo bɔɔrɔ do jeege tu ute ɗoobin̰a ɔɔ naaɗe ɔŋo nakŋ kɛn Raa taaɗɗeno ɔɔ utu aɗen kɛɗa. Naaɗe gaas taa tupiyge ɔŋ ɔsɗen te eyo,
58011034	naaɗe tɔɔlo pooɗn ɔk zir zir ɔɔ kɛn jeege ɓaaɗeno tɔɔl ute gɔrɗ‑jɛrl se, naaɗe aan̰ ɔtɔ. Naaɗe se tɔɔgɗe gɔtɔ naɓo ute kaal maakɗen do Raa ki se, naaɗe tɛɗ jee tɔɔgɔ; gɔtn kuɗn bɔɔr ki se naaɗe jee gaabm bɔɔrge ɔɔ jee wɔɔyɗege, naaɗe cirɗe ɔɔ tuurɗe naatn.
58011035	Ute kaal maakɗe do Raa ki se ɓo mɛndgen mɛtin̰ge kic, jeeɗegen ooyga kooy se, naaɗe aakɗen duro daan yoge tu. Jee mɛtin̰gen kuuy se jeege dabarɗe bini ooy maak ki. Kɛn j'aɗen kɔɔɗn doɗe maakŋ dubar kɛn ese kic ɓo, naaɗe baate, taa naaɗe jeele Raa se utu aɗen duru daan yoge tu ɔɔ aɗe kɛɗn gɔtn kiŋg jiga cir daala.
58011036	Kɛngen mɛtin̰gen kuuy se k'dabarɗe ɔɔ j'aakɗen mɛtɗe, k'tɔndɗe ute mɛɛjɛ, k'dɔɔkɗen ute zin̰ziri ɔɔ j'ɔmbɗen maakŋ daŋgay ki.
58011037	Jee mɛtin̰ge lɛ k'tund k'tɔɔlɗe ute koa, kɛngen mɛtin̰ge k'tɔj k'gaaŋɗe daan ki, kɛngen kuuy se k'tɔɔlɗe ute gɔrɗ‑jɛrlɛ, jee mɛtin̰ kuuy daal se, kɛn k'dabarɗe se ɔlɗe naaɗe lee wari; jee se lee dɔɔk daar baatge ute gɛn bɛn̰ge sum ɓo mɛtɗe ki. Jee se ɔk ɗim eyo, jeege lee dabarɗe ɔɔ tɛɗɗen nakŋ kusin̰ doɗe ki.
58011038	Naaɗe lee wari do kɔɗ‑ɓaarge tu ɔɔ do koge tu; naaɗe tooɗ maakŋ iiɓge tu ɔɔ maakŋ gɔɔge tu. Jee ese se bɛɛ aak eyo ɔɔ jee kɛn do duni kɛn ara se aas te gɛn kɔkŋ naaɗe se eyo.
58011039	Jee se paac aalo maakɗe do Raa ki, taa naan̰ se ɓo Raa aakɗeno se, tɔɔlin̰. Naɓo nakŋ kɛn Raa taaɗɗeno ɔɔ utu aɗen kɛɗ se, naaɗe ɔŋin̰ te eyo.
58011040	Taa Raa uunoga kuun doa jee se 'kɔŋ 'tɛɗn aak bɛɛ naanin̰ ki se kalɗe ki sum eyo, num ute naajege paacki jaayo.
58012001	Bin ɓo jeegen paacn̰ aalo maakɗe do Raa ki se, naaɗe se dɔɔl saaɗgen ɔl gurugjeki. Taa naan̰ se ɓo j'ɔɔɗki dojege do nakge tun paacn̰ deer kɛn gaasjeki j'ɔŋ k'leeki eyo aan gɔɔ kusin̰ kɛn j'ɔn̰in̰ki yɔkɔɗ sum ɓo lee gurugjeki se ɔɔ j'aayki kaamjege j'aan̰ki bini j'aki kaan gɔtn kɛn Raa taaɗjeki.
58012002	Taa naan̰ se j'ɔndki kaamjege do Isa ki, naan̰ ɓo debm tɛɗjeki jaay j'aalki maakjege do Raa ki ɔɔ kaal maakjege se naan̰ ɓo debm kɛn tɛɗin̰ tɛɗ mɛc se. Anum Isa se, naan̰ ɓo debm kɛn tooko ɔn̰ ron̰ k'tup k'tɔɔlin̰ ro kaag ki ɔɔ ɛnd maakŋ sɔkɔn̰ ki, naɓo taa maak‑raapm kɛn naan̰ utu kɔŋ naan ki se, sɔkɔn̰ kɛn tɔɔlin̰ se kic ɓo, naan̰ an ɗim eyo. Ɔɔ ɓɔrse naan̰ utu iŋg do ji daam gɛn kaag do Raa ki.
58012003	Ɗeere, k'saapki do naan̰ kɛn jee kusin̰ge dabarin̰o, naɓo kic ɓo naan̰ aay kaamin̰ aasin̰oga. Bin ɓo ɔn̰te 'kɔɔrki aayki kaamse.
58012004	Anum maakŋ bɔɔr ki kɛn naase 'tɛɗki ute kusin̰ se, ɓɔrse kic naase ɔŋ aasin̰ki te ey bini ooyki te maak ki eyo.
58012005	Naase, dɛjn̰ kɛn Raa dɛjse aan gɔɔ gɛnin̰ge se, 'dirigkiga la kɛn ɔɔ: Goonuma, kɛn Mɛljege jaay dɛji se, uɗ bia ɔɔ kɛn naan̰ jaay mooyi se, maaki ɔn̰te tuju.
58012006	Taa Mɛljege se naan̰ dɛj debm kɛn naan̰ jen̰a ɔɔ goon kɛn naan̰ jeelin̰ naan̰ goonin̰ se, naan̰ tɔndin̰a.
58012007	Dubar kɛn aan dose ki se, naase 'jeelin̰ki Raa ɓo dɛjse se, aayki kaamse ro ki. Naan̰ dɛjse bin se taa naase gɛnin̰ge. 'Jeelki, goon jaay bubin̰ dɛjin̰ ey se, kɛn gayo?
58012008	Taa naan̰ se ɓo kɛn naase jaay k'j'ɔŋ k'dɛjsen te eyo aan gɔɔ gaangen paacn̰ k'lee k'dɛjɗe se, naase se gaangen mala mal eyo, naɓo naase se gaan bumige.
58012009	K'jeelki, bubjegen do naaŋ ki ara se lee dɛjjeki ɔɔ naajege k'lee k'tookki taarɗege. Bin num, mɛt kando j'aki 'tookŋ taar bubjegen maakŋ raa ki se cir daala ey la ɔɔ ute naan̰ se j'aki kɔŋ kaaja.
58012010	Bubm koojege se dɛjjeki do naaŋ ki ara sum aan gɔɔ kɛn naaɗe jen ro ki. Num gaŋ Raa se dɛjjeki se taa ajeki tɛɗn bɛɛ. Naan̰ je ajeki tɛɗn jee salal aan gɔɔ naan̰a.
58012011	Kɛn j'utu k'dɛjjeki dɛj mɛtn‑jiki se tujjeki maakjege ɔɔ ɔŋ ɛɗjeki maak‑raapo eyo. Num naan ki se, jee kɛn k'dɛjɗega dɛj se, dɛjɗe se aɗe kɛɗn lapia ɔɔ aɗe kɔl naaɗe 'tɛɗn nakge ute ɗoobin̰a.
58012012	Taa naan̰ se ɓo, jisen ɔɔrga kɔɔr se ɔkin̰ki tɔɔgɔ, ɔn̰te kɔn̰in̰ki 'kɔjn̰ walak ɔɔ kɛrɛcsegen tɔksen se kic ɓo 'ɗaarin̰ki tɔɔgɔ.
58012013	'Ɗaapki ɗoobm 'tooɗn tal kɛn anki lee do ki. Bin ɓo debm cɛkɛɗɛ se jɛn̰ ɓaa cɛɛs ki eyo, num naan̰ se kɔŋ lapia.
58012014	Aayki kaamse, 'jeki ɗoobm kɛn anki kiŋg ute lapia ute jeege paac ɔɔ iŋgki kiŋg salal. Kɛn bin ey num, nam tap ɓo 'kɔŋ kaakŋ Mɛljege eyo.
58012015	Ɔndki kɔndɔ nam tap ɓo ɔn̰ten tɛrl naaga bɛɛ Raa ki. Ɔɔ maakse ki se nam ɔn̰ten tɛɗn aan gɔɔ ko kaagŋ ataka kɛn asen kɛcn̰ pɛrpɛlɛn̰ ɔɔ ɗɛɛtn jeege dɛna.
58012016	Ɔndki kɔndɔ nam ɔn̰ten tɛɗn debm kɛɛsn mɛndge ɔɔ nakŋ gɛn Raa se nam ɔn̰ten kuum kaalin̰ naaŋ ki aan gɔɔ Ɛzo kɛn taa kɔsn jɛ‑kalaŋ sum ɓo naan̰ dugŋ te bɛɗn goon paragin̰a.
58012017	'Jeelki kaam mɔɔtn se, naan̰ je ɔɔ bubin̰ an̰ kɔɔɗn ɓooro naɓo ɔɔɗin̰ te eyo. Gɔtn se naan̰ tɔɔyɔ ɔɔ sɛl mɛtn bubin̰a naɓo taar kɛn bubin̰ taaɗo se, naan̰ ɔŋ tɛrlin̰ te kuuy eyo.
58012018	Anum naase 'ɓaakiro gɔtn Raa ki se tec aan gɔɔ do ko kɛn gaan Israɛlge ɓaaɗo mɛt ki se eyo. Ko ese se j'ɔŋki j'utin̰ ute ji eyo. Naaɗe aak pooɗo ɔk do ki zir zir, gɔtɔ ɔɔɗ dɔrɔɗ, gɔtɔ paac ilim dib, naaɗe aak kuulu ɔl makɔn̰ɔ,
58012019	naaɗe booy k'tuuy pulu ɔɔ booy mind nam. Kɛn gaan Israɛlge jaay booy se, ɓeere ɔkɗe ɔɔ naaɗe taaɗ ɔɔ mɔɔtn naaɗe je booy taar kuuy ey sum.
58012020	Taar kɛn k'taaɗɗe se naaɗe ɔŋ aasin̰ te gɛn booyin̰ eyo. Taar se taaɗɗen ɔɔ: Nam jaay ɓaa utga ro ko se, kɛn maala kic ɓo j'an̰ tund tɔɔlin̰ ute koa.
58012021	Nakŋ kɛn gaan Israɛlge aak se, nakŋ teecn̰ nirli. Taa naan̰ se ɓo Musa ɗeek ɔɔ: Maam kic ɓeere ɔkuma ɔɔ rom ook marga jɛg jɛg.
58012022	Gaŋ naase se 'ɓaakiro mɛt ko kɛn k'daŋin̰ Sion, do ko kɛn se ɓo ɔk gɛgɛr gɛn Raa zɛɛrɛ, naan̰ se ɓo Jeruzalɛm kɛn maakŋ raa ki. Gɔtn ese se ɓo gɔtn kɔɗn Raage tusn dupu kando kando gɛn tɛɗn maak‑raapɗe se.
58012023	Ɔɔ naase se 'ɓaakiroga gɔtn kɛn gaan paraggen gɛn Raage tusni kɛn Raa raaŋga raaŋ roɗe maakŋ raa ki ɔɔ 'ɓaakiroga naan Raa ki naan̰ ɓo debm kɔjn̰ bɔɔrɔ do jeege tu paac. Naase se 'ɓaakiroga gɔtn ko gɛn jee ooyga kooy kɛn tɛɗo nakgen ute ɗoobin̰a ɔɔ kɛn tɛɗga jee mɛc naan Raa ki se.
58012024	Naase se 'ɓaakiroga gɔtn Isa ki, naan̰ ɓo debm daan Raa ute jikilimge ɔɔ ute moosin̰ se ɓo naan̰ tɛɗ jeege dɔɔkga kiji ute Raa ɔɔ moosn naan̰ ɔɔy se taaɗjeki cir gɛn Abɛl.
58012025	Ɔndki kɔndɔ! Debm taaɗsen taar ese se ɔn̰ten baateki gɛn booy taarin̰a. Do dɔkin̰ se jeegen baate booyo kuun taar debm kɛn Raa ɔlin̰o jaay taaɗɗen taarin̰ do naaŋ ki se. Taa naan̰ se ɓo naaɗe ɔŋoga dubar, num gaŋ naajegen k'booyki Raa taaɗjeki maakŋ raa ki se, kɛn naajege jaay k'tɛrlin̰kiga naaga se, mɛt kando j'aki kɔŋ dubar cir gɛn naaɗe se ey ne?
58012026	Do dɔkin̰ se Raa taaɗ sum ɓo, naaŋa tea; gaŋ ɓɔrse kic naan̰ taaɗjekiga nakŋ kɛn naan̰ utu 'tɛɗa, naan̰ ɔɔ: Daala, maam m'utu m'te do naaŋa sum eyo num m'te maakŋ raa kici.
58012027	Taargen naan̰ taaɗ ɔɔ: daala se, je ɗeekŋ ɔɔ nakgen kɛn Raa aalo paac se Raa utu an̰ 'tɛɗin̰ 'te makɔn̰ɔ ɔɔ utu 'tɛɗn gɔtɔ. Anum kɛn 'kɔɔpm kiŋg jaay 'te ey se, nakgen gɛn Raa kɛn j'ɔŋ j'aakɗen ey se.
58012028	Bin ɓo naajege se Raa ɔsga gaara dojege tu ɔɔ gaar naan̰ se, ɔŋ te eyo. Taa naan̰ se k'tɔɔmki Raa ɔɔ 'tɛɗin̰ki naabm kɛn tɔɔlin̰ naan̰ ki, k'ɓeerin̰ki ɔɔ k'sookin̰ki.
58012029	Ɗeere, ɓɛrɛ, Raa naajege se, naan̰ aan gɔɔ pooɗo. Ɔɔ jeegen tɛɗ nakgen tɔɔlin̰ naan̰ ki ey se, naan̰ ɔsɗen naata.
58013001	Daayum 'jeki naapa aan gɔɔ gɛnaage.
58013002	Mɛrtge se ɔkɗeki jiga, ɔn̰ten kɔn̰ɗeki. Taa jee mɛtin̰ge se mɛrtgen naaɗe lee dɔɔɗ ɔkɗen se gɔtn mɛtin̰ge naaɗe lɛ dɔɔɗ ɔk kɔɗn Raage naɓo naaɗe jeelɗen eyo.
58013003	'Saapki do jeege tun maakŋ daŋgay ki aan gɔɔ naase kic ɓo k'tɔksenga maakŋ daŋgay ki ute naaɗe. 'Saapki do jeege tun k'lee k'dabarɗe, taa dubar kɛn k'dabarɗe naaɗe se aan gɔɔ k'dabarse naase kici.
58013004	Taar kɛn Raa taaɗ ro tɔkŋ naap ki se ɔn̰ jeege paac tookŋ do ki. Mɛnd ute gaabin̰ se ɔn̰ten kɛɛsn gaabm kuuy ɔɔ gaabm ute mɛndin̰ kic ɓo ɔn̰ten kɛɛsn mɛnd kuuy. Taa jee kɛn ɛɛs naapa rɛn̰ rɛn̰ ute jee kɛn ɛɛs mɛnd jeege ute gaabm jeege se, Raa utu aɗen kɔjn̰ bɔɔrɔ doɗe ki.
58013005	Ɔn̰ten 'kɔndki maakse ɓo gɛn je gurs sum, num ɔn̰ maakse raapo do nakge tun kɛn naase ɔkki. Taa Raa ɗeek ɔɔ: Maam se m'ai kɔn̰ eyo ɔɔ m'ai baati eyo.
58013006	Ute taargen Raa taaɗ se, naajege j'aki kɔŋ ɓeer ey sum, num j'aki kɔŋ ɗeekŋ j'ɔɔki: Mɛljege se naan̰ ɓo debm naakuma, maam m'ɓeer ɗim ki eyo. Debkilimi se tap ɓo am tɛɗn ɗi kaca?
58013007	'Saapki tu do jeesege tun naanse ki kɛn lee tɔɔɗseno ɔɔ taaɗseno taar Raa se; 'saapki tu do kiŋgɗe kɛn bini naaɗe ooy maak ki ɔɔ uunki bɔlɔtn kɛn naaɗe aalo maakɗe do Raa ki se.
58013008	Isa al‑Masi se tiŋg gɔɔn̰ ki. Tɛrko, jaaki ɔɔ gɛn daayum daayum naan̰ 'kɔŋ tɛrl kuuy eyo.
58013009	Ɔndki kɔndɔ, ɔn̰te kɔn̰ki jeege asen dɛrlɛ ute napar dooygen kuuy kɛn teec gɛn naajege ey se. Bɛɛki se kɛn tɔɔg maakŋ debkilimi se, bɛɛ Raa, ey num do ɗoobm kɛn taaɗ taar kɔsge se eyo. Taa ɗoobgen taaɗ taa kɔsge se jee kɛn iŋg do ɗoobm kɛn ese se, ɔŋ tɛɗɗeno te nakŋ bɛɛ eyo.
58013010	Naajege se j'ɔkki gɔtn tɛɗn sɛrkɛ Raa ki, naɓo Yaudgen kɛn lee tɛɗ naaba maakŋ kɔrɔr Raa ki se ɔk ɗoobm gɛn kɔsn kɔsgen j'ɔmbin̰ do gɔt kɛn k'lee k'tɛɗn sɛrkɛ se eyo.
58013011	Taa maalgen kɛn magal debm tɛɗn sɛrkɛ Raa ki tɔɔlɗe jaay moosin̰ uun ɓaan maakŋ Ɓee Raa ki gɔtn kɛn salal cir paac paac gɛn tɔɔl kusin̰ jeege se ɔɔ maalgen ese se k'dirin̰ k'teecɗen naatn maakŋ gɛgɛr ki ɔɔ k'ɓaa k'tɔɔcɗe naata.
58013012	Taa naan̰ se ɓo gɛn tugŋ ɗaapm jeege ute moosn naan̰ malin̰ se, Isa kic j'ɔɔɗki teecn̰sin̰ naatn maakŋ gɛgɛr ki ɔɔ k'dabarin̰a.
58013013	Bin num, naajege kic k'teecki naatn maakŋ gɛgɛr ki se ɔɔ k'ɓaa k'j'ɔŋki Isa. Ɔɔ k'took k'j'ɛndki maakŋ sɔkɔn̰ ki aan gɔɔ naan̰a.
58013014	Taa naajege se, do naaŋ ki ara se, j'ɔkki gɛgɛr kɛn tiŋg gɛn daayum eyo; num naajege k'jeki gɛgɛr kɛn utu 'tɛɗn naan ki se.
58013015	Bin num ute ɗoobm Isa se, daayum k'tɔɔmki Raa. Kɛse aan gɔɔ sɛrkŋ naajege k'j'ɛɗin̰ki naan̰ ki. Sɛrkŋ se je taaɗn ute taargen kɛn naajege k'lee k'tɔɔmki Raa.
58013016	Ɔn̰ten 'dirigki gɛn tɛɗn bɛɛ ute naapa ɔɔ gɛn nigŋ nakgen naase ɔkki ute naapa taa kɛse ɓo dɔɔl sɛrkŋ kɛn tɔɔl Raa ki.
58013017	Jee naanse ki se 'tookɗeki taarɗege ɔɔ 'sookɗeki, taa naaɗe ɓo jee kɛn lee aaksen dose ki ɔɔ do naabɗe ki se, Raa utu ɓaa tɔnd mɛtɗe. Anum 'took uunɗeki taarɗe, bin jaay naaɗe tɛɗn naabɗe ute maak‑raapo. Bin ey num naaɗe mooy naaŋ ki ŋɔr ŋɔr ɔɔ asen kɔŋ noog eyo.
58013018	'Tɔndki mɛtn Raa taa naaje. Naaje se k'jeel maakje ki j'ɔk taar ɗim eyo, taa naaje se k'je ɓo do nakge tu paac k'tɛɗn nakŋ kɛn bɛɛ.
58013019	Maam m'tɔnd mɛtse ɔɔ kɛn tap ki se m'je aki tɔnd mɛtn Raa am kɔɔɗn ɗoobo m'naar tɛrl gɔtse ki yɔkɔɗɔ.
58013020	Raa debm kɛɗn lapia jeege tu se, naan̰ ɓo debm duro Mɛljege Isa daan yoge tu ɔɔ tɛɗin̰ tɛɗga Debm Gaam Magala gɛn naaje baatin̰ge. Ute moosin̰ se ɓo naan̰ dɔɔkjekiga ute Raa gɛn daayum.
58013021	Ɔn̰ Raa se asen tɛɗn an̰ki kaasn gɛn tɛɗn nakgen bɛɛ paac taa aki tɛɗn nakŋ kɛn naan̰ maakin̰ jen ro ki. Ute Isa al‑Masi se, ɔn̰ Raa 'tɛɗn maakjege tu nakŋ kɛn an̰ tɔɔl naan̰ ki. Bɛɛki se ɔn̰ jeege paac 'nookŋ Isa al‑Masi gɛn daayum daayum. Amin!
58013022	Gɛnaamge, 'booyki m'asen taaɗa: Taargen maam m'raaŋsesin̰ se aayki kaamse do ki ɔɔ sɛrkin̰ki ɔɔ maktubm kɛn maam m'raaŋ m'ɔlsesin̰ se lɛ, jɛrl eyo.
58013023	'Jeelki, gɛnaajege Timote se j'ɔɔɗin̰oga naatn maakŋ daŋgay ki. Kɛn naan̰ aan ɔŋumga yɔkɔɗ num, j'asen ɓaa kaakŋ tɛlɛ.
58013024	'Tɛɗki tɔɔsɛ jeege tun paacn̰ naansege tu ɔɔ 'tɛɗki tɔɔsɛ jee Raage tu paac. Jee Raagen taa naaŋ Itali ki tɛɗsen tɔɔsɛ kici.
58013025	Ɔn̰ Raa asen tɛɗn bɛɛn̰ paacki.
59001001	Kɛse maam Jak m'debm tɛɗn naabm Raa ɔɔ gɛn Mɛljege Isa al‑Masi ɓo m'raaŋ m'ɔlsen tɔɔsum naase jee Raage tun wɔɔkkiga taa naaŋge tun gɔtɔ ɓaa se paac se.
59001002	Gɛnaamge, kɛn nakŋ ɔɔn̰ jaay aanga dose ki num, ɔn̰ki maakse 'raapo.
59001003	'Jeelki, nakgen ɔɔn̰ se jaay aan dose ki se, taa kaal maaksen kɛn naase aalki do Raa ki se, asen kɛɗn kaay kaama.
59001004	Num ute kaay kaamse se 'ɗaarki tɔɔgɔ bini aki kaan do taar tɔɔlin̰ ki. Kɛn bin se naase aki tɛɗn jee salal ɔɔ ɗim tap ɓo asen daay eyo.
59001005	Kɛn maakse ki jaay nam jeel‑taar ey num, n̰'tɔnd mɛtn Raa an̰ kɛɗn jeel‑taara. Taa Raa se, naan̰ ɛɗ naka ute maraadin̰a ɔɔ uun kaam nam eyo. Ɗeer ɗeer, debm tɔnd mɛta se, naan̰ an̰ kɔŋ kɛɗa.
59001006	Num debm jaay ɓaa tɔnd mɛtn Raa num, n̰'aal maakin̰ paac do Raa ki ɔɔ n̰'ɔn̰te naaja, taa debm maakin̰ naaj naaj se, tec aan gɔɔ maan baar kɛn kuulu ɔl ɓaansin̰ kaam ara kaam ara se.
59001007	Debm bin se, ɔn̰ten saapm n̰'ɔɔ naan̰ 'kɔŋ ɗim gɔtn Mɛljege tu.
59001008	Taa debkilim bin se, ɔn̰ saapin̰ iŋg kaam kalaŋ eyo, ɔɔ ɗim naan̰ 'bɛɛr kuun jaay an̰ tɛɗin̰ 'kaan̰ kaama tap ɓo, gɔtɔ.
59001009	Ɔn̰ gɛnaa ɗoobm al‑Masi kɛn debm daaye se, n̰'tɛɗn maak‑raapo, taa Raa utu an̰ magalin̰ naanin̰ ki.
59001010	Gɛnaa debm maala kɛn ɗoobm al‑Masi ki se kic, n̰'ɔn̰ maakin̰ raapo do kɛn kɛn Raa tɛɗin̰ n̰'ɔɔp ron̰ baat se. Taa debm maala se, naan̰ kic utu deel aan gɔɔ pɔɔn̰ kambgen maakŋ kaag ki.
59001011	Taa kɛn kaaɗa jaay ookoga ɔɔ ɔŋgga se, tuutn ute muge se naatn ɔɔ pɔɔn̰in̰gen aak bɛɛ se lɛ utu sia. Bin ɓo debm maala kic, ɓii kalaŋ maakŋ naabin̰ge tun naan̰ iŋg tɛɗ paac se, naan̰ utu 'kooy deel bin kici.
59001012	Maak‑raapo deb kɛn jaay aay kaamin̰ ɗaar tɔɔgɔ ro nakge tun ɔɔn̰ kɛn Raa ɔn̰in̰ aan don̰ ki. Kɛn naan̰ jaay ɔŋ aasin̰ga do ron̰ ki se, naan̰ utu 'kɔŋ bɛɗin̰a. Kɛse ɓo kaajn̰ gɛn daayum kɛn Raa taaɗga taaɗ ɔɔ utu 'kɛɗn jeege tun paacn̰ jen̰ se.
59001013	Kɛn nam jaay nakŋ naama aanga don̰ ki num, ɔn̰ten ɗeekŋ ɔɔ: kɛse Raa ɓo naamuma. Taa Raa se nam tap ɓo an̰ kɔŋ naam jaay an̰ kɔlin̰ 'tɛɗn kusin̰ eyo. Ɔɔ naan̰ kic lɛ naam nam eyo.
59001014	Gaŋ debkilimi se jaay nakŋ naam aanga don̰ ki se, kɛse saapm jig ey iin̰o maakin̰ ki se ɓo kɛn ɔlin̰ naan̰ lee dɔŋɔ.
59001015	Kɛn saapm jig ey se jaay utu maakin̰ ki num, naan̰ ooj kusin̰a ɔɔ kɛn kusin̰ jaay dɛnga roi ki num, ɔli yo ki.
59001016	Gɛnaa maakjemge, ɔn̰ten kaan̰ki rose dala:
59001017	nakgen jiga ɔɔ aak bɛɛ paac se, iin̰o gɔtn Raa ki, naan̰ ɓo Mɛl‑kaal gɔtn wɔɔrɔ. Ɓɛrɛ, Raa se, ɔŋ tɛrl ron̰ aan gɔɔ nakgen do naaŋ kɛn lee tɛrl roɗe se eyo. Daayum naan̰ tiŋg gɔɔin̰ ki.
59001018	Raa uunoga doa ɔɔ aajjekiga aan gɔɔ kɛn maakin̰ jen ro ki ute taarin̰ kɛn mɛt ki se, taa bin ɓo naajege se, maakŋ nakge tun naan̰ aalɗeno paac se, naajege ɓo j'aki tɛɗn deete.
59001019	'Booyki gɛnaa maakjemge, 'saapki do taar kɛn maam m'je m'asen taaɗ se: naŋa naŋa kic ɓo naar uɗ bia do taar kɛn k'taaɗsen se. Ɔɔ kɛn nam jaay je kuun taara 'taaɗ kic num, ɔn̰ ron̰ urlu ɔɔ ɔn̰ten naar tɛɗn maak‑taara.
59001020	Taa debm jaay maakin̰ taarin̰ga se, naan̰ kɔŋ tɛɗn nakŋ kɛn ute ɗoobin̰ eyo aan gɔɔ kɛn Raa maakin̰ jen ro ki.
59001021	Taa naan̰ se ɓo, nakgen paacn̰ asen tujn̰ rose se, ɔɔɗki dose ro ki ɔɔ nakgen kusin̰ se paac kic ɓo ɔɔɗki dose ro ki. Ɔn̰ki rose urlu gɛn kɔkŋ taar kɛn naase 'booyin̰kiga se, taa taar se ɓo ɔk tɔɔgɔ kɛn asen kaaja.
59001022	Nakŋ kɛn taar Raa taaɗsen se, 'tɛɗin̰ki, ɔn̰ten 'booyin̰ki ute bise sum. Taa debm jaay booy taar kɛn Raa taaɗin̰ ɔɔ tɛɗin̰ ey se, kɛse naan̰ mala ɓo aan̰ ron̰ dala.
59001023	Debm jaay booy taar Raa ɔɔ 'took do ki ey se, naan̰ se tec aan gɔɔ debm aak daan‑kaamin̰ maakŋ kaam‑kaay‑naaŋ ki,
59001024	naɓo kɛn naan̰ aak aas jaay ɓaa ɓaa se, kɛn naan̰ ɓo tec ɔɔ ɗi kic ɓo, naar tɛɗin̰ dirigi.
59001025	Num gaŋ debm jeel ɔk Ko Taar mɛc gɛn Labar Jiga kɛn ɔɔɗ do jeege maakŋ kusin̰ ki ɔɔ ɔkin̰ ɔɔn̰ se, kɛn naan̰ jaay booyin̰ga se dirigin̰ eyo num iŋg do ki. Debm bin se, maakin̰‑raapo do nakge tun naan̰ tɛɗ se paac.
59001026	Debm saap ɔɔ ɔk taar Raa ɔɔn̰ɔ jaay ɔŋ bɔɔb ɔk rɔɔn̰in̰ ey se, kɛse naan̰ dɛrl ro naan̰ malin̰a ɔɔ ɗoobm Raa naan̰ uun se lɛ, ɔs aay eyo.
59001027	'Booyki! Debm jaay uun ɗoobm Raa mala mala ɔɔ tɔɔl Bubjege tu Raa ki se, kɛse debm kɛn aak do gɛnaalge tu ɔɔ aak do mɛnd‑daayge tu maakŋ dubarɗe ki, ɔɔ bɔɔb ɔk ron̰ ro nakge tun kusin̰ kɛn maakŋ duni ki.
59002001	Gɛnaamge, naasen kɛn aalki maakse do Mɛljege tu Isa al‑Masi ki, naan̰ kɛn debm magala ɔɔ nookin̰ eem cir paac se, ɔn̰ten 'bɛɛrki naapa!
59002002	Num aan gɔɔ gɔtn tus ki, jeege dio ɓaaɗo ɛnd ɔŋse. Deb kalaŋ tuuso kal te ron̰a, tɔlo kɔɗɔkŋ daabge jin̰ ki, ɔɔ deb kalaŋ kuuy se, naan̰ debm daaye tuuso kalgen koono.
59002003	Kɛn naase jaay aakki debm tuuso kal te ron̰ se, naase ɔkin̰ki ɔɔn̰ɔ ɔɔ ɗeekin̰ki ɔɔki: «Naai se, 'ɓaa iŋg gɔt kɛn jiga se.» Ɔɔ debm daaye ki se lɛ, naase 'ɗeekin̰ki ɔɔki: «Naai se 'ɗaar ɗaara,» ey lɛ «'Ɓaa iŋg naaŋ ki gam naane.»
59002004	Kɛn naase 'tɛɗki bin se, kɛse naase 'bɛɛrki bɛɛr naap ey la? Bin num kɛse naase 'tɛɗkiga jee kɔjn̰ bɔɔrɔ do jeege tu ɔɔ saapm naase ɔkki do jeege tu se, saapm jig eyo.
59002005	'Booyki gɛnaa maakjemge: Raa se daŋ bɛɛr tɔɔɗo jee daayge taa naaɗe kaal maakɗe paac do Isa al‑Masi ki ɔɔ naaɗe kɔsn gaara tɛlɛ aan gɔɔ kɛn naan̰ taaɗga taaɗ jeege tun kɛn jen̰ se.
59002006	Num gaŋ naase se, jee daayge se, naase aalɗeki maak ki eyo! Ey num naaɗe jee maalge se ɓo kɛn lee dabarse ey la? Ɔɔ naaɗe ɓo lee tɔk ɓaansen gɔtn kɔjn̰ bɔɔr ki ey la?
59002007	Naaɗen jee maalge se ɓo kɛn lee naaj ro Mɛljegen jiga se, ey num ute ro Mɛljege se ɓo Raa daŋseno.
59002008	Kɛn naase jaay iŋgki do Ko Taar gɛn Labar Jiga se ɗeer ɗeer num aan gɔɔ kɛn Kitap taaɗ ɔɔ: Naai se 'je naapi aan gɔɔ roi mala, naase 'tɛɗkiga nakŋ jig aak eyo.
59002009	Num kɛn naase jaay 'bɛɛrki bɛɛr naapa num, kɛse naase 'tɛɗkiga kusin̰a ɔɔ Ko Taar kɛn Raa ɛɗo Musa ki se asen kɔkŋ mindse taa naasen uum aalin̰kiga naaŋ ki.
59002010	Kɛn nam jaay took do taarge tun Ko Taar kɛn Raa ɛɗo Musa ki paac jaay tujn̰ te kɛn kalaŋ se, kɛse aan gɔɔ Ko Taar Raa paac se, naan̰ tujin̰ga.
59002011	Taa Raa se taaɗga taaɗ ɔɔ: Ɔn̰ten kɛɛsn mɛnd nam, ɔn̰te 'kɛɛsn gaaba nam ɔɔ tɛr taaɗ ɔɔ: Ɔn̰ten tɔɔl nam. Num kɛn naai jaay ɛɛs te mɛnd nam eyo ɔɔ tɔɔlga nam se, kɛse aan gɔɔ naai uum aalga Ko Taar Raa se paac naaŋ ki.
59002012	Taa naan̰ se ɓo, maam m'taaɗse m'ɔɔ: do nakge tun naase aki tɛɗa ey lɛ aki taaɗ se, 'jeelki Raa se asen kɔjn̰ bɔɔrɔ dose ki ute Ko Taar gɛn Labar Jigan kɛn ɔɔɗ do jeege maakŋ kusin̰ ki se.
59002013	Taa debm baate kɛɛjn̰ do jeege tu se, Raa kic an̰ kɛɛjn̰ don̰ ki eyo. Num debm jaay ɛɛj do jeege tu se, ɓii kɛn Raa kɔjn̰ bɔɔrɔ do jeege tu se, Raa an̰ kɛɛjn̰ don̰ ki.
59002014	Gɛnaamge, kɛn nam jaay ɗeek ɔɔ: «Maam se m'aal maakum do al‑Masi ki,» ɔɔ nakgen Raa taaɗ ɔɔ gɛn tɛɗa jaay naan̰ ɔŋ tɛɗin̰ ey se, debm bin se, kaal maakŋ naan̰ se, an̰ kɔŋ kaaj ne?
59002015	Kɛn aan gɔɔ gɛnaa gaaba ey lɛ mɛnda jaay, ɓii‑raa kɔsɗe gɔtɔ ɔɔ kal tuusɗe kic ɓo gɔtɔ,
59002016	ɔɔ maakse ki se, deb kalaŋ ɗeekɗen ɔɔ: «'Ɓaaki ute lapia. Ɔn̰ Raa asen kɛɗn kɔsɔ ɔɔ aki kɔsn te maraadse ɔɔ asen kɛɗn kal rosege,» ɔɔ jaay ɛɗɗen ɗim ey se, taargen bin se ɔs aay eyo.
59002017	Bin ɓo, kɛn naai ɔɔ aal maaki do Raa ki ɔɔ 'jeel tɛɗn bɛɛ ey se, kaal maakŋ naai se, kaal maakŋ rɛn̰ɛ.
59002018	Gaŋ deb kalaŋ maakse ki se ɗeek ɔɔ: «Naai se ɔɔ aalga maaki do Raa ki ɔɔ maam se lɛ, m'lee m'tɛɗ nakgen bɛɛ. 'Taaɗum tu naai ɔɔ aalga maaki do Raa ki jaay ɔŋ 'tɛɗ bɛɛ eyo, ɔɔ maam m'ai taaɗn kaal maakum do Raa ki kɛn ɔlum m'tɛɗ nakgen bɛɛ se.»
59002019	Naai 'jeel maaki ki ɔɔ Raa se kalin̰ ki sum ɓo Raa. Kɛse nakŋ jiga. 'Jeele, sitange kic ɓo jeelin̰ maakɗe ki bini naɓo naanin̰ ki se, naaɗe ɓeere ɔɔ roɗe ook marga jɛg jɛg.
59002020	Kalɛ, debm dɛrlɛ! 'Jeele debm aal maakin̰ do al‑Masi ki jaay, tɛɗ nakgen bɛɛ ey se, kaal maakŋ naan̰ se, kaal maakŋ rɛn̰ɛ.
59002021	'Jeelki, bubjege Abraam se tɛɗ ɔɔ ɗi jaay Raa aakin̰ aan gɔɔ debm daan ki se? Taa naan̰ took je ɓaa kɔjn̰ goonin̰ Isaka gɔtn kɔjn̰ sɛrkɛ Raa ki.
59002022	'Jeele debm jaay aal maakin̰ do Raa ki mala se, 'tɛɗn nakgen bɛɛ kici. Taa kaal maaka ute nakgen bɛɛ kɛn k'lee k'tɛɗse naaɗe tum ɓaa taa naap ki ɔɔ kɛse ɓo tɛɗ kaal maakŋ mɛc.
59002023	Taar kɛn Raa taaɗn maakŋ Kitapin̰ ki se aanga ɗoobin̰ ki kɛn ɔɔ: Abraam se aal maakin̰ do Raa ki, ɔɔ naan̰ aakin̰ aan gɔɔ debm daan ki. Taa naan̰ se ɓo Raa daŋin̰ mɛɗin̰a.
59002024	Ute naan̰ se, naase 'jeelki debkilimi jaay Raa aakin̰ debm daan ki se, taa kɛn naan̰ aal maakin̰ don̰ ki sum eyo, num taa nakgen bɛɛ kɛn naan̰ lee tɛɗ se kici.
59002025	'Jeelki Raabm do dɔkin̰ kɛn iŋgo mɛnd kɛɛsn gaaba se kic ɓo tɛɗo bin kici. Ɓii kalaŋ naan̰ tɛɗ bɛɛ jeege tun gaan Israɛlge ɔlɗeno gɛn kaakŋ baara. Jee se, mɛnd se dɔɔɗ ɔkɗen ɓeen̰ ki, bini ɔlɗen naaɗe aan̰ ɔt te ɗoobm kuuy. Taa bɛɛ kɛn naan̰ tɛɗ se ɓo, Raa aakin̰ naan̰ se mɛnd daan ki.
59002026	Aan gɔɔ debkilimi kon̰ teecga num ooy se, kaal maakŋ do Raa ki jaay ɔŋ tɛɗ bɛɛ ey se, tec bin kici.
59003001	Gɛnaamge, maakse ki se, j'ɔn̰ten jeki ɗoobm jaay ɓo j'aki tɛɗn k'dɛnki jee dooy jeege. 'Jeelki naajegen k'je dooy jeege se, Raa utu ajeki kɔjn̰ bɔɔrɔ dojege tu ɔɔn̰ cir gɛn jeegen ɓaa se paac.
59003002	Naajege paac se k'lee k'tujki gɔtɔ kaam dɛna. Anum debm jaay taaɗ tujn̰ ey se, debm bin se debm mɛc ɔɔ aasin̰ gɛn bɔɔbm kɔkŋ ron̰a.
59003003	'Jeelki kɛn naajege jaay k'lee k'tɔlki aljam taar sɛndge tu se, taa k'tɛɗɗeki naaɗe 'tookŋ taarjege, ɔɔ gɔtn k'jeki ɓo k'ɓaanɗeki sum.
59003004	'Jeelki markabge se, kɛngen magal magal se kic ɓo, ɔk naka kalaŋ maak ki cɔkɔ bini. Ɔɔ kɛn kuulu jaay ɔl makɔn̰ se deebo don̰ ki aan gɔɔ ɗi kic ɓo, ute nakŋ cɔkɔ se sum ɓo, debm tooɗin̰ se, ɓaan gɔt kɛn naan̰ maakin̰ jen ro ki.
59003005	Rɔɔn̰ɔ kic naan̰ tec bini. Ey num maakŋ daa ro ki se naan̰ ɓo baata, naɓo rɔɔn̰ɔ se taaɗ taargen magal magala. Aakki naal pooɗn cɔkɔ se jaay ɔkga se, kɔsn maakŋ kaaga ute magalin̰ se paac.
59003006	Rɔɔn̰ɔ se naan̰ tec aan gɔɔ pooɗo ɔɔ taargen iŋg kus paac teeco ro ki. Naan̰ kic ɓo maakŋ rojege tu, ɔɔ tujjeki rojege paac paac. Kiŋgjegen iin̰o gɔtn kɛn k'toojjeki bini j'anki kooy maak ki se, rɔɔn̰jege se aan gɔɔ pooɗn ɔs gɔtɔ kɛn iin̰o gɔtn Ɓubm sitange tun pooɗn kɛn dubarin̰ kɔŋ naŋ eyo.
59003007	'Jeelki, debkilimi se napar daagen maakŋ kaag ki, yeelge, kuurge ɔɔ kɛn̰jgen maakŋ maane ki paac se, naan̰ ɓo debm kɛn ɔk tɔɔgɔ doɗe ki ɔɔ tɛɗɗe naaɗe tookin̰ taarin̰a.
59003008	Num rɔɔn̰ɔ jaay debm ɔɔ an̰ kaasn bɔɔbm kɔk se, gɔtɔ. Naan̰ se iŋg kaam kalaŋ eyo ɔɔ naan̰ ɗooc te naa kɛn tɔɔl tɔɔl jeege.
59003009	Ute rɔɔn̰ɔ se ɓo, naaje k'tɔɔmki Bubjege Raa naan̰ kɛn Mɛljege. Tɛr ute rɔɔn̰ɔ se sum ɓo, naaje k'naamki jikilimgen kɛn Raa aalɗeno tecin̰ tece.
59003010	Ute taar kalaŋ ese sum ɓo k'j'ɔɔɗnki ɓooro jeege tu ɔɔ k'naamki jeege kici. Kɛn ɗeer num, gɛnaamge, k'j'ɔn̰te 'tɛɗki bini.
59003011	Maan maakŋ buɗ kɛn kalaŋ jaay j'kɔŋ kɛn iŋg kiŋg kaata ute kɛn jiga se, gɔtɔ.
59003012	Gɛnaamge, mɔŋgɔ se 'kɔŋ koojn̰ lemun eyo. Ɔɔ papay se 'kɔŋ koojn̰ goyab eyo. Ɔɔ gɛn buɗn maane se kic ɓo bin sum. Maakŋ buɗn kɛn maanin̰ iŋg kiŋg kaata se, 'kɔŋ ni maan jiga se, gɔtɔ.
59003013	Maakse ki se, naŋa ɓo mɛtɛkɛ ɔɔ jeel‑taara se? Debm jeel‑taar se, ɔn̰ 'taaɗ jeege tu ute kiŋgin̰a maakŋ nakge tun naan̰ tɛɗ paac se n̰'ɔn̰ ron̰ urlu ɔɔ n̰'tɛɗin̰ ute jeel‑taara.
59003014	Num kɛn naase jaay ɔkki maak‑kilimi ɔɔ niki ro naapge tu se ɔɔ tɛr 'saapki ɓo do naase malin̰ge tu sum se, ɔn̰ten 'tɔɔmki rose ɔɔ taar mɛt ki se, ɔn̰te 'tujin̰ki ute taar‑kɔɔɓsege.
59003015	Num jeel‑taar bin se iin̰o gɔtn Raa ki eyo; kɛse jeel‑taar kɛn iin̰o do naaŋ ki ara sum. Naan̰ se jeel‑taar gɛn jikilimge ɔɔ naan̰ se iin̰o gɔtn Ɓubm sitange tu.
59003016	Taa gɔtn jaay jeege ɔk maak‑kilimi ey lɛ ni ro naapge tu se, gɔtn ese jeege tɛɗ nakge paac ute ɗoobin̰ eyo ɔɔ tɛɗ nakgen paacn̰ jig eyo.
59003017	Num gaŋ jeel‑taar iin̰o gɔtn Raa ki se, deet se naan̰ se salal, naan̰ ɓaano ute tɔɔsɛ daan jeege tu, tɛɗɗen jeege ɔn̰ roɗe urlu, doɗe mɔŋg eyo, ɛɛj do jeege tu, daayum tɛɗ nakgen jiga, bɛɛr nam eyo, naan̰ tɛɗ jeege taaɗ taar maakɗe ki.
59003018	Debm jaay je tɔɔsɛ se, naan̰ noog jeegen kuuy taa kiŋg ute tɔɔsɛ kici. Debm bin se nakŋ naan̰ 'kɔŋ se nakŋ kɛn ute ɗoobin̰ ɗoobin̰ aan gɔɔ debm ɔɔcga maakŋ gɔtin̰ num ɔŋ bɛɛn̰ se.
59004001	Kɛn ɔlsen jaay tɛɗki dɛkɛn̰ɛ ɔɔ mooyki ute naapa tap ɓo ne ɗi? Kɛse nakŋ daa rose jese ɓo ɔlsen 'tɛɗki nakgen ese.
59004002	Kɛn naase 'jeki ɗim jaay ɔŋki te ey se, ɔlsen naase 'tɔɔlki jeege. Naase 'dɔŋki nakgen kɛn naase ɔkki eyo jaay ɔŋki te ey se. Naase 'mooyki te naapa ɔɔ 'tɔndki naapa. Kɛn naase jaay 'jeki naka ɔɔ ɔŋki te ey se, taa naase 'tɔndkiro te mɛtn Raa eyo.
59004003	Naase 'tɔndki mɛta jaay ɔŋki te ey se, taa naase 'tɔndki te mɛta jig eyo. Naase ɔkki saapm jig eyo ɔɔ kɛn ɔŋkiga kic ɓo, an̰ki kutn gɛn nijim daa rose cɛr sum.
59004004	Naase se, jeegen maakse kalaŋ do Raa ki eyo! Naase 'jeelki jeegen jaay je nijim dunia paac se tɛɗga jee wɔɔy Raage. Ɔɔ debm je nijim dunia se, naan̰ se tɛɗn debm wɔɔy Raa.
59004005	Ɔn̰ten 'saapki ɔɔki taar Kitapm taaɗ se cɛrɛ, kɛn taaɗ ɔɔ: Raa jaay ɛɗjeki Nirl Salal se, taa naajege se k'tɛɗkiga jee naan̰ge ɔɔ naan̰ je ɔɔ j'aki kiŋg ute Nirl naan̰ se sum.
59004006	Anum Raa se, bɛɛ naan̰ tɛɗjeki se cir nakge paac. Taa naan̰ se ɓo, Kitap ɗeek ɔɔ: Jeegen jaay magal roɗe naanin̰ ki se Raa tookɗen eyo. Num jeegen jaay ɔɔp roɗe baat naanin̰ ki se, naan̰ tɛɗɗen bɛɛn̰a.
59004007	Taa naan̰ se ɓo, naase 'took uunki taar Raa ɔɔ 'ɗaarki tɔɔgɔ naan Ɓubm sitange tu ɔɔ naan̰ 'kaan̰ naatn dɔkɔ rose ki.
59004008	'Ɓaakiro gɔɔrɔ cɛɛsn Raa ki ɔɔ naan̰ kic aɗe ɓaa gɔɔr cɛɛsse ki. 'Tug 'ɗaapki jisege naasen jee tɛɗn kusin̰ge se. Ɔɔɗki kusin̰ kɛn maakse ki, naasen maaksege di di se.
59004009	Ɔn̰ki maakse 'tuju taa kusin̰ kɛn naase 'tɛɗki. 'Tɔɔyki makɔn̰ɔ ɔɔ eemki nɔɔ, 'kooy koogse se utu 'dɛl keeme, ɔɔ maak‑raapse se utu 'dɛl maak‑tuju.
59004010	Ɔɔpki rose baata naan Mɛljege tu, ɔɔ naan̰ ɓo debm asen kuun rose raan.
59004011	Gɛnaamge, ɔn̰te kɔɔɗki naapa. Taa debm jaay taaɗ taargen iŋg kus ɓo ro gɛnaan̰ ki ey lɛ ɔjin̰ bɔɔrɔ don̰ ki se, kɛse aan gɔɔ naan̰ taaɗ taargen iŋg kus ɓo ro Ko Taar kɛn gɛn Labar Jiga se. Bin se naan̰ took iŋg do ki eyo, num naan̰ taaɗ taargen iŋg kus ɓo ro Ko Taar kɛn gɛn Labar Jiga ki sum.
59004012	Raa se naan̰ kalin̰ ki sum ɓo debm kɛɗ Ko Taar jeege tu, ɔɔ naan̰ kalin̰ ki sum ɓo debm 'kɔjn̰ bɔɔrɔ do jeege tu. Ɔɔ naan̰ sum ɓo debm aaj jeege ey lɛ kɛn utɗe. Num naai se, naŋa kaca jaay ɓo 'kɔjn̰ bɔɔrɔ do naapi ki se?
59004013	Num 'booyki bɛɛ, naasen kɛn 'taaɗki ɔɔki: jaaki ey lɛ mɛtbeeki se, naaje k'kiin̰ ɓaa kiŋg maakŋ gɛgɛr kɛn se, j'aɗe 'tɛɗn suuk j'aɗe looko ɔɔ j'aɗe kɔŋ gurs dɛna!
59004014	Naase 'taaɗki bin se, nakŋ kɛn 'tɛɗn mɛtbeeki se kic ɓo naase 'jeelki eyo. Naasen 'tecki aan gɔɔ muubm kɛn iin̰o ɔɔ naar wɔɔk naatn se sum.
59004015	Bɛɛki num, naase aki ɗeek ɔɔki: kɛn Mɛljege je num, ajeki bɔɔbm kojege jaay j'aki kɔŋ tɛɗn nakgen se.
59004016	Num naase 'magalki rosege ute taargen naase 'taaɗki ɔɔ magal ro bin se, ɓɛrɛ, jig eyo.
59004017	Taa naan̰ se ɓo, debm jaay jeel tɛɗn bɛɛ ɔɔ ɔŋ tɛɗin̰ te ey se, kɛse naan̰ tɛɗga kusin̰a.
59005001	'Booyki ɓɔrse naasen jee maalge se, eemki ɔɔ tɔɔɗ 'tɔɔyki makɔn̰ɔ, taa nakŋ ɔɔn̰ utu 'kaan dose ki.
59005002	Maalsege se utu 'ruumu ɔɔ kal koonsege se diiɗi utu aɗen kɔsɔ.
59005003	Daabsege ute puddagen naase ɔkki paac se, naaŋa ɔs tujɗenga. Ɔɔ taa kɛn naaɗe ɔs tuj cɛr se sum ɓo, utu asen ɓaa kɔkŋ mindse ɔɔ naan̰ se utu 'ɓaa kɔsn daa rose aan gɔɔ pooɗo. Ey num duni se ɔɔpga gɔɔrɔ 'naŋa, naɓo naase utu iŋg 'tuski tus maala rɔk.
59005004	'Booyki! Jeegen tɛɗsen naabge maakŋ‑gɔtsege tu se, naase 'dɛrlɗeki dɛrlɛ, taa kɛn naaɗe tɛɗ naaba lɛk tɛc tɛc ɔɔ naase 'baate kɔgɗeki gursɗege. Taa naan̰ se ɓo jeegen ɔjseno maakŋ‑gɔtsege se, naaɗe tɔɔɗ tɔɔy makɔn̰ɔ, num keem naaɗe se Mɛljege Sidburku booyga.
59005005	Do naaŋ ki ara se, naase ɔski te maraadse ɔɔ 'tɛɗki nakŋ kɛn maakse jea. Naase 'teerki aan gɔɔ maraŋgen teer sal sal gɛn tɔɔl kɔsɔ se.
59005006	Naase 'tɔkkiro mind jee tuj te ɗim eyo ɔɔ tɔɔlɗekiro. Ɔɔ naaɗe lɛ, tɛɗseno te taar eyo.
59005007	Gɛnaamge, taa naan̰ se ɓo aayki kaamse bini Mɛljege aɗe tɛrlɛ. Naase aakki debm kursu se, naan̰ tiŋg taak kaama bini maane bɔɔy maakŋ‑gɔtin̰ ki, jaay ɓo nakgen naan̰ naab ɓar ki se koojn̰ jiga. Naan̰ iŋg aak kaam maan 'keeɗn mɛt‑kijirki bini teecn̰ taa ɓar ki cɔt.
59005008	Naase kic num iŋg aakki kaama, aayki kaamse ɔɔ ɔkki maakse tɔɔgɔ, taa ɓii kaan Mɛljege se ɔɔpga gɔɔrɔ.
59005009	Gɛnaamge, ɔn̰ten 'lee mooyki ŋɔr ŋɔr te naapa; taa bin se Raa kic asen kɔjn̰ bɔɔrɔ dose ki eyo. 'Jeelki, ɓɛrɛ, debm kɔjn̰ bɔɔrɔ do jeege tu se, aanga taa ɗoobse ki.
59005010	Gɛnaamge, naase 'saapki tu, jee taaɗ taar teeco taar Raa ki do dɔkin̰ kɛn taaɗo taarge ute ro Mɛljege se, naaɗe kic dabaroga ɔɔ aayoga kaamɗe do ki. Ɔɔ naase kic uunki ɗoobm naaɗe se.
59005011	Ɗeere, jeegen paac jaay aasin̰ga do dubarɗe ki se, naaɗe se ɓo k'taaɗki j'ɔɔki, naaɗe se ɓo jee maak‑raapge se. Naase 'jeelki mɛtn taar gaabm do dɔkin̰ k'daŋin̰ Job se, naan̰ aay kaamin̰ aasin̰ga do dubar kɛn aan don̰ ki. Ɔɔ do taar tɔɔlin̰ ki se, naase 'jeelki nakŋ kɛn Raa tɛɗin̰ se. Taa Raa se, naan̰ ɓo debm tɛɗ bɛɛ jeege tu ɔɔ ɛɛj do jeege tu.
59005012	Kɛn bin num gɛnaamge, ɔn̰ten 'naamki rose ute maakŋ raa ey lɛ ute do naaŋa, ɔɔ ɔn̰ten 'naamki ute ro ɗim kuuy kici. Num kɛn taarse ɓo mɛt ki, ɔɔki: «Yɛɛ, mɛt ki» ɔɔ kɛn mɛt ki ey lɛ, ɔɔki: «A‑a, mɛt ki eyo». Taa kɛn naase jaay 'tɛɗki bin se, Raa kic asen kɔjn̰ bɔɔrɔ dose ki eyo.
59005013	Kɛn nam maakse ki jaay maakŋ dubar ki num, n̰'tɔnd mɛtn Raa. Kɛn nam jaay maakŋ maak‑raap ki lɛ, n̰'tɔɔm Raa ute kaa.
59005014	Ɔɔ kɛn maakse ki jaay nam kɔɔn̰ɔ num, n̰'ɔl k'daŋin̰ jeegen naan jee egliz ki, taa naaɗe an̰ kɔtn uubu ute ro Mɛljege, ɔɔ an̰ tɔnd mɛtn Raa.
59005015	Jeegen tɔnd mɛta jaay aal maakɗe do Raa ki paac se, Mɛljege aɗen booyo ɔɔ debm kɔɔn̰ɔ se, Mɛljege an̰ kɛɗn lapia ɔɔ naan̰ 'kiin̰i. Kɛn naan̰ ɓo tɛɗga kusin̰a kic lɛ, Mɛljege an̰ tɔɔl kusin̰ se naatn.
59005016	Taa naan̰ se ɓo kusin̰ naase 'tɛɗki se, naan Raa ki se 'taaɗin̰ki ute naapa ɔɔ 'tɔndki mɛtn Raa naapge tu, taa aki kɔŋ lapi rosege. Taa debm daan ki jaay tɔnd mɛta gɔtn Raa ki se, tɔnd mɛtin̰ se ɔk tɔɔgɔ aak eyo naan Raa ki.
59005017	'Jeelki, Ɛli kɛn taaɗ taar teeco taar Raa ki do dɔkin̰ se, naan̰ kic debkilimi aan gɔɔ naajege sum, naɓo naan̰ tɔnd mɛtn Raa ɔn̰ eyo, ɗeekin̰ ɔɔ n̰'ɔn̰te keeɗn maane, Raa booyin̰ ɔɔ tookin̰. Gɔtn se, maakŋ ɓaar ki mɔtɔ ute laapa mɛcɛ se, maane eeɗ te eyo.
59005018	Tɛr naan̰ tɔnd mɛtn Raa kuuy daala, ɔɔ maane bɔɔyo do naaŋ ki ɔɔ nakgen do naaŋ ki se, baag koojo gɔtin̰ ki.
59005019	Gɛnaamge, kɛn maakse ki jaay nam rɛsn ute ɗoobm taar mɛt ki ɔɔ nam kuuy noogin̰ jaay naan̰ ɔk tɛrloga num,
59005020	'jeelki, gɛnaa iigga kiigi ɔɔ rɛsŋga rɛs ute ɗoobm taar mɛt ki jaay nam maakse ki noogin̰ naan̰ ɔk tɛrloga se, kɛse naan̰ aajin̰ga maakŋ yo ki, ɔɔ kusin̰gen dɛn se lɛ, Raa aɗen tɔɔl naata.
60001001	Kɛn ara maam m'Piɛr, kɛn debm kaan̰ naabm Isa al‑Masi ɓo m'raaŋsen maktubm se, naase kɛn Raa bɛɛr tɔɔɗsenoga tɔɔɗo ɔɔ iŋgki aan gɔɔ cɛkge ɔɔ wɔɔkkiga maakŋ naaŋge tun Pɔŋ ki, Galat ki, Kapados ki, Azi ki ɔɔ Bitini ki se.
60001002	Naase se Raa Bubu bɛɛr tɔɔɗsenoga tɔɔɗo do dɔkin̰a, kaaɗ kɛn naan̰ uuno doa aan gɔɔ kɛn naan̰ maakin̰ jen ro ki. Ɔɔ ute Nirl Salal se, naan̰ tɛɗsenga 'tɛɗkiga jee naan̰ge gɛn tookŋ taar Isa al‑Masi taa naan̰ asen tugŋ ɗaapm ute moosin̰a. Ɔn̰ Raa asen tɛɗn bɛɛn̰a ɔɔ asen kɛɗn lapin̰ se te maraadin̰a.
60001003	K'tɔɔmki Raa, naan̰ Bubm Mɛljege Isa al‑Masi! Naan̰ se ɛɛjjeki dojege tu ɔɔ oojjenkiga koojn̰ kiji ute ɗoobm Isan kɛn naan̰ durin̰o daan yoge tu se. Taa naan̰ se ɓo, daayum naajege k'j'ɔndki dojege gɛn kɔŋ kaaja,
60001004	ɔɔ j'aakki kaama gɛn nakgen bɛɛ bɛɛ kɛn Raa utu bɔɔbin̰ jeen̰ge tu maakŋ raa ki. Ɔɔ nakgen bɛɛ bɛɛ ese se, tuj eyo, ruum eyo ɔɔ ɔŋ tɛɗ koono eyo.
60001005	Taa kaal maaksen naase aalki do Raa ki se, Raa mala asen bɔɔbm te tɔɔgin̰a bini ɓii kɛn kaam mɔɔtn; ɓii kɛn se, naan̰ asen taaɗn tal ɔɔ naan̰ aajsega.
60001006	Taa kaajn̰ naase ɔŋki se, naase 'maakse raap sakan̰. Ɔɔ kɛn napar dubargen aan dose ki se jaay asen kɛɗn maak‑tuju kic ɓo, cɔkɔ sum ɓo dubargen se utu 'deele.
60001007	Daab se naan̰ kɔŋ tuju, ute naan̰ se kic ɓo j'ɔɔyin̰ pooɗn jaay tɛɗ daabm mɛc. Kaal maakse kic Raa tɛɗin̰ tec bini, taa kaal maaksen do Raa ki se, naan̰ cir daab. Aan gɔɔ daab k'j'ɔɔyin̰ga pooɗn jaay tɛɗ daabm mɛc se, kaal maakjege kic ɓo ute dubargen aan dojege tu se, ute naan̰ se jaay ɓo kaal maakjegen do Raa ki se 'tɛɗn tɔɔgɔ ɔɔ j'ansin̰ kaakŋ jeele. Taa naan̰ se ɓo, ɓii kɛn Isa al‑Masi aɗe ɓaa se, Raa utu asen tɔɔmɔ, asen nooko ɔɔ asen magala.
60001008	Ey num Isa se, naase aakin̰ki te eyo naɓo naase 'jen̰ki. Ɓɔrse kic naase aakin̰ki te eyo, naɓo naase aalki maakse don̰ ki. Ute naan̰ se kic ɓo, naase maakse raap sakan̰ don̰ ki ɔɔ maak‑raapm naase se maak‑raapm taaɗ eyo.
60001009	Taa naase 'jeelki, ute kaal maaksen naase aalki don̰ ki se ɓo, naase utu aki kaajn̰ kosege.
60001010	Kaajn̰ ese se, jee taaɗ taar teeco taar Raa ki do dɔkin̰ se, jeɗoga mɛtin̰ dɛn aak eyo. Naaɗe taaɗoga jeege tu taa bɛɛ kɛn Raa taaɗoga taaɗa ɔɔ utu asesin̰ tɛɗ se.
60001011	Nirl al‑Masi kɛn maakɗe ki se, taaɗɗen ɔɔ al‑Masi se utu 'dabara jaay ɓo utu 'kɔŋ nooko. Taa naan̰ se ɓo, jee taaɗ taar teeco taar Raa ki jeɗo mɛtin̰a ɔɔ jeɗo jeel kaaɗn kɛn nakgen se tap ɓo utu 'deel ɔɔ ɗi.
60001012	Anum taar kɛn Raa taaɗo jee taaɗ taar teeco taar Raa ki do dɔkin̰ se, taar se taaɗ te naaɗe eyo num taaɗ te naase. Ɓɔrse jee taaɗ Labar Jigan gɛn Isa al‑Masi ute Nirl Salal kɛn Raa ɔlin̰o maakŋ raa ki ɓaaɗo taaɗsen mɛtn taar se mala naase ki kici. Ɔɔ taar se, kɔɗn Raage kic ɓo, je ɗoobm 'jeel kɔkŋ mɛtin̰a.
60001013	Kɛn bin num, 'ɗaapki rose gɛn tɛɗn naaba, iŋgki do mɛtɛkse ki ɔɔ aakki kaama do bɛɛ kɛn Isa al‑Masi ɓaaɗoga num utu asen tɛɗ se.
60001014	'Tookki taar Bubse Raa ɔɔ ɔn̰te 'tɛɗki nakŋ kɛn daa rose ɓo jea aan gɔɔ kaaɗ kɛn naase utu 'jeelki te Raa ey ɓɔrt se.
60001015	Aan gɔɔ Raa kɛn daŋse naan̰ debm salal se, naase kic maakŋ kiŋgse ki se, 'tɛɗki jeegen salal kici;
60001016	taa Kitap se taaɗga taaɗ ɔɔ: «'Tɛɗki jeegen salal taa maam se m'debm salal.»
60001017	Raa kɛn naase 'daŋin̰ki Bubse se, naan̰ ɓo kɛn aak jeege paac aas kaasa ɔɔ naŋa kic naan̰ ɔjin̰ bɔɔrɔ te kɛn mɛt ki do nakge tun naan̰ lee tɛɗ se. Bin num, kaaɗ kɛn naase utu 'tiŋgki tiŋg do naaŋ ki se, Raa se 'ɓeerin̰ki.
60001018	Ute kiŋgsen aan gɔɔ gɛn bubsegen do dɔkin̰ se ɔs aay eyo. Taa naan̰ se 'jeelki, Raa se dugsega dose ute zo ɔɔn̰ɔ. Naan̰ dugse dose se, ute nakgen aan gɔɔ daab ute pudda eyo taa naaɗe se utu 'tuju;
60001019	num gaŋ naan̰ dugseno dose ute moosn al‑Masi, aan gɔɔ Goon Baatn sal sal kɛn ɔk tuju ron̰ ki eyo jaay ɛɗ ron̰ sɛrkɛ se.
60001020	Naan̰ se Raa ɓo bɛɛr ɔɔɗin̰o taa kaajn̰ jeege, kaaɗ kɛn naan̰ utu aalo te duni ey ɓɔrtɔ. Ɔɔ naan̰ ɓaaɗo maakŋ ɓiige tun kaam mɔɔtn taa naase.
60001021	Ute ɗoobm al‑Masi se ɓo, naase aalki maakse do Raa kɛn durin̰o daan yoge tu ɔɔ nookin̰ se. Ute naan̰ se ɓo, naase aalki maakse ɔɔ ɔndki dose do Raa ki.
60001022	Taa naase 'tookkiga do taar kɛn mɛt ki se, naase 'tɛɗkiga jeegen salal. Kɛn bin num 'jeki naapa aan gɔɔ gɛnaage. Ɔkki naapa ɔɔn̰ɔ ɔɔ 'jeki naapa ute maakŋ kalaŋ.
60001023	Taar Raa se, naan̰ aan gɔɔ kupm kɛn ruum eyo ɔɔ tuj eyo, num naan̰ tiŋg gɛn daayum daayum ɔɔ ute taar Raa aan gɔɔ kupu se, naan̰ ɔlsen j'oojsenga koojn̰ kiji.
60001024	Taa Kitap taaɗga taaɗ ɔɔ: Jikilimge paac aan gɔɔ mu zɛɛrɛ ɔɔ kaakŋ bɛɛɗe lɛ aan gɔɔ pɔɔn̰ kaaga. Kɛn kaaɗin̰ aanga se, mu se 'tuutu ɔɔ pɔɔn̰in̰ lɛ 'sia.
60001025	Num gaŋ taar Raa se, naan̰ tiŋg gɛn daayum. Ɔɔ taar se ɓo, Labar Jigan gɛn Isa al‑Masi kɛn k'ɓaaɗo k'taaɗsesin̰ se.
60002001	Taa naan̰ se, ɔn̰te 'tɛɗki kusin̰a, ɔn̰te 'kaan̰ki jeege dala, ɔn̰te 'tɛɗki rose aan gɔɔ jee kɛn taaɗ taar mɛt ki te naapa, ɔn̰te 'tɛɗki maak‑kilimi te naapa ɔɔ ɔn̰te 'kɔɔɗki naapa.
60002002	Aan gɔɔ gaangen k'taacege je si kɛn̰ɗege dɛn se, naase kic taar Raa kɛn salal se 'jen̰ki dɛn bin kici. Ute naan̰ se naase aki teepe ɔɔ utu aki kɔŋ kaaja.
60002003	Ɗeere, bɛɛ Mɛljege se lɛ, naase 'naam ɔkin̰kiga jiga.
60002004	'Ɓaakiro gɔtn Mɛljege tu Isa ki, naan̰ ɓo ko kɛn ɛɗ kaaja. Naan̰ ɓo ko kɛn jikilimge ɔɔɗ undin̰a, naɓo Mɛljege Raa bɛɛr ɔɔɗin̰a ɔɔ naan̰ se ɓo kɛn aakin̰ bɛɛ kaamin̰ ki.
60002005	Naase kic aan gɔɔ kogen ɔŋga kɔŋ kaaja, 'tookki ɔn̰ki rose Raa an kiin̰ ɓee kɛn Nirlin̰ utu 'kiŋg maak ki se. Ɔɔ maakŋ ɓee kɛn se, naase aki tɛɗn jee tɛɗn sɛrkgen salal ɔɔ ute ɗoobm Isa al‑Masi se, naase an̰ki tɛɗn sɛrkŋ kɛn tɔɔlin̰ naan̰ ki.
60002006	Anum 'booyki taar kɛn Raa taaɗ maakŋ Kitap ki kɛn ɔɔ: Aakki! Maam m'bɛɛr m'ɔŋga ko kɛn aak bɛɛ kaamum ki Ɔɔ maam m'utu m'an̰ kɔnd maakŋ gɛgɛr kɛn Sion ki Ɔɔ naan̰ ɓo ko kɛn utu 'gakŋ ɓea kɛn j'utu j'an̰ kiin̰in̰ se. Debm kɛn aal maakin̰ do naan̰ ki se, 'kɔŋ kɛnd maakŋ sɔkɔn̰ ki eyo.
60002007	Naasen kɛn aalkiga kaal maakse don̰ ki se, ko se jigsen aak eyo. Num gaŋ jee kɛn baate kaal maakɗe don̰ ki se, taar kɛn Kitap taaɗ se aanga gɔɔin̰ ki kɛn ɔɔ: Ko kɛn jee kiin̰ ɓeege ɔɔɗ undin̰ naatn se, Naan̰ ɓo ko mɛc kɛn cir kogen j'iin̰ ɓee se paac.
60002008	Ɔɔ gɔt kuuy kic Kitap taaɗga taaɗ ɔɔ: Ko se ɓo kɛn rɔɔk jeege Ɔɔ kɛse ɓo liŋ kɛn tund jeege. Naaɗe jaay rɔɔkŋ tooc se, taa naaɗe baate kaal maakɗe do Taar Raa ki. Kɛse nakŋ kɛn Raa uunoga kuun doa do dɔkin̰ se ɓo utu kaan doɗe ki.
60002009	Anum naase se, mɛtjil jee kɛn Raa bɛɛr tɔɔɗsenga tɔɔɗo, naase se jee tɛɗn sɛrkŋ gɛn gaarin̰ge, naase se jee naan̰ge ɔɔ naan̰ ɓo debm kɛn dugsenga dose. Naan̰ daŋ ɔɔɗseno maakŋ gɔt kɛn ɔɔɗɔ ɔɔ ɓaanseno maakŋ gɔtin̰ kɛn wɔɔr jiga se, taa naase aki wɔɔkŋ Taar Raa se jeege tu, do nakge tun magal magal kɛn naan̰ tɛɗin̰ se.
60002010	Do dɔkin̰ se naase jee Raage eyo, num ɓɔrse se, naase 'tɛɗkiga jee naan̰ge. Do dɔkin̰ se naan̰ ɛɛjo te dose ki eyo, num ɓɔrse se, naan̰ ɛɛjsenga dose ki.
60002011	Jee maak‑jemge, maam m'dɛjse, do naaŋ ki ara se naase aan gɔɔ mɛrtge ɔɔ aan gɔɔ cɛkge. Bin num ɔn̰te 'dɔŋki nakŋ kɛn daa rose ɓo jea; ɓɛrɛ, nakgen daa rose ɓo je se lee tɛɗ bɔɔrɔ ute kose.
60002012	Maakŋ jeege tun jeel Raa mal ey se, iŋgki aak bɛɛ naan Raa ki. Ɔɔ kɛn naaɗe jaay baagga taaɗ taargen iŋg kus rose ki aan gɔɔ naase jee tɛɗ kusin̰ jeege tu kic ɓo, ute naabsen naase 'tɛɗin̰ jiga se, ɓii kɛn Raa aɗe ɓaa se, jeegen jeel Raa mal ey se, an̰ nooko.
60002013	'Sookki tɔɔgge tu taa Mɛljege Isa al‑Masi se, ɔɔ 'sookki gaar tu taa naan̰ ɓo debm do jeege tu paac,
60002014	'sookki magalge tun gaarge tɔndɗe se. Naan̰ tɔndɗe se taa 'dabar jee kɛn lee tuj jeege tu ɔɔ 'tɔɔm jee kɛn lee tɛɗ bɛɛ.
60002015	Taa Raa se, je naase aki tɛɗn nakgen jiga jiga ɔɔ bin ɓo jee dɛrlgen jeel ɗim ey se, 'kɔŋ taar taaɗ eyo.
60002016	Iŋg aalki dose sɛn̰ aan gɔɔ jee kɛn ɔŋga kɔŋ doɗe. Naase se ɔŋkiga dose, naɓo kɔŋ dosen ɔŋki se, ɔn̰ten 'saapki ɔɔki ɔŋkiga ɗoobo gɛn tɛɗn kusin̰a. Num gaŋ naase se, iŋgki aan gɔɔ jee tɛɗn naabm Raage.
60002017	Jikilimge paac aalɗeki maak ki, 'jeki gɛnaasegen ɗoobm Isa al‑Masi ki, 'ɓeerki Raa ki ɔɔ 'sookki gaar tu.
60002018	Naase jeegen kɛn 'lee 'tɛɗki naaba gɔtn jeege tu se, 'booy uunki taar mɛlsege. Kɛn aki booy taar mɛlsege se, ɔn̰te 'booyki taar jee kɛn tɛɗsen bɛɛ ɔɔ jese sum eyo, num gaŋ 'booy uunki taar mɛlsegen kusin̰ kusin̰ se kici.
60002019	Kɛn k'dabarse cɛrɛ se kic jaay naase aasin̰ki se, taa taar Raa sum ɓo naase ɔn̰ki rose k'dabarse se; kɛse ɓo nakŋ kɛn tɔɔl Raa ki.
60002020	Kɛn 'tɛɗ kusin̰ jaay k'dabari se, bɛɛn̰ tap ɓo ɗi? Anum kɛn 'tɛɗki bɛɛ jaay ɔn̰ki rose k'dabarse se, kɛse nakŋ jiga aak eyo naan Raa ki.
60002021	Raa daŋseno se taa naan̰ se, taa Isa al‑Masi se kic dabaroga taa naase ɔɔ naan̰ ɓo debm taaɗsen ɗoobo taa naase kic aki kuun bɔlɔtin̰a.
60002022	Naan̰ se tɛɗ te kusin̰ eyo ɔɔ ɓii kalaŋ tap ɓo tɛɗ te taar‑kɔɔɓ eyo.
60002023	Kɛn k'naajin̰ kic ɓo naan̰ tɛrl te taar iŋg kus nam ki eyo. K'dabarin̰ kic ɓo, naan̰ tɛɗ te kusin̰ nam ki eyo. Num nakge paac naan̰ ɔn̰in̰ kaam ji debm kɛn utu 'kɔjn̰ bɔɔrɔ te ɗoobin̰ se do jeege tu.
60002024	Kɛn Isa ooy do kaag ki se, naan̰ uun kusin̰jege don̰ ki taa ajeki gaaŋ te kusin̰a ɔɔ j'aki kiŋg gɛn tɛɗn nakgen te ɗoobin̰a. Ɔɔ ute dubar kɛn naan̰ ɔŋ se ɓo, ɛɗjeki kaaja.
60002025	Do dɔkin̰ se naase aan gɔɔ baatgen iigga kiigi, num ɓɔrse se naase ɔk 'tɛrlkiroga gɔtn debm gaam ki. Naan̰ ɓo debm bɔɔb kose.
60003001	Naase mɛndge kic 'booy uunki taar gaabsege. Bin ɓo gaabgen mɛtin̰gen baate tookŋ taar Raa se, 'kaakŋ kiŋg mɛndɗegen jiga se, kɛn taaɗɗen te taar Raa ey kic ɓo, ɔɔ kɛn naaɗe asen kaakŋ naase jaay iŋgki te maakŋ kalaŋ, ɔɔ 'tookɗeki taarɗege se, naaɗe utu 'tookŋ kaal maakɗe do Raa ki.
60003003	Ɔn̰te 'jeki ɗoobm tamar rosege taa aki kaakŋ bɛɛ naan jeege tu: aan gɔɔ napar kɔgŋ dosege, ɔɔ napar tɔl kɔdɔkŋ daabsege ɔɔ ute tuusn kalsegen te ron̰ se.
60003004	Num kaakŋ bɛɛ naase se, ɔn̰in̰ki 'tɛɗn maakse ki. Naase 'tɛɗki jee bɛɛ ɔɔ jee dalul. Kɛse ɓo nakŋ kaakŋ bɛɛ tuj eyo ɔɔ kɛn jiga naan Raa ki.
60003005	Bin ɓo mɛndgen do dɔkin̰ aalo maakɗe do Raa ki se, naaɗe kiŋgɗe tec bini; naaɗe se tooko taar gaabɗege.
60003006	Aakki Sara se tooko taar gaabin̰ Abraam bini daŋin̰ ɔɔ «mɛluma.» Naase kic 'tɛɗkiga gaan Sarage kɛn naase jaay 'lee 'tɛɗki bɛɛ ɔɔ 'ɓeerki ɗim ki ey se.
60003007	Naase gaabge kic, maakŋ kiŋgse ki se, aakki do mɛndsege tu jiga. Taa mɛndge se, naaɗe tɔɔg aas te gaabge eyo. Maakŋ kiŋgse ki se aalɗeki maak ki. 'Jeelki, naaɗe kic utu 'kɔŋ kaaja te naase tɛlɛ. Kɛn naase jaay iŋgki jiga bin num, ɗim asen gaasn gɛn tɔnd mɛtn Raa se gɔtɔ.
60003008	Do taar tɔɔlin̰ ki ara se, m'je m'asen taaɗa: ɔn̰ki taarse 'kɔkŋ mɛtn naapa, ɛɛjki do naapge tu, 'jeki naapa aan gɔɔ gɛnaage, 'tɛɗki bɛɛ te naapa ɔɔ ɔn̰te magalki rose.
60003009	Jee tɛɗsen kusin̰ se, ɔn̰te 'tɛrlɗeki kusin̰a ɔɔ jee naajse kic num ɔn̰te naajɗeki. Num 'tɛrlɗeki ɔɔki: «Ɔn̰ Raa asen tɛɗn bɛɛn̰a!» Taa naan̰ se ɓo Raa daŋseno; bin ɓo naase kic Raa asen tɛɗn bɛɛn̰a.
60003010	'Booyki Kitap kic ɓo taaɗga taaɗ ɔɔ: Debm jaay je 'kiŋg te lapia ɔɔ te maak‑raapo se, ɔn̰te kɔɔɗn nam ɔɔ ɔn̰te taaɗn taar‑kɔɔɓɔ.
60003011	Debm bin se n̰'ɔɔɗ don̰ ro kusin̰ ki, n̰'tɛɗn bɛɛ. N̰'aay kaamin̰ n̰'je ɗoobm kɛn kiŋg lapia te jeege.
60003012	Raa se naan̰ aak do jeege tun tɛɗ nakge ute ɗoobin̰a ɔɔ daayum naan̰ lee booy keemɗe. Gaŋ jee tɛɗn nakŋ kusin̰ se, Raa te naaɗe eyo.
60003013	Kɛn naase jaay 'jeki tɛɗn bɛɛ jeege tu te maakse paac se, naŋa ɓo kɛn asen kɔŋ tɛɗn kusin̰a.
60003014	Ɔɔ bɛɛ naase 'tɛɗki jaay jeege lee dabarse se, taa naan̰ se Raa utu asen tɛɗn bɛɛn̰a. Ɔn̰te 'ɓeerki nam ki ɔɔ nirlse ɔn̰te 'kaayse.
60003015	'Jeelin̰ki maakse ki al‑Masi sum ɓo Mɛlse. Ɔɔ daayum 'ɗaapki rose, kɛn jeege ɓo tɔnd mɛtse, taa ɗi naase ɔndki dose do al‑Masi ki se, naase aɗeki kɔŋ taaɗn mɛtin̰a.
60003016	Naɓo kɛn aɗeki tɛrl se 'taaɗɗeki ute taar urlu, aalɗeki maak ki ɔɔ 'tɛɗin̰ki ute maakŋ kalaŋ. Taa kiŋgsen jiga ɗoobm al‑Masi ki se, kɛn jeege jaay taaɗsen taargen iŋg kus rose ki kic ɓo, naaɗe se sɔkɔn̰ɔ aɗen tɔɔlɔ.
60003017	Kɛn naase 'dabarki gɛn tɛɗn bɛɛ aan gɔɔ kɛn Raa maakin̰ jen ro ki se, jiga cir kɛn 'tɛɗki kusin̰ jaay ɓo k'dabarse se.
60003018	Taa al‑Masi se, ooy jɛ‑kalaŋ sum ɓo taa kusin̰ jeege paac. Naan̰ kɛn tuj te ɗim ey se ɓo, ooy taa jee kusin̰ge taa aɗen kɔl gɔtn Raa ki. Jeege tɔɔlin̰a naɓo Nirl Salal durin̰o daan yoge tu.
60003019	Ute tɔɔgŋ Nirl Salal se, naan̰ ɓaa taaɗo taar Raa jeege tun ooyga kooy kɛn tiŋg maakŋ daŋgay ki.
60003020	Jee ooyga kooy ese se ɓo, jee do dɔkin̰ kɛn baate tooko taar Raa kaaɗ kɛn Raa uɗɗen bia kaaɗ kɛn Noe ɗaap ɗaap markabm magal se. Kɛn maane ɓaaɗo ɔs do naaŋa se, jeege marta kɛn ɛndo maakŋ markab ki, naaɗe se sum ɓo aaja.
60003021	Maan ɔso do naaŋa se, naan̰ aan gɔɔ maan kɛn k'batizseno maak ki. Ɔɔ maan se gɛn tugŋ yiɗikŋ ro eyo, num gɛn tugŋ maaka. Batɛm se jaay aajse se, taa Isa al‑Masi ooy duroga daan yoge tu,
60003022	ɔɔ ook ɓaaga maakŋ raa ki ɔɔ iŋgga do ji daam Raa ki. Ɔɔ ɓɔrse maakŋ raa ki se, sitange, maragge ute kɔɗn Raage paac kaam ji al‑Masi.
60004001	Taa naan̰ se ɓo 'jeelki, al‑Masi ɓaaɗo do naaŋ ki se dabarga. Bin num naase kic 'ɗaapki rose gɛn dabar aan gɔɔ naan̰ kici. Ɔɔ debm jaay dabarga se, mɔɔtn 'kɔŋ kɔl don̰ maakŋ kusin̰ ki ey sum.
60004002	Ɓiisen ɔɔpm kɛn anki tiŋg do naaŋ ki se, ɔn̰te 'tɛɗki nakŋ kɛn maakse ɓo jea, num 'tɛɗki nakŋ kɛn tɔɔl Raa ki.
60004003	Ɗeere, maakŋ kiŋgse kɛn do dɔkin̰ se, naase 'tɛɗkiro nakgen jig ey dɛna aan gɔɔ jee jeel Raa mal eyo. Naase 'lee ɛɛskiro naapa, 'lee dɔŋkiro nakŋ jeege, 'lee aay oonkiro, 'lee 'jekiro kɔs bɛɛ salal, ɔŋkiga gɔtn kaaye lɛ aay 'deelkiro te gɔtin̰a ɔɔ 'lee 'tɛɗkiro maraggen Raa jeɗe eyo paac paac.
60004004	Ɓɔrse jaay naase 'tɛɗki aan gɔɔ naaɗe ey se, naaɗe aaksen se paac ɓo ɔkɗen taaɗ eyo. Taa naan̰ se naaɗe lee naajse.
60004005	Gaŋ ɓii kalaŋ Raa kɛn utu 'kɔjn̰ bɔɔrɔ do jeege tun ooyga kooyo ɔɔ do jeege tun zɛɛr se, utu 'tɔnd mɛtɗe do nakɗe kɛn jig ey naaɗe tɛɗ se.
60004006	Jee ooyga kooy do dɔkin̰ se kic ɓo, Isa ɓaa taaɗɗenoga Labar Jiga se kici. Taa naan̰ se ɓo, naaɗe kic Raa ɔjɗenga bɔɔrɔ doɗe ki aan gɔɔ jikilimgen ɓaa se paac. Bin se ute Nirl Raa se, naaɗe 'kɔŋ 'kiŋg aan gɔɔ kɛn Raa jen ro ki.
60004007	Duni se ɔɔpga baata 'naŋa. Taa naan̰ se iŋgki do mɛtɛkse ki ɔɔ 'ɗaapki rose taa aki keem Raa.
60004008	Kɛn cir paac paac se, 'jeki naapa ute maakŋ kalaŋ, taa ute maak‑jese se, kɛn deba tɛɗi kusin̰a aan gɔɔ ɗi kic ɓo an̰ kɔŋ tɛɗn kalɗɛ.
60004009	Jee kɛn ɓaaɗo gɔtse ki se, ɔkɗeki jiga ɔɔ ɔn̰te tɛɗɗeki bɛs.
60004010	'Jeelki naŋa naŋa kic ɓo Raa ɛɗin̰ga naabin̰ naabin̰a. Bin se 'noogki naapa, taa naase se 'tɛɗkiga jee tɛɗn naabm Raage gɛn tɛɗn naabgen paacn̰ kɛn naan̰ ɛɗsesin̰ se, ute ɗoobin̰a.
60004011	Debm jeel taaɗn taara se, n̰'taaɗ taar Raa jeege tu. Ɔɔ debm Raa ɛɗin̰ga maak‑je gɛn tɛɗn naaba jeege tu se, n̰'tɛɗin̰ ute tɔɔgŋ kɛn Raa ɛɗin̰ se. Ute naan̰ se jaay ɓo, jeege paac 'tɔɔm Raa ute ɗoobm Isa al‑Masi. Naan̰ ɓo debm magala ɔɔ tɔɔgɔ gɛn daayum daayum! Amin.
60004012	Jee maak‑jemge, nakŋ ɔɔn̰ jaay aanga dose ki se, ɔn̰te kaakin̰ki aan gɔɔ nakŋ deel doa ɔɔ ɔksen taaɗ eyo. Num aakin̰ aan gɔɔ nakŋ kɛn lee aan kaan do jeege tu tap.
60004013	Num kɛn naase jaay 'dabarki taa al‑Masi se, ɔn̰ki maakse 'raapo. Taa ɓiin naan̰ aɗe ɓaa maakŋ gaarin̰ ki se, naase kic utu aki kɔŋ maak‑raapm gɛn taaɗ eyo.
60004014	Kɛn k'naajse taa Isa al‑Masi se, ɔn̰ki maakse 'raapo. Taa Nirl Salal kɛn ɔk nooko kɛn iin̰o gɔtn Raa se, 'tɛɗn ute naase.
60004015	Anum maakse ki se, nam j'ɔn̰te dabarin̰ taa tɔɔl nam, taa ɓoogo, taa tɛɗn kusin̰a, ey lɛ taa ɔl don̰ maakŋ taar jeege tu.
60004016	Num kɛn k'dabarin̰ taa al‑Masi se, sɔkɔn̰ɔ ɔn̰te tɔɔlin̰a naɓo n̰'tɔɔm Raa taa jeege daŋin̰ naan̰ debm al‑Masi.
60004017	Kaaɗ kɛn Raa an kɔjn̰ bɔɔrɔ do jeege tu se, ɓɔrse aanga. Ɔɔ kɛn Raa jaay 'baagŋ kɔjn̰ bɔɔrɔ do jee naan̰ge tu ɓo deet se, bin num jee kɛn jaay baate tookŋ kaal maakɗe do Labar Jigan gɛn Raa ki se, 'tɛɗn ɔɔ ɗio?
60004018	Taa Kitap taaɗ ɔɔ: Kɛn jee tɛɗn nakgen ute ɗoobin̰ kic ɓo, utu ɔɔn̰ jaay 'kɔŋ kaaja se, num jee aal Raa maak ki eyo ute jee kusin̰ge se tap ɓo k'tɛɗn roɗe j'ɔɔ ɗio?
60004019	Bin ɓo, jee kɛn Raa je ɔɔ naaɗe 'dabar se, j'aay kaamɗe k'tɛɗ nakŋ bɛɛ. Taa Raa kɛn tuj ɔrmin̰ ey se, naan̰ ɓo Mɛl Kaalɗe ɔɔ j'ɔn̰ roɗe kaam jin̰a.
60005001	Ɓɔrse maam m'taaɗ ute naan eglizgen utu maakse ki se. 'Booyki, maam kic naan eglizge tun aan gɔɔ naase se kici. Kɛn al‑Masi dabaro se, maam m'aakin̰oga te kaamuma ɔɔ ɓii kɛn naan̰ aɗe ɓaa maakŋ nookin̰ ki se, maam kic m'ɔk bɛɗɛ te naan̰ kici:
60005002	Aakki do jee Raage tun kɛn Raa ɛɗsesin̰ kaam jise se, aan gɔɔ debm gaam kɛn aak do baatin̰ge tu se. Naabm se ɔn̰te 'tɛɗin̰ki aan gɔɔ j'ɔlsen taa tɔɔgɔ, gaŋ 'tɛɗin̰ki aan gɔɔ kɛn Raa ɓo jea. Ɔn̰te 'tɛɗki gɛn jee maala, gaŋ 'tɛɗin̰ki ute maakŋ kalaŋ.
60005003	Jee Raage se, ɔn̰te 'tɛɗɗeki taa tɔɔgɔ, gaŋ ute kiŋgse se, 'taaɗɗeki ɗoobo taa naaɗe kic kiŋg aan gɔɔ naase kici.
60005004	Kɛn naase jaay 'tɛɗki bin num, ɓiin kɛn Debm Gaam Magal aɗe teecn̰ pirsil se, naan̰ utu asen kɛɗn laatn tɔɔmɔ kɛn nookin̰ paac 'kɔŋ deel eyo.
60005005	Gaan kɔɗge naase kic, jee naan jee Raage se, 'booy uunɗeki taarɗe. 'Booyki m'asen taaɗa: Maakŋ kiŋgse kɛn ute naapa se, naŋa naŋa kic ɓo tɛɗ ron̰ ɔɔp baata, taa Kitap taaɗga taaɗ ɔɔ: Jee magal roɗe se, Raa ute naaɗe eyo. Gaŋ naan̰ se tɛɗn bɛɛn̰ do jeege tun tɛɗ roɗe ɔɔp baata.
60005006	Anum, ɔn̰ki rose kaam ji Raa tɔɔgɔ ɔɔ 'tɛɗki rose ɔɔp baata jaay ɓo kaaɗ kɛn Raa jen ro ki se, naan̰ asen kuun rose raan.
60005007	Nakgen tɛɗsen jaay uunki nirlse ro ki se, ɔn̰ɗeki paac kaam ji Raa. Taa Raa se, naan̰ ɓo debm kɛn lee aaksen dose ki.
60005008	Bin num 'bɔɔbki rose, ɔɔ iŋgki zɛɛrɛ, taa debm wɔɔyse, Ɓubm sitange se, lee jese aan gɔɔ tupiyu kɛn lee tɔɔy je daa kɛn 'kɔkŋ kɔsɔ.
60005009	Aayki kaamse, 'ɗaarki tɔɔgɔ ɔɔ aalki maakse do Raa ki. 'Jeelki do naaŋ ki ara paac se, gɛnaasegen ɗoobm Isa al‑Masi ki se utu dabar aan gɔɔ naase kici.
60005010	Naɓo dubarse se, utu 'ɗaar duuku. Taa Raa kɛn lee tɛɗ bɛɛn̰ jeege tu se, naan̰ ɓo debm daŋseno taa aki kɛnd maakŋ gaarin̰ kɛn gɛn daayum kɛn kaam ji al‑Masi. Naan̰ asen tɛɗn naase aki tɛɗn jee tɔɔgɔ ɔɔ jee mɛcn̰ kɛn aasin̰ do nakge tu paac.
60005011	Naan̰ ɓo debm ɔk tɔɔgŋ gɛn daayum daayum! Amin!
60005012	Silban ɓo noogum jaay maam m'raaŋ m'ɔlsen maktubm duuk se. Maam m'jeelin̰ naan̰ se gɛnaa kɛn tuj ɔrmin̰ eyo. Maam m'raaŋsen se, m'je m'asen kɛɗn kaay kaama ɔɔ m'je m'asen taaɗn m'ɔɔ kɛse ɓo bɛɛ Raa mala mala. Ɔɔ bɛɛ ese se ɓo, naase se ɔkin̰ki ɔɔn̰ɔ.
60005013	Jee Raagen Babilon kɛn ara se, kɛn Raa bɛɛr tɔɔɗɗenoga aan gɔɔ naase se, tɛɗsen tɔɔsɛ. Ɔɔ goonum Mark kic ɓo tɛɗsen tɔɔsɛ.
60005014	'Tɛɗki tɔɔsɛ te naapa ɔɔ 'baam 'tɔkki naapa ute maak‑jea, aayki ciil naapge aan gɔɔ gɛnaa naapge. Naasen paacn̰ kɛn 'ɗoobm al‑Masi ki se, ɔn̰ tɔɔsn Raa 'kiŋg ute naase.
61001001	Kɛse maam Simon Piɛr, maam kɛn m'debm tɛɗn naabm Isa al‑Masi ɔɔ m'debm kaan̰ naabin̰ se ɓo, m'raaŋsen maktubm ara se, naase jeege tun kɛn took aalkiga maakse jiga do al‑Masi ki aan gɔɔ naaje se kici, ute nakgen kɛn Raajege ɔɔ Mɛl Kaajjege Isa al‑Masi tɛɗin̰ ute ɗoobin̰ se.
61001002	Ute jeel kɛn naase 'jeelki Raa ute Mɛljege Isa al‑Masi se, ɔn̰ Raa asen tɛɗn bɛɛ ɔɔ asen kɛɗn lapia ute maraadin̰a.
61001003	Taa ute tɔɔgŋ Raa se naan̰ ɛɗjekiga nakgen jiga kɛn ajeki kaasn gɛn tiŋgi ɔɔ gɛn kɔkŋ taarin̰ ɔɔn̰ɔ. Naan̰ tɛɗjekiga k'jeelkiga debm daŋjekiro taa j'aki kɛnd maakŋ nookin̰ ki mala ɔɔ j'aki kɔŋ bɛɛ naan̰ kɛn jiga cir paac se.
61001004	Ute nakgen se ɓo nakgen jig aak eyo kɛn do dɔkin̰ Raa taaɗjekiro ɔɔ ajeki kɛɗ se, naan̰ ɛɗjesin̰kiga. Bin ɓo ute nakgen naase ɔŋin̰kiga se asen tɛɗn naase aki kaan̰ kɔtn ro nakge tun jig ey kɛn jee jeel Raa mal eyo, lee dɔŋ se ɔɔ naase aki kiŋg tec aan gɔɔ kiŋg gɛn Raa.
61001005	Taa naan̰ se aayki kaamse 'ziiɗki do kaal maakse ki se, kiŋg kɛn aak bɛɛ naan jeege tu, ɔɔ do kiŋg kɛn aak bɛɛ naan jeege tu se, 'ziiɗin̰ki jeel Raa,
61001006	ɔɔ do jeel Raa ki se, 'ziiɗin̰ki 'bɔɔb kɔkŋ ro jiga ɔɔ do bɔɔb kɔkŋ ro kɛn jiga se, 'ziiɗin̰ki tɔɔgŋ maaka ɔɔ do tɔɔg maak ki se, 'ziiɗin̰ki kɔkŋ taar Raa ɔɔn̰ɔ,
61001007	ɔɔ do kɔkŋ taar Raa kɛn ɔɔn̰ se, 'ziiɗin̰ki kɔkŋ naapm ɔɔn̰ɔ ɔɔ do kɔkŋ naap kɛn ɔɔn̰ se, 'ziiɗin̰ki maak‑jea kici.
61001008	Kɛn napar nakgen se jaay naase ɔkki ute maraadin̰ se, naase aki kɔŋ tɛɗn nakgen jiga aki ɓaa ute naan se. Bin jaay naase aki jeel kɔkŋ Mɛljege Isa al‑Masi se jiga.
61001009	Num gaŋ debm kɛn tɛɗn nakgen ese ey se, naan̰ se aan gɔɔ debm kaam‑tɔɔkŋ kɛn ɔŋ aak ɔk gɔtɔ jig eyo. Ey num Raa se, kusin̰in̰ do dɔkin̰ se naan̰ tɔɔlin̰sin̰ga, naɓo naan̰ se, dirigin̰ga naata.
61001010	Taa naan̰ se ɓo gɛnaamge, aayki kaamse daala 'dɔɔkki maakse do Raa kɛn daŋseno ɔɔ 'bɛɛr tɔɔɗseno se. Kɛn naase jaay 'tɛɗki bin num, mɔɔtn naase aki kɔŋ koocn̰ ɗoobm Raa ki eyo.
61001011	Ɗeere bin ɓo, Raa asen kɔɔɗn taa ɗoobm tooɗn waŋ gɛn maakŋ gaar daayum gɛn Mɛljege ɔɔ Debm Kaajjege Isa al‑Masi se ɔɔ naase aki kɛnd maak ki.
61001012	Taa naan̰ se ɓo daayum m'asen lee taaɗn ɗɔɔl daala mɛtn taargen se, ey num taargen se naase 'jeelɗekiga ɔɔ ɓɔrse kic ɓo utu iŋgki jiga do taarge tun kɛn mɛt ki kɛn k'dooyseno se.
61001013	Ɗeere, kaaɗ kɛn maam m'utu m'iŋg zɛɛr se, m'je daayum taargen se m'asen lee taaɗn ɗɔɔlɔ.
61001014	Maam se m'jeele ɔɔpga baata m'kooyo taa Mɛljege Isa al‑Masi se taaɗumga taaɗa.
61001015	Bin se ɓo maam m'aay kaamum m'taaɗsen taargen se, taa kɛn maam m'ooyga kic ɓo, daayum naase aki kɔŋ dirigŋ taargen se eyo.
61001016	Taa naaje se k'taaɗsenoga j'ɔɔ Isa al‑Masi se utu aɗe ɓaa ute tɔɔgin̰a ɔɔ taargen naaje k'taaɗseno se tec aan gɔɔ taargen kɛn jikilimge lee tɛrɛc ute daan doɗege ɓo taaɗ se eyo. Num gaŋ naaje se j'aako nookin̰a ute kaamje mala.
61001017	Kaaɗ kɛn jaay Raa Bubu nookin̰a ɔɔ magalin̰ se, naan̰ kɛn se naaje mala j'utu. Naaje k'booyo taargen Raa kɛn magal cir nakge paac kɛn taaɗin̰ ɔɔ: «Naan̰ se Goonuma, Goon maak‑jema ɔɔ naan̰ tɔɔlum jaay maam m'bɛɛr m'ɔɔɗin̰o.»
61001018	Kaaɗ kɛn se naaje kic ɓo j'utu te naan̰a do ko kɛn salal ese ɔɔ taar kɛn Raa taaɗo maakŋ raa ki se, naaje mala kic ɓo k'booyin̰oga ute bije.
61001019	Do naan̰ ki se tɛr naajege j'ɔkki taar jee gɛn taaɗ taar teeco taar Raa ki. Ɔɔ taar naaɗege se taar mɛc ɔɔ kɛn naase jaay iŋg uɗki bi do ki se, taar se mɛt ki. Taa taar naaɗege se tec aan gɔɔ lɔɔmpɔ kɛn iŋg wɔɔr gɔtn kɛn ɔɔɗɔ kɔr bini gɔtɔ kiipi ɔɔ k‑dijn̰, kɛn k'daŋin̰ bɛbɛlɛ se, aɗe kooko ɔɔ asen wɔɔr maakse.
61001020	Deet deet se taargen se 'jeelɗeki jiga: taargen jee taaɗ taar teeco taar Raa ki do dɔkin̰ raaŋin̰o maakŋ Kitap ki se, taargen se naaɗe uun doɗege tu sum ɓo taaɗ eyo.
61001021	Num taargen jaay jee taaɗ taar teeco taar Raa ki do dɔkin̰ taaɗo se, iin̰o maakŋ maak‑saapm jikilimge tu eyo. Gaŋ taargen se Nirl Salal ɓo ɔlɗeno naaɗe taaɗo ɔɔ taargen naaɗe taaɗo se, iin̰o gɔtn Raa ki.
61002001	Do dɔkin̰ se jeegen tɛɗ roɗe aan gɔɔ jee taaɗ taar teeco taar Raa ki tiŋgo daan gaan Israɛlge tu; bin ɓo jee kɛn tɛɗ roɗe aan gɔɔ jee dooy jeege ute taar Raa mɛt ki se, goon̰ tɛndɗoga maakse ki ɔɔ naaɗe dooy jeege do taarge tun kɛn tuj jeege. Jeegen se Mɛlɗe Isa al‑Masi kɛn dugɗeno doɗe maakŋ kusin̰ ki se kic ɓo, naaɗe 'baatin̰a. Ɔɔ taa nakgen naaɗe tɛɗ se utu ano naar ɓaa ute nakŋ ɔɔn̰ kɛn aɗen kutu.
61002002	Ɔɔ jeege dɛna utu kuun ɗoobm naaɗen kɛn lee ɛɛs naapa rɛn̰ rɛn̰ se, taa naaɗe se, jeege taaɗn taargen iŋg kusu ro ɗoobm taar kɛn mɛt ki se.
61002003	Naaɗe se jee tamage ɔɔ utu asen lee kaan̰ dala ute taar nijimɗege se taa kɔŋ ɗim gɔtse ki. Taa naaɗe se do dɔkin̰ tap ɓo Raa taaɗoga taaɗ gɛn kɔjn̰ bɔɔrɔ doɗe ki ɔɔ nakŋ ɔɔn̰ɔ utu naar koocn̰ doɗe ki.
61002004	Num gaŋ kɔɗn Raagen do dɔkin̰ jaay tujo Raa ki ɔɔ Raa ɔŋ ɔn̰ɗeno te eyo, num tɔk ɔmbɗeno maakŋ gɔɔ kɛn jɛrl zuzu ɔɔ ɔɔɗ se, naan̰ utu bɔɔbɗen gɔt kɛn ese bini 'kaan ɓii kɛn naan̰ an kɔjn̰ bɔɔrɔ do jeege tu paac.
61002005	Do naaŋ do dɔkin̰ se kic ɓo Raa ɔŋ ɔn̰in̰ te eyo, num gaŋ naan̰ ɓaano ute maane gɔɔb tɔɔlo jeegen kɛn aal Raa maak ki ey paac se. Ɔɔp Noe kɛn taaɗ jeege tu ɔɔ k'tɛɗn nakgen te ɗoobin̰a, gɔtn se naan̰ ute jeegen kuuy cili sum ɓo aaja.
61002006	Tɛr jeegen maakŋ gɛgɛr kɛn Sɔdɔm ute kɛn Gɔmɔr ki se kic Raa tɔɔl utɗeno kap ute pooɗo ɔɔ ɔɔp burku ɓo tooɗ sum. Naan̰ tɛɗ bin se je taaɗn jeege tun aal Raa maak ki ey se, naan̰ utu aɗen tɛɗn bin kici.
61002007	Kaaɗ kɛn se ɓo Lɔt, naan̰ debm daan ki, Raa ɔɔɗ teecn̰sin̰ naatn kalin̰ ki, taa naan̰ aak kiŋgɗen jig eyo ute kɛn naaɗe lee ɛɛs naapa rɛn̰ rɛn̰ se, tujin̰ maakin̰a.
61002008	Lɔt debm daan ki se tiŋg daan jeege tun ese se. Daayum gɔtɔ iipga ɓo naan̰ booyo ɔɔ aak nakɗegen jig ey kɛn naaɗe lee tɛɗ se. Naan̰ kɛn saap nakgen ute ɗoobin̰ se kɛn naan̰ aak nakɗegen jig ey kɛn naaɗe lee tɛɗ se, tujin̰ maakin̰a.
61002009	Kɛn bin num Mɛljege Raa se jee ɔk taarin̰ ɔɔn̰ se, naan̰ jeel ɗoobm aɗen kɔɔɗn doɗe do nak kɛn ɔɔn̰ kɛn aan doɗe ki ɔɔ jee aal Raa maak ki ey se lɛ, naan̰ utu bɔɔbɗe taa aɗe dabara ɓii kɛn naan̰ utu kɔjn̰ bɔɔrɔ do jeege tu se.
61002010	Kɛn tap se, Raa utu aɗe dabara jee kɛn tɛɗ nakŋ daa roɗege ɓo je se. Jee se je ɓo tɛɗn nakgen aak kusu ɔɔ Mɛljege Raa se lɛ, naaɗe aalin̰ maak ki eyo. Jee se, naaɗe ɔnd do do naaɗe malin̰ge tu sum ɔɔ magal roɗe ɔɔ kɔɗn Raagen ute nookɗege se kic ɓo, naaɗe se ɓeerɗen eyo, naajɗe.
61002011	Anum kɔɗn Raage ute naapa se kic ɓo ɔŋ tɔk te mind naapge ɔɔ naaj te naapa naan Mɛljege tu eyo. Ey num kɔɗn Raage se naaɗe se magala ɔɔ tɔɔg cir jee se.
61002012	Gaŋ jee ese se naaj nakgen naaɗe paac jeel mɛtin̰ eyo. Naaɗe ɔk maak‑saap eyo tec aan gɔɔ daagen maakŋ kaag ki kɛn j'ɔŋga ɓo k'tɔɔl sum se. Ɗeere, naaɗe se utu kooy aan gɔɔ daagen maakŋ kaag ki se.
61002013	Naaɗe se Raa utu aɗen dabara aan gɔɔ kɛn naaɗe lee dabar jeege se. Naaɗe se daayum tɛɗ nakŋ daa roɗe ɓo jea ɔɔ lee tɛɗin̰ ute kaam kaaɗa. Kɛn naase iŋg ɔski kɔs kalaŋ bɔɔr ki ute naaɗe se, naaɗe iŋg tɛɗn nakŋ sɔkɔn̰ge ute nakgen gɛn tɛɗ eyo ɔɔ kɛn naaɗe iŋg dɛrlse ute taar‑kɔɔɓɗege se, maakɗe raap aak eyo.
61002014	Naaɗe se kɛn aakga mɛnd jeege ɓo dɔŋo je anɗen tooɗo ɔɔ naaɗe se ɔlɗe ɓo gɛn tɛɗ kusin̰a sum. Ɔŋga jee kɛn ɔnd maakɗe kaam kalaŋ ey se naaɗe dɛrlɗe, daayum naaɗe aak nakŋ jeege se dɔŋɔ ɔɔ jee se Raa naamɗenga naama.
61002015	Ɗoobm Raa bɛɛ se, naaɗe rɛsŋga naatn ɔɔ naaɗe se iigga ɔɔ uunga ɗoobm Balaam goon Bɛor. Naan̰ ɓo debm kɛn ɔn̰ ron̰ k'dɛrlin̰ ute gurs gɛn tɛɗn nakŋ kɛn ute ɗoobin̰ ey se.
61002016	Gɔtn se Raa uunin̰ kaamin̰a ute goon buuru taa Balaam took te taarin̰ eyo. 'Jeelki, buuru se taaɗ taar eyo, num gaŋ, ɓii kɛn se, buuru taaɗin̰ aan gɔɔ debkilimi. Naan̰ gaas ɗoobo debm taaɗ taar teeco taar Raa ki taa nakŋ dɛrlgen bin se, naan̰ an̰ 'tɛɗ eyo.
61002017	Jee tɛɗ roɗe aan gɔɔ jee dooy jeege ute taar Raa mɛt ki se, naaɗe tec aan gɔɔ kɛn̰j kɛn maanin̰ ookga kooko, ɔɔ tec aan gɔɔ gapargen kuul ɔl makɔn̰ɔ wɔɔkɗen jaay ɔŋ eeɗ maan ey se kici. Ɔɔ naaɗe se Raa ɗaapɗenga gɔtn kiŋgɗe se ilim dib.
61002018	Taa naaɗe se taaɗ taargen deel doɗe ɔɔ taargen naaɗe taaɗ se, taargen rɛn̰ rɛn̰. Ute taarɗegen se ɓo jeegen kɛn utu ɔn̰ kɔn̰ ɗoobm jig eyo ɔɔ took taar Raa se naaɗe dɛrlɗe ute nakŋ kɛn daa ro debkilimi je se.
61002019	Naaɗe taaɗ jeege tun se ɔɔ j'kɔŋ doɗege, naɓo naaɗe kic ɓo ɓul nakgen naaɗe lee tɛɗ jaay utu aɗen kut se. Taa debm jaay nakŋ cirga don̰ se naan̰ tɛɗga ɓulin̰a.
61002020	Kɛn mɛtn‑jiki jeegen jaay jeelga jeel Mɛljege ɔɔ Debm Kaajjege, Isa al‑Masi ɔɔ ɔn̰ga nakgen do duni ki kɛn lee tuj jeege ɗoobm Raa ki se, kɛn naaɗe jaay ɔk tɛrloga ro nakge tun jig ey se, ɔɔ baagga tɛɗn nakgen se num, nakgen naaɗe ɔn̰ɗeno se aɗen tɛɗn naaɗe 'tɛɗn ɓulu daala. Bin se kiŋg naaɗe se 'tɛɗn aak kus cir kɛn deete.
61002021	Ɗoobm kɛn ɔl deba tɛɗ naka ute ɗoobin̰ se jaay naaɗe jeelin̰ te ey kic ɓo bɛɛ cir kɛn naaɗe jeel ɗoobm se jaay ɓo tɛrl naaga do taarge tun kɛn Raa taaɗɗeno ɔɔ k'tɛɗ se.
61002022	Nakŋ jee se jaay tɛɗ se, je ajeki taaɗn ɔɔ kaan̰ kaa taar se mɛt ki kɛn taaɗ ɔɔ: Bisi jaay tɔɔɗ tɔlga num tɛrl ɓaaɗo ɔs tɔɔɗ tɔlin̰ se daala. Ɔɔ kɛn kuuy taaɗ ɔɔ: «Kin̰zir jaay k'roogin̰a se ɔk tɛrl ɓaa ɛnd maakŋ ɔrb ki gɔtin̰ ki.»
61003001	Naase mɛɗn kɔɔn̰ maakumge, kɛse maktubm kɛn maam m'raaŋsen gɛn k‑dige. Maakŋ maktubge tun di kɛn maam m'raaŋsen se maam m'taaɗ m'ɗɔɔlsen mɛtn taargen naase 'jeelin̰kiga jeele, taa taargen se asen kɔl naase aki 'saapm do ki jiga.
61003002	'Saapki do taarge tun do dɔkin̰ kɛn jee taaɗ taar teeco taar Raa ki kɛn salal taaɗo ɔɔ 'saapki do nakŋ kɛn Mɛljege ɔɔ Debm Kaajjege ute jee kaan̰ naabin̰ge kɛn taaɗo ɔɔ j'an̰ki tɛɗ se kici.
61003003	Deet deet se, 'jeelki, ɓiigen kaam mɔɔtn se, jeegen jee kaakŋ mɛtn jeege se utu aɗe ɓaao ɔɔ naaɗe se lɛ tɛɗn nakŋ daa roɗege ɓo jea.
61003004	Naaɗe utu 'taaɗn ɔɔ: «Taar kɛn naan̰ taaɗo aɗe ɓaa se tap ɓo 'tɛɗn nuŋ ki? Ey num do dɔkin̰ gɔtn ɓugjege ooy sum se, ɓɔrse kic nakge paac utu iŋg gɔtɗe ki aan gɔɔ kɛn Raa utu aalo kaal dunia tap!»
61003005	Do dɔkin̰ se kɛn Raa aalo maakŋ raa ute do naaŋa se ute taarin̰a, Raa 'tusn maane kaam kalaŋ jaay ɔn̰ do naaŋa ɔɔ do naaŋa se kic ɓo naan̰ aalin̰ ute maane. Gaŋ do taar kɛn ese se jee se baate tooko.
61003006	Ute maane se ɓo, Raa gɔɔb tɔɔlo jeegen do dɔkin̰ do naaŋ ki se kici.
61003007	Maakŋ raa ute do naaŋ se ɓɔrse kic ɓo Raa bɔɔbɗe ute taarin̰a, bini 'kaan ɓii kɛn naan̰ an̰ tɔɔcin̰ ute pooɗo. Naan̰ bɔɔbɗe se taa ɓii kɛn naan̰ an kɔjn̰ bɔɔrɔ do jeege tu se; jee aal Raa maak ki ey se, naan̰ aɗen kutn naatn kap.
61003008	Naase, mɛɗn kɔɔn̰ maakumge, ɔn̰te 'tɛɗsen dirigi taa naan Raa ki se, ɓii kalaŋ se aan gɔɔ ɓaar dupu ɔɔ ɓaar dupu se aan gɔɔ ɓii kalaŋ.
61003009	Mɛljege se nakŋ naan̰ taaɗga ɔɔ an̰ tɛɗ se utu an̰ naar tɛɗa, gaŋ jee mɛtin̰ge se saap ɔɔ Raa se deer dɛn dɛna. Num naan̰ baate tɛɗin̰ yɔkɔɗ se taa naase; taa naan̰ je nam 'kut eyo ɔɔ je jeege paac tɛrl maakɗe.
61003010	Kɛn kaaɗin̰ jaay 'kaan se, Mɛljege aɗe ɓaa aan gɔɔ debm ɓoogo. Ɓiin Mɛljege ano ɓaa se jeege booy aan gɔɔ Raa taata naɓo 'taatn cir kaaɗ kɛn maane eeɗ keeɗe ɔɔ ɓii kɛn se maakŋ raa kic ɓo 'kaan̰ kiigŋ gam. Nakgen maakŋ raa ki paac se 'kɔsn pooɗo ɔɔ do naaŋa ute nakgen do ki paac se mɛtin̰ utu tooɗn tal.
61003011	Aan gɔɔ nakge paac utu kɔsn pooɗo se, bin se 'leeki aak bɛɛ naan Raa ki ɔɔ Raa se 'ɓeerin̰ki!
61003012	Aakki kaam ɓiin kɛn Raa ano ɓaao, bin se ɓo aayki kaamse 'tɛɗki nakŋ jiga ɔɔ kɛse ɓo kɛn an̰ kɔlin̰ naan̰ aɗe naar ɓaao. Ɓii kɛn se ɓo maakŋ raa ute magalin̰ se 'kɔsn pooɗo ɔɔ nakgen maakŋ raa ki se 'kɔsn pooɗo paac.
61003013	Num gaŋ naajege se, Raa taaɗjekiga taaɗ ɔɔ utu ajeki kaal maakŋ raa ute do naaŋ kiji ɔɔ gɔtn naane se ɓo nakge paac 'tɛɗn ute ɗoobin̰a. Kɛse ɓo nakŋ kɛn naajege j'iŋg j'aakki kaama.
61003014	Taa naan̰ se ɓo naase mɛɗn kɔɔn̰ maakumge, aan gɔɔ naase utu iŋg aakki kaak kaam Mɛljege utu aɗe ɓaa se, aayki kaamse 'tɛɗki jee salal ɔɔ nakŋ aak kus se j'ɔn̰te kɔŋ rose ki ɔɔ naan̰ asen kɔŋ se, naase utu iŋgki kiŋg ute lapia.
61003015	'Jeelki, Mɛljege jaay baate ɓaaɗo yɔkɔɗ se, naan̰ je taa naase aki kɔŋ kaaja. Taa naan̰ se ɓo gɛnaajege Pɔl naan̰ kɛn mɛɗn kɔɔn̰ maakjege se, naan̰ raaŋsenoga taargen se ute jeel‑taar kɛn Raa ɛɗin̰ se.
61003016	Maakŋ maktubge tun kɛn naan̰ raaŋɗeno paac se, naan̰ taaɗoga mɛtn taar nakgen se ɔɔ mɛtn taar nakgen naan̰ taaɗno se booy kɔkin̰ ɔɔn̰ɔ. Taa naan̰ se ɓo jee jeel ɔk te mɛtn taar Raa eyo ɔɔ iŋg kaam kalaŋ ey se, mɛtn taargen ese se, naaɗe lee taaɗin̰ ute ɗoobin̰ eyo aan gɔɔ kɛn naaɗe lee taaɗ tuj Taar Raa gɔt kuuy se kici. Kɛn naaɗe jaay tɛɗ bin se, naaɗe ut kut ɓo roɗege.
61003017	Bin ɓo, naase mɛɗn kɔɔn̰ maakumge, taa taargen se lɛ, maam m'aalsenga bise ki: taa naan̰ se ɓo m'ɔɔ ɔndki kɔndɔ ɔɔ iŋgki do mɛtɛkse ki. Ɔn̰te kɔn̰ki rose jee aal Raa maak ki ey se asen kiigi num 'ɗaarki tɔɔgɔ.
61003018	Ɔn̰ bɛɛ ute jeel gɛn Mɛljege ɔɔ Debm Kaajjege Isa al‑Masi se 'ziiɗn ɓaa ute naanin̰ maakse ki. Ɔn̰ jeege paac an̰ nookŋ ɓɔrse ɔɔ gɛn daayum daayum. Amin.
62001001	Naaje k'taaɗsen ute debm k'daŋin̰ Taara kɛn ɛɗ kaaja se. Kɛn Raa aalo te duni ey ɓɔrt se, debm kɛn k'daŋin̰ Taara se utu tap. Naaje k'booyoga taarin̰ kɛn naan̰ taaɗ se, ɔɔ j'aakin̰ga ute kaamje mala kici. Naaje j'aak j'ɔkin̰ga ɔɔ k'naamin̰ga ute jije.
62001002	Kɛn debm ɛɗ kaaja jaay ɓaaɗo se, naaje j'aakin̰ga ute kaamje ɔɔ naaje se k'saaɗin̰ge. Ɔɔ naaje k'taaɗsen se ro taar debm kɛn ɛɗ kaajn̰ gɛn daayum. Do dɔkin̰ se naan̰ tiŋgo ute Raa Bubu, ɔɔ ɓɔrse Raa taaɗjenkiga mɛtin̰ naajege tu.
62001003	Nakgen naaje mala j'aako ute kaamje ɔɔ k'booyo ute bije se ɓo, k'taaɗsesin̰ naase ki kici, taa naase kic ɓo aki tum kalaŋ ute naaje. Ɔɔ tum kɛn j'aki tum kalaŋ se, j'aki tum ute Raa Bubu ɔɔ ute Goonin̰ Isa al‑Masi.
62001004	Naaje k'raaŋ j'ɔlsen taargen se taa maak‑raapjege se, 'tɛɗn maak‑raapm maraadin̰ ki.
62001005	'Booyki kɛse ɓo taar kɛn naaje k'booyo gɔtn Goonin̰ ki ɔɔ k'taaɗsesin̰a: Raa se naan̰ gɔtn wɔɔrɔ ɔɔ gɔtn ɔɔɗ se gɔtn naan̰ ki gɔtɔ.
62001006	Kɛn naajege jaay k'taaɗki j'ɔɔki naajege j'utuki Raa se, k'tum k'tɛɗkiga kalaŋ se, ɔɔ jaay k'leeki maakŋ gɔt kɛn ɔɔɗ num, kɛse naajege ɓo k'jee taar‑kɔɔɓge ɔɔ k'tɛɗki nakŋ kɛn mɛt ki eyo.
62001007	Num gaŋ kɛn k'leeki maakŋ gɔt kɛn wɔɔrɔ, aan gɔɔ Raa mala kic iŋg gɔt kɛn wɔɔr se, bin se naajege k'tum k'tɛɗkiga kalaŋ ute naapa ɔɔ moosn Goonin̰ Isa se ajeki tugŋ kusin̰jege.
62001008	Kɛn naajege jaay k'ɗeekki j'ɔɔki naajege k'tɛɗki te kusin̰ ey se, kɛse j'an̰ki ro naaje malin̰ge ɓo daala ɔɔ taar Raa mɛt ki se, maakjege tu gɔtɔ.
62001009	Anum kɛn naajege jaay k'taaɗki kusin̰jege se, kɛn bin se Raa utu ajeki tɔɔl kusin̰jege, ɔɔ naan̰ ajeki tugŋ ɗaapm naanin̰ ki ɔɔ kusin̰jege se naan̰ an̰ kɔɔɗn naatn. Taa Raa se naan̰ debm daan ki ɔɔ tuj ɔrmin̰ eyo.
62001010	Kɛn naajege jaay k'ɗeekki j'ɔɔki naajege k'tɛɗki kusin̰ ey se, kɛn bin se naaje k'tɛɗki Raa ɓo debm taar‑kɔɔɓɔ ɔɔ taar naan̰ taaɗjeki se naaje j'ɔkin̰ki maakjege tu eyo.
62002001	Gɛnumge, maam m'raaŋsen nakgen se taa naase aki tɛɗn kusin̰ eyo. Num kɛn maakse ki jaay debm tɛɗga kusin̰ lɛ, naaje j'ɔkki debm koocn̰ mɛtjege naan Bu ki, naan̰ ɓo Isa al‑Masi Debm Daan ki se.
62002002	Naan̰ ɓo debm ɛɗ ron̰ sɛrkɛ, taa Raa ajeki tɔɔl kusin̰jege. Kusin̰ naajege sum eyo, num Raa utu tɔɔl kusin̰ jeegen do naaŋ ki paac.
62002003	Nakŋ jaay taaɗ ɔɔ naajege k'jeelki Raa se, taa taar kɛn naan̰ taaɗjeki gɛn tɛɗa se naajege k'lee k'tɛɗin̰ki.
62002004	Kɛn deba jaay ɗeek ɔɔ naan̰ jeel Raa ɔɔ baate tɛɗn nakgen Raa taaɗin̰ gɛn tɛɗa se, naan̰ se debm taar‑kɔɔɓɔ ɔɔ taar Raa mɛt ki se, maakin̰ ki gɔtɔ.
62002005	Anum debm took uun taarin̰ se, naan̰ se ɓo debm kɛn je Raa ute maakin̰ paac; ute naan̰ se ɓo naajege k'jeelki naajege se k'tɛɗkiga kalaŋ ute naan̰a.
62002006	Debm kɛn taaɗ ɔɔ naan̰ iŋg dɔɔk ute Raa se, bɛɛki num, naan̰ 'lee ɗoobm kɛn Isa leeno se.
62002007	Jeegen maam m'je se, taar maam m'raaŋsen gɛn tɛɗ se, taar kiji eyo. Gaŋ taar se do kuun mɛt ki tap ɓo k'taaɗsesin̰oga, naase 'jeelin̰ki; ɔɔ taar kɛn maam m'raaŋseno gɛn tɛɗa se, kɛse ɓo taar Raa kɛn naase 'booyin̰kiro se.
62002008	Gaŋ taar kɛn maam m'raaŋsen gɛn tɛɗa se, naan̰ se kiji kici. Naan̰ se ɓo kɛn Isa al‑Masi tɛɗin̰o ɗeere ɔɔ ɓɔrse naase kic utu 'lee 'tɛɗin̰ki se. Taa gɔtn ɔɔɗ se deel deele ɔɔ gɔtn wɔɔr mala se, baagga wɔɔr gɔtɔ.
62002009	Debm kɛn taaɗ ɔɔ naan̰ iŋg maakŋ gɔt kɛn wɔɔrɔ ɔɔ ɔɔɗ und gɛnaan̰ se, debm bin se daayum utu iŋg maakŋ gɔt kɛn ɔɔɗɔ.
62002010	Gaŋ debm jaay je gɛnaan̰ se, naan̰ se iŋg maakŋ gɔt kɛn wɔɔrɔ. Debm bin se ɗim jaay an̰ kɔlin̰ naan̰ rɛsn ɗoobm Raa se gɔtɔ.
62002011	Anum debm jaay ɔɔɗ und gɛnaan̰ se, debm bin se ɓɔrse kic utu iŋg maakŋ gɔt kɛn ɔɔɗɔ ɔɔ lee maakŋ gɔt kɛn ɔɔɗɔ. Ɗoobm naan̰ ɓaan se kic ɓo naan̰ jeel eyo, taa gɔtn ɔɔɗ se gaasin̰ga gɔtɔ naan̰ ɔŋ aak eyo.
62002012	Gɛnumgen sɛɛmɛ, maam m'raaŋsen taargen se, taa ute ro Isa se Raa tɔɔlsenga kusin̰sege.
62002013	Bubge, maam m'raaŋsen taargen se, taa naase 'jeelki, debm kɛn Raa utu aalo kaal duni kic ɓo, naan̰ utu tap. Ɔɔ naase gaan kɔɗge maam m'raaŋsen taar se, taa naase 'cirkiga bubm jee kusin̰ge.
62002014	Naase gɛnumgen sɛɛmɛ, tɛr maam m'raaŋsen daal se, taa naase 'jeelkiga Raa Bubu. Bubge tɛr maam m'raaŋsen daala, taa naase 'jeelki, debm kɛn Raa utu aalo kaal dunia kic ɓo, naan̰ utu tap. Naase gaan kɔɗge tɛr maam m'raaŋsen daala, taa naase se jee tɔɔgki ɔɔ taar Raa se utu maakse ki ɔɔ naase 'cirkiga bubm jee kusin̰ge.
62002015	Ɔn̰te 'kɔndki maakse do nakge tun do duni ki ɔɔ nakgen jee do duni ki je se, ɔn̰te 'kɔndki maakse do ki. Debm jaay ɔnd maakin̰ do nakge tun do duni ki se, debm bin se je Raa Bubu eyo.
62002016	Nakgen paacn̰ do duni kɛn jig ey se, naaɗe se ɓo kɛngen ese: kɛn jeege tɛɗn nakŋ kɛn maakɗe jea, ɔɔ kɛn aakga nakŋ nam se naaɗe dɔŋɔ ɔɔ naaɗe je nakŋ kɛn an magal roɗe. Nakgen se paac se nakŋ do dunia, ey num naaɗe se iin̰o gɔtn Raa ki eyo.
62002017	'Jeelki, nakgen do duni ki se utu 'deele, ɔɔ nakgen jeege aak jaay lee dɔŋ se kic utu 'deele. Num gaŋ debm kɛn tɛɗ nakŋ kɛn Raa maakin̰ jen ro ki se, debm bin se naan̰ tiŋg gɛn daayum.
62002018	Gɛnumge, dunia se ɔɔpga baata. Taar k'taaɗseno se naase 'booyin̰kiroga debm kɛn gɛc al‑Masi se utu aɗe ɓaao; ɓɔrse naase 'jeelki jee gɛc al‑Masi se teecoga dɛna, ɔɔ ute naan̰ se k'jeelki, dunia se ɔɔpga baata.
62002019	Jee se do dɔkin̰ se naaɗe mɛtn naajege, num gaŋ naaɗe se kɛn ɗeer num mɛtn naajege eyo. Kɛn naaɗe jaay mɛtn naajege num, kaaɗn naane naaɗe tɛɗn ɔɔp iŋgga ute naajege. Gaŋ nakgen se jaay aan paac se, taa j'aɗen kaakŋ jeel tal, naaɗe se mɛtn naajege eyo.
62002020	Gaŋ naase se, al‑Masi ɛɗsenga Nirlin̰a ɔɔ naase paac 'jeelkiga taar mɛt ki.
62002021	Raaŋ kɛn maam m'raaŋsen se, m'jesen taaɗn m'ɔɔ naase se 'jeelki taar kɛn mɛt ki. Taa naan̰ se ɓo naase 'jeelki, taar‑kɔɔɓɔ ute taar kɛn mɛt ki se ɔŋ tum kalaŋ eyo.
62002022	Debm taaɗn taar‑kɔɔɓɔ se kɛn gay? Naan̰ se debm kɛn naaj ɔɔ Isa se naan̰ al‑Masi eyo, naan̰ se ɓo debm gɛc al‑Masi. Naan̰ se ɔɔɗ und Raa Bubu ute Goonin̰a.
62002023	Debm ɔɔɗ und Goono se, naan̰ ɔɔɗ und Raa Bubu kici; ɔɔ debm jeel Goono te maakin̰a jaay taaɗ naan jeege tu se, jeel Raa Bubu kici.
62002024	Kɛn taar naase 'booykiro do kuun mɛt ki se jaay utu iŋg maakse ki num, ute naan̰ se jaay naase aki dɔɔkŋ ute Goon Raa ɔɔ ute Raa Bubu tɛlɛ.
62002025	Taa Goon Raa 'taaɗjekiroga taaɗa ɔɔ tɛɗga num naan̰ utu ajeki kɛɗn kaajn̰ gɛn daayum.
62002026	Kɛse ɓo kɛn ɔlum jaay maam m'raaŋseno do taar jeege tun kɛn lee an̰sen dal se.
62002027	Gaŋ naase se Isa al‑Masi ɛɗsenga Nirlin̰ maakse ki. Aan gɔɔ Nirl naan̰ mala ɓo utu maakse ki se, naase 'jeki nam kuuy ɓo asen dooy eyo. Taa Nirl naan̰ se asen dooy nakgen paac kɛn mɛt ki ɔk taar‑kɔɔɓ eyo. Taa naan̰ se ɓo iŋg 'dɔɔkki ute al‑Masi aan gɔɔ kɛn naan̰ dooyseno se.
62002028	Bin se gɛnumge, iŋg 'dɔɔkki ute al‑Masi, taa ɓiin kɛn naan̰ aɗe teecn̰ pirsil se naaje j'aki kɔŋ ɓeer ey paac paac ɔɔ ɓii kɛn naan̰ aɗe ɓaa se sɔkɔn̰ɔ ajeki tɔɔl naanin̰ ki eyo.
62002029	Aan gɔɔ naase 'jeelin̰ki al‑Masi debm daan ki se, bin se naase kic ɓo aki jeele debm jaay tɛɗn nakge ute ɗoobin̰ se, naan̰ se goon Raa.
62003001	'Booyki, Raa Bubu se jejeki dɛna naan̰ daŋjeki k'gɛnin̰ge ɔɔ ɗeer ɗeer, k'tɛɗkiga gɛnin̰ge! Jee do naaŋ ki jaay ɔŋ jeeljeki naajege k'gaan Raage ey se, taa naaɗe ɔŋ jeel te Raa eyo.
62003002	Jee maak‑jemge, ɓɔrse se naajege k'gaan Raage; naɓo nakŋ kɛn tɛɗga num Raa utu ajeki tɛɗ se, Raa taaɗjeki te mɛtin̰ ey ɓɔrtɔ. Anum nakŋ naajege k'jeel se, ɓii kɛn naan̰ aɗe teecn̰ pirsil se, naajege j'utu j'an̰ki tec naan̰a, taa j'utu j'an̰ki kaakŋ naan̰ mala ute kaamjege.
62003003	Debm jaay ɔnd don̰ do naan̰ ki se, tɛɗ ron̰ debm salal aan gɔɔ Isan kɛn salal se.
62003004	Debm daayum tiŋg tɛɗ kusin̰ se, naan̰ uum aal Ko Taar kɛn Raa ɛɗo se ɓo naaŋ ki; ɗeere debm tɛɗ kusin̰ se naan̰ uum aal Ko Taar kɛn Raa ɛɗo se ɓo naaŋ ki.
62003005	Gaŋ naase 'jeelki Isa ɓaaɗo do naaŋ ki se, taa kɔɔɗn kusin̰ jeege. Ey num naan̰ lɛ ɔk kusin̰ eyo.
62003006	Taa naan̰ se ɓo debm iŋg dɔɔk ute naan̰ se lee tɛɗ kusin̰ eyo. Num gaŋ debm lee tɛɗ kusin̰ se, naan̰ se jeelin̰ eyo ɔɔ aakin̰ te te eyo.
62003007	Gɛnumgen sɛɛmɛ, ɔn̰te 'kɔn̰ki nam asen kaan̰ dala. Debm tɛɗ nakge ute ɗoobin̰ se, naan̰ debm daan ki aan gɔɔ Isan debm daan ki se.
62003008	Gaŋ debm tiŋg tɛɗ kusin̰ se, naan̰ debm Ɓubm sitange. Taa Bubm sitange se, naan̰ baago tɛɗn kusin̰a se kaaɗ kɛn Raa utu aalo kaal do naaŋa. Taa naan̰ se ɓo Goon Raa ɓaaɗo se, taa tujn̰ naabm Bubm sitange se.
62003009	Debm tɛɗga Goon Raa se, naan̰ iŋg maakŋ kusin̰ ki eyo. Taa Nirl Raa se utu iŋg maakin̰ ki se, naan̰ 'kɔŋ tɛɗn kusin̰ eyo taa naan̰ se tɛɗga goon Raa.
62003010	Debm tɛɗ nakgen ute ɗoobin̰ eyo ɔɔ je gɛnaan̰ ey se, naan̰ se debm Raa eyo. Ute naan̰ se ɓo, k'jeelki kɛse gaan Raage ɔɔ kɛse gaan Bubm sitangege.
62003011	Kɛse ɓo taar naase 'booykiro do kuun mɛt ki kɛn ɗeek ɔɔ: k'jeki naapa.
62003012	J'ɔn̰te 'tɛɗki aan gɔɔ Kayn, naan̰ se mɛtn bubm jee kusin̰ge. Naan̰ se ɓo debm kɛn tɔɔlɔ gɛnaan̰a. Taa ɗi kɛn naan̰ tɔɔlin̰a? Taa Kayn se nakŋ naan̰ tɛɗ se jig eyo, num gaŋ nakŋ gɛnaan̰ tɛɗ se ɓo, kɛn ute ɗoobin̰a.
62003013	Gɛnaamge, kɛn jee do naaŋ ki jaay ɔɔɗ und se num, naase ɔn̰te 'kaakin̰ki aan gɔɔ nakŋ deel dose.
62003014	K'jeelki naajege se k'teeckiga maakŋ yo ki ɔɔ ɓɔrse j'ɔŋkiga kaaja taa naajege k'jeki naapa. Debm jaay je gɛnaan̰ge ey se, naan̰ se utu iŋg kiŋg maakŋ yo ki.
62003015	Debm jaay ɔɔɗ und gɛnaan̰ se, naan̰ se debm tɔɔl jeege ɔɔ 'jeelki debm tɔɔl jeege se ɔk kaajn̰ gɛn daayum eyo.
62003016	'Ɓooyki, Isa se ɓaaɗo ɛɗ ron̰ taa naajege se: ute naan̰ se jaay naajege k'jeelki naan̰ se taaɗjeki ɗoobm j'an̰ki je gɛnaajege. Bin se naajege kic ɓo j'aki kɛɗn rojege taa gɛnaajege.
62003017	Kɛn debm jaay ɔk ɗim ɔɔ aak gɛnaan̰ ɔk ɗim ey jaay ɛɛjin̰ don̰ ki ey se, debm bin se kɛn naan̰ ɔɔ je Raa kic ɓo jen̰ eyo.
62003018	Taa naan̰ se ɓo gɛnumgen sɛɛmɛ, j'ɔn̰te 'jeki naapa ute taarjege sum, num k'tɛɗki nakgen kɛn taaɗ ɔɔ naajege se k'jeki naapa mala mala.
62003019	Bin se jaay j'aki 'jeele naajege se k'tɛɗkiga gaan Raagen ɗeere. Taa naan̰ se ɓo nirljege ajeki kaay naanin̰ ki eyo.
62003020	Bin se, naajege k'jeelki te maakjege kɛn naajege k'tujkiga ɗim jaay nirljege aayjeki kic num, Raa se naan̰ magala ɔɔ jeel naŋ nakŋ maakjege tu paac.
62003021	Jee maak‑jemge, kɛn nirljege jaay aayjeki ey se, k'ɓaakiga naanin̰ ki gɛn keemin̰ kic ɓo j'aki ɓeer ey paac paac.
62003022	Nakgen paac naajege k'tɔndki mɛta gɔtin̰ ki se, naan̰ ɛɗjeki, taa naajege k'lee k'tɛɗki nakgen kɛn naan̰ lee taaɗjeki gɛn tɛɗa ɔɔ k'tɛɗki nakŋ kɛn tɔɔlin̰ naan̰ ki.
62003023	'Booyki, kɛse ɓo nakŋ kɛn naan̰ taaɗ ɔɔ gɛn tɛɗa: nakŋ naan̰ je se, j'aki kaal maakjege do Goonin̰ Isa al‑Masi ki, ɔɔ tɛr j'aki je naapa aan gɔɔ kɛn Raa taaɗjeki ɔɔ j'aki tɛɗ se.
62003024	Debm kɛn iŋg do nakge tun kɛn Raa taaɗ ɔɔ gɛn tɛɗa se, naan̰ se iŋg dɔɔk ute Raa ɔɔ Raa kic iŋg dɔɔk utu naan̰a. Ute naan̰ se jaay naajege k'jeelki Raa se iŋg dɔɔk ute naajege, ute ɗoobm Nirl kɛn naan̰ ɛɗjeki se.
62004001	Jee maak‑jemge, kɛn jeegen jaay ɓaaɗo taaɗsen ɔɔ naaɗe ɔk Nirl Raa se, naase ɔn̰te 'naar 'tookki mɛtn taarɗe, num gaŋ aak ɔkɗeki jiga jaayo. Ute naan̰ se jaay ɓo, naase aki jeele kɛn naaɗe se jee Raage ɗeer num. Taa jee kɛn tɛɗ roɗe aan gɔɔ jee taaɗ taar teeco taar Raa ki se, ɓaaɗoga dɛna ɔɔ wɔɔkga do naaŋ ki.
62004002	Ute naan̰ se jaay ɓo naase aki 'jeel debm ɔk Nirl Raa se: debm kɛn taaɗ ɔɔ Isa al‑Masi ɓaaɗo do naaŋ ki ɔɔ tɛɗga debkilimi se, naan̰ se ɓo debm ɔk Nirl Raa.
62004003	Gaŋ debm jaay baate tookŋ ɔɔ Isa al‑Masi tɛɗ te debkilimi do naaŋ ki ey se, debm bin se ɔk Nirl Raa eyo. Maak‑saapm naan̰ se iin̰o gɔtn debm kɛn gɛc Isa al‑Masi. Naan̰ se ɓo kɛn naase 'booykiga ɔɔ utu ɓaaɗo ɔɔ ɓɔrse se naan̰ utu do duni ki.
62004004	Num naase gɛnumgen sɛɛmɛ, naase se jee Raage ɔɔ naase se 'cirkiga jeegen tɛɗ roɗe aan gɔɔ jee taaɗ taar teeco taar Raa kɛn ese se, taa debm utu iŋg ute naase maakse ki se, naan̰ tɔɔg cir debm utu iŋg do duni ki se.
62004005	Jeegen tɛɗ roɗe aan gɔɔ jee taaɗ taar teeco taar Raa ki se, naaɗe se jee do duni ki. Taa naan̰ se ɓo, naaɗe taaɗ te nakgen gɛn do dunia ɔɔ jee do duni ki se, booy uunɗen taarɗe.
62004006	Gaŋ naajege se k'jee Raage. Debm jeel Raa se, booyjeki taarjege ɔɔ debm kɛn gɛn Raa ey lɛ, booyjeki taarjege eyo. Ute naan̰ se ɓo, naajege j'aki jeele debm ɔk Nirl Raa maakin̰ ki se taaɗ taar mɛt ki, ɔɔ debm ɔk Nirl Raa maakin̰ ki ey se lɛ, taaɗ taar‑kɔɔɓɔ.
62004007	Jee maak‑jemge, k'jeki naapa, taa maak‑je se iin̰o gɔtn Raa ki ɔɔ debm je jeege se, naan̰ se goon Raa ɔɔ naan̰ jeel Raa.
62004008	Debm jaay je jeege ey se, naan̰ se jeel Raa eyo, taa Raa se naan̰ Debm maak‑jea.
62004009	'Booyki, Raa se ɔlo Goonin̰ kalaŋ lak do naaŋ ki, taa j'aki kɔŋ kaaja ute ɗoobm naan̰a. Naan̰ tɛɗn naan̰ se taa ajeki taaɗn ɔɔ naan̰ jejeki aak eyo.
62004010	'Booyki, kɛse ɓo maak‑je kɛn Raa taaɗni: Raa se, naajege ɓo k'jen̰kiro deet eyo, anum naan̰ ɓo debm jejekiro deete ɔɔ naan̰ ɔlo Goonin̰a ɓaaɗo ɛɗ ron̰ sɛrkɛ taa ajeki tɔɔl kusin̰jege.
62004011	Jee maak‑jemge, aan gɔɔ Raa jejeki bin se, bɛɛki num naajege kic ɓo j'aki je naapa.
62004012	Raa se ɓii kalaŋ nam aakin̰ te eyo, kɛn naajege jaay k'jeki naapa se, Raa kic iŋg dɔɔk ute naajege. Maak‑je kɛn naan̰ jejeki se ɓo, ɔljeki naajege kic k'jeki jeege se.
62004013	Ute naan̰ se ɓo, naajege k'jeelki, naajege se j'iŋg k'dɔɔkki ute naan̰a ɔɔ naan̰ kic iŋg dɔɔk ute naajege, taa naan̰ ɛɗjekiga Nirlin̰ mala.
62004014	Raa Bubu ɔlo Goonin̰ do naaŋ ki se, naaje mala j'aakin̰oga ute kaamje naan̰ ɓo Debm Kaajn̰ jeegen do naaŋ ki. Kɛse ɓo saaɗn kɛn naaje k'lee k'taaɗin̰ jeege tu.
62004015	Debm taaɗ ɔɔ Isa naan̰ Goon Raa se, debm bin se Raa iŋg dɔɔk ute naan̰a ɔɔ naan̰ kic ɓo iŋg dɔɔk ute Raa.
62004016	Naaje k'jeelki Raa se jejeki, ɔɔ naajege j'aalkiga maakjege do Raa kɛn jejeki se, taa Raa se naan̰ Debm maak‑jea ɔɔ debm jaay je jeege daayum se, naan̰ iŋg dɔɔk ute Raa ɔɔ Raa kic iŋg dɔɔk ute naan̰a.
62004017	Taa naan̰ se ɓo maak‑je kɛn naan̰ jejeki jaay, ɔljeki naajege kic k'jeki jeege se, taa ɓii kɛn jaay Raa utu kɔjn̰ bɔɔrɔ do jeege tu paac se, naajege j'aki kɔŋ ɓeere ey paac paac. Taa kiŋgjegen do naaŋ ki se tecga aan gɔɔ gɛn Isan kɛn tiŋgno do naaŋ ki se kici.
62004018	Debm kɛn jeel maakin̰ ki Raa jen̰ se iŋg kic ɓo, maakin̰ ɓeer eyo. Je kɛn Raa jejeki se tɛɗjeki naajege se maakjege ɓeer eyo. Taa debm maakin̰ ɓeer se, naan̰ iŋg booy nakŋ ɔɔn̰ utu kaan don̰ ki. Taa debm kɛn iŋg jaay maakin̰ ɓeer se, je kɛn Raa jen̰ se kic ɓo, ɔŋ tɛɗin̰ ɗim eyo.
62004019	Kɛn ɔljeki jaay k'jeki Raa ɔɔ k'jeki jeege se, taa Raa ɓo jejekiroga deete.
62004020	Kɛn debm jaay ɗeek ɔɔ naan̰ je Raa ɔɔ ɔɔɗ und gɛnaan̰ se, debm bin se naan̰ debm taar‑kɔɔɓɔ. Ɗeere, debm kɛn gɛnaan̰ kɛn naan̰ aak ute kaamin̰ jaay jen̰ ey se, Raa kɛn naan̰ aakin̰ ute kaamin̰ ey se, naan̰ an̰ kɔŋ je ey kici.
62004021	'Booyki, kɛse ɓo nakŋ kɛn Raa taaɗjekiro gɛn tɛɗa: debm je Raa se 'je gɛnaan̰ kici.
62005001	Debm kɛn jaay took ɔɔ Isa se naan̰ ɓo al‑Masi se, debm bin se naan̰ se ɓo goon Raa. Debm jaay je bubin̰ se, 'je gɛnaan̰gen gaan bubin̰ge se kici.
62005002	Kɛn naajege jaay k'jeki Raa ɔɔ k'tɛɗki nakŋ kɛn naan̰ taaɗjeki gɛn tɛɗa se, bin se naajege k'jeelki naajege se k'jeki gaan Raage.
62005003	'Booyki, kɛn naajege jaay k'jeki Raa ɗeer num, nakgen naan̰ taaɗjeki ɔɔ gɛn tɛɗa se, j'aki kiŋg do ki. Ɔɔ nakgen naan̰ taaɗjeki gɛn tɛɗa se lɛ, ɔɔn̰ eyo.
62005004	Taa debm tɛɗga goon Raa se, naan̰ tɔɔg cir nakgen kusin̰ do duni ki se. Ɔɔ kɛn tɛɗjeki jaay k'tɔɔgki cirki nakgen kusin̰ do duni ki se, taa naaje j'aalkiga kaal maakjege do al‑Masi ki.
62005005	Naŋa jaay tɔɔg cir nakgen kusin̰ do duni ki se? Debm tɔɔg cir nakgen kusin̰ do duni ki se, debm kɛn took ute maakin̰ paac ɔɔ Isa al‑Masi se Goon Raa.
62005006	Isa al‑Masi ese ɓo kɛn ɓaaɗo do naaŋ ki se, k'batizin̰ maan ɔɔ ɔn̰ ron̰ sɛrkɛ ɔɔ moosin̰ ɔɔyo. Naan̰ ɓaaɗo se k'batizin̰ maan sum eyo, num ɔn̰ moosin̰ ɔɔyga kici. Nirl Raa mala kic ɓo taaɗjekiga saaɗin̰a, taa Nirl Raa se taaɗ taar mɛt ki.
62005007	Naaɗen mɔtɔ se ɓo kɛn saaɗge:
62005008	Nirl Raa, maan k'batizn Isa ɔɔ moosn Isa, naaɗen mɔtɔ se paac taaɗ mɛtn saaɗn kalaŋ sum.
62005009	K'jeelki kɛn jeege jaay ɓaaɗo taaɗjeki saaɗɗege se, naajege k'lee k'tookki; bin num saaɗn gɛn Raa se, mɛt ki cir daala. 'Ɓooyki, kɛse saaɗn gɛn Raa ɔɔ: naan̰ se ɓo taaɗjeki saaɗn gɛn Goonin̰ se.
62005010	Debm jaay aal maakin̰ do Goon Raa ki se, naan̰ took do saaɗn Raa ki se. Debm jaay baate kaal maakin̰ do Raa ki se, naan̰ tɛɗ Raa ɓo debm taar‑kɔɔɓɔ. Taa naan̰ baate tookŋ do saaɗ kɛn Raa taaɗo ro Goonin̰ ki se.
62005011	Kɛse ɓo saaɗn kɛn Raa taaɗjeki: Raa se ɛɗjekiga kaajn̰ gɛn daayum, ɔɔ kaajn̰ gɛn daayum ese se naan̰ ɛɗjesin̰ki ute ɗoobm Goonin̰a.
62005012	Debm jaay iŋg dɔɔk ute Goon Raa kalaŋ se, naan̰ ɔŋga kaaja; ɔɔ debm jaay iŋg dɔɔk ute Goon Raa kalaŋ ey se, naan̰ ɔk kaaj eyo.
62005013	Maam m'raaŋseno nakgen se paac se, taa naase jee aalkiga kaal maakse do Goon Raa ki se, aki jeele naase se ɔŋkiga kaajn̰ gɛn daayum.
62005014	Naan Raa ki se naajege k'ɓeerki ɗim ki ey paac paac, taa kɛn k'tɔndkiga mɛtn ɗim kɛn naan̰ maakin̰ jen ro ki se, naan̰ lee booyjeki booyo.
62005015	K'jeelki nakŋ kɛn naajege k'tɔndkiga mɛtn ɗim gɔtin̰ ki ɓo, naan̰ lee booyjeki booy ɗey se, bin se nakŋ jaay kɛn k'tɔndkiga mɛta gɔtin̰ ki se, k'jeelin̰ki maakjege tu aan gɔɔ k'j'ɔŋin̰kiga.
62005016	Kɛn debm jaay aak gɛnaan̰ tɛɗ tɛɗ kusin̰ se ɔɔ kusin̰ naan̰ tɛɗ tɛɗ se jaay an̰ kɔlin̰ gɔtn kut ki ey num, n̰'tɔnd mɛtn Raa taa gɛnaan̰ se, ɔɔ Raa utu an̰ kɛɗn kaaja; kɛn kusin̰ gɛnaa tɛɗ tɛɗ se jaay an̰ kɔl gɔtn kut ki ey se, taa kusin̰ kalaŋ se, debm tɛɗin̰ga num ɔlin̰ gɔtn kut ki. Maam m'taaɗsen m'ɔɔ aki tɔnd mɛtn Raa se, taa debm kɛn tɛɗ kusin̰ an̰ kɔl gɔtn kut ki se eyo.
62005017	Nakgen k'tɛɗki ute ɗoobin̰ ey paac se, naaɗe se kusin̰a naan Raa ki. Naɓo kusin̰a paac se ɔŋ ɔl deba gɔtn kut ki eyo.
62005018	Naajege k'jeelki debm tɛɗga goon Raa se, naan̰ lee tɛɗ kusin̰ eyo, taa Goon Raa se bɔɔbin̰a, ɔɔ Bubm jee kusin̰ge se, ɔk tɔɔgɔ don̰ ki eyo.
62005019	K'jeelki naajege se k'tɛɗkiga jee Raage, num gaŋ jee do naaŋ ki paac se naaɗe se kaam ji Bubm jee kusin̰ge.
62005020	Naajege k'jeelki Goon Raa ɓaaɗo do naaŋ ki se ɔɔ ɛɗjekiga jeele kɛn j'anki jeel Raa ɗeere. Ute Goonin̰ Isa al‑Masi se, naajege k'dɔɔkkiga kalaŋ ute Raa ɗeer se. Naan̰ se ɓo Raa kɛn ɗeer ɗeer ɔɔ kɛn ɛɗ kaaja daayum jeege tu.
62005021	Gɛnumgen sɛɛmɛ, ɔɔɗki dose dɔkɔ ro maragge tu.
63001001	Maam kɛn naan egliz ɓo m'raaŋi maktubm se naai ki ute gɛnige, naai ɓo Mɛnd kɛn Raa bɛɛr ɔɔɗio. Maam se m'jese ute maakum paac. Maam m'kalumki sum ɓo m'jese eyo, num gaŋ jee jeel taar mɛt ki paac se jese kici.
63001002	Ɔɔ taar mɛt ki se utu iŋg maakjege tu ɔɔ daayum utu tiŋg ute naajege.
63001003	Ɔn̰ Raa Bubjege ute Goonin̰ Isa al‑Masi se ajeki tɛɗn bɛɛɗe, ajeki kɛɛjn̰ dojege tu ɔɔ ajeki kɛɗn lapia. Bin ɓo j'aki kiŋg ute maak‑jea ɔɔ ute kɛn mɛt ki.
63001004	Maam se maakum‑raap aak eyo kɛn m'ɔŋ gɛnigen mɛtin̰ge jaay lee ɗoobm Raa kɛn mɛt ki se. Naaɗe se tɛɗ nakgen kɛn Raa Bubu taaɗjeki gɛn tɛɗa se.
63001005	Bin se Mɛnda, ɓɔrse maam m'taaɗi m'ɔɔ: k'jeki naapa. Ɔɔ nakŋ kɛn Raa taaɗjeki gɛn tɛɗa se jaay ɔlum maam m'raaŋi se, kɛse kiji eyo. Gaŋ kɛse taar kɛn naajege k'booyin̰kiro do kuun mɛt ki.
63001006	Kɛn naajege jaay k'jeki Raa se: kɛse naajege k'tɛɗki nakŋ kɛn Raa taaɗ ɔɔ gɛn tɛɗa. Taa nakŋ kɛn Raa taaɗo gɛn tɛɗa kɛn naase 'booyin̰kiro do kuun mɛt ki se, iŋgki do taar kɛn se.
63001007	Jeegen lee aan̰ jeege dal se ɓaaɗoga dɛna do naaŋ ki. Num jee se ɓo kɛn Isa al‑Masi jaay ɓaaɗo tɛɗ ron̰ debkilimi do naaŋ ki se, naaɗe took do taar kɛn se eyo. Debm kɛn tɛɗ bin se ɓo kɛn lee aan̰ jeege dala ɔɔ naan̰ ɓo debm kɛn gɛc al‑Masi.
63001008	Taa naan̰ se ɓo naase ɔndki kɔndɔ taa naabsen 'tɛɗki se 'kutn cɛr eyo, anum naabsen 'tɛɗki se utu aki kɔŋ bɛɗse ute maraadse.
63001009	'Jeelki debm jaay naar aan̰ deel naan ki ɔɔ iŋg do taar al‑Masi dooyjekiro ey se, debm bin se Raa ute naan̰ eyo. Gaŋ debm jaay iŋg do taar al‑Masi dooyjekiro se, debm bin se naan̰ iŋg dɔɔk ute Raa Bubu ɔɔ ute Goonin̰a.
63001010	Taa naan̰ se ɓo nam jaay ɓaaɗo taaɗsenga taar kɛn jaay tec gɛn Isa al‑Masi kɛn k'lee k'dooyjekiro ro ki ey se, debm bin se ɔn̰te 'kɔkin̰ki ɓeesege tu ɔɔ ɔn̰te 'tɛɗin̰ki tɔɔsɛ.
63001011	Num debm jaay tɛɗin̰ga tɔɔsɛ ɔkin̰ ɔɔn̰ se, debm bin se ɛndga maakŋ kusin̰ kɛn debm se lee tɛɗ se.
63001012	Ey num maam m'ɔk nakge dɛna kɛn m'je m'asen raaŋa, naɓo taargen se m'je m'aɗen raaŋ maakŋ maktub ki eyo. Taa maam mala m'saap m'utu m'asen ɓaa kaaka ɔɔ kɛn m'aanga naane naɓo j'aki taaɗn taara ute taara. Taa bin se maak‑raapjege se 'tɛɗn maak‑raap maraadin̰ ki.
63001013	Gɛnaai Mɛnd kɛn Raa bɛɛr ɔɔɗin̰o ute gɛnin̰ge se 'tɛɗi tɔɔsɛ naai ki kici.
64001001	Maam kɛn naan egliz ɓo m'raaŋi maktubm se naai Gayus ki. Naai ɓo debm kɛn maakum jei ɔɔ maam se m'jei ute maakum paac.
64001002	Mɛɗn kɔɔn̰ maakuma, maam m'je se, nakŋ naai tɛɗ paac se 'kaan̰ kaama. Ɔɔ m'je lapi roi se 'tɛɗn jiga aan gɔɔ kɛn naai 'lee jiga ɗoobm Raa ki se.
64001003	Maam se maakum‑raap aak eyo, taa gɛnaagen iin̰o gɔti ki jaay lee ɓaaɗo gɔtje ki ara se, taaɗjenga saaɗn naai kɛn iŋg do taar kɛn mɛt ki jiga se: ɗeere, naai se utu iŋg do taar kɛn mɛt ki.
64001004	Kɛn maam jaay booy j'ɔɔ gɛnumge utu iŋg jiga do taar kɛn mɛt ki se, kɛse ɛɗum maak‑raapo dɛn aak eyo.
64001005	Mɛɗn kɔɔn̰ maakuma, naai se debm utu iŋg do taar kɛn k'dooyio se jiga ɔɔ gɛnaagen iin̰o gɔt kuuy kɛn naai jeelɗe eyo jaay ɓaaɗoga mɛrtɛ gɔti ki kic ɓo, naai ɔkɗen jiga.
64001006	Jeegen naai ɔkɗeno jiga se, kɛn ɓaaɗoga gɔtn ara num naaɗe tɔɔmi naan jeege tun egliz ki ɔɔ ɗeek ɔɔ naai se debm 'jeɗe dɛna. Bin se m'taaɗi m'ɔɔ aay kaami ɔɔ jee bin se lee noogɗe daayum ute noogŋ naai se jaay ɓo, aɗen noogŋ maakŋ lee mɛrtɗege tu aan gɔɔ kɛn Raa jen ro ki.
64001007	Taa naaɗe lee mɛrtɛ se gɛn tɛɗn naabm al‑Masi ɔɔ jeegen jeel Raa mal ey se ɗim tap ɓo naaɗe tɔnd mɛta gɔtɗe ki eyo.
64001008	Taa naan̰ se ɓo naajege se, jeegen bin se naajege j'aɗeki noogo, taa j'aki tɛɗn naaba kalaŋ ɔɔ taar mɛt kɛn j'aki taaɗn jeege tu se ɓaa ute naanin̰a.
64001009	Ey num maam m'raaŋ m'ɔlga maktub egliz ki, naɓo Deotrep se baate tookŋ taarje, taa naan̰ se je ɓo gɔtn magal ron̰a daan jee Raage tu.
64001010	Taa ɗi kɛn jaay maam m'utu m'asen ɓaa kɔŋ se, m'asen ɓaa taaɗn nakŋ jig eyo kɛn naan̰ iŋg tɛɗ se, ute taar‑kɔɔɓm naan̰ lee tɔkjen doje ki. Naan̰ ese sum eyo, num gaŋ naan̰ tɛɗ nakgen cir naan̰ se daala, naan̰ se baate kɔkŋ gɛnaagen ɗoobm Raa ki ɔɔ jee kɛn je ɔɔ aɗen kɔk kic ɓo, naan̰ gaasɗe ɔɔ tuurɗen naatn maakŋ egliz ki.
64001011	Mɛɗn kɔɔn̰ maakuma, ɔn̰te kuun bɔlɔtn jeegen lee tɛɗ nakgen jig ey se, num gaŋ uun bɔlɔtn jeegen lee tɛɗ nakgen jiga. Taa debm tɛɗ nakŋ jiga se, naan̰ debm Raa. Num gaŋ debm tɛɗ nakŋ jig ey se, naan̰ se jeel Raa eyo.
64001012	Anum jeege se paac taaɗ taargen jiga ro Demetrus ki ɔɔ kiŋg naan̰ iŋg jiga do taar kɛn mɛt ki se kic ɓo tɛɗin̰ saaɗa. Naaje kic ɓo k'saaɗin̰ge. Taa naan̰ se ɓo naai kic 'jeele saaɗn naaje se saaɗn mɛt ki.
64001013	Ey num m'ɔk nakge dɛna kɛn m'je m'aisin̰ raaŋa, naɓo m'je m'aisin̰ raaŋ maakŋ maktub ki eyo.
64001014	Taa maam se ɔɔpga gɔɔrɔ m'saap m'utu ɓaa gɔti ki, ɔɔ kɛn ɓaa m'ɔŋiga jaay ɓo k'ɓaa taaɗn taara ute taara.
64001015	Ɔn̰ Raa ai kɛɗn lapia. Mɛɗigen gɔtn ara se tɛɗi tɔɔsɛ ɔɔ mɛɗigen gɔtn naane se, naŋa naŋa kic ɓo naai 'tɛɗin̰ tɔɔsɛ.
65001001	Maam m'Judn kɛn debm tɛɗn naabm Isa al‑Masi ɔɔ m'gɛnaa Jak ɓo m'raaŋsen maktubm ese se, naase jeege tun Raa Bubu jese ɔɔ daŋseno ɔɔ bɔɔbse te Isa al‑Masi se.
65001002	Ɔn̰ Raa asen kɛɛjn̰ dose ki, asen kɛɗn lapia ute maak‑jen̰ se ute maraadin̰a.
65001003	Naase mɛɗn kɔɔn̰ maakumge se, maam se m'je bɛɛ eyo kɛn m'asen raaŋ maktubm se taa mɛtn taar kaajn̰ kɛn Raa aajjeki taa naapm paac se. Nakŋ kɛn ɔlum jaay maam m'aay kaamum m'raaŋsen maktubm se, taa m'asen kɛɗn kaay kaama, taa naase aki ɗo do taarge tun naase k'dooyseno jaay aalki maakse do ki gɛn sɔrɔkin̰ se.
65001004	Taa jee mɛtin̰ge se goon̰ ɛndoga maakse ki, naaɗe se ɓo kɛn Raa do dɔkin̰ tap ɓo ɔjɗenga kɔjn̰ bɔɔrɔ doɗe ki aan gɔɔ kɛn k'raaŋin̰o maakŋ Kitap ki. Jee se, taar kɛn Raa taaɗjeki taa maak‑jen̰ se, naaɗe tɛrlin̰ kaam kuuy taa naaɗe 'kɔŋ ɗoobm kɛn an tɛɗn nakŋ kɛn maakɗe jen ro ki. Kɛn naaɗe jaay tɛɗ bin se, naaɗe ɔɔɗ und Isa al‑Masi naan̰ kɛn Magaljege ɔɔ Mɛljege kalaŋ lak se.
65001005	Tɛr m'je m'asen taaɗn daala, 'jeelki, do dɔkin̰ se Mɛljege Raa aajo gaan Israɛlge kaaɗ kɛn naan̰ ɔɔɗɗeno naatn maakŋ taa naaŋ kɛn Masar ki. Gaŋ maakɗe ki se jeegen baate kaal maakɗe do naan̰ ki se, naan̰ tɔɔlɗe naatn.
65001006	'Saapki do kɔɗn Raage tun, magal kɛn Raa ɛɗɗen se naaɗe ɔkin̰ te tɔɔg eyo, iin̰ rɛsno ute gɔtn kɛn Raa tɔndɗen ro ki. Taa naan̰ se ɓo Raa tɔk dɔɔkɗe ɔɔ ɔmbɗen maakŋ gɔt kɛn ɔɔɗɔ gɛn tiŋg daayum gɔtn ese bini 'kaan ɓii kɛn naan̰ an kɔjn̰ bɔɔrɔ do jeege tu paac se.
65001007	'Saapki do jeege tun kɛn tiŋgo maakŋ gɛgɛr kɛn Sɔdɔm ute Gɔmɔr ɔɔ ute jeegen tiŋgo maakŋ gɛgɛrge tun cɛɛsɗe ki: naaɗe se kic tɛɗo kusin̰ bini naaɗe lee ɛɛso naap rɛn̰ rɛn̰ ɔɔ tɛɗo napar nakgen jig eyo kɛn jikilimge tap ɓo lee tɛɗin̰ eyo. Naaɗe se Raa dabarɗenga maakŋ pooɗ kɛn gɛn daayum.
65001008	Jee kɛn goon̰ ɛndo maakse ki se tɛɗ nakgen jig eyo bin kici. Ɔɔ naaɗe se ute nigen kɛn naaɗe lee ni se ɓo ɔlɗen gɛn kɛɛs naapgen rɛn̰ rɛn̰. Jee ese se kɛn Raa jaay Mɛlɗe se, naaɗe took eyo ɔɔ kɔɗn Raagen ute nookɗege se kic ɓo, naaɗe naajɗe.
65001009	Gaŋ bubm kɔɗn Raagen k'daŋin̰ Mikaɛl se kic ɓo, kaaɗ kɛn naaɗe mooyo te Ɓubm sitange gɛn naar yo Musa se, naan̰ naajin̰ te ute taar iŋg kus eyo, num naan̰ ɗeekin̰ ɔɔ: «Naai se, Raa utu ai dabara.»
65001010	Num gaŋ jeegen ese se naaɗe naaj ute taargen naaɗe kic ɓo jeel mɛtin̰ eyo. Naaɗe se aan gɔɔ daagen maakŋ kaag ki kɛn ɔk maak‑saap ey se ɔɔ nakgen naaɗe lee tɛɗ se ɓo kɛn utu aɗen kutu.
65001011	Naaɗe se utu aɗen tɛɗn ɔɔn̰ aak eyo, taa naaɗe se uunga ɗoobm Kayn. Naaɗe tɛɗ nakgen jig eyo taa an kɔŋ gurs ro ki aan gɔɔ kɛn Balaam tɛɗo do dɔkin̰ se. Naaɗe utga roɗe aan gɔɔ Korɛ debm kɛn baate tookŋ taar Raa se.
65001012	Kɛn naase aki kɔs kalaŋ jaay, naaɗe ute maakse ki num, naaɗe ɓo kɛn lee tujsen gɔtn kɔs se. Naaɗe ɔsɔ, ɔɔ aay te maraadɗe sɔkɔn̰ kic ɓo tɔɔlɗe eyo ɔɔ naaɗe lɛ saap do naaɗe malin̰ge tu sum. Naaɗe se tec aan gɔɔ gapar ɔŋ eeɗ maan ey jaay kuulu wɔɔkin̰ naatn se. Naaɗe aan gɔɔ kaaggen kɛn kaaɗn koojɗege aan kaace num ɔk kooj ey se. Kaaggen se ɓo kɛn k'tɔɔɗɗe ute mɛt iirin̰ jaay j'ɔn̰ɗe ooy se.
65001013	Naaɗe se tɛɗn nak sɔkɔn̰ge tec aan gɔɔ ool ɗoocga num tɔl gupiyin̰ jɛŋ ki se; naaɗe tec aan gɔɔ k‑dijgen mɛtin̰gen tɔɔɗ lee wari se ɔɔ jee se Raa utu aɗen kɔmb gɔt kɛn ɔɔɗ dɔrɔɗ gɛn daayum daayum.
65001014	Do dɔkin̰ se gaaba kalaŋ k'daŋin̰ Enok. Naan̰ se ɓugŋ gɛn k‑cilige gɛn Adum. Taa jee ese se naan̰ taaɗoga taaɗ teeco taar Raa ki kɛn ɔɔ: 'Booyki, Mɛljege Raa se utu ɓaaɗo ute jee naan̰gen salal kɛn dupu kando kando se
65001015	taa kɔjn̰ bɔɔrɔ do jeege tu paac kɛn aal Raa maak ki eyo kɛn baate tooko Raa ɓo gaarɗe se, naaɗe se ɓo j'aɗen jeel naaɗe se jee kusin̰ge, taa taargen naaɗe taaɗ iŋg kus ro Raa ki se.
65001016	Jee se tiŋg ɓo maakɗe raap eyo ɔɔ iŋg ɓo gɛn tɔkŋ mind jeege. Naaɗe se tɛɗn nakŋ maakɗe je sum ɔɔ naaɗe taaɗ taargen deel doɗe ɔɔ aan̰ jeege dala ute taar nijimi taa naaɗe kɔŋ ɗim gɔtɗe ki.
65001017	Num gaŋ naase, mɛɗn kɔɔn̰ maakumge se 'saapki do taarge tun kɛn jee kaan̰ naabm Mɛljege Isa al‑Masi taaɗseno do dɔkin̰ se.
65001018	Naaɗe taaɗseno ɔɔ: «Ɓii kɛn kaam mɔɔtn dunia an naŋ se, jeegen jee kaakŋ mɛtn jeege se utu aɗe ɓaao ɔɔ naaɗe se lɛ aal Raa maak ki eyo ɔɔ tɛɗn nakŋ maakɗe jea.»
65001019	Ɗeere, kɛse ɓo naaɗe! Ɔɔ naaɗe se ɓo kɛn gaaŋ jeege ute naapa; ɔɔ naaɗe se nakŋ daa roɗe je se ɓo naaɗe tɛɗin̰a ɔɔ jee se ɔk Nirl Raa maakɗe ki eyo.
65001020	Num gaŋ naase, mɛɗn kɔɔn̰ maakumge, 'noogki naapa ɔɔ iŋgki tɔɔgɔ do taar Raage tun k'dooyseno jaay naase 'took aalki maakse do ki se. Kɛn aki tɔnd mɛtn Raa se, ɔn̰ki Nirl Salal ɓo asen tɔɔɗɔ.
65001021	Kaaɗ kɛn naase utu aakki kaak kaam kaaɗn kɛn naase utu aki kɔŋ kaajn̰ gɛn daayum kɛn Mɛljege Isa al‑Masi ute bɛɛn̰a utu ajeki kɛɗ se, iŋgki maakŋ maak‑je Raa ki.
65001022	Jeegen maakɗe utu naaj naaj ɓɔrt se, naase ɛɛjɗeki doɗe ki.
65001023	Ɔɔ jeegen mɛtin̰gen kuuy kɛn ɓaa ɓaa pooɗn se, naase aajɗeki. Kɛngen kuuy kic ɓo ɛɛjɗeki doɗe ki, naɓo ɔndki kɔndɔ ɔn̰ten tumki te naaɗe, bini jee se kalɗegen kusin̰ɗege tujɗenga tuj se kic ɓo, naase 'ƴɛɛmɗe ki.
65001024	K'tɔɔmki Raa, naan̰ kɛn ɔk tɔɔgɔ asen bɔɔbɔ taa naase aki koocn̰ ɗoobin̰ ki eyo. Naan̰ asen ɓaa naanin̰ ki se jee ɔk tuju roɗe ki eyo ute maak‑raapo, maakŋ gaarin̰ kɛn wɔɔr gɔtɔ kɛlɛŋ kɛlɛŋ se.
65001025	Raa se naan̰ kalaŋ lak. Naan̰ ɓo Debm aajjeki ute ɗoobm Mɛljege Isa al‑Masi. Ɔn̰ jeege paac an̰ nooko, an̰ magala ɔɔ an̰ jeelin̰ naan̰ ɓo, debm ɔk tɔɔgɔ ɔɔ tɔɔgŋ naan̰ se gɔtn do dɔkin̰ tap ɓo naan̰ utu tap, kɛn ɓɔrse ki ɔɔ gɛn daayum daayum. Amin.
66001001	Kɛse ɓo mɛtn taar nakgen k'jeel mɛtin̰ ey jaay Raa taaɗ mɛtin̰ Isa al‑Masi ki ɔɔ Isa ɔl kɔɗ naan̰ se ɓaa taaɗ mɛtin̰ ɓulin̰ Jan ki, taa Jan ɓaa taaɗ mɛtin̰ jee tɛɗn naabm Raage tu nakgen kɛn utu 'kaan naan ki se.
66001002	Jan se aako utu kaamin̰a ɔɔ taaɗ mɛtin̰ paac jeege tu ɔɔ kɛse Taar Raa mala ɔɔ kɛse ɓo nakgen mɛt kɛn k'jeel mɛtin̰ ey jaay Isa al‑Masi mala taaɗin̰o mɛtin̰ se.
66001003	Maak‑raapo debm kɛn dooy taar se jeege tu ɔɔ maak‑raapo jeege tun booy taar kɛn teeco taar Raa ki kɛn k'raaŋin̰o ara ɔɔ took do ki. Taa nakgen se kaaɗin̰ ɔɔpga gɔɔrɔ utu 'kaana.
66001004	Kɛse maam Jan ɓo m'raaŋsen kitapm se naase eglizge tun maakŋ gɛgɛrge tun kaam cili kɛn taa naaŋ Azi kɛn kaam kalaŋ. Ɔn̰ Raa kɛn do dɔkin̰a, ɓɔrse, ɔɔ kɛn utu ɓaaɗo ɔɔ ute nirl Raagen cilin naan kaag don̰ ki se asen tɛɗn bɛɛn̰a ɔɔ asen kɛɗn tɔɔsin̰a.
66001005	Ɔn̰ Isa al‑Masi debm saaɗn mɛt ki ɔɔ naan̰ ɓo debm duro deet deet daan yoge tu ɔɔ naan̰ ɓo Gaar gɛn gaarin̰gen do naaŋ ki se, ɔn̰ asen tɛɗn bɛɛn̰a ɔɔ asen kɛɗn tɔɔsin̰ kici. Isa se, naan̰ ɓo debm jejeki, ɔɔ ute moosin̰ se, naan̰ ɔɔɗjekiga dojege maakŋ kusin̰ ki.
66001006	Naan̰ ɔljekiga maakŋ gaarin̰ ki ɔɔ tɛɗjekiga k'tɛɗkiga jee tɛɗn sɛrkɛ gɛn Bubin̰ Raa. Bin num ɔn̰ jeege paac an̰ nooko ɔɔ ɔn̰ tɔɔgŋ naan̰ se lɛ 'tiŋg gɛn daayum daayum. Amin!
66001007	'Booyki! Isa utu aɗe ɓaa maakŋ gapar ki, ɔɔ jee tɔɔsin̰o do kaag ki ute jeege paac, naaɗe utu an̰ kaakŋ ute kaamɗe. Ɓii kɛn se, jeegen do naaŋ ki paac utu 'tɔɔyɔ ɔɔ 'keem nɔɔ. Taar se utu 'tɛɗn ɗeer ɗeer. Amin!
66001008	Mɛljege Raa ɗeek ɔɔ: «Maam m'Alpa ɔɔ m'Omega ɔɔ maam m'Sidburku, maam kɛn do kupm mɛt ki, kɛn ɓɔrse ɔɔ kɛn utu aɗe ɓaa.»
66001009	Kɛn ara maam gɛnaase Jan kɛn utu ɔɔɗ yɛɛɓin̰ ute naase. Ɔɔ maam kic m'ɔŋga bɛɗum maakŋ Gaar Raa ki te naase. Taa Isa se, maam kic m'utu m'aay kaamum te naase. Kɛn ɔl jaay k'j'ɔk k'ɓaam gɔtn kɛn maane ɔl gurugin̰ kɛn k'daŋin̰ Patmos se, taa taar Raa ɔɔ taa saaɗn Isa kɛn maam m'lee m'taaɗ se.
66001010	Ɓii kalaŋ Nirl Salal bɔɔy dom ki ɔɔ gɔtn se maam booy mind nam taaɗ mɛtum ki makɔn̰ɔ aan gɔɔ pulu ɔɔ ɓii kɛn se ɓii dumas.
66001011	Mind nam ese se taaɗum ɔɔ: «Nakŋ naai aakin̰ se 'raaŋin̰ maakŋ kitap ki ɔɔ ɔlin̰ eglizge tun maakŋ gɛgɛrge tun kaam cili jee kɛn: Ɛpɛz ki, Smirn ki, Pɛrgam ki, Tiatir ki, Sarde ki, Piladelpi ki ute jee Laodise ki kici.»
66001012	Kɛn maam jaay m'booy mind nam se, m'tɛrl m'aak mɛtum ki. Num kɛn maam jaay m'tɛrl se, m'aak lɔɔmpɔn daabge cili.
66001013	Maam m'aak nam aan gɔɔ Goon Debkilimi ɗaar ɗaar daan lɔɔmpge tun cili se; kalin̰ ron̰ ki se jɛrlɛ bini aan naagŋ jɛn̰ ki. Ɔɔ naan̰ dɔɔk kaaɗin̰ ute kɔl kɛn k'ɗaapin̰ ute daab;
66001014	ɔɔ bɛɛkŋ don̰ se raap lak lak aan gɔɔ kuubu ɔɔ kaamin̰ se lɛ aal bilik bilik aan gɔɔ pooɗo.
66001015	Ɔɔ jɛn̰ge se aan gɔɔ maal kɛn j'ɔlin̰o pooɗn jaay aac dɛŋ se, ɔɔ mindin̰ lɛ aan gɔɔ keem ool kɛn ɗoocga num eem uu se.
66001016	Ɔɔ maakŋ ji daamin̰ ki se, naan̰ ɔk k‑dijge cili. Ɔɔ gɔrɗ‑jɛrlɛ kɛn taarin̰gen di taat ranan ranan se, teeco taarin̰ ki ɔɔ daan‑kaamin̰ se aan gɔɔ kaaɗn kɛn aanga katar ki num ɔs tɔk kaama kiric se.
66001017	Kɛn maam jaay m'aakin̰ se, maam m'ooc mɛtn jɛn̰ ki aan gɔɔ debm ooyga kooyo. Num gaŋ naan̰ ɔnd ji daamin̰ dom ki ɔɔ ɗeekum ɔɔ: «Ɔn̰te 'ɓeere! Maam ɓo debm kɛn deet deete ɔɔ kɛn kaam mɔɔtn.
66001018	Maam ɓo debm m'iŋg zɛɛrɛ. Maam se m'ooyoga kooyo naɓo m'duroga daan yoge tu ɔɔ ɓɔrse m'utu m'iŋg zɛɛrɛ gɛn daayum daayum. Maam se m'ɔk tɔɔgɔ do yo ki ɔɔ do ɓee yoge tu kici.
66001019	'Booyo! Nakgen kɛn naai aakin̰ga kaaka ɔɔ kɛngen utu aɗe ɓaa naan ki se, 'raaŋin̰ maakŋ kitap ki.
66001020	K‑dijgen cilin kɛn maam m'ɔkin̰ ji daamum ki ute lɔɔmpɔn daabgen cili kɛn naai aakin̰o jaay 'jeel mɛtin̰ ey se, 'booyo: k‑dijgen cili se taaɗ te kɔɗn Raagen cilin gɛn eglizgen maakŋ gɛgɛrge tun kɛn kaam cili se. Ɔɔ lɔɔmpɔn gɛn daabgen cili se lɛ, je taaɗn ute eglizgen maakŋ gɛgɛrge tun kaam cili se kici.»
66002001	Kɔɗn Raa kɛn lee bɔɔb eglizn maakŋ gɛgɛr kɛn Ɛpɛz ki se, 'raaŋin̰ maktub ɔɔ: 'Booyo! Debm kɛn ɔk k‑dijge cilin ji daamin̰ ki ɔɔ kɛn lee daan lɔɔmpge tun cilin gɛn daab se taaɗi ɔɔ:
66002002	«Naabse kɛn naase 'tɛɗki paac ute kaay kaamse kɛn naase ɔkki maakŋ naabse ki se, maam m'jeele. Ɔɔ maam m'jeele naase se ɔŋki 'sɛrkŋ jee kusin̰ge eyo. Jee kɛn tɛɗ roɗe aan gɔɔ jee kaan̰ naabm Isage se, naase aak 'jeelɗeki naaɗe se jee kaan̰ naabm Isage eyo, naase ɔŋɗeki naaɗe se, jee taar‑kɔɔɓge.
66002003	Anum naase se daayum aayki kaamse; naase se 'dabarkiga taa maama ɔɔ ɔlki te mɛtse cɛɛɓ ki eyo.
66002004	Num maam se m'ɔk taara te naase gɛn taaɗa: maak‑je kɛn naase ɔkki do maam ki deet se, ɓɔrse aan gɔɔ kɛn do dɔkin̰ eyo.
66002005	'Saapki tu! Ey num naase uunkiroga mɛtn naabse jiga naɓo naase aal oockiga. Bin num 'tɛrlki kiŋgse ɔɔ 'tɛrlki tɛɗn naabse aan gɔɔ kɛn naase 'lee tɛɗin̰kiro do dɔkin̰ se. Kɛn bin ey num, maam se m'utu m'asen kɔŋɔ ɔɔ kɛn naase jaay 'tɛrlki te kiŋgse ey se, lɔɔmpsen gɛn daab se, m'an̰ kuun ɗɛɛtn gɔt kuuy.
66002006	Naɓo naase kic utu 'tɛɗki nakŋ jiga. Aan gɔɔ maam m'ɔɔɗ m'uun naabm jee Nikolait tɛɗ se, naase kic ɔɔɗ undɗeki bin kici.
66002007	«Debm kɛn ɔk bi booyo num, 'booy taar kɛn Nirl Raa taaɗ eglizge tun gɔtɔ ɓaa se paac se: nakgen se jaay debm cirɗega num, maam m'an̰ kɛɗn koojn̰ kaagŋ kɛn ɛɗ kaaja kɛn maakŋ jinɛn Raa ki se.»
66002008	Kɔɗn Raa kɛn lee bɔɔb eglizn maakŋ gɛgɛr kɛn Smirn ki se, 'raaŋin̰ maktub ɔɔ: 'Booyo! Debm deet deet ɔɔ kɛn kaam mɔɔtn, naan̰ kɛn ooyo ɔɔ duroga daan yoge tu se taaɗsen ɔɔ:
66002009	«Maam se m'jeel dubarse ute daayse, naɓo naan Raa ki se, naase se jee maalge. Kɔɔɗn kɛn jee tɛɗ roɗe aan gɔɔ Yaudge lee ɔɔɗse se, maam m'utu m'booyo. Naaɗe se Yaudge eyo, num naaɗe se jee Ɓubm sitange.
66002010	Naase se utu aki dabara naɓo ɔn̰te 'ɓeerki. 'Ɓooyo! Bubm sitange utu tɔkŋ jeesegen mɛtin̰ge aɗe kɔmb daŋgay ki taa asen naama ɔɔ naase aki dabara gɛn ɓii sik. Num aayki kaamse bini kɛn j'asen tɔɔl kic num ɔn̰ten tujki ɔrmse ɔɔ maam m'utu m'asen kɛɗn laatn tɔɔmɔ kɛn taaɗ ɔɔ naase se ɔŋkiga kaaja gɛn daayum.
66002011	«Debm kɛn ɔk bi booyo num, 'booy taar kɛn Nirl Raa taaɗ eglizge tun gɔtn ɓaa se paac: debm jaay aasin̰ga ɔɔ ɔŋ cirga se, yo gɛn k‑dige se an̰ kɔŋ tɛɗn ɗim eyo.»
66002012	Kɔɗn Raa kɛn lee bɔɔb eglizn maakŋ gɛgɛr kɛn Pɛrgam ki se, raaŋin̰ maktub ɔɔ: 'Ɓooyo! Debm kɛn ɔk gɔrɗ‑jɛrl taarin̰ge di paac taat ranan ranan se, taaɗsen ɔɔ:
66002013	«Maakŋ gɛgɛr kɛn naase iŋgki se, maam m'jeelse. Ɓubm sitange utu iŋg gɔtn se ɔɔ gɔtse ki se, naan̰ gaarge. Num ute naan̰ se kic, naase utu 'dɔɔkki ute maama. Ey num maakŋ gɛgɛr kɛn se ɓo naaɗe tɔɔlo Antipas debm saaɗum kɛn tuj te ɔrmin̰ ey se. Ute naan̰ se kic ɓo naase ɔn̰ki te eyo, utu aalki kaal maakse dom ki tap, ey num Bubm sitange se utu iŋg gɔtse ki.
66002014	«Num maam se m'ɔk taara te naase gɛn taaɗa: gɔtn naase ki se, naase ɔkki jeegen kɛn uun ɗoobm Balaam kɛn dɛj Gaar Balak jaay ɔl gaan Israɛlge tɛrl naaga Raa ki ɔso daa maraga do dɔkin̰a ɔɔ ɛɛso naapa.
66002015	Ɔɔ tɛr gɔtn naase ki se, naase ɔkki jeegen took uun taar kɛn jee Nikolaitge lee dooy jeege se kici.
66002016	Ɓɛrɛ, naase se 'tɛrlki kiŋgse! Ey num ɔɔpga gɔɔrɔ maam m'utu m'ɓaaɗo ɔɔ m'utu m'aɗen kooco ute gɔrɗ‑jɛrl kɛn 'teecn̰ taarum ki se.
66002017	«Debm kɛn ɔk bi booyo num, 'booy taar Nirl Raa taaɗ eglizge tun gɔtn ɓaa se paac: debm aasin̰ga do nakge tun se num, maam m'an̰ kɛɗn kɔsn k'daŋin̰ maan kɛn Raa ɔyin̰o kɔy se. Ɔɔ tɛr m'an̰ kɛɗn ko raap raapo. Ɔɔ ko kɛn ese se, k'raaŋga raaŋ ro kiji ro ki. Ɔɔ debm j'an̰ kɛɗn ko se sum ɓo 'jeel ro se, ey num nam kuuy se kɔŋ jeel eyo.»
66002018	Kɔɗn Raa kɛn lee bɔɔb eglizn maakŋ gɛgɛr kɛn Tiatir ki se, raaŋin̰ maktub ɔɔ: 'Ɓooyo! Goon Raa kɛn kaamin̰ aan gɔɔ pooɗn ɔk kɔkɔ ɔɔ jɛn̰ge aan gɔɔ maal zɛɛr kɛn j'ɔɔɗin̰o pooɗn aac dɛŋ se, taaɗsen ɔɔ:
66002019	«Nakŋ naase 'tɛɗki paac se maam m'jeele. Maam m'jeel maak‑je kɛn naase ɔkki do jeege tu, ɔɔ ɓɔrse kic naase utu aal kaal maakse dom ki rɔk. Maam m'jeel naabsen kɛn lee 'tɛɗki ute kaay kaam kɛn naase ɔkki se. Ɔɔ m'jeele naabsegen naase 'tɛɗki kaam mɔɔtn se dɛn cir kɛn deete.
66002020	«Num maam se, m'ɔk taara te naase: Jezabɛl mɛnd tɛɗ ron̰ aan gɔɔ mɛnd taaɗ taar teeco taar Raa ki se, naase ɔn̰in̰ki naan̰ lee dɛrl jee tɛɗn naabumge ɔɔ dɛjɗe ɔɔ k'tɛrl naaga Raa ki ɔɔ ɔlɗe naaɗe se ɔs daa maraga.
66002021	Maam m'ɔn̰ ɓiia, m'ɔɔ bin sum ɓo, naan̰ 'tɛrl kiŋgin̰a ɔɔ kɔn̰ kɛɛsn gaabin̰a. Num gaŋ naan̰ baate kɔn̰ɔ.
66002022	'Booyki! Ɓɔrse maam m'an̰ kaalin̰ do daŋal ki, naan̰ dabar makɔn̰ɔ. Ɔɔ gaabgen ɛɛsin̰ naan̰ se jaay tɛrl te kiŋgɗe ey num, naaɗe kic m'utu m'aɗen dabar bin kici.
66002023	Maam m'an̰ tɔɔl te gɛnin̰ge se naatn. Bin ɓo eglizge paac 'jeele, maam se m'jeel m'naŋ taar kɛn maakŋ jikilimge tu. Ɔɔ naŋa naŋa kic ɓo, maakse ki se, maam m'an̰ dabara do nakge tun naan̰ tɛɗa.
66002024	Num naasen, jee ɔɔp maakŋ Tiatir kɛn ɔlsen maak ki ey se, taar jee se lee dooy jeege se, naase lɛ 'took uunki te eyo, naase lɛ 'jeki te jeel taar maakŋ Ɓubm sitange tu aan gɔɔ gɛn naaɗen lee saapin̰ se eyo. Taa naan̰ se maam m'asen kɔŋ kɔnd ɗim kuuy dose ki ey sum.
66002025	Naɓo nakŋ kɛn naase 'booyin̰kiga jaay aalkiga maakse do ki se, ɔkin̰ki tɔɔgɔ bini maam m'aɗe ɓaa maak ki.
66002026	«Nakgen se jaay debm cirɗega ɔɔ iŋgga do naabum ki bini naŋin̰ga tak se, maam m'aɗen tɔnd naaɗe ɓo 'tiŋg do mɛtjil jikilimge tun do naaŋ ki paac.
66002027	Ɔɔ jee ɓaa se paac naaɗe aɗen lee tɔnd ute sirɗn k'ɗaapin̰ ute maala. Ute naan̰ se, naaɗe aɗe lee tɔnd tɔɔkŋ aan gɔɔ kɛn k'lee k'tɔnd k'tɔɔk dugul nɛn̰jge se.
66002028	Aan gɔɔ Bubum ɛɗum tɔɔgɔ do jeege tu se, maam kic m'ɛɗɗen naaɗe ki bin kici. Ɔɔ tɛr maam m'utu m'aɗen kɛɗn Bɛbɛl gɛn do mɛtbeeki se kici.
66002029	«Debm kɛn ɔk bi booyo num, booy taar kɛn Nirl Raa taaɗ eglizge tun gɔtn ɓaa se paac.»
66003001	Kɔɗn Raa kɛn lee bɔɔb eglizn maakŋ gɛgɛr kɛn Sarde ki se, raaŋin̰ maktub ɔɔ: 'Ɓooyo! Debm ɔk Nirl Raagen cili ute k‑dijgen cili se taaɗsen ɔɔ: «Maam m'jeel naabse kɛn naase 'lee 'tɛɗki se. Nookse eem aan gɔɔ jee utu zɛɛrɛ; num gaŋ naase se jeegen ooyga kooyo.
66003002	Iin̰ki raan! Naabsegen mɛtin̰gen ɓaa ɓaa tuju se ɔkɗeki jiga taa naan Raam ki se, naabm naase 'tɛɗki se maam m'ɔŋin̰ paac ɓo aac eyo.
66003003	'Saapki do taar kɛn 'booyin̰kiro se ɔɔ kɛn k'dooyseno jaay naase 'took aalkiro maakse do ki. Bin se 'bɔɔbin̰ki jiga ɔɔ 'tɛrlki maakse. Num kɛn naase jaay iŋgki zɛɛrɛ ey num, maam m'aɗe ɓaa aan gɔɔ debm ɓoogo kaaɗ kɛn naai 'jeel eyo ɔɔ m'ai kɔki do jii ki.
66003004	Ey num Sarde ki se, jeesegen mɛtin̰ge se, kalɗege se naaɗe ɔŋ ilimin̰ te eyo. Naaɗe se ɓo jeegen tuso kalɗegen raap raap se ɔɔ naaɗe lee ute maama taa naaɗe an̰ kɔŋ kaasin̰a.
66003005	«Bin num 'booyki: nakgen se paac jaay debm cirɗenga num, j'an̰ tusn kalgen raap raapo. Ɔɔ ron̰ maakŋ Kitapm Kaaj ki se lɛ, m'an̰ kɔŋ tɔɔl eyo, num naan Bubum ki ɔɔ naan kɔɗin̰ge tu se, maam m'taaɗn m'ɔɔ: naan̰ se debm maama.
66003006	«Debm kɛn ɔk bi booyo num, 'booy taar kɛn Nirl Raa taaɗ eglizge tun gɔtn ɓaa se paac.»
66003007	Kɔɗn Raa kɛn lee bɔɔb eglizn maakŋ gɛgɛr kɛn Piladelpi ki se, raaŋin̰ maktub ɔɔ: 'Booyo! Debm salal ɔɔ debm kɛn lee te kɛn mɛt ki, naan̰ ɓo debm kɛn ɔk lɛkɛrlɛ gɛn taa ɓee Daud, kɛn naan̰ jaay ɔɔɗga taa ɗoobo se, nam kuuy tap ɓo ɔŋ ɗɛkɛlin̰ eyo. Ɔɔ kɛn naan̰ ɗɛkɛlin̰ga lɛ, nam kuuy ɔk ɗoobm kɛn an̰ kɔɔɗ eyo, taaɗsen ɔɔ:
66003008	«Naabm kɛn naase 'tɛɗki paac se, maam m'jeele. Aakki! Maam m'ɔɔɗiga taa ɗoobo naanse ki, nam tap ɓo an̰ kɔŋ gaas eyo. Ey num naase se 'tɔɔgse kic ɓo baata. Ute naan̰ se kic ɓo, naase 'took uunki taaruma ɔɔ ɔŋ 'baatum te eyo.
66003009	'Booyki! Jee Ɓubm sitangen tɛɗ roɗe ɔɔ naaɗe Yaudge se, ɓɛrɛ, naaɗe se jee taar‑kɔɔɓge ɔɔ naaɗe se maam m'ɛɗisin̰ga kaam jise. 'Booyki. Maam m'utu m'aɗeno tɔɔɗn ɓaa gɔtse ki ɔɔ naaɗe utu 'kɛrgŋ mɛtn jɛse ki ɔɔ asen jeel naase se maam m'jese.
66003010	Aan gɔɔ naase aayki kaamse 'bɔɔbkiga taarum se, maam kic m'utu m'asen bɔɔbɔ kaaɗ kɛn dubara aɗe ɓaa do jeege tun do naaŋ ki jaay utu aɗe naam se.
66003011	Ɓɛrɛ, maam se ɔɔpga gɔɔrɔ m'aɗe ɓaa. Bin num taar Raa kɛn naase 'booyin̰ki se, ɔkin̰ki tɔɔgɔ taa laatn tɔɔm k'j'ɛɗɗesin̰ se, nam tap ɓo an̰ 'kɔŋ kuun eyo.
66003012	«Nakgen se jaay debm cirɗega num, maam m'an̰ tɛɗin̰ aan gɔɔ duliyu maakŋ Ɓee Raam ki ɔɔ nam tap ɓo an̰ kɔŋ kɔɔɗ eyo. Ɔɔ maam m'an̰ raaŋ ro Raama ɔɔ ro gɛgɛr Jeruzalɛm kiji kɛn gɛgɛr Raam se ron̰ ki ɔɔ gɛgɛr se Raa bɔɔyin̰o maakŋ raa ki. Ɔɔ tɛr m'an̰ raaŋ rom kiji ron̰ ki kici.
66003013	«Debm kɛn ɔk bi booyo num, 'booy taar gɛn Nirl Raa taaɗ eglizge tun gɔtn ɓaa se paac.»
66003014	Kɔɗn Raa kɛn lee bɔɔb eglizn maakŋ gɛgɛr kɛn Laodise ki se, raaŋin̰ maktub ɔɔ: 'Booyo! Debm saaɗn kɛn tuj ɔrmin̰ eyo ɔɔ lee te mɛt ki kɛn k'daŋin̰ Amin, ɔɔ ute ɗoobm naan̰ se ɓo Raa aalo nakge paac se, naan̰ taaɗsen ɔɔ:
66003015	«Naabsen kɛn naase 'tɛɗki paac se, maam m'jeele: naase lɛ urlki eyo ɔɔ ɔŋgki eyo. Maam je naase 'tɛɗki ɔŋgo ey lɛ urlu.
66003016	Taa naase lɛ uurlki eyo ɔɔ ɔŋgki kɛɗɛk ey se, num aan gɔɔ naase ɔŋgki zom sum se, maam m'asen tɔɔɗn tɔl naatn.
66003017	Taa naasen 'taaɗki ɔɔki: maam se m'ɔk maala ɔɔ m'tɛɗga debm maal gɔtin̰ gɔtɔ ɔɔ ɗim tap ɓo daayum eyo. Gaŋ naase 'jeelki eyo ey num naase ɓo jee kɔɔɗn yɛɛɓgen jeege aakse kic ɛɛjsen dose ki. Naase se jee daayge, 'kaam‑tɔɔkki ɔɔ 'mɛt‑beerki.
66003018	'Booyki m'asen dɛjɛ: 'ɓaakiro gɔtum ki, 'dugki daabm k'j'ɔɔyin̰ga kɔɔy pooɗn taa aki tɛɗn jee maalge. 'Ɓaakiro 'dugki kalgen raap raapo taa asen kɔy mɛt‑beerse. Ɔɔ 'ɓaakiro 'dugki dawa kaama ɔɔ 'tɔmbki kaamse ki taa kaamsege 'tɔɔɗn taaka.
66003019	'Booyki! Debm kɛn maam m'jen̰ se, maam m'mooyin̰a ɔɔ m'dɛjin̰a. Ɓɔrse se, 'tɛrlki kiŋgse ɔɔ ɔkumki ɔɔn̰ɔ.
66003020	'Booyki! Maam se m'ɗaar taa ɗoob ki ɔɔ m'tɔnd kaam taara. Ɔɔ nam jaay booyga minduma ɔɔ ɔɔɗumga kaam taara se, maam m'kɛnd ɓeen̰ ki ɔɔ m'ɓaa kiŋg kɔsn te naan̰a.
66003021	«Nakgen se jaay debm cirɗega num, maam m'an̰ kuun kɔnd do kaag dom ki ɔɔ naan̰ kiŋg te maama aan gɔɔ kɛn maam m'cir nakgen se jaay ɓɔrse m'iŋg do kaag do ki te Bubum kic se.
66003022	«Debm kɛn ɔk bi booyo num, 'booy taar kɛn Nirl Raa taaɗ eglizge tun gɔtn ɓaa se paac.»
66004001	Kɛn nakgen se jaay deel se, tɛr maam m'aak maakŋ raa ki se, taa ɗoobo ɔɔɗ waŋ. Gɔtn se m'booy mind nam kɛn taaɗumo deet deet makɔn̰ aan gɔɔ pulu se ɗeekum ɔɔ: «Ooko, 'ɓaaɗo raan ara ɔɔ maam m'utu m'ai taaɗn mɛtn nakgen sɔm utu 'kaan se.»
66004002	Gaŋ gɔtn se sum ɓo, Nirl Salal naar bɔɔy dom ki ɔɔ m'aak kaag do maakŋ raa ki ɔɔ nam iŋg kiŋg do ki.
66004003	Nam kɛn iŋg do ki se, daan kaamin̰ ɔmb birin̰ birin̰ aan gɔɔ kogen kɛn te roɗe, kɛn k'daŋin̰ jasp ute sardoin ɔmb birin̰ birin̰ se. Ɔɔ kaag do se, wɔɔjn̰ maakŋ raa ɔl gurugin̰a. Ɔɔ wɔɔj maakŋ raa se aak bɛɛ ɔmb birin̰ birin̰ ɔɔ zɛɛr mɛt ki ciɗiɗ aan gɔɔ ko kɛn k'daŋin̰ emorid.
66004004	Kaag do se, kaag doge kuuy sik‑di‑kaar‑sɔɔ se ɔl gurugin̰ ɔɔ magalge sik‑di‑kaar‑sɔɔ tiŋg do kaag doge tun se. Kalɗegen roɗe ki se raap lak lak ɔɔ laatn gaarin̰gen k'tɛɗin̰ ute daab se doɗe ki tak tak.
66004005	Maam m'aak mɛtn kaag do ki se maane aal wusuk wusuk m'booy mind jeege ute raa kɛn taat tirin̰ tirin̰ se gɔtn ese kici. Naan kaag do ki se m'aak jɛl pooɗge cili ɔk kɔkɔ. Jɛl pooɗgen cili se, kɛse je taaɗ ute nirl Raagen cili.
66004006	Ɔɔ tɛr naan kaag do ki se naka kalaŋ tooɗ aan gɔɔ baar maan tooɗ yɛl yɛl se. Tɛr ne‑ɗimge sɔɔ gurug aal kaag do se, ɔɔ nakgen se naagɗe ɔɔ maakɗe paac ɔk kaama.
66004007	Ne‑ɗimgen se, kɛn deet se tec tupiyu, gɛn k‑dige se tec goon maraŋa, gɛn k‑mɔtɔge se daan‑kaamin̰ tec aan gɔɔ gɛn debkilimi ɔɔ gɛn k‑sɔɔge se tec aan gɔɔ doobm kɛn tiin̰ tiin̰ raan se.
66004008	Ne‑ɗimgen sɔɔ se, naŋa naŋa kic ɔk taa bɛɛkŋ kɛy mɛcɛ mɛcɛ ɔɔ taa bɛɛkŋ kɛyɗege se, maakin̰ ɔɔ naagin̰ ɔk kaamge. Ne‑ɗimgen se tɔɔm Raa nɔɔrɔ katara ɔn̰ eyo ɔɔ: «Mɛlje, naai ɓo debm salal cir paac, naai ɓo Raa Sidburku kɛn do dɔkin̰a, kɛn ɓɔrse ɔɔ kɛn utu ɓaaɗo se.»
66004009	Raa kɛn iŋg do kaag do ki ɔɔ tiŋg zɛɛrɛ daayum daayum se, ne‑ɗimgen se jaay eemin̰a, nookin̰a ɔɔ tɔɔmin̰ se,
66004010	magalgen sik‑di‑kaar‑sɔɔ se ɓaaɗo ɛrg naan nam kɛn iŋg do kaag do ki se ɔɔ eemin̰ naan̰ kɛn tiŋg daayum daayum zɛɛrɛ se. Naaɗe tɔɔɗ naatn ute laatn gaarin̰ge doɗe ki ɔɔ ɔmbin̰ naan kaag do ki se ɔɔ taaɗ ɔɔ:
66004011	«Mɛlje Raa, tɔɔgɔ se iin̰o gɔtn naai ki, naai kali ki sum ɓo kɛn jeege ai tɔɔmɔ ɔɔ ai nooko, taa nakge paac se, naai ɓo Debm Kaalɗe, ɔɔ naai aalɗe ɔɔ ɓɔrse utu se kic ɓo te maak‑je naai.»
66005001	Tɛr maam m'aak nam kɛn iŋg do kaag do ki se, ɔk kitap k'teelin̰ga teele do ji daamin̰ ki, ɔɔ kitapm se ɔk raaŋa naagin̰ ki ɔɔ maakin̰ ki. Kitapm se k'teen̰in̰ga teen̰e ute tiiɓm teeje gɔtɔ kaam cili.
66005002	Ɔɔ maam m'aak kɔɗn Raa kalaŋ se, ɔk tɔɔgɔ ɔɔ naan̰ taaɗ makɔn̰ ɔɔ: «Naŋa jaay ɔk ɗoobo an̰ kaasn gɛn tɔɔɗn tiiɓm teejn̰ gɔtɔ kaam cili jaay 'kɔɔɗn kaakŋ kitapm se?»
66005003	Naɓo maakŋ raa ki, do naaŋ ki, ɔɔ mɛtn naaŋ ki, nam jaay an̰ kaasn gɛn kɔɔɗn kaakŋ kitapm se tap ɓo, gɔtɔ.
66005004	Gɔtn se maam m'baag keem makɔn̰ɔ taa nam jaay ɔk ɗoobo gɛn kɔɔɗn kaakŋ kitapm se gɔtɔ.
66005005	Tɛr maakŋ magalge tu se, deb kalaŋ taaɗum ɔɔ: «Ɔn̰ten keeme. 'Booyo! Tupiy teeco taa ɓee Juda ki se; naan̰ se teeco mɛtjil Gaar Daud ki. Naan̰ ɓo debm kɛn cir nakge paac kɛn utu 'tɔɔɗn tiiɓm teejn̰ k'teen̰in̰ gɔtɔ kaam cili se ɔɔ kɔɔɗn kaakŋ kitapm se.»
66005006	Tɛr maam m'aak kaag do kɛn ne‑ɗimgen sɔɔ ute magalgen sik‑di‑kaar‑sɔɔ gurug ɔlin̰ daan ki se ɔɔ maam m'aak Goon Baatn Raa k'tɔɔlin̰o se ɗaar ɗaar daan ki. Naan̰ ɔk kaajge cili ɔɔ kaamge kic cili ɔɔ kaamgen cili se je taaɗn ute Nirl Raagen cili kɛn naan̰ ɔlɗeno do naaŋ ki paac.
66005007	Goon Baata se ɓaa ɔŋ nam kɛn iŋg do kaag do ki se, ɔɔ ɔko kitapm kɛn ji daamin̰ ki se.
66005008	Kɛn naan̰ jaay ɔko kitap sum se, ne‑ɗimgen sɔɔ ute magalgen sik‑di‑kaar‑sɔɔ se ɛrg naan Goon Baat ki. Ɔɔ naŋa naŋa kic ɔk nakŋ tec kurundu ute bɛjɛŋgen gɛn daab ɔɔ ɗooc ute nakgen oot nijimi. Kɛse je taaɗn ute keem jee Raage.
66005009	Gɔtn se naaɗe aar kaa kɛn kiji ɔɔ maakŋ kaaɗe ki se, naaɗe taaɗ ɔɔ: «Ɗeere, naai kali ki sum ɓo aas gɛn kaakŋ kɔkŋ kitapm se, ɔɔ gɛn tɔɔɗn tiiɓm teejn̰ ro ki se. Taa naai se k'tɔɔlioga ɔɔ ute moosi se, naan Raa ki naai 'dugga do jeege ute mɛtjilɗege paac ute taar naaŋɗege ute taa ɓeeɗege ɔɔ ute taa naaŋɗege.
66005010	Naai 'tɛɗɗenga tɛɗga jee naaige ɔɔ naai 'kɔsn gaara doɗe ki ɔɔ naai 'tɛɗɗenga tɛɗga jee tɛɗn sɛrkɛ Raajege tu. Ɔɔ naaɗe se utu kɔsn gaara tɛlɛ ute naai do jeege tun do naaŋ ki.»
66005011	Ne‑ɗimgen sɔɔ ute magalgen sik‑di‑kaar‑sɔɔ kɛn gurug ɔl kaag do daan ki se, maam m'aaka ɔɔ m'booy kɔɗn Raage dupu kando kando ɔɔ dɛn ŋasaŋ ŋasaŋ ɓaaɗo gurug ɔlɗe naaɗe se daan ki.
66005012	Naaɗe aar kaa makɔn̰ɔ ɔɔ maakŋ kaaɗe ki se, naaɗe taaɗ ɔɔ: «Goon Baatn k'tɔɔlin̰o se ɓo, aas debm kɛn Raa an̰ kɛɗn tɔɔgɔ, nakge paac kaam jin̰a, jeel‑taara, tɔɔg cir nakge paac. Ɔn̰ jeege paac an̰ nooko an̰ tɔɔmɔ ɔɔ an̰ magala.»
66005013	Tɛr nakgen Raa aalo paac se, kɛngen maakŋ raa ki, do naaŋ ki, mɛtn naaŋ ki, ɔɔ kɛngen maakŋ maane ki ute nakgen ɓaa se paac m'booyɗe aar kaa ɔɔ maakŋ kaaɗe ki se, naaɗe taaɗ ɔɔ: «Nam iŋg do kaag do ki ute Goon Baata se, taa tɔɔgɔ se iin̰o gɔtn naaɗe ki ute naan̰ se k'tɔɔmɗeki, k'magalɗeki ɔɔ k'nookɗeki, gɛn daayum daayum.»
66005014	Gɔtn se ne‑ɗimgen sɔɔ se took ɔɔ: «Amin.» Ɔɔ magalge se ɓaaɗo ɛrgɛ ɔɔ eemin̰a.
66006001	Kaaɗ kɛn maam m'aak kaak Goon Baatn Raa se, maakŋ tiiɓm teejn̰ kɛn k'teen̰in̰ gɔtɔ kaam cili se, naan̰ ɔɔɗ tiiɓm teejn̰ k'teen̰in̰ deet se ɔɔ maakŋ ne‑ɗimge tun sɔɔ se, maam m'booy deb kalaŋ taaɗ aan gɔɔ raa kɛn taat se ɔɔ: «'Ɓaaɗo!»
66006002	Gɔtn se maam m'aak sindi raap raapo ɔɔ debm ooko do ki se ɔk k'pɛndɛkɛ. Debm ese se j'ɔndin̰o laatn gaarin̰ge. Naan̰ debm gaabm bɔɔr lee ɔs naaŋge ɔɔ tɛr naan̰ teecga gɛn ɓaa kɔsn naaŋgen kuuy daala.
66006003	Kɛn Goon Baata jaay ɔɔɗ naatn ute tiiɓm gɛn k‑dige se, maam m'booy ne‑ɗim gɛn k‑dige se, taaɗ ɔɔ: «'Ɓaaɗo!»
66006004	Ɔɔ gɔtn se, maam m'aak sind kuuy teeco ɔɔ sind se aac dɛŋ. Debm ooko do ki se j'ɛɗin̰ gɔrɗ‑jɛrlɛ ɔɔ magala jin̰ ki ɔɔ j'undin̰ kulu taa naan̰ tɛɗn tɔɔsɛ se 'tɛɗn gɔtɔ do naaŋ ki ɔɔ kɔl jikilimge 'tɔɔl naapa.
66006005	Kɛn Goon Baata jaay ɔɔɗn naatn ute tiiɓm gɛn k‑mɔtɔge se, maam m'booy ne‑ɗim gɛn k‑mɔtɔge se taaɗ ɔɔ: «'Ɓaaɗo!» Ɔɔ gɔtn se maam m'aak sindi ilim kilimi ɔɔ debm ooko do ki se, ɔk nakŋ kɛn k'lee k'dɔɔjn̰ nakge se jin̰ ki.
66006006	Tɛr maakŋ ne‑ɗimge tun sɔɔ se, maam m'booy aan gɔɔ mind nam taaɗ ɔɔ: «Kɔɔl gɛn kɔɔr kaaria se, aas gɛn kɔgŋ nam kɛn tɛɗn naaba ɓii kalaŋ. Ɔɔ kɔɔr muriya kalaŋ ute kɔɔlin̰ se lɛ, aas gɛn kɔgŋ nam kɛn tɛɗn naaba ɓii kalaŋ kici. Num kɛn gɛn uubu ute tɔtn koojn̰ bin̰ se, ɔn̰ten lɛkɗe.»
66006007	Kɛn Goon Baata jaay ɔɔɗ naatn ute tiiɓm gɛn k‑sɔɔge se, m'booy ne‑ɗimgen gɛn k‑sɔɔge se taaɗ ɔɔ: «'Ɓaaɗo!»
66006008	Ɔɔ gɔtn se, maam m'aak sindi ɔɔ ron̰ se tec aan gɔɔ gɛn debm ooyga kooyo. Ɔɔ debm ooko do ki se, ron̰ Yoa ɔɔ ɓee yoge se kic ɔko mɛtin̰a. Do naaŋa se, k'nigin̰ gɔtɔ kaam sɔɔ, ɔɔ jee kaam kalaŋ se, j'undɗen kulu taa aɗen tɔɔl ute gɔrɗ‑jɛrlɛ, ɓoa, kɔɔn̰gen ɗɛɛt ɗɛɛtɛ, ute daa gaabge.
66006009	Kɛn Goon Baata jaay ɔɔɗ naatn ute tiiɓm gɛn k‑miige se, maam m'aak gɔtn k'j'iin̰in̰ k'lee k'tɛɗn sɛrkɛ Raa ki. Mɛtn nakŋ kɛn k'j'iin̰in̰ se, maam m'aak ko jeegen k'tɔɔlɗe taa taar Raa ɔɔ taa saaɗn kɛn naaɗe lee tɛɗo se.
66006010	Ko jeegen se tɔɔɗ tɔɔy makɔn̰ɔ ɔɔ: «Mɛlje, naai Debm Salal ɔɔ kɛn mɛt ki se, jee do naaŋ ki se, tap ɓo bini nuŋ ki jaay naai aɗen kɔjn̰ bɔɔrɔ doɗe ki ɔɔ aɗen dabara taa naaɗe tɔɔljeno naaje se?»
66006011	Gɔtn se, naaɗe se naŋa naŋa kic ɓo j'ɛɗin̰ kal raap raapo ɔɔ jɛrl aan naagŋ jɛɗege tu ɔɔ k'ɗeekɗen j'ɔɔ uɗki bi cɔkɔ, taa gɛnaasege se kaamɗe aas te ey ɓɔrtɔ. Ɔɔ jee kuuy uun ɗoobm Isa al‑Masi aan gɔɔ naase se kic j'utu j'aɗen tɔɔl aan gɔɔ naase se kici.
66006012	Tɛr kɛn Goon Baata jaay ɔɔɗ naatn ute tiiɓm gɛn k‑mɛcɛge se, maam m'aak naaŋa te makɔn̰ɔ ɔɔ kaaɗa se tɛɗ ilim dib aan gɔɔ jeegen tus kal kɔl doa ɔɔ laapa ute magalin̰ se tɛɗ aac aan gɔɔ mooso.
66006013	K‑dijge se si rutuk rutuk do naaŋ ki aan gɔɔ kurin̰ koojn̰ ko ba kuulu ɔl makɔn̰ jaay sin̰ taa‑tɔɔg se.
66006014	Maakŋ raa se aan̰ iig kilu aan gɔɔ raagŋ kɛn nam teel ɓaani. Koge ɔɔ naaŋgen maane gurug ɔlɗe daan ki se kic ɓo paac tɛɗ gɔtɔ.
66006015	Tɛr gaarin̰gen do naaŋ ki, magalge, bubm asgarge, jee nak dɛnge, jee tɔɔgɔ, ɓulge ɔɔ kɛngen ɓulge eyo, paac aan̰ ɓaa toom maakŋ iiɓge tu ɔɔ pakal liŋge tu.
66006016	Naaɗe taaɗ makɔn̰ɔ ɔɔ: «Ɔn̰ koge ute liŋge se si rujn̰ dojege tu, taa nam iŋg do kaag do ki se ute Goon Baatn Raa se ajenki kɔŋ kaak eyo ɔɔ maak‑taarɗe 'bɔɔy dojege tu eyo.
66006017	Taa ɓii ɔɔn̰ kɛn naaɗe an kɔjn̰ bɔɔrɔ do jeege tu ute maak‑taarɗe se, ɓɛrɛ, aanga. Ɔɔ ɓii kɛn se, naŋa jaay kɔŋ ɗaar naanɗe ki?»
66007001	Kɛn nakgen se jaay deel se, mɛtn naaŋ kɛn kaam sɔɔ se, maam m'aak gɔtɔ ɓo kɔɗn Raa ɗaar ro ki tak tak. Naaɗe gaas kuul iin̰o gɔtɔ kaam sɔɔ taa kɔl do naaŋ ki eyo, do maane ki eyo ɔɔ ro kaagge tu eyo.
66007002	Ɔɔ gɔtn se, maam m'aak kɔɗn Raa kuuy iin̰o kaam kaaɗa tookŋo. Ɔɔ kɔɗn Raa se, ɔk nakŋ Raa zɛɛrɛ kɛn k'tɔnd naan jeege tu gɛn kaakŋ jeelɗe se. Kɔɗn Raagen kaam sɔɔ kɛn j'undɗen kulu gɛn tujn̰ do naaŋa ute maane se, naan̰ daŋ taaɗɗen makɔn̰ɔ ɔɔ:
66007003	«Ɔn̰ki! Ɔn̰ten 'tɛɗki nakŋ kusin̰ do naaŋ ki, do maane ki ute kaagge tu se bini naaje k'tɔnd kaasn nakŋ kaakŋ jeele naan jee tɛɗn naabm Raage tu se jaayo.»
66007004	Gɔtn se maam m'booy k'mɛɗ jee kɛn k'tɔndɗega tɔnd nakŋ kaakŋ jeel naanɗe ki se; naaɗe aas dupu‑kaar‑te‑sik‑sɔɔ‑kaar‑sɔɔ (144,000) ɔɔ jee se paac teeco taa ɓee gaan Israɛlge tu.
66007005	Taa ɓee Juda se, dupu‑sik‑kaar‑dio (12,000); gɛn Ruben naaɗe dupu‑sik‑kaar‑dio (12,000); gɛn Gad naaɗe dupu‑sik‑kaar‑dio (12,000);
66007006	gɛn Asɛr naaɗe dupu‑sik‑kaar‑dio (12,000); gɛn Nɛptali naaɗe dupu‑sik‑kaar‑dio (12,000); gɛn Manase naaɗe dupu‑sik‑kaar‑dio (12,000);
66007007	gɛn Simɛon naaɗe dupu‑sik‑kaar‑dio (12,000); gɛn Lɛbi naaɗe dupu‑sik‑kaar‑dio (12,000); gɛn Isakar naaɗe dupu‑sik‑kaar‑dio (12,000);
66007008	gɛn Zabulon naaɗe dupu‑sik‑kaar‑dio (12,000); gɛn Yusup naaɗe dupu‑sik‑kaar‑dio (12,000); gɛn Benjamin kic naaɗe dupu‑sik‑kaar‑dio (12,000). Jeegen se paac ɔk nakŋ kaakŋ jeele naanɗege tu.
66007009	Kɛn nakgen se jaay deel se, maam m'aak mɛtjil jeege dɛn ŋasaŋ ŋasaŋ, ɔɔ jee se j'aɗen kɔŋ mɛɗ eyo. Jeege paac ute mɛtjilɗege taa ɓeeɗege, taar naaŋɗege ɔɔ taa naaŋɗege ɔɔ tuso kalgen jɛrlɛ ɔɔ raap raapo, ɔko doomo jiɗege tu ɔɔ ɗaar naan kaag do Raa ki ute gɛn Goon Baatn Raa ki.
66007010	Naaɗe taaɗ makɔn̰ ɔɔ: «'Booyki! Raajegen iŋg do kaag do ki ute Goon Baata se, naaɗe ɓo kɛn aaj jeege.»
66007011	Ɔɔ kɔɗn Raagen paacn̰ gurug ɔl kaag do daan ki ute magalge ɔɔ ne‑ɗimgen sɔɔ se, ɛrg und naanɗe naaŋ ki naan kaag do Raa ki ɔɔ naaɗe tɔɔm Raa,
66007012	ɔɔ took ɔɔ: «Amin! Ɗeere, Raa naajege se ɔk tɔɔgɔ, jeel‑taara, tɔɔg cir nakge paac. K'tɔɔmin̰ki, k'den̰ki, k'nookin̰ki ɔɔ k'magalin̰ki gɛn daayum daayum. Amin!»
66007013	Anum maakŋ magalge tu se, deb kalaŋ tɔnd mɛtum ɔɔ: «Jee te kalɗege raap raap se tap ɓo, naŋge? Ɔɔ naaɗe se iin̰o gay?»
66007014	Maam m'tɛrlin̰ m'ɔɔ: «Bubm naka, jee se naai ɓo 'jeelɗe.» Naan̰ tɛrlum ɔɔ: «Jee se ɓo, dubar kɛn deel do, aano doɗe ki. Naaɗe se ɓo jee kɛn tugo kalɗege ute moosn Goon Baatn Raa jaay kalɗege tɛɗ raap lak lak se.
66007015	Taa naan̰ se ɓo, naaɗe ɗaar naan kaag do Raa ki ɔɔ tɛɗin̰ naaba ɔɔ tɔɔmin̰ nɔɔrɔ katara maakŋ Ɓeen̰ kɛn jeege lee eemin̰ se. Ɔɔ debm kɛn iŋg do kaag do kɛn ese se aɗen bɔɔbɔ.
66007016	Ɔɔ naaɗe se mɔɔtn ɓo ute maane se aɗen tɔɔl ey sum; ɔɔ kaaɗa ute gɔtɔ ɔŋg ɗiwil ɗiwil se kic naaɗe naam eyo.
66007017	Taa Goon Baatn Raa iŋg daan kaag do ki se aɗen tɛɗn Mɛl gaamɗe ɔɔ aɗen tɔɔɗn kɔl gɔtn maan kɛn tɔɔɗ ɔɔy kɔl kɔl ɔɔ ɛɗ kaaja se. Ɔɔ Raa se lɛ utu aɗen kɔtn kaa‑maanɗe.»
66008001	Tɛr kɛn Goon Baatn Raa jaay ɔɔɗ tiiɓm k'teen̰in̰ gɛn k‑cilige se, maakŋ raa ki gɔtɔ ɓaa tooɗ dil daanin̰ ɓaa ɓaa cɛɛsn lɛr.
66008002	Gɔtn se maam m'aak kɔɗn Raage cili ɗaar ɗaar naan Raa ki. Ɔɔ naaɗe se j'ɛɗɗen pulge cili.
66008003	Ɔɔ kɔɗn Raa kuuy se ɓaaɗo ɗaar cɛɛs ki, gɔtn kɛn k'lee k'tɛɗn sɛrkɛ Raa ki. Naan̰ ɔk bɛjɛŋ daab jin̰ ki ɔɔ j'ɛɗin̰ nakŋ oot nijim se dɛna, naan̰ ute keem Raa kɛn jee Raage lee eemin̰ se, taa an̰ ɓaa kɛɗn Raa ki gɔt kɛn k'lee k'tɛɗn sɛrkɛ Raa ki se, ɔɔ gɔtn se k'j'iin̰in̰ ute daab ɔɔ ɗaar naan kaag do ki.
66008004	Naan̰ tɔɔc nakŋ oot nijim ese se, ɔɔ saan̰ se iin̰ ji kɔɗn Raa ki ute keem Raa kɛn jee Raage lee eem se, ooko bini aan gɔtn Raa ki. Kɔɗn Raa ara se naan̰ maakŋ kɔɗn Raage tun cili naan Raa ki.
66008005	Tɛr kɔɗn Raa tɔs pooɗn gɔtn kɛn k'lee k'tɛɗn sɛrkɛ Raa ki se ɗooc bɛjɛŋɛ ɔɔ pooɗn se, naan̰ sin̰ do naaŋ ki. Gɔtn se Raa taata, gɔtɔ tɛɗ dir dir, gɔtɔ aal wusuk wusuk ɔɔ naaŋa kic ɓo tea.
66008006	Tɛr kɔɗn Raagen cilin kɛn ɔk pulu cili se, ɗaap roɗe gɛn tuuyu.
66008007	Kɛn kɔɗn Raa deet deet jaay tuuyu pulin̰ se, isi te pooɗo deep ute mooso se, siɗo do naaŋ ki. Do naaŋa jaay k'nigin̰ gɔtɔ kaam mɔtɔ se: kɛn kaam kalaŋ se ɔs pooɗo ɔɔ kaagge kic kɛn k'nigin̰ gɔtɔ kaam mɔtɔ se, kɛn kaam kalaŋ se ɔs pooɗo ɔɔ mu zɛɛrge se paac ɔs pooɗo kici.
66008008	Kɛn kɔɗn Raa k‑dige jaay tuuy pulin̰ se, naka magala aan gɔɔ ko te pooɗin̰ zir zir j'ɔt j'ɔlin̰ ooc maakŋ baar ki. Ɔɔ baar k'nigin̰ gɔtɔ kaam mɔtɔ se, kɛn kaam kalaŋ se dɛl mooso.
66008009	Nakgen maakŋ baar kɛn gɔtn ese se, k'nigin̰ gɔtɔ kaam mɔtɔ se, kɛn kaam kalaŋ se paac ooyo. Ɔɔ markabgen gɔtn ese se kic k'nigin̰ gɔtɔ kaam mɔtɔ se, kɛn kaam kalaŋ se tuj paac.
66008010	Kɛn kɔɗn Raa k‑mɔtɔge jaay tuuy pulin̰ se, k‑diji magala ute pooɗin̰ aan gɔɔ jɛlɛ ɔɔ oolge ute gɔtn ɔk maange jaay k'gaaŋin̰ gɔtɔ kaam mɔtɔ se, naan̰ ooc do kɛn kɛn kaam kalaŋ.
66008011	K‑dijn̰ ese se, k'daŋin̰ sii. Ɔɔ maan k'nigin̰ gɔtɔ kaam mɔtɔn ese se, kɛn kaam kalaŋ se tɛɗ ataka kaŋ aan gɔɔ sii. Jee aay naan̰ se dɛnin̰ ɓo ooyo, taa maan naaɗe aay se ataka.
66008012	Kɛn kɔɗn Raa k‑sɔɔge jaay tuuy pulin̰ se, kaaɗa, laapa, ɔɔ k‑dijge jaay k'gaaŋɗe gɔtɔ kaam mɔtɔ se; gɔtɗen kaam kalaŋ se paac ooyo. Taa naan̰ se ɓo, katara ute nɔɔrɔ jaay k'nigin̰ gɔtɔ kaam mɔtɔ se; kɛn kaam kalaŋ se wɔɔr ey sum.
66008013	Kaaɗ kɛn maam m'aaka ɔɔ m'booy doobo maakŋ raa ki raan taaɗ makɔn̰ɔ ɔɔ: «Wɔɔy! Wɔɔy! Jee do naaŋ ki se utu asen kɔɔn̰ dɛn aak eyo, taa pul kɔɗn Raagen mɔtɔn utu tuuy pulɗe daal se.»
66009001	Kɛn kɔɗn Raa k‑miige jaay tuuy pulin̰ se, maam m'aak k‑diji bɔɔy ooco naaŋ ki. Ɔɔ k‑dijn̰ se j'ɛɗin̰o lɛkɛrlɛ gɛn kɔɔɗn taa gɔɔ kɛn jɛrl zuzu se.
66009002	Kɛn naan̰ jaay ɔɔɗ taa gɔɔ kɛn jɛrl zuzu sum se, saa teeco tul tul aan gɔɔ saa baal magal giɗi giɗi. Ɔɔ gɔtn se kaaɗa ute maakŋ raa se tɛɗ ilim dib.
66009003	Maakŋ saa kɛn se, iimge teeco ɔɔ wɔɔk do naaŋ ki. Ɔɔ iimgen se j'ɛɗɗen tɔɔgɔ gɛn tɔɓm jeege aan gɔɔ iin̰gen lee tɔɓ jeege se.
66009004	Ɔɔ iimgen se, k'taaɗɗen j'ɔɔ j'ɔn̰te lɛkŋ mu zɛɛrɛ, kaaga ɔɔ nakŋ zɛɛrgen gam, naɓo k'ɓaa ro jeege tun ɔk nakŋ kaakŋ jeel Raa naanɗege tu ey se.
66009005	Ɔɔ k'taaɗɗen j'ɔɔ j'ɔn̰te tɔɔlɗe, num gaŋ j'ɔɔɗɗen yɛɛɓɗe ɓo gɛn laapa mii. Ɔɔ iimgen se ɔɔɗɗen yɛɛɓɗe aan gɔɔ debm kɛn iin̰i ɔɓin̰ga num ɔɔɗin̰ yɛɛɓin̰ se.
66009006	Ɔɔ kaaɗ kɛn se jikilimge je yo te roɗe, naɓo kɔŋ eyo; dɔŋ yo roɗe ki, naɓo yo se aɗen kaan̰a.
66009007	Iimgen se, tec aan gɔɔ sɛndgen k'dɔɔk k'ɗaapɗen roɗe gɛn ɓaa bɔɔr ki. Ɔɔ iimgen se ɔk nakge doɗege tu aan gɔɔ laatn daab ɔɔ daan‑kaamɗege se tec gɛn jikilimge.
66009008	Iimgen se bɛɛkɗege tec aan gɔɔ bɛɛkŋ mɛndge ɔɔ naaŋɗege lɛ tec aan gɔɔ gɛn tupiyu.
66009009	Naaɗe ɔk naka roɗege tu aan gɔɔ saapo, ɔɔ taa bɛɛkŋ kɛyɗege se, eem aan gɔɔ puusn sɛndgen dɛn ɓaa ɓaa bɔɔr ki se.
66009010	Ɔɔ yɛlɗege se tec aan gɔɔ gɛn iin̰i ɔɔ ute naan̰ se ɓo naaɗe lee tɔɓm jeege. Ɔɔ ute yɛlɗege se ɓo kɛn naaɗe tɔɓga jeege num ɔɔɗɗen yɛɛɓɗe gɛn laapa mii se.
66009011	Ɔɔ gɔɔ jɛrl zuzu kɛn iimge teeco maak ki se, ɔkga gaara, ɔɔ gaarɗe se ute taar Ɛbre se k'daŋin̰ Abaddon ɔɔ ute taar Grɛk lɛ k'daŋin̰ Apolion kɛn je ɗeekŋ ɔɔ: debm tujn̰ gɔtɔ .
66009012	Nakŋ ɔɔn̰ deet deet se deelga; ɔɔ ɓɔrse ɔɔpga nakgen ɔɔn̰ ɔɔn̰ dio kɛn te aɗe ɓaa do naaŋ ki kuuy daala.
66009013	Kɛn kɔɗn Raa k‑mɛcɛge jaay tuuy pulin̰ se, gɔtn tɛɗn sɛrkɛ Raa ki kɛn k'ɗaapin̰ ute daab ɔɔ ɔk kaaja gɔtɔ kaam sɔɔ kɛn ɗaar naan Raa ki se, maam m'booy mind nam taaɗ gɔtn se.
66009014	Naan̰ taaɗ kɔɗn Raa kɛn gɛn k‑mɛcɛge tu kɛn ɔk pulu se ɔɔ: «Kɔɗn Raagen sɔɔ k'dɔɔkɗega dɔɔk taa ool magal kɛn k'daŋin̰ Eprat se 'ɓaa tuutɗen naatn.»
66009015	Ɔɔ kɔɗgen sɔɔ se k'tuutɗen naata ɔɔ kɛn k'tɔɔɗ k'tɔlɗega se, do dɔkin̰ tap ɓo naaɗe iŋg booy booyo maakŋ ɓaar kɛn se, maakŋ laapin̰ ki, maakŋ ɓiin̰ ki ɔɔ maakŋ lɛrin̰ ki sum ɓo, k'taaɗɗenga taaɗ j'ɔɔ jikilimgen jaay k'nigɗe gɔtɔ kaam mɔtɔ se, jee kaam kalaŋ se, k'tɔɔlɗe paac.
66009016	Tɛr maam m'aak jee sɛndge aas dupu‑kaaru‑dio (200,000,000) ɔɔ kɛn k'mɛɗɗe se, maam m'booyga.
66009017	Bin ɓo maam m'aak sɛndge ute mɛlɗege teeco naanum ki. Ɔɔ mɛlɗege se tuuso saapo aac aan gɔɔ pooɗo, zɛɛr ciɗiɗ aan gɔɔ koa, ɔɔ kɔɔs aan gɔɔ kuɗn pooɗo. Ɔɔ do sɛndɗege tu se tec aan gɔɔ do tupiyge. Ɔɔ pooɗo, saa ɔɔ kuɗn gɛn pooɗo se teeco taarɗege tu ɓuluk ɓuluk.
66009018	Nakgen mɔtɔn kɛn teec taarɗege tu se ɓo, jeege jaay k'nigɗe gɔtɔ kaam mɔtɔ se, jee kaam kalaŋ se, naaɗe tɔɔlɗe paac.
66009019	Ɔɔ tɔɔgŋ sɛndgen ese se, teeco taarɗe ki ɔɔ iin̰o yɛlɗege tu; taa yɛlɗege se tec aan gɔɔ wɔɔjɔ ɔɔ ɔk daan doa ɔɔ ute naan̰ se ɓo naaɗe lee dabar jeege se.
66009020	Gaŋ jee ɔɔpm kɛn nakgen se ɔŋ tɔɔlɗe te ey se, ute naan̰ se kic ɓo, naaɗe baate tɛrl maakɗege do Raa ki. Gaŋ naaɗe iŋg ɓo gɛn keem maragɗege, sitanɗege ute raaɗege kɛn naaɗe ɗaapin̰ ute daab, pudda, maal zɛɛrɛ, koa ɔɔ te kaagge se, ey num raaɗege se lɛ aak eyo, booy eyo ɔɔ lee eyo.
66009021	Ute naan̰ se kic lɛ, naaɗe ɔn̰ eyo gɛn tɔɔl jeege gɛn koojn̰ roɗege, gɛn kɛɛsn naapa ute ɓoogo.
66010001	Tɛr maam m'aak kɔɗn Raa kuuy tɔɔgɔ bɔɔyo maakŋ raa ki. Ɔɔ naan̰ uuso kal gapara ɔɔ teelo don̰ ute wɔɔjn̰ maakŋ raa; ɔɔ daan‑kaamin̰ aan gɔɔ kaaɗa ɔɔ jɛn̰ge magal aan gɔɔ duliyu ɔɔ tec pooɗo.
66010002	Naan̰ ɔk kitapm baata k'paatin̰ga paat se jin̰ ki. Ɔɔ jɛ daamin̰ se, naan̰ ɔɓin̰ do baar ki ɔɔ jɛ jeelin̰ se lɛ, naan̰ ɔɓin̰ naaŋ ki.
66010003	Gɔtn se naan̰ ɔɔɗ ɔɔy makɔn̰ aan gɔɔ tupiyu. Kɛn naan̰ jaay ɔɔɗ ɔɔy se, maam m'booy raa taat tiirin̰ tiirin̰ gɔtɔ kaam cili.
66010004	Ɔɔ kɛn Raa jaay taat aas se, maam m'je m'raaŋ mɛtn taarin̰a, naɓo m'booy mind nam maakŋ raa ki taaɗum ɔɔ: «Mɛtn taar kɛn Raa taatn gɔtɔ kaam cili se, ɔkin̰ maaki ki, ɔn̰te 'raaŋin̰a.»
66010005	Tɛr kɔɗn Raa kɛn jaay maam m'aakin̰o ɔɓo jɛn̰ kalaŋ do baar ki ɔɔ kɛn kalaŋ do naaŋ ki se, uun ji daamin̰ raan.
66010006	Gɔtn se naan̰ naam taarin̰a ute ro debm kɛn tiŋg daayum daayum se, naan̰ ɓo debm kɛn aalo maakŋ raa ute nakgen maak ki paac, do naaŋ ute nakgen do ki paac ɔɔ baar ute nakgen maak ki paac. Naan̰ taaɗ ɔɔ: «Naan ki se, j'aɗen kɔn̰ gɔt ey sum.
66010007	Taa do dɔkin̰ se, Raa taaɗɗega jee kaan̰ naabin̰ge tun taaɗ taar teeco taarin̰ ki kaaɗ kɛn naan̰ utu tɛɗn nakŋ kɛn naan̰ uuno do ro ki jaay jeege jeel mɛtin̰ ey se. Kɛn kɔɗn Raa k‑cilige jaay tuuyga pulin̰ num, Raa utu 'tɛɗn nakŋ se 'kaan ɗoobin̰ ki.»
66010008	Tɛr mind nam kɛn maam m'booyin̰o taaɗum maakŋ raa ki se, taaɗum kuuy daala ɔɔ: «'Ɓaa gɔtn kɔɗn Raa kɛn ɔɓ jɛn̰ kalaŋ do baar ki ɔɔ kɛn kalaŋ do naaŋ ki se, ɔko kitapm kɛn k'paatin̰ga paatn kɛn naan̰ ɔkin̰ jin̰ ki se.»
66010009	Gɔtn se, maam m'ɓaa m'ɔŋin̰a ɔɔ m'tɔnd mɛtin̰ m'ɔɔ ɛɗumo kitapm baatn kɛn jii ki se. Naan̰ ɗeekum ɔɔ: «Ɔk ɔsin̰ paac! Kɛn naai jaay utu ɔsin̰ kɔs se, ai nijim taari ki aan gɔɔ teeje, naɓo kɛn naan̰ bɔɔyga maaki ki se, ai kaacn̰ kaaɗi.»
66010010	Kɛn maam m'ɔko kitapm baatn ji kɔɗn Raa ki jaay m'ɔsin̰ se, m'naamin̰ taarum ki se, nijim aan gɔɔ teeje. Num kɛn naan̰ jaay bɔɔy aan maakum ki sum se, m'naamin̰ aacum kaaɗuma.
66010011	Tɛr k'taaɗum j'ɔɔ: «Jeegen te dɛnɗe, ute mɛtjilɗege, ute taar naaŋɗege ɔɔ ute gaarɗege se, 'ɓaa taaɗɗen taar teeco taar Raa ki se kuuy daala.»
66011001	Gɔtn se k'j'ɛɗum naala tec aan gɔɔ nakŋ kɛn k'lee k'dɔɔjn̰ gɔtɔ, ɔɔ k'ɗeekum j'ɔɔ: «Iin̰ 'ɓaa 'dɔɔjn̰ Ɓee Raa ute gɔtn kɛn k'j'iin̰ k'ɗaapin̰ gɛn tɛɗn sɛrkɛ Raa ki ɔɔ 'mɛɗ jee kɛn iŋg eem Raa gɔtn ese.
66011002	Num daan bɔɔrin̰ naatn se ɔn̰te 'dɔɔjin̰a taa gɔtn se j'ɔn̰in̰ga kɔn̰ jeege tun jeel Raa mal eyo. Ɔɔ gɛgɛr salal gɔtn ese se, naaɗe utu an̰ kɔsn gɛn laapa sik‑sɔɔ‑kaar‑dio (42).
66011003	Saaɗumgen di se, maam m'utu m'aɗen kɔl naaɗe 'tuusn kal kɔl doa. Ɔɔ maakŋ ɓii kɛn dupu‑te‑kaar‑di‑te‑sik‑mɛcɛ se (1,260), naaɗe taaɗn taargen teeco taar maam ki jeege tu.»
66011004	Saaɗgen di se, naaɗe aan gɔɔ ko ɔlibgen dio ɔɔ aan gɔɔ lɔɔmpgen di kɛn ɗaar naan Mɛljege tun kɛn Mɛl kaal do naaŋa se.
66011005	Jee se jaay debm je aɗen tɛɗn kusin̰ num, pooɗo aɗen teecn̰ taarɗege tu ɔɔ kɔsn jee taamooyɗegen ese se naatn. Ɗeere, bin ɓo debm jaay je aɗen tɛɗn kusin̰ naaɗe ki se, naaɗe an̰ tɔɔl bin kici.
66011006	Naaɗe ɔk tɔɔgɔ gɛn gaasn maane 'keeɗ eyo ɔɔ kaaɗ kɛn jaay naaɗe taaɗ jeege tu taargen teeco taar Raa ki se, maane tap ɓo 'keeɗ eyo; ɔɔ tɛr naaɗe ɔk tɔɔgŋ 'dɛl maane tɛɗn mooso, ɔɔ naaɗe ano ɓaa ute dubar naparin̰ dɛna do naaŋ ki aan gɔɔ kɛn naaɗe maakɗe jen ro ki.
66011007	Kɛn saaɗgen di se jaay taaɗ naŋ taarɗe se, daa‑gaabm kɛn aɗe kookŋ maakŋ gɔɔ kɛn jɛrl zuzu se utu aɗe kooco. Kɛn naan̰ jaay cirɗega num, utu aɗen tɔɔlɔ.
66011008	Ɔɔ yoɗege se, naaɗe utu aɗe kɔn̰ tooɗn daan bɔɔr gɛgɛr kɛn magala, gɔtn kɛn k'daŋin̰ ute ro Sɔdɔm ey lɛ Masar se. Gɔtn se ɓo gɔtn kɛn k'tup k'tɔɔl Mɛlɗe ro kaag ki se kici.
66011009	Jeege paac ute mɛtjilɗege, ute taa ɓeeɗege, ute taar naaŋɗege, ute taa naaŋɗege utu aɗe ɓaa kaakŋ yogen k'tɔɔl k'j'ɔn̰ɗe tooɗ ɓii mɔtɔ ute lɛr sik‑kaar‑di se. Yogen se naaɗe baate duubɗe ɔɔ gaas jeege ɔɔ j'ɔn̰te duubɗe.
66011010	Kɛn jee se jaay ooy se, jee do naaŋ ki maakɗe raapo. Maakŋ maak‑raapɗe ki se, naaɗe tɛɗ bɛɛ ute naapa ɔɔ maakŋ tɛɗn bɛɛɗege tu se, naŋa naŋa kic ɓo ɛɗ naka naapin̰ ki naapin̰ ki. Taa jee taaɗ taar teeco taar Raa ki kɛn di ese se, ɔɔɗɗenoga yɛɛɓɗe dɛn bɛɛ eyo.
66011011	Kɛn ɓii mɔtɔ ute lɛr sik‑kaar‑di jaay deel se, Raa ɓaaɗo ɔlɗen koa ɔɔ jee se duro ɔɔ gɔtn se naaɗe iin̰ ɗaar ute jɛɗe. Kɛn naaɗe jaay aakɗe se, nirlɗe ɓaa teece.
66011012	Jee di kɛn taaɗ taar teeco taar Raa ki se booy mind nam taaɗɗen makɔn̰ɔ maakŋ raa ki ɔɔ: «Ooko 'ɓaakiro ara!» Ɔɔ naan jee taamooyɗege tu se sum ɓo, naaɗe ɛnd maakŋ gapar ki ɔɔ ook ɓaa maakŋ raa ki.
66011013	Kaaɗ kɛn se sum ɓo, naaŋa te makɔn̰ɔ ɔɔ gɛgɛr se jaay k'nigin̰ gɔtɔ kaam sik se, kɛn kaam kalaŋ ru se, tɔɔl jeege dupu‑cili. Num jee kɛn ɔɔp se, ɓeere ɓaa ɔkɗe ɔɔ naaɗe taaɗ ɔɔ: «Ɗeere, naai sum ɓo Raa kɛn magala ɔɔ tɔɔgɔ.»
66011014	Ɓɔrse nakŋ ɔɔn̰ gɛn k‑dige se deelga; num ɓɛrɛ, gɛn k‑mɔtɔge tu se kic ɔɔpga baata utu 'kaana.
66011015	Kɛn kɔɗn Raa k‑cilige jaay tuuy pulin̰ se, maam m'booy maakŋ raa ki se, jeege taaɗ makɔn̰ ɔɔ: «Ɓɔrse, do naaŋa se tɛɗga kaam ji Mɛljege Raa ute gɛn al‑Masiin̰a. Ɔɔ do naaŋa se daayum, naan̰ ɓo 'tɛɗn gaarin̰a.»
66011016	Ɔɔ magalgen sik‑di‑kaar‑sɔɔ kɛn tiŋg do kaag doɗege tun kɛn naan Raa ki se, ɛrg und naanɗe naaŋ ki naan Raa ki ɔɔ eemin̰a.
66011017	Naaɗe ɗeek ɔɔ: «Mɛlje Raa Sidburku, naaje k'tɔɔmi, naai kɛn ɓɔrse ɔɔ kɛn do dɔkin̰a. Taa naai 'taaɗga tɔɔgi ɔɔ uunga gaari.
66011018	Ey num jeegen do naaŋ kɛn jeel Raa mal ey se, maakɗe taarɗega doi ki, num ɓɔrse maak‑taar naai ɓo bɔɔyga doɗe ki. Taa kaaɗn kɛn naai an kɔjn̰ bɔɔrɔ do jeege tun ooyga kooy se, aanga, ɔɔ jee tɛɗn naabigen taaɗ taar teeco taari ki, ute jeeige ɔɔ jee kɛn ɓeeri naai ki, jee j'aalɗen maak ki lɔ jee j'aalɗen maak ki ey se, ɓɔrse kaaɗin̰ aasga kɛn naai aɗen tɛɗn bɛɛ; ɔɔ kaaɗn naai an kutn jeegen kɛn lee tuj do naaŋa se lɛ, aanga kici.»
66011019	Tɛr maam m'aak Ɓee Raa kɛn maakŋ raa ki se, nam ɔɔɗin̰ga kɔɔɗ kaam taarin̰a. Ɔɔ maakŋ Ɓee kɛn se, maam m'aak sandukŋ kɛn Raa dɔɔko ute jeege do dɔkin̰ se, teeco naanum ki. Ɔɔ gɔtn se, maam m'aak gɔtɔ aal wusuk wusuk, m'booy mind jeege ute Raa kɛn taat makɔn̰ɔ, naaŋa tea ɔɔ isi siɗo rutuk rutuk.
66012001	Ɔɔ maam m'aak nakŋ deel doa teeco maakŋ raa ki: nakŋ maam m'aak se, mɛnda uuso kal gɛn kaaɗa ɔɔ iŋg tɔɓ jɛn̰ge do laap ki, ɔɔ ɔk laata don̰ ki gɛn k‑dijge sik‑kaar‑dio.
66012002	Mɛnd se mɛndkaama, iŋg diig daay ɗɛs ɗɛs ɓaa ɓaa koojo.
66012003	Tɛr maam m'aak nakŋ deel doa kuuy maakŋ raa ki daala: nakŋ‑kɔɔɓm maam m'aak se k‑lamaga magala. Naan̰ aac aan gɔɔ pooɗo ɔɔ ɔk daan don̰ge cili ɔɔ kaajin̰ge sik. Ɔɔ daan don̰gen cili se, ɔk laatn gɛn gaarin̰ge cili kici.
66012004	K‑dijge jaay k'gaaŋɗe kaam mɔtɔ se ɔɔ kɛn kaam kalaŋ se, naan̰ tɔɔɗ siɗeno paac naaŋ ki te yɛlin̰a. Gɔtn se k‑lamaga se ɓaa ɗaar naan mɛnd kɛn ɓaa ɓaa koojo se, taa kɛn mɛnd se jaay oojga num, goonin̰ se naan̰ utu an̰ kɔsn naatn.
66012005	Mɛnd se ooj goono ɔɔ goonin̰ se gaaba. Goon se utu tɔɔɗn jeege paac ute sirɗn maala. Anum goon se, j'uun k'ɓaansin̰ naan Raa ki ɔɔ naan kaag don̰ ki.
66012006	Gɔtn se mɛnda se aan̰ ɓaa do kɔɗ‑ɓaar ki ɔɔ gɔtn se ɓo gɔt kɛn Raa ɗaapin̰sin̰ga ɗaapa taa an̰ ɓaa kulin̰ gɛn ɓii dupu‑te‑kaar‑di‑te‑si‑mɛcɛ (1,260).
66012007	Tɛr maam m'aak bɔɔrɔ iin̰ maakŋ raa ki. Magal kɔɗn Raa k'daŋin̰ Mikaɛl te kɔɗin̰ge baag tɛɗn bɔɔrɔ te k‑lamaga ɔɔ k‑lamaga kic ɓo te kɔɗin̰ge,
66012008	naɓo k‑lamaga se naaɗe ɓaa cirin̰a. Taa naan̰ se ɓo k‑lamaga ute kɔɗin̰ge se ɔŋ te gɔtn ɗaar maakŋ raa ki eyo.
66012009	Gɔtn se k‑lamagŋ ese se k'tuurin̰o maakŋ raa ki, naan̰ se ɓo wɔɔjn̰ kɛn te do dɔkin̰ kɛn k'daŋin̰ Iblis ɔɔ Bubm sitange kici, naan̰ ɓo debm kɛn lee dɛrl jee do naaŋ ki ute magalin̰a. Naan̰ ute kɔɗin̰ge se paac k'tuur k'j'ɔlɗeno do naaŋ ki.
66012010	Tɛr m'booy mind nam taaɗ makɔn̰ɔ maakŋ raa ki ɔɔ: «Ɓɔrse, kaaɗn kɛn Raaje taaɗn tɔɔgin̰a, kuun gaarin̰a ɔɔ kaajn̰ jeege se, aanga. Ɓɔrse, naan̰ ɛɗga tɔɔgɔ al‑Masiin̰ ki. Anum debm kɛn lee tɔkŋ mind gɛnaajege naan Raa ki se k'tuurin̰oga naatn, ey num naan̰ ɓo debm kɛn lee tɔkɗe mindɗe nɔɔrɔ katara naan Raa ki.
66012011	Gaŋ gɛnaajege se tɔɔg cirin̰ga ute ɗoobm moosn gɛn Goon Baatn Raa ɔɔ ute Taar Raa kɛn naaɗe lee taaɗ jeege tu; naaɗe took ɔn̰ roɗe taa j'aɗen tɔɔlɔ.
66012012	Taa naan̰ se ɓo naase jeegen iŋgki maakŋ raa ki se 'tɛɗki maak‑raapo! Num asen kɔɔn̰ naase jeegen kɛn do naaŋ ki ute kɛngen do baar ki, taa Bubm sitange te maak‑taarin̰ se, ɓɛrɛ, bɔɔy ɔŋsenga, taa naan̰ jeele kaaɗin̰ se ɔɔpga baata.»
66012013	Kɛn k‑lamaga jaay aak k'tuur k'j'ɔlin̰o do naaŋ ki se, gɔtn se naan̰ baag tuur mɛnd kɛn ooj goon gaaba se.
66012014	Gaŋ mɛnd se j'ɛɗin̰ taa bɛɛkŋ kɛyɛ magal magal aan gɔɔ gɛn doobo taa an kiin̰ ɓaa do kɔɗ‑ɓaar ki dɔk ute k‑lamaga se ɔɔ gɔtn naane se ɓo, gɔt kɛn k'ɗaapin̰sin̰ taa j'an̰ ɓaa kul gɛn ɓaara mɔtɔ te laapa mɛcɛ se.
66012015	Gɔtn se k‑lamagŋ kɛn ɔko mɛtn mɛnda se, ɔɔɗ ɔlo maan maakin̰ ki aan gɔɔ ool ɗoocoga ɗooc se taa an̰ gɔɔbm tɔɔlɔ.
66012016	Num gaŋ naaŋa ɓaaɗo naakŋ mɛnd se ɔɔ naaŋ se ɛɛp taarin̰a ɔɔ aay te maan kɛn k‑lamaga ɔɔɗ ɔlin̰o se.
66012017	Num k‑lamaga ute maak‑taarin̰ se, ɔk tɛrl ɓaaɗo gɛn tɛɗn bɔɔrɔ mɛtjil mɛnd kɛn ɔɔp se. Naaɗe se ɓo jee kɛn tɛɗn nakŋ Raa ɔɔ k'tɛɗa, jee ɔk taar Isan kɛn mɛt ki se.
66012018	Anum, gɔtn se, k‑lamaga ɓaa ɗaar do kɛɛs kɛn taa baar ki.
66013001	Tɛr maam m'aak daa‑gaaba kalaŋ teeco maakŋ baar ki. Naan̰ ɔk kaajge sik ɔɔ don̰ge cili ɔɔ do kaaja kalaŋ se, ɔk laatn gaarin̰ge tak tak. Ɔɔ daan don̰ge tu se, ɔk rogen kɛn naaj Raa.
66013002	Daa‑gaabm kɛn maam m'aakin̰ se tec aan gɔɔ mɛrɛŋɛ, naɓo jɛn̰ge se aan gɔɔ jɛ duuyu ɔɔ ɔk kɔɔkge aan gɔɔ gɛn tupiyu ɔɔ taarin̰ kic gɔɔ gɛn tupiyu. Daa‑gaabm se k‑lamaga ɛɗin̰ tɔɔgin̰a ɔɔ ɔndin̰ do kaag don̰ ki ɔɔ ɛɗin̰ magala.
66013003	Daan don̰ kalaŋ k'awarin̰ se, ey num dun̰ se ɓaan̰ ɓaa tɔɔlɔ, naɓo dun̰ se ɓaa urlu. Ɔɔ kɛn jee do naaŋ ki paac jaay aakin̰ se, nakŋ se tap ɓo ɔkɗen taaɗ eyo ɔɔ naaɗe baagin̰ daana.
66013004	Taa k‑lamaga ɛɗga gaara daa‑gaab ki se, jeege paac ɛrg naan k‑lamaga ki se. Ɔɔ naaɗe tɔɔm daa‑gaabm se kici ɔɔ ɗeek ɔɔ: «Daa‑gaabm se tap ɓo naŋa aas te naan̰a ɔɔ naŋa kɔŋ ɗaar naanin̰ ki?»
66013005	Daa‑gaabm se, j'undin̰ kulu gɛn taaɗn taargen deel doa ɔɔ gɛn naajn̰ Raa. Naan̰ j'ɛɗin̰ tɔɔgɔ gɛn laapa sik‑sɔɔ‑kaar‑dio (42).
66013006	Naan̰ ɛɛp taarin̰ naaj Raa, naaj ro Raa, naaj Ɓee Raa kɛn maakŋ raa ki ute jee kɛn maakŋ raa ki.
66013007	J'undin̰ kulu gɛn tɛɗn bɔɔrɔ ute jee Raage ɔɔ aɗe ciri. Ɔɔ jee do naaŋ ki paac te mɛtjilɗege, taa ɓeeɗege, taa naaŋɗege ɔɔ te taar naaŋɗege, j'ɛɗin̰sin̰ kaam jin̰a.
66013008	Jee do naaŋ ki paac utu 'kɛrgŋ naanin̰ ki, num jee 'kɛrg ey se, jee kɛn roɗe k'raaŋɗenoga raaŋ maakŋ Kitapm Kaajn̰ gɛn Goon Baatn Raa ki do dɔkin̰ kɛn Raa utu aalo kaal dunia. Ɔɔ Goon Baat se ɓo kɛn ɔn̰ ron̰ k'tɔɔlin̰o sɛrkɛ se.
66013009	Debm kɛn ɔk bi gɛn booy taar se num, booyin̰ taar se jiga.
66013010	Debm kɛn Raa taaɗ ɔɔ j'utu j'an̰ kɔkŋ ɓulu lɛ, j'utu j'an̰ kɔkɔ ɔɔ kɛn ɔɔ j'utu j'an̰ tɔɔl ute gɔrɗ‑jɛrlɛ lɛ, j'utu j'an̰ tɔɔl kici. Bin num, jee Raage j'aay kaamɗe j'aal maakɗe do Raa ki.
66013011	Tɛr m'aak daa‑gaabm kuuy teeco maakŋ naaŋ ki. Naan̰ ɔk kaajge dio tec aan gɔɔ gɛn goon baata, naɓo kɛn naan̰ taaɗ se tec aan gɔɔ k‑lamaga.
66013012	Daa‑gaabm deet deet se, ɔlin̰ tɛɗ nakgen deel doa naanin̰ ki. Naan̰ ɔl jeegen do naaŋ ki paac ɛrg naan daa‑gaab kɛn deet deet kɛn k'awarin̰ ɓaa ɓaa kooyo jaay dun̰ urlo se.
66013013	Naan̰ tɛɗ nakgen magal deel doa naan jeege tun do naaŋ ki paac bini bɔɔyo pooɗo raan naanɗe ki.
66013014	Naan̰ j'undin̰ kulu gɛn tɛɗn nakgen deel doa naan daa‑gaab kɛn deet deet se, ɔɔ ute naan̰ se naan̰ dɛrl jeegen do naaŋ ki ɔɔ ɗeekɗen ɔɔ k'tɛɗ naka tec aan gɔɔ daa‑gaabm kɛn deet deetn k'awarin̰o ute gɔrɗ‑jɛrlɛ jaay ooyo te ey se.
66013015	Daa‑gaabm kɛn teeco maakŋ naaŋ ki se, j'ɛɗin̰ tɔɔgɔ gɛn kɔl ko maakŋ nak kɛn naan̰ tɛɗin̰ tec aan daa‑gaabm deet deet se, ɔɔ nakŋ se, baag taaɗa aan gɔɔ debkilimi ɔɔ taa jeegen paacn̰ kɛn baate kɛrgŋ naan daa‑gaab kɛn deet deet se, naan̰ ɔl k'tɔk k'tɔɔlɗe naata.
66013016	Jee j'aalɗen maak ki ute jee j'aalɗen maak ki eyo, jee maalge ute jee daayge, ɓulge ute jeegen ɓulge eyo, paac naan̰ ɔl k'tɔndɗe nakŋ kaakŋ jeele ji daamɗege tu ey lɛ do naanɗege tu.
66013017	Debm jaay ɔk nakŋ kaakŋ jeele ron̰ ki ey se, k'dugŋ nakin̰ eyo ɔɔ naan̰ kic lɛ kɔŋ dugŋ nakŋ nam eyo. Nakŋ kaakŋ jeel ese se ɓo, naan̰ ro daa‑gaabm ese ɔɔ mɛɗn ese se kɛn tum ute numirin̰ kici.
66013018	Ɔn̰ jeege booy jeel kɔkŋ mɛtn taar ese se jiga. Debm mɛtɛk se, ɔn̰ dooy jeel mɛtn taar numir ro daa‑gaab kɛn ese se ɔɔ numir ese se ɓo tum te ro debkilim se. Numir se jaay k'mɛɗin̰ se kaar‑mɛcɛ‑ute‑sik‑mɛcɛ‑kaar‑mɛcɛ (666).
66014001	Tɛr maam m'aak Goon Baata ɗaar ɗaara ute jeege dupu‑kaar‑te‑sik‑sɔɔ‑kaar‑sɔɔ (144,000) do ko kɛn Sion ki ɔɔ jee se k'raaŋɗen ro naan̰a ute gɛn Bubin̰ do naanɗege tu.
66014002	Gɔtn se maam m'booy mind nam taaɗ maakŋ raa ki tec aan gɔɔ maan zoor uu uu se, ɔɔ aan gɔɔ Raa kɛn taat makɔn̰ɔ ɔɔ m'booyin̰ se tec aan gɔɔ jee ɔnd kɔnd kurundu.
66014003	Ɔɔ naaɗe se aar kaa kiji naan kaag do ki naan ne‑ɗimge tun sɔɔ ɔɔ naan magalge tu. Kaaɗe se nam tap ɓo jeel kaarin̰ eyo, naɓo jee aarin̰ se se, naaɗen jee dupu‑kaar‑te‑sik‑sɔɔ‑kaar‑sɔɔ (144,000) kɛn k'dugɗenoga dug doɗe do naaŋ ki se sum.
66014004	Jee se, ɓii kalaŋ tap ɓo ɓaa te ro mɛndge tu eyo naɓo naaɗe bɔɔb roɗe salal gɛn Raa. Jee se se, gɔtn Goon Baata ɓaa ɓo, naaɗe daanin̰a. Ɔɔ maakŋ jikilimge tun do naaŋ ki se, naaɗe se jee kɛn k'dugɗenoga dug doɗe ɔɔ naaɗe se aan gɔɔ nakŋ ooj deet deetn maakŋ‑gɔt ki jaay j'ɛɗin̰ sɛrkɛ Raa ki ɔɔ Goon Baat ki se.
66014005	Naaɗe se, ɓii kalaŋ tɛɗ te taar‑kɔɔɓ eyo ɔɔ taar iŋg kus kic lɛ j'ɔŋ te roɗe ki eyo.
66014006	Tɛr maam m'aak kɔɗn Raa kuuy iin̰ lee daan maakŋ raa ki raan. Naan̰ se ɔk Labar Jigan gɛn daayum se gɛn taaɗn jeege tun do naaŋ ki. Labar se, naan̰ an̰ taaɗin̰ jeege tun do naaŋ ki paac ute mɛtjilɗege ute taa ɓeeɗege ɔɔ ute taar naaŋɗege.
66014007	Naan̰ taaɗɗen makɔn̰ ɔɔ: «'Ɓeerki Raa ki ɔɔ 'nookin̰ki, taa kaaɗn kɛn naan̰ kɔjn̰ bɔɔrɔ do jeege tu se, aanga. Naase ɛrgki naan Mɛl kɛn aalo maakŋ raa ute do naaŋa, baar ute gɔtgen kɛn ɔk maane se paac.»
66014008	Kɔɗn Raa kuuy gɛn k‑dige ɔk mɛtin̰a ɔɔ ɗeek ɔɔ: «Ɓɛrɛ, gɛgɛr magal Babilon se tɛrɛcga! Ɗeer ɗeer, naan̰ se tɛrɛcga kamac kamac! Naan̰ se ɓo kɛn ɔl mɛtjil jeege do naaŋ ki paac tɛɗ nakŋ kɛn naan̰ maakin̰ jen ro ki aan gɔɔ tɔtn koojn̰ bin̰ kɛn naan̰ ɔl jeege paac aay te maraadɗe se. Naan̰ se tec aan gɔɔ mɛnd kɛɛsn gaabm rɛn̰ rɛn̰ ɔɔ nakŋ kɛn naan̰ ɔl jeege tɛɗ se, nakŋ kusin̰ salal.»
66014009	Tɛr kɔɗn Raa kuuy gɛn k‑mɔtɔge ɔko mɛtn naaɗe se kici. Naan̰ se taaɗ makɔn̰ ɔɔ: «Debm jaay ɛrg naan daa‑gaab ki se ute nakŋ k'cɔɔcin̰ tecin̰ tece ɔɔ ɔk nakŋ kaakŋ jeele do naanin̰ ki lɔ jin̰ ki se,
66014010	naan̰ kic utu kaay tɔtn koojn̰ bin̰ salal kɛn maakŋ kɔɔpm maak‑taar Raa ki se. Debm se, Raa utu an̰ kɔl pooɗn ɔɔ maakŋ kuɗ kɛn ɔk pooɗo ɓuluk ɓuluk se naan kɔɗn Raage tun salal ɔɔ naan Goon Baatn Raa ki.
66014011	Ɔɔ saa pooɗn dubarɗe se iin̰ tul tul daayum daayum. Jee kɛn ɛrg naan daa‑gaab ki ɔɔ naan nakŋ kɛn k'cɔɔcin̰ tecin̰ tece ɔɔ jeegen ɔk numirin̰ roɗe ki se, nɔɔrɔ katara naaɗe kɔŋ gɔtn an tɔɔl maakɗe eyo.»
66014012	Kaaɗ kɛn se ɓo naase aayki kaamse, naasen jee Raage se 'tɛɗki nakŋ kɛn Raa taaɗ ɔɔ gɛn tɛɗa ɔɔ aalki maakse do Isa ki!
66014013	Tɛr maam m'booy mind nam taaɗum maakŋ raa ki ɔɔ: «'Raaŋ ɔɔ: maak‑raapo jeege tun ooy ɓɔrse ɗoobm Mɛljege tu!» Ɔɔ tɛr Nirl Raa taaɗum ɔɔ: «Ɗeere, naaɗe se ɔŋga gɔtn tɔɔl maakɗe ɔɔ taa bɛɛ paacn̰ naaɗe tɛɗo se, naaɗe utu an̰ kɔŋɔ.»
66014014	Tɛr maam m'aak gapara raap lak lak ɔɔ maakŋ gapar kɛn se, m'aak nam tec debkilimi iŋg kiŋg do ki. Ɔɔ nam se ɔk laatn gɛn tɔɔmɔ gɛn daab don̰ ki ɔɔ naan̰ ɔk kin̰jɛr aata jin̰ ki.
66014015	Tɛr m'aak kɔɗn Raa kuuy teeco maakŋ Ɓee Raa kɛn maakŋ raa ki. Naan̰ taaɗ makɔn̰ɔ deb kɛn iŋg do gapar ki se ɔɔ: «Ɓɔrse kaaɗn kɔjn̰ nakgen do naaŋ ki se aasga; ute kin̰jɛri se 'ɓaa ɔjɗe.»
66014016	Gɔtn se, debm iŋg do gapar ki se ute kin̰jɛrin̰ se, naan̰ ɓaa ɔj naŋ nakgen do naaŋ ki se paac.
66014017	Tɛr maam m'aak kɔɗn Raa kuuy teeco maakŋ Ɓee Raa kɛn maakŋ raa ki. Naan̰ kic ɔk kin̰jɛr aata jin̰ ki.
66014018	Tɛr maam m'aak kɔɗn Raa kuuy daala teeco gɔtn kɛn k'lee k'tɛɗn sɛrkɛ Raa ki se. Naan̰ se ɔk tɔɔgɔ do pooɗ ki ɔɔ naan̰ taaɗ makɔn̰ɔ deb kɛn ɔk kin̰jɛr kɛn aat se ɔɔ: «Ɓɔrse koojn̰ bin̰gen do naaŋ ki se aacga. Ute kin̰jɛri aat se 'ɓaa ɔjɗe.»
66014019	Gɔtn se kɔɗn Raa kɛn ɔk kin̰jɛr aat se, iin̰ ɓaa ɔj koojn̰ bin̰ se ɔɔ tɔs ɔmbin̰ maakŋ dukuɗn magal gɛn maak‑taar Raa ki se.
66014020	Dukuɗn se, naan̰ naatn maakŋ gɛgɛr ki ɔɔ koojn̰ bin̰ se jaay k'riin̰ se, teec mooso ɔɔ moosin̰ se ɔɔy dar dar ɔɔ kɛn k'dɔɔjin̰ se, jɛrlin̰ se aal sindi aljam. Gɔtn mooso ɔɔy uun paac se aas kilɔmɛtir kaar‑mɔtɔ.
66015001	Tɛr maam m'aak maakŋ raa ki nakŋ‑kɔɔɓm kuuy magala ɔɔ deel doa. Maam m'aak kɔɗn Raage cili ɔk dubargen cili jiɗege tu kɛn utu aɗe ɓaa kaam mɔɔtn se. Ute nakgen se ɓo Raa naŋ maak‑taarin̰a.
66015002	Tɛr maam m'aak naka tooɗ yɛl yɛl aan gɔɔ baar maane ɔɔ ɔk pooɗo ɓuluk ɓuluk maak ki. Do baar kɛn tooɗ yɛl yɛl ese se maam m'aak jeege ɗaar ɗaara do ki ɔɔ jeegen se ɓo kɛn ciro daa‑gaabm ute nakŋ kɛn k'cɔɔcin̰ tecin̰ tece ɔɔ ute numirin̰ se. Ɔɔ naaɗe se, Raa ɛɗɗen nakgen tec kurundge se jiɗege tu.
66015003	Naaɗe aar kaa gɛn Musa, debm tɛɗn naabm Raa ɔɔ kaa gɛn Goon Baatn Raa. Naaɗe aar ɔɔ: «Mɛljege Raa Sidburku, nakŋ naai 'tɛɗ se, deel doa ɔɔ aak bɛɛ aak eyo. Gaar do naaŋa paac, ɗoobm naai se, ɗoobm kɛn daan ki ɔɔ kɛn mɛt ki.
66015004	Mɛlje, debm jaay ai ɓeer naai ki eyo ɔɔ ai nookŋ roi ey se tap ɓo, naŋa? Taa naai kali ki sum ɓo debm salal. Mɛtjil jee do naaŋ ki paac se utu 'kɛrgŋ naani ki. Nakŋ naai 'tɛɗin̰o ute ɗoobin̰ se naaɗe 'kaakŋ jeele.»
66015005	Kɛn nakgen se jaay deel se, maam m'aak Ɓee Raa kɛn maakŋ raa ki se ɔɔɗ waŋ ɔɔ m'aak kɔrɔr Raa se maak ki.
66015006	Maam m'aak kɔɗn Raagen cili kɛn teeco maakŋ Ɓee Raa ki ɔɔ kɔɗn Raage se, tuuso kalgen salal aak bɛɛ ɔmb mɛt ki birin̰ birin̰ se. Kaaɗɗege se naaɗe dɔɔkin̰ ute kɔl k'ɗaapin̰ ute daab ɔɔ naaɗe se ɓo utu ano ɓaa ute dubargen cili se.
66015007	Tɛr maakŋ ne‑ɗimge tun sɔɔ se, deb kalaŋ nig kɔɗn Raage tun cili se, kɔɔpm gɛn daab tak tak. Ɔɔ maakŋ kɔɔpge tun se, ɗooc ute maak‑taar Raa kɛn tiŋg gɛn daayum daayum.
66015008	Ɔɔ maakŋ Ɓee Raa se paac ɗooc ute saa ɔɔ saa se taaɗ ɔɔ tɔɔgŋ Raa kɛn wɔɔr gɔtɔ kɛlɛŋ se utu gɔtn se. Nam tap ɓo ɔŋ ɛnd maak ki eyo, bini dubargen cilin kɛn kɔɗn Raagen cili ɓaanɗeno se, deel jaayo.
66016001	Tɛr maam m'booy mind nam maakŋ Ɓee Raa kɛn maakŋ raa ki taaɗ makɔn̰ kɔɗn Raage tun cili se ɔɔ: «Kɔɔpsegen cilin ɗooc ute maak‑taar Raa se, 'ɓaa tɔɔyɗeki do naaŋ ki.»
66016002	Kɔɗn Raa kɛn deet deet se, iin̰ ɓaa ɔɔy maak‑taar Raa maakŋ kɔɔpin̰ ki se do naaŋ ki ɔɔ jee kɛn ɔk nakŋ kaakŋ jeele gɛn daa‑gaaba ɔɔ lee ɛrg naan kaag kɛn k'cɔɔcin̰ tecin̰ tec se, naaɗe paac roɗe tɔɔɗ taan‑dua ɔɔ taan‑duɗe se ɔsɗe aak eyo.
66016003	Kɔɗn Raa kɛn gɛn k‑dige se, iin̰ ɓaa ɔɔy maak‑taar Raa kɛn maakŋ kɔɔpin̰ ki se maakŋ baar ki ɔɔ maan maakŋ baar ki se dɛl aan gɔɔ moosn debm ooyga kooyo. Ɔɔ nakgen paacn̰ maakŋ baar ki se ooyo.
66016004	Kɔɗn Raa gɛn k‑mɔtɔge se, kɔɔpin̰ ɗooc ute maak‑taar Raa se, ɓaaɗo ɔɔyin̰ maakŋ oolge tu ɔɔ gɔtge tun ɔk maan maane paac se. Ɔɔ maangen se paac dɛl mooso.
66016005	Gɔtn se, maam m'booy kɔɗn Raa kɛn mɛl maane se taaɗ ɔɔ: «Naai debm daan ki, naai kɛn ɓɔrse ɔɔ kɛn do dɔkin̰a, naai kali ki sum ɓo debm salal. Nakŋ naai 'tɛɗ paac se ute ɗoobin̰a.
66016006	Aan gɔɔ naaɗe ɔɔyga moosn jeeige ute gɛn jee taaɗ taar teeco taari ki se, ɓɔrse naaɗe kic ɛɗɗen mooso ɓo naaɗe kaaye. Kɛse ɓo nakŋ kɛn doɗen naaɗe ki.»
66016007	Tɛr maam m'booy mind nam taaɗ gɔt kɛn k'lee k'tɛɗn sɛrkɛ se ɔɔ: «Deere, Mɛljege Raa Sidburku, bɔɔr kɛn naai ɔj do jeege tu se, kɛn mɛt ki ɔɔ ute ɗoobin̰a.»
66016008	Kɔɗn Raa gɛn k‑sɔɔge se kɔɔpin̰ ɗooc ute maak‑taar Raa se ɔɔyin̰ do kaaɗ ki ɔɔ kaaɗa se ɓaa tɛɗn ɔŋgɔ ɔɔ nɔɔɗ jeege aan gɔɔ pooɗo.
66016009	Jee se jaay kɛn kaaɗa nɔɔɗ tɛɗɗen daama se, naaɗe naaj Raa kɛn ɓaano ute dubargen se. Gaŋ, ute naan̰ se kic, naaɗe baate tɛrl maakɗege do Raa ki ɔɔ baate nookin̰a.
66016010	Kɔɗn Raa gɛn k‑miige se, kɔɔpin̰ ɗooc ute maak‑taar Raa se, ɔɔyin̰ do kaag do daa‑gaab ki se. Ɔɔ taa naaŋ kɛn naan̰ ɓo gaarin̰ se, gɔtɔ ɓaa tɛɗ ilim dib. Jikilimge jaay naka ɔɔn̰ɗe se dɔɔn̰ taarɗege.
66016011	Naaɗe naaj Raa kɛn maakŋ raa ki taa dubargen naaɗe ɔŋo ɔɔ ute dugen roɗe ki se. Ute naan̰ se kic ɓo, naaɗe baate kɔn̰ nakɗegen kusin̰ kɛn naaɗe lee tɛɗ se.
66016012	Kɔɗn Raa gɛn k‑mɛcɛge se, kɔɔpin̰ ɗooc ute maak‑taar Raa se, naan̰ ɔɔyin̰ maakŋ ool kɛn magal kɛn k'daŋin̰ Eprat se. Ɔɔ ool se maanin̰ ooko ɔɔ ɔn̰ ɗoobo gaarin̰ge tun iin̰o kaam gɔtn kaaɗa tookŋo.
66016013	Tɛr m'aak maakŋ taar k‑lamaga ki, maakŋ taar daa‑gaab ki ɔɔ maakŋ taar debm kɛn tɛɗ ron̰ aan gɔɔ debm taaɗ taar teeco taar Raa ki se teeco sitange mɔtɔ tec aan gɔɔ kaarage.
66016014	Sitange se ɓo kɛn jeege tɔndɗe tɛɗ maragge se ɔɔ naaɗe ɓo kɛn tɛɗ nakŋ‑kɔɔɓge, naaɗe lee tus gaarin̰gen do naaŋ ki se paac taa ɓaa tɛɗn bɔɔrɔ ute Raa Sidburku, ɓii se ɓii ɔɔn̰ɔ kɛn naan̰ mala ɔndin̰ga kɔndɔ.
66016015	Mɛljege taaɗ ɔɔ: «'Booyki! Maam se, m'utu m'aɗe ɓaa aan gɔɔ debm ɓoogo! Maak‑raapo deb kɛn iŋg zɛɛrɛ ɔɔ bɔɔb kalin̰ge taa naan̰ lee mɛt‑beer eyo ɔɔ kɛnd maakŋ sɔkɔn̰ ki eyo.»
66016016	Tɛr sitangen mɔtɔ se ɓaa tuso gaarin̰ge gɔtɔ kaam kalaŋ bini k'daŋin̰ ute taar Ɛbre Armagedon .
66016017	Kɔɗn Raa gɛn k‑cilige kɔɔpin̰ ɗooc ute maak‑taar Raa se ɔɔyin̰ raan ɔɔ maam m'booy maakŋ Ɓee Raa kɛn raan ɔɔ gɔtn kaag do ki se, mind nam taaɗ makɔn̰ ɔɔ: «Ɓɛrɛ, naaba naŋga!»
66016018	Gɔtn se maam m'aak maakŋ raa aal wusuk wusuk, tɛɗ gajalaŋ, Raa taat makɔn̰ɔ ɔɔ naaŋa kic ɓo te makɔn̰ɔ. Te kɛn naan̰ te se, gɔtn Raa aal debkilimi ɓii kalaŋ tap ɓo naaŋa te te bin eyo.
66016019	Naan̰ kɛn se, gɛgɛr kɛn magal se ɓaa tɔp gɔtɔ kaam mɔtɔ ɔɔ gɛgɛrgen do naaŋ ki paac se rua. Gɔtn se Raa saap do gɛgɛr kɛn Babilon kɛn magal se ɔɔ naan̰ an̰ kɛɗn kaay kɔɔpm kɛn ɗooc ute maak‑taarin̰ kɛn kusin̰ se.
66016020	Naaŋgen kɛn maane gurug ɔlɗe daan ki paac ɔɔ ute koge se, 'tɛɗn gɔtɔ paac.
66016021	Isi magal magal siɗo maakŋ raa ki do jeege tu. Isi kalaŋ se deer ɓaa ɓaa kaasn kaam kɔɔr teen̰e si‑dio. Ɔɔ jeege se naaj Raa taa dubar kɛn isi dabarɗe se. Taa dubargen aan doɗe ki se dubar gɛn teecn̰ nirli.
66017001	Ɔɔ maakŋ kɔɗn Raage tun cilin kɛn ɔk kɔɔpgen cili kɛn ɗooc te maak‑taar Raa jiɗege tu se, deb kalaŋ ɓaaɗo ɔŋuma ɔɔ ɗeekum ɔɔ: «'Ɓaaɗo, m'ai taaɗn mɛtn taar bɔɔr kɛn utu koocn̰ do mɛnd kɛɛsn gaabm kɛn jeege paac jeel gɔtin̰a ɔɔ mɛnd kɛɛsn gaabm se taaɗ te gɛgɛr magal kɛn utu taa oolge tu se.»
66017002	Gaarin̰gen do naaŋ ki paac se, naan̰ deelɗenga tɛɗga jee kɛɛsn mɛndge; ɔɔ jee do naaŋ ki paac se, naan̰ lee ɛɗɗen tɔtn koojn̰ bin̰ aay oono ɔɔ lee ɛɛsin̰a.
66017003	Gɔtn se Nirl Raa bɔɔy dom ki ɔɔ kɔɗn Raa uun ɓaansum do kɔɗ‑ɓaar ki ɔɔ m'aak mɛnda iŋg kiŋg do daa‑gaab ki ɔɔ daa‑gaabm se aac dɛŋ dɛŋ. Ron̰ se paac gurug te taargen naaj Raa ɔɔ daa‑gaabm se, don̰ge cili ɔɔ kaajin̰ge sik.
66017004	Mɛnd se uuso kal ute ron̰a aac dɛŋ, ɔk daab ro ki ɔmb birin̰ birin̰, ɔk kogen ute roɗege ɔɔ meeɗgen ute roɗege kici. Mɛnd se ɔk kɔɔpm gɛn daab jin̰ ki ɔɔ kɔɔpm se ɗooc ute nakgen jig eyo gɛn kɛɛsn gaabin̰ge.
66017005	K'raaŋin̰ do naanin̰ ki ro kɛn k'jeel mɛtin̰ eyo j'ɔɔ: Maam ɓo m'gɛgɛr Babilon magal maam ɓo ko mɛnd kɛɛsn gaabge paac ɔɔ do naaŋ ki paac se, maam sum ɓo m'tɛɗn nakgen kusin̰ cir paac paac.
66017006	Maam m'aak mɛnd se, aay oon moosn jee Raage kɛn saaɗn Isage se. Kɛn maam jaay m'aakin̰ se, nakŋ se tap ɓo ɔkum taaɗ eyo.
66017007	Gɔtn se kɔɗn Raa ɗeekum ɔɔ: «Gɛn ɗi jaay nakŋ se ɔki taaɗ ey se? 'Booyo! Maam m'utu m'ai taaɗn mɛtn taar mɛnd kɛn iŋg do daa‑gaab ki se ute mɛtn taar daa‑gaabm kɛn don̰ge cili ɔɔ kaajin̰ge sik jaay k'jeel mɛtin̰ ey se kici.
66017008	Daa‑gaabm kɛn naai aakin̰o tiŋgo se, ɓɔrse naan̰ gɔtɔ ɔɔ tɛɗga num naan̰ utu aɗe teecn̰ maakŋ gɔɔ kɛn jɛrl zuzu se, ɔɔ ɓaa gɔtn kut ki. Num jee do naaŋ kɛn roɗe gɔtɔ maakŋ Kitapm Kaaj kɛn Raa raaŋin̰o do dɔkin̰ kɛn naan̰ utu aalo kaal dunia se, kɛn naaɗe jaay kaakŋ daa‑gaabm ese se, aɗen kɔkŋ taaɗ eyo, taa naan̰ ɓo kɛn tiŋgo, ɓɔrse naan̰ gɔtɔ ɔɔ tɛɗga num utu aɗe teecn̰ daala.
66017009	«Ɓɔrse, ɔn̰ jeege tɛɗn mɛtɛkɛ ɔɔ jeel‑taara taa jeel mɛtn nakgen se: dogen cili se, je taaɗn te kogen cilin kɛn mɛnd iŋg do ki se ɔɔ je taaɗn ute gaargegen cili se kici.
66017010	Maakŋ gaarin̰ge tun cili se, jee mii se, kaaɗɗe deelga, ɔɔ kɛn gɛn k‑mɛcɛge se, ɓɔrse naan̰ ɓo gaarge, ɔɔ kɛn gɛn k‑cilige se lɛ aan te ey ɓɔrtɔ; anum kɛn naan̰ jaay aɗe ɓaa kic ɓo 'tiŋg dɛn eyo.
66017011	Daa‑gaabm kɛn tiŋgo ɔɔ ɓɔrse gɔtɔ se, naan̰ kic ɓo maakŋ gaargege tun cili se sum ɔɔ naan̰ ɓo kɛn utu kɔsn gaar gɛn k‑martage se ɔɔ naan̰ kic Raa utu an̰ kutu.
66017012	Ɔɔ kaajgen sikŋ kɛn naai aako se lɛ, je taaɗn ute gaarin̰gen sikŋ kɛn utu kɔsn gaara ute daa‑gaaba se tɛlɛ gɛn lɛr kalaŋ sum.
66017013	Gaarin̰gen sik se paac utu tum dɔɔkŋ taarɗe kalaŋ ɔɔ tɛɗn naaba ute tɔɔgɗe paac daa‑gaab kɛn se.
66017014	Naaɗe utu ɓaa 'tɛɗn bɔɔrɔ ute Goon Baatn Raa ɔɔ Goon Baatn Raa se utu aɗen ciri, taa naan̰ ɓo Mɛl gɛn Mɛlge ɔɔ naan̰ ɓo Gaar gɛn gaarin̰ge. Ɔɔ jeegen kɛn naan̰ daŋɗeno ɔɔ bɛɛr tɔɔɗɗeno tɛɗga jee naan̰ge ɔɔ kɛn tuj ɔrmɗe ey se, naaɗe kic utu aɗen ciri.»
66017015	Tɛr kɔɗn Raa taaɗum ɔɔ: «Oolgen kɛn naai aak mɛnd kɛɛsn gaaba iŋg taar ki se, je taaɗn ute jee dɛngen do naaŋ ki ute mɛtjilɗege, ute taa naaŋɗege ɔɔ ute taar naaŋɗege paac.
66017016	Kaajgen sikŋ kɛn naai aakɗeno ute daa‑gaaba se, utu kɔɔɗn kund mɛnd kɛɛsn gaabm kɛn gɔtin̰ gɔt se naata, ɔɔ an tɔsn ute nakin̰ge paac ɔɔ an̰ kɔn̰in̰ mɛt‑beere. Naan̰ malin̰ kic, naaɗe an̰ kɔsɔ ɔɔ mɛt kɔɔpin̰ se lɛ naaɗe an̰ tɔɔcɔ.
66017017	Gaarin̰gen sik se, Raa mala tɛɗɗenga tɛɗ maakɗe ki, naaɗe tɛɗn naaba daa‑gaab ki se, taa daa‑gaabm se kiŋg maakŋ gaarin̰ ki. Raa ɔlɗe tɛɗn naan̰ se, taa naaɗe tɛɗn nakŋ kɛn naan̰ uuno doa aan gɔɔ kɛn naan̰ maakin̰ jen ro ki. Daa‑gaabm se kiŋg maakŋ gaarin̰ ki bini taar kɛn Raa taaɗ se 'kaan ɗoobin̰ ki.
66017018	«Ɔɔ mɛnd kɛn naai aakin̰o se lɛ, je taaɗn ute gɛgɛr magal, kɛn iŋg do gaarin̰ge tun do naaŋ ki paac se.»
66018001	Kɛn nakgen se jaay deel paac se, maam m'aak kɔɗn Raa kuuy bɔɔyo maakŋ raa ki ɔɔ kɔɗn Raa se ɔk tɔɔg dɛna ɔɔ ute tɔɔgin̰ se naan̰ wɔɔr do naaŋa se kɛlɛŋ kɛlɛŋ.
66018002	Naan̰ taaɗ makɔn̰ɔ ɔɔ: «Gɛgɛr magal Babilon se tɛrɛcga! Ɗeere, naan̰ se tɛrɛcga kamac kamac! Ɓɔrse gɔtin̰ se ɔɔp tɛɗga gɔtn maragge, gɔtn sitange ɔɔ gɔtn yeelge ute daagen jig ey kɛn jeege ƴɛɛmɗe ƴɛɛm se.
66018003	Naan̰ se ɓo kɛn ɔl jeege tɛɗ nakŋ kɛn naan̰ maakin̰ jen ro ki aan gɔɔ tɔtn koojn̰ bin̰ kɛn naan̰ ɔl jeege paac aay te maraadɗe se. Ɔɔ nakŋ kɛn naan̰ ɔl jeege tɛɗ se, nakŋ kusin̰ salal. Ɔɔ gaarin̰gen do naaŋ ki se, naan̰ ɔlɗe aay tɔtin̰a ɔɔ ɛɛsin̰a. Ɔɔ jee tɛɗn zogen do naaŋ ki se lɛ, tɛɗ jee nak dɛnge se, ute maal naan̰ kɛn dɛn se.»
66018004	Tɛr m'booy mind nam kuuy taaɗ maakŋ raa ki ɔɔ: «Naasen jeemge se, 'teecki naatn maakŋ gɛgɛr kɛn se, ey num naase kic aki kɔl dose maakŋ kusin̰ɗe ki, ɔɔ dubar utu kaan doɗe ki se, utu koocn̰ do naase ki kici;
66018005	taa kusin̰ maakŋ gɛgɛr kɛn ese se, ziiɗ bini ook aanga maakŋ raa ki ɔɔ Raa se saapga do nakge tun te ɗoobin̰ ey kɛn jeen̰ge lee tɛɗ se.
66018006	Nakŋ naan̰ tɛɗ jeege tu se, naase kic 'tɛɗin̰sin̰ki naan̰ ki mɛt dio; aan gɔɔ kɛn naan̰ lee ɛɗ tɔtn k'deepin̰ atak maakŋ kɔɔpin̰ ki jeege tu se, naase kic ɛɗin̰ki tɔtn atak cir gɛn naan̰ se mɛt dio.
66018007	Aan gɔɔ naaɗe ɔŋo maala ɔɔ ɔŋo doɗe se, ɓɔrse naase 'dabarɗeki makɔn̰ bin kici ɔɔ ɔn̰ɗeki kapin aɗen tɔɔlɔ, taa gɛgɛr se taaɗga taaɗ ute maakin̰ ɔɔ: ‹Maam se m'tɛɗga nɛɛlge do kaag dom ki se. M'mɛnd‑daay eyo ɔɔ mɔɔtn kapin lɛ am tɔɔl eyo.›
66018008	Taa naan̰ se ɓo, ɓii kalaŋ sum ɓo nakgen ɔɔn̰ se utu kaan don̰ ki, aan gɔɔ yoa, kɔl doa ɔɔ ɓoa. Ɔɔ naan̰ se j'utu j'an̰ tɔɔcɔ, taa Mɛljege Raa Sidburku se utu an̰ kɔjn̰ bɔɔrɔ don̰ ki.»
66018009	Num gaarin̰gen do naaŋ ki kɛn ɛndo maakŋ kusin̰ gɛgɛr kɛn ese se ɔɔ tɛɗo maala gɔtn ese se, kaaɗ kɛn naaɗe utu kaakŋ saa pooɗn gɛgɛr kɛn k'tɔɔcin̰ se, naaɗe utu tɔɔyɔ ɔɔ keem nɔɔ taarin̰a.
66018010	Naaɗe ɗaar dɔkɔ ɔɔ ɓeer ɔɔ sɔm dubar ese se koocn̰ doɗe ki ɔɔ gɔtn se naaɗe tɔɔyɔ ɔɔ keem nɔɔ: «Wɔɔy, wɔɔy nakage, aakki tu gɛgɛr Babilon, gɛgɛr magala, naan̰ ɔk maala se! Lɛr kalaŋ sum ɓo Raa tujin̰a.»
66018011	Jeegen ɔk nakŋ zogen do naaŋ ki paac eeme ɔɔ ɔl doa taa gɛgɛr se, taa nakŋ zoɗege se, nam tap ɓo dug ey sum.
66018012	Nakŋ zoɗege se: daab, pudda, kogen ute roɗe, meeɗgen ute roɗe, kalgen ute roɗege ɔɔ kɛn deer taac boŋ boŋ se, kalgen ute roɗege cɛɛpɛ ɔɔ aac dɛŋ dɛŋ; kaaggen oot nijimi, nakgen k'ɗaapɗe ute naaŋ ceeɗge, kaaggen mɔŋgɔ, maal‑zɛɛrɛ ute maal‑kilimi, ute kogen raaŋ aak bɛɛ bɛɛ,
66018013	naagŋ kaagŋ nijimi, nakgen oot nijimi, itir, duɗgen oot nijimi ute kaaggen oot koot kici, tɔtn koojn̰ bin̰, uubu, ruju ute gɛmɛ, maraŋge ute bɛn̰ge, sɛndge ute puusɗege, ɓulge ute jee daŋgayge, nakgen se paac nam tap ɓo mɔɔtn 'dug ey sum.
66018014	K'taaɗ jeege tun maakŋ gɛgɛr kɛn ese j'ɔɔ: «Nakŋ naase maakse 'je paac se gɔtɔga. Maala ute nakgen tɛɗsen jaay jeege je se se, paac utga naatn. Nakgen bin se mɔɔtn j'an̰ kɔŋ maakŋ gɛgɛrse ki ey sum.»
66018015	Jee tɛɗn zogen lee ɓaaɗo tɛɗ maala maakŋ gɛgɛr kɛn ese se, naaɗe kic 'ɗaar dɔkɔ ɔɔ ɓeer ɔɔ sɔm dubar se koocn̰ doɗe ki. Gɔtn se naaɗe tɔɔyɔ ɔɔ eem nɔɔ:
66018016	«Wɔɔy, wɔɔy nakage, aakki tu gɛgɛr magal, aan gɔɔ mɛnd kɛn tuuso kalgen deer taac boŋ boŋ ute kɛngen cɛɛp taac dɛŋ dɛŋ ɔɔ tɔlo kɔɗɔkŋ bi gɛn daab ute meeɗge ɔɔ kogen ute roɗe se!
66018017	Maalin̰ ute dɛnin̰ se, maakŋ lɛr kɛn kalaŋ ki sum ɓo utga paac!» Gɔtn se, jee tuur markabgen magal magala ute jee tɛɗn naabɗege ɔɔ jeegen maak ki paac se, ute jeegen tɛɗ naaba do baar ki paac se, naaɗe kic ɗaar dɔkɔ.
66018018	Kɛn naaɗe jaay aak saa pooɗn iin̰ se, tɔɔɗ tɔɔy ɔɔ: «Gɛgɛr jaay magal aas te gɛgɛr se, ɓɛrɛ, gɔtɔga!»
66018019	Naaɗe tɔs naaŋa bɔɔy doɗege tu ɔɔ tɔɔɗ tɔɔyɔ ɔɔ eem nɔɔ: «Wɔɔy, wɔɔy nakage, aakki tu gɛgɛr magal ɗooc te maala ɔɔ jeegen ɔk markabgen magal magala do baar ki paac se, naaɗe ɔŋo maala paac gɔtin̰ ki, ɔɔ maakŋ lɛr kɛn kalaŋ ki sum ɓo, maalɗe se utga!»
66018020	Num naase, jee maakŋ raa kɛn jee Raage, naase jee kaan̰ naabm Isage ute jee taaɗ taar teeco taar Raa ki se, 'tɛɗki maak‑raapo! Ute dubar kɛn Raa ɓaano don̰ ki se naan̰ ɔgsenga sɛɛse.
66018021	Gɔtn se maam m'aak kɔɗn Raa tɔɔgɔ uuno ko deer aan gɔɔ ko tooto undin̰ maakŋ baar ki ɔɔ ɗeek ɔɔ: «Taa naan̰ se ɓo Babilon, gɛgɛr magal se, j'utu j'an̰ kund bin kici ɔɔ mɔɔtn nam an̰ kaak ey sum!
66018022	Jee kɔnd kurundge, jee kaage, jee tuuy kaage ute jee tuuy pulge mɔɔtn j'aɗen 'booy 'tɛɗn kaa gɔti ki ey sum; jee tirɗge se mɔɔtn j'aɗen kɔŋ gɔti ki ey sum. Ɔɔ mɔɔtn nam 'booy keem tooto gɔti ki ey sum.
66018023	Nam tap ɓo kaakŋ pooɗn lɔɔmpɔ gɔti ki ey sum ɔɔ mɔɔtn nam tap ɓo taaɗn taa kɔkŋ mɛnda gɔti ki ey sum, taa jeegen ɔko nakŋ zo gɔti ki se, naaɗe ɓo jee maalgen cir jeegen do naaŋ ki se paac. Taa naai ute kɔrɗi kɛn 'lee tɛɗ se, dɛrl mɛtjil jeegen do naaŋ ki paac.
66018024	Gɔtn naai ki se ɓo gɔtn k'tɔɔlo jee taaɗ taar teeco taar Raa ki, jee Raage ɔɔ jeegen paacn̰ k'tɔɔlɗe do naaŋ ki se.»
66019001	Kɛn nakgen se jaay deel se, m'booy gɔtɔ tɛɗ gajalaŋ maakŋ raa ki aan gɔɔ dɔɔl jeege dɛn ɓo ul taara ɗeek ɔɔ: «Alɛluia! K'tɔɔmki Raa taa Raa naajege se, Raa magala ɔɔ tɔɔgɔ; naan̰ ɓo Debm Kaajn̰ jeege.
66019002	Taa nakŋ naan̰ tɛɗ paac se mɛt ki ɔɔ te ɗoobin̰a. Naan̰ ɔjga bɔɔrɔ do mɛnd kɛɛsn gaabm kɛn tuj do naaŋa ute nakgen kusin̰ kɛn naan̰ lee tɛɗ se. Raa dabarin̰ se taa naan̰ tɔɔlga tɔɔl jee tɛɗn naabin̰ge.»
66019003	Tɛr maam m'booy naaɗe ɗeek daala ɔɔ: «Alɛluia! Mɛnd kɛɛsn gaabm se, naan̰ ɓo gɛgɛr k'tɔɔcin̰ jaay saan̰ tiin̰ gɛn daayum daayum se.»
66019004	Gɔtn se magalgen sik‑di‑kaar‑sɔɔ ute ne‑ɗimgen sɔɔ se, ɓaaɗo ɛrg naan Raa kɛn iŋg do kaag do ki se, eemin̰a ɔɔ ɗeek ɔɔ: «Amin! Alɛluia!»
66019005	Tɛr m'booy mind deba gɔtn kaag do ki se taaɗ ɔɔ: «Naase paac jee tɛɗn naabin̰ge, jeegen ɓeerin̰, jee aalin̰ maak ki ɔɔ jee aalin̰ maak ki eyo, paac, k'tɔɔmki Raajege!»
66019006	Tɛr maam m'booy gɔtɔ tɛɗ gajalaŋ aan gɔɔ dɔɔl jeegen dɛn ɓo taaɗa, aan gɔɔ maan zoor uu uu se ɔɔ aan gɔɔ Raa kɛn taat makɔn̰ɔ se kici, tɔɔɗ tɔɔy makɔn̰ɔ ɔɔ: «Alɛluia! Taa Mɛljege Raa se, naan̰ ɓo Sidburku, ɓɔrse naan̰ uunga gaarin̰a.
66019007	K'tɛɗki maak‑raapjege ɔɔ ɔn̰ maakjege raapm sakan̰ ɔɔ k'nookki Raa! Taa kaaɗn Goon Baatn Raa an kuun mɛndin̰ se aasga ɔɔ mɛndin̰ kic lɛ ɗaapga ron̰ aakga bɛɛ bɛɛ.
66019008	Naan̰ j'ɛɗin̰ uus kal te ron̰a, cɛɛpɛ, aak bɛɛ ɔɔ ɔmb birin̰ birin̰.» Ɔɔ kal ese se je taaɗn te naabm bɛɛ ɔɔ ute ɗoobin̰ kɛn jee Raage lee tɛɗa.
66019009	Gɔtn se kɔɗn Raa kalaŋ ɗeekum ɔɔ: «'Raaŋ ɔɔ: 'Maak‑raapo jeege tun k'daŋɗe gɛn ɓaa kɔsn gɔtn kɔkŋ mɛnd Goon Baatn Raa ki se.» Tɛr naan̰ taaɗum ɔɔ: «Taar se taar mɛt ki. Kɛse taar Raa mala ɓo taaɗa.»
66019010	Gɔtn se maam m'ɛrg mɛtn jɛn̰ ki m'je m'an̰ keeme. Naɓo naan̰ ɗeekum ɔɔ: «Ɔn̰ɔ! Ɔn̰te 'kɛrgŋ naanum ki. Maam kic m'debm tɛɗn naaba aan gɔɔ naai ɔɔ aan gɔɔ gɛnaaigen aal maakɗe do taar Isa kɛn taaɗo se. Anum naai ɛrg naan Raa ki kalin̰ ki sum.» Taa taar kɛn Isa taaɗo jeege tu se ɓo, kɛse ko mɛtn taar kɛn jee taaɗ taar teeco taar Raa ki taaɗo se.
66019011	Tɛr gɔtn se, maam m'aak maakŋ raa ɔɔɗ waŋ ɔɔ m'aak sindi raap lak lak. Ɔɔ debm do ki se ron̰ «Debm lee te kɛn mɛt ki» ɔɔ «Debm tuj te ɔrmin̰ eyo.» Ɔɔ naan̰ ɔj bɔɔrɔ ɔɔ ɗo ute kɛn mɛt ki.
66019012	Kaamin̰ se lɛ aan gɔɔ pooɗn ɔk kɔkɔ. Ɔɔ naan̰ ɔk laatn gaarin̰ge dɛna don̰ ki. Ɔɔ k'raaŋin̰ ron̰ ro ki ɔɔ ro se naan̰ kalin̰ ki sum ɓo jeelin̰a.
66019013	Kal naan̰ uuso se, j'ɔlin̰ga kɔl maakŋ moos ki. Ɔɔ naan̰ mala se, k'daŋin̰ «Taar gɛn Raa.»
66019014	Ɔɔ dɔɔl asgargen maakŋ raa ki tuuso kalgen te roɗege, cɛɛpɛ ɔɔ taak bɛɛ bɛɛ. Naaɗe tooko do sɛndge tun raap raapo ɔɔ daanin̰a.
66019015	Ɔɔ debm kɛn ooko do sind kɛn raap lak lak se, gɔrɗ‑jɛrl aata teeco taarin̰ ki gɛn tɔɔl jee do naaŋ ki. «Ɔɔ jeege se naan̰ utu aɗe tɔnd ute sirɗn k'ɗaapin̰ ute maala.» Ɔɔ naan̰ utu aɗen daal maakŋ duguɗn maak‑taar Raa Sidburku ki kɛn kusin̰ aan gɔɔ kɛn k'daal koojn̰ bin̰ jaay maanin̰ tɛɗ tɔtɔ se.
66019016	Ro kalin̰ ki ɔɔ ro pɛɛlin̰ ki se, k'raaŋin̰ga raaŋ ron̰ j'ɔɔ: Kɛse Gaar gɛn gaarin̰ge ɔɔ Mɛl gɛn mɛlge.
66019017	Tɛr maam m'aak maakŋ kaaɗ ki se, kɔɗn Raa ɗaar ɗaara. Gɔtn se, naan̰ ɔɔɗ ɔɔy makɔn̰ɔ ɔɔ daŋ yeelgen tiin̰ maakŋ raa ki raan paac se ɔɔ: «'Tuski naapa ɔɔ 'ɓaakiro utu aki kɔsn kɔsn kɛn Raa tɛɗin̰ dɛn se.
66019018	'Ɓaakiro aki kɔsn gaarin̰gen ooyga kooyo, magal asgarge, bubm asgarge, sɛndge ɔɔ jee tooko do ki, jeegen paacn̰ ɓulge ute jeegen ɓulge eyo, jeegen j'aalɗen maak ki ɔɔ ute kɛngen j'aalɗen maak ki eyo.»
66019019	Gɔtn se tɛr maam m'aak daa‑gaabm deet deetn kɛn ooko maakŋ baar ki, gaarin̰gen do naaŋ ki ute asgarɗege, naaɗe paac tusu gɛn tɛɗn bɔɔrɔ ute debm kɛn ooko do sind kɛn raap lak lak ute asgarin̰ge se.
66019020	Anum daa‑gaabm se, kɛn k'cirin̰ se, k'ɓaa k'j'ɔkin̰a ɔɔ debm kɛn tɛɗ ron̰ aan gɔɔ debm taaɗ taar teeco taar Raa ki kɛn lee tɛɗ nakgen deel doa naanin̰ ki jaay lee dɛrl jeege ɔk nakŋ kaakŋ jeele roɗe ki kɛn daa‑gaaba tɔndɗe se ɔɔ lee ɛrg naan nakŋ kɛn k'cɔɔcin̰ tecin̰ tec se, naan̰ se kic j'ɔkin̰a. Naaɗe di se paac k'tɔk k'j'ɔmbɗen zɛɛrɛ maakŋ baar pooɗ kɛn ɔk nakŋ aan gɔɔ kuɗn pooɗn ɔk ɓuluk ɓuluk se maak ki.
66019021	Jee mɛtin̰ge lɛ, debm do sind ki se tɔɔlɗe ute gɔrɗ‑jɛrlɛ kɛn teeco taarin̰ ki se. Ɔɔ yoɗege se yeelge ɔsɗe te maraadɗe.
66020001	Tɛr maam m'aak kɔɗn Raa bɔɔyo maakŋ raa ki ɔɔ naan̰ ɔk lɛkɛrlɛ gɛn taa gɔɔ jɛrl zuzu se ute zin̰ziri magala jin̰ ki.
66020002	Ɔɔ k‑lamaga se naan̰ ɓaa iij‑ɔkin̰a. K‑lamagŋ se naan̰ ɓo wɔɔjn̰ do dɔkin̰a ɔɔ naan̰ ɓo Bubm sitangen kɛn k'daŋin̰ Iblis se kici. Gɔtn se naan̰ dɔɔkin̰ te zin̰ziri gɛn ɓaara dupu.
66020003	Naan̰ uun undin̰ maakŋ gɔɔ kɛn jɛrl zuzu se, ɔɔ ɗɛkɛlin̰ taara don̰ ki ɔɔ tɛɗin̰ nakŋ kɛn nam tap ɓo ɔk ɗoobm an̰ kɔŋ kɔɔɗ eyo, taa naan̰ mɔɔtn 'kɔŋ dɛrl jee do naaŋ ki eyo bini ɓaar dupu se kaasa. Kɛn ɓaar dupu se jaay deelga num, j'utu j'an̰ kɔɔɗn kɔlɔ naɓo kɔŋ tiŋg dɛn eyo.
66020004	Tɛr maam m'aak kaag doge ɔɔ jee tiŋg do ki se, j'undɗen kulu gɛn kɔjn̰ bɔɔrɔ do jeege tu ɔɔ ko jeegen k'tɔɔlɗe taa saaɗn Isa ɔɔ taa Taar Raa. Naaɗe se ɔŋ ɛrg te naan daa‑gaab ki eyo ɔɔ naan nak kɛn k'cɔɔcin̰ tecin̰ tec se eyo ɔɔ nakŋ kaakŋ jeele kɛn naan̰ tɔnd naan jeege tu ute ji jeege tu se kic, naaɗe ɔk eyo. Naaɗe se ɓo jee kɛn duro daan yoge tu ɔɔ kɔsn gaara ute al‑Masi gɛn ɓaara dupu se.
66020005	Naaɗe se ɓo jee kɛn utu dur deet deet daan yoge tu ɔɔ yogen kuuy se lɛ, kɔŋ dur eyo bini ɓaar dupu se deel jaayo.
66020006	Maak‑raapo jeege tun salal kɛn Raa durɗeno deet deet daan yoge tu se. Taa yo gɛn k‑dige se aɗe kɔŋ tɛɗn ɗim eyo. Naaɗe se utu tɛɗn jee tɛɗn sɛrkge gɛn Raa ɔɔ te gɛn al‑Masi. Ɔɔ naaɗe se utu kɔsn gaara gɛn ɓaara dupu te al‑Masi.
66020007	Kɛn ɓaara dupu jaay deelga num, Bubm sitange se j'utu j'an̰ kɔɔɗin̰ naatn maakŋ daŋgay ki.
66020008	Ɔɔ naan̰ utu ɓaa dɛrl jeegen mɛtn naaŋ kɛn kaam sɔɔ paacn̰ kɛn k'daŋɗe utu ro Gog ɔɔ Magog se. Naaɗe utu tusn dɛna aan gɔɔ kɛɛsn maakŋ baar ki gɛn ɓaa tɛɗn bɔɔrɔ.
66020009	Naaɗe wɔɔkŋ dɔɔɗn do naaŋa paac ɔɔ ɓaaɗo gurug ɔl jee Raagen maakŋ gɛgɛr kɛn Raa jen̰ se. Naɓo pooɗo bɔɔyo maakŋ raa ki ɓaaɗo ɔsɗe paac.
66020010	Ɔɔ Iblisn kɛn lee dɛrlɗe se j'uun j'undin̰ maakŋ baar pooɗ kɛn ɔk nakŋ aan gɔɔ kuɗn pooɗn ɔk ɓuluk ɓuluk se. Kɛse ɓo gɔtn daa‑gaaba ute debm kɛn tɛɗ ron̰ aan gɔɔ debm taaɗ taar teeco taar Raa ki se, k'siɗe maak ki. Ɔɔ gɔtn se, nɔɔrɔ katara, naaɗe dabar gɛn daayum daayum.
66020011	Gɔtn se tɛr maam m'aak kaag do magal raap raapo ɔɔ debm iŋg do ki se. Maakŋ raa ute do naaŋa se aan̰ iig naanin̰ ki kilu.
66020012	Tɛr maam m'aak jee ooyga kooyo paac: jee j'aalɗen maak ki ɔɔ jee j'aalɗen maak ki ey se ɗaar ɗaar naan kaag do ki se. Ɔɔ gɔtn se, k'tɔɔɗ k'taal kitapge. Ɔɔ m'aak kitapm kuuy se j'ɔɔɗ j'aalin̰a ɔɔ naan̰ se Kitapm Kaaja. Ɔɔ jee ooyga kooy paac se, j'ɔjɗe bɔɔrɔ do nakge tun naaɗe tɛɗa jaay k'raaŋin̰oga raaŋ maakŋ kitapge tun ese se.
66020013	Maane lɛ, jee kɛn naan̰ tɔɔlɗeno paac se, naan̰ ɓaanɗeno. Yo ute ɓee yoge kic ɓaano ute yoɗegen kɛn naaɗe tɔkɗeno se. Ɔɔ yoge se naŋa naŋa kic ɓo j'ɔjin̰ bɔɔrɔ do nakge tun naan̰ tɛɗo.
66020014	Gɔtn se Yo ute ɓee yoge se, k'tɔs k'j'ɔmbɗe maakŋ baar pooɗ ki. Ɔɔ maakŋ baar pooɗ kɛn se ɓo gɔtn yo gɛn k‑dige se.
66020015	Debm jaay k'j'ɔŋ te ron̰ maakŋ Kitapm Kaaj ki ey se, naan̰ se j'an̰ kuun kundin̰ maakŋ baar pooɗ ki.
66021001	Tɛr maam m'aak maakŋ raa kiji ute do naaŋa kiji taa maakŋ raa ute do naaŋ do dɔkin̰ se lɛ, aan̰ iigga ɔɔ baar se tɛɗ gɔtɔ.
66021002	Maam m'aak gɛgɛr salal kɛn k'daŋin̰ Jeruzalɛm kiji kɛn Raa bɔɔyin̰o maakŋ raa ki. Gɛgɛr se ɗaapga ron̰ aan gɔɔ mɛnd kɛn ɗaapga ron̰a iŋg aak kaak kaam gaabin̰ se.
66021003	Gɔtn se, maam m'booy mind deba gɔtn kaag do ki ɔɔɗ ɔɔy makɔn̰ɔ ɗeek ɔɔ: «Ɓɔrse Raa ɔndga kɔrɔrin̰ daan jikilimge tu ɔɔ naan̰ utu tiŋg te naaɗe ɔɔ naaɗe se tɛɗn jeen̰ge. Raa mala tiŋg te naaɗe ɔɔ naan̰ ɓo tɛɗn Raaɗe.
66021004	Naan̰ utu aɗen kɔtn kaa‑maanɗe. Yo tɛɗn gɔtɔ, kɔl doa, tɔɔyɔ, dubar, naaɗe se paac mɔɔtn 'tɛɗn gɔtɔ, taa duni do dɔkin̰ se, 'tɛɗga gɔtɔ.»
66021005	Ɔɔ debm kɛn iŋg do kaag do ki se ɗeek ɔɔ: «Ɓɔrse, nakge paac maam m'tɛɗin̰ga tɛɗga kiji.» Tɛr naan̰ ɗeekum ɔɔ: «'Raaŋ ɔɔ: ɗeer ɗeer, taar se taar mɛt ki!»
66021006	Tɛr naan̰ taaɗum ɔɔ: «Ɓɔrse, naaba aasga ɗoobin̰ ki. Maam ɓo m'Alpa ɔɔ m'Omega, maam ɓo m'kupm mɛta ɔɔ m'taar tɔɔlin̰a. Ɔɔ debm maane tɔɔlin̰ num, ɓaaɗo ɔɔ maam m'an̰ kɛɗn maan kɛn ɛɗ kaaja se cɛrɛ.
66021007	Ɔɔ debm jaay cirga se, naan̰ utu 'kɔsn kaagŋ ɓea, ɔɔ kaag ɓee naan̰ kɔs se je ɗeekŋ ɔɔ maam m'an̰ tɛɗn Raan̰a ɔɔ naan̰ am tɛɗn goonuma.
66021008	Num gaŋ jee ɔk nakge paac ɔɔn̰ eyo, jee tuj ɔrmɗege, jee tɛɗ nakgen kusin̰a, jee tɔɔl jeege, jee kɛɛsn mɛndge te gaabge, jee ooj roɗe, jee maragge ute jee taar‑kɔɔɓge, paac se utu ɓaa maakŋ baar pooɗ kɛn ɔk nakŋ aan gɔɔ kuɗn pooɗn ɔk ɓuluk ɓuluk se. Kɛse ɓo gɔtn kɛn k'daŋin̰ yo gɛn k‑dige se.»
66021009	Gɔtn se maakŋ kɔɗn Raage tun cilin kɛn ɔk kɔɔpm ɗooc te dubar se, deb kalaŋ ɓaaɗo ɔŋuma ɔɔ ɗeekum ɔɔ: «'Ɓaaɗo, m'ai taaɗn mɛnd Goon Baatn Raa kɛn utu an̰ kɔk se.»
66021010	Gɔtn se Nirl Raa bɔɔy dom ki ɔɔ uun ɔlum do ko kɛn magala ɔɔ jɛrlɛ ɔɔ naan̰ taaɗum gɛgɛr salal kɛn k'daŋin̰ Jeruzalɛm se ɔɔ gɛgɛr se ɓo kɛn maam m'aakin̰o Raa bɔɔyin̰o bɔɔy maakŋ raa ki se.
66021011	Ɔɔ maakŋ gɛgɛr kɛn ese se, tɔɔgŋ Raa wɔɔrin̰ kɛlɛŋ ɔɔ wɔɔrin̰ aan gɔɔ ko kɛn te ron̰, kɛn k'daŋin̰ jasp ɔɔ jasp se tec aan gɔɔ maan tooɗ yɛl yɛl se.
66021012	Gɛgɛr se ɔk durdur ɔɔ durdurin̰ se jɛrlɛ ɔɔ paata. Naan̰ ɔk taa ɗoobge sik‑kaar‑dio ɔɔ taa ɗoobgen sik‑kaar‑di se ɔk kɔɗn Raage tak tak. Ɔɔ taa ɗoobgen se k'raaŋɗe ro taa ɓee gaan Israɛlgen sik‑kaar‑di se ro ki.
66021013	Taa ɗoobgen sik‑kaar‑di se k'tɔɔɗɗe gɔtɔ kaam sɔɔ: kaam kaaɗa tookŋo se ɔk taa ɗoobo mɔtɔ. Kaam kaam kooko se ɔk taa ɗoobo mɔtɔ, kaam kaam bɔɔyɔ se, ɔk taa ɗoobo mɔtɔ ɔɔ kaam kaaɗa toocn̰ kic ɔk taa ɗoobo mɔtɔ.
66021014	Ɔɔ durdur gɛgɛr se lɛ k'rɛɛs koge sik‑kaar‑dio do naapge tu jaay j'iin̰in̰ do ki. Ɔɔ kogen sik‑kaar‑di se k'raaŋin̰ ro gɛn jee kaan̰ naabm Goon Baatn Raagen sik‑kaar‑di se roɗege tu.
66021015	Ɔɔ debm kɛn ɗaar taaɗ te maam se, ɔk nakŋ dɔɔjn̰ gɔtɔ jin̰ ki ɔɔ nakŋ dɔɔjin̰ se lɛ gɛn daab. Gɔtn se gɛgɛr, taa ɗoobin̰ge ɔɔ durdurin̰ge se paac, naan̰ dɔɔjɗe.
66021016	Ɔɔ gɛgɛr se, kaam mɛndin̰ ute kaam gaabin̰ se k'dɔɔjɗe se aas kaas te naapa. Naan̰ dɔɔjin̰ ute nakŋ dɔɔjɔ se. Ɔɔ dɔɔjin̰ se ɔŋin̰ staad dupu‑sik‑kaar‑dio (12,000). Naan̰ dɔɔj kaam gaabin̰a kaam mɛndin̰a ɔɔ kaam jɛrlin̰ ook kook se, naan̰ ɔŋɗe aas kaasa.
66021017	Naan̰ dɔɔj durdur ɔɔ dɔɔjin̰ se, ɔŋin̰ aas cili kaar‑te‑si‑sɔɔ‑kaar‑sɔɔ (144). Ɔɔ kɔɗn Raa dɔɔjin̰ ute cili aan gɔɔ gɛn jikilimge se sum.
66021018	Durdur gɛn gɛgɛr j'iin̰in̰ te ko kɛn k'daŋin̰ jasp. Ɔɔ gɛgɛr se lɛ, paac k'tɛɗin̰ te daab. Ɔɔ daabin̰ se lɛ, daabm salal ɔɔ tooɗ yɛl yɛl aan gɔɔ maane.
66021019	Kogen jaay j'uuno mɛtn durdur gɛgɛr ese se, k'tamarin̰o ute napar kogen te roɗe ɔɔ taak bɛɛ bɛɛ. Ko kɛn j'uuno mɛta deet deet se, ron̰ jasp. Gɛn k‑dige se, k'daŋin̰ sapir ɔɔ ko se zɛɛr zɛɛrɛ. Gɛn k‑mɔtɔge se, k'daŋin̰ kalsedoan. Naan̰ se raaŋ zɛɛr zɛɛrɛ. Ko gɛn k‑sɔɔge se ron̰ emorid. Naan̰ se zɛɛr ciɗiɗ.
66021020	Ko gɛn k‑miige se, ron̰ sardoan. Naan̰ se aac dɛŋ. Ko gɛn k‑mɛcɛge se, ron̰ kornalin. Naan̰ se aac ilim kilimi. Ko gɛn k‑cilige se, ron̰ krizolit. Naan̰ se zɛɛr ɔmb mɛt ki birin̰ birin̰. Ko gɛn k‑martage se, ron̰ beril. Naan̰ se zɛɛr kɔɔs kɔɔsɔ. Ko gɛn k‑jɛrnaŋge se ron̰ topaz. Naan̰ se kɔɔs kɔɔsɔ. Ko gɛn k‑sikge se ron̰ krizopraz. Naan̰ se zɛɛr kɔɔs kɔɔs mɛt ki. Ko gɛn k‑sik‑kaar‑kalaŋ se, ron̰ iasint. Naan̰ se zɛɛr ilim kilim mɛt ki. Ko gɛn k‑sik‑kaar‑di se, ron̰ amatist. Naan̰ se zɛɛr ilim kilimi.
66021021	Taa ɗoobin̰gen sik‑kaar‑di se, ɔk meeɗgen te roɗe se sik‑kaar‑dio. Ɔɔ taa ɗoobo ɓo ɔk meeɗe kalaŋ tak tak. Ɔɔ gɛgɛr se bɔɔrin̰ se paac te daab ɔɔ daabin̰ se salal ɔɔ tooɗ yɛl yɛl aan gɔɔ maane.
66021022	Gaŋ maakŋ gɛgɛr se, maam m'aak te Ɓee Raa eyo taa Mɛljege Raa Sidburku ute Goon Baatn Raa utu gɔtn ese ɔɔ naaɗe se ɓo Ɓee Raa mala.
66021023	Gɛgɛr se je kaaɗ eyo ɔɔ je laap eyo taa Raa mala te nookin̰a ɔɔ Goon Baatin̰ ɓo, wɔɔrɗe.
66021024	Mɛtjil jee do naaŋ ki paac se, naan̰ ɓo lee wɔɔrɗen gɔtɔ. Ɔɔ gaarin̰gen do naaŋ ki se utu ano ɓaa te maalɗege se paac maakŋ gɛgɛr kɛn ese.
66021025	Gɛgɛr se, taa ɗoobin̰ge k'gaasɗe eyo, taa gɔtn ese nɔɔrɔ gɔtɔ.
66021026	Gɔtn se jee do naaŋ ki ano ɓaa ute maalɗege ute nakŋ koonɗege maakŋ gɛgɛr kɛn ese.
66021027	Ɔɔ nakgen jig eyo, kɔŋ kɛnd maakŋ gɛgɛr kɛn ese eyo. Ɔɔ jee tɛɗn nakgen kusin̰ kɛn ɔk taaɗ eyo ute jee taaɗ taar‑kɔɔɓɔ, naaɗe se kici 'kɔŋ kɛnd maakŋ gɛgɛr kɛn ese eyo. Anum jee kɛnd maakŋ gɛgɛr kɛn ese se, jee kɛn k'raaŋga raaŋ roɗege maakŋ Kitapm Kaajn̰ gɛn Goon Baatn Raa ki se jaayo.
66022001	Tɛr kɔɗn Raa taaɗum oolo kɛn ɔk maan kɛn ɛɗ kaaja. Ool se iin̰o gɔtn kaag do Raa ki ute gɛn Goon Baatn Raa ki. Ɔɔ ool se maanin̰ tooɗ yɛl yɛl.
66022002	Ool se ɔɔy teec daan bɔɔr kɛn maakŋ gɛgɛr ki. Ɔɔ kaagŋ kɛn ɛɗ kaaja jeege tu se ɗaar jɛŋin̰ge tu. Kaagŋ se maakŋ baar ki se naan̰ ooj ɗɔɔl mɛt sik‑kaar‑dio. Ɔɔ maakŋ laap ki tak ɓo naan̰ oojo. Ɔɔ kambin̰ se ɓo kɛn lee ɛɗ lapia mɛtjil jikilimge tu paac.
66022003	Maakŋ gɛgɛr kɛn ese se, nakgen k'naamɗega naam se tɛɗn gɔtɔ. Kaag do Raa ute gɛn Goon Baatn Raa se 'tɛɗn gɔtn ese ɔɔ jee tɛɗn naabm Raage se utu an̰ lee keeme.
66022004	Naaɗe utu kaakŋ daan kaamin̰a ɔɔ ro Raa se j'utu j'aɗesin̰ raaŋ do naanɗege tu.
66022005	Gɔtn naane se, nɔɔrɔ gɔtɔ. Kaaɗa ute lɔɔmpɔ se, nam tap ɓo je ey sum, taa Mɛljege Raa mala utu aɗen wɔɔr gɔtɔ. Ɔɔ naaɗe se utu 'kɔsn gaara ute naan̰ gɛn daayum daayum.
66022006	Tɛr kɔɗn Raa taaɗum ɔɔ: «Ɗeer ɗeer, taar se taar mɛt ki. Mɛljege Raa kɛn ɛɗo Nirlin̰ jeege tun taaɗ taar teeco taarin̰ ki se, naan̰ debm ɔlo kɔɗin̰ gɛn taaɗn nakgen ɔɔpga baat utu kaan se jee tɛɗn naabin̰ge tu.»
66022007	Isa ɗeek ɔɔ: «'Booyki! Ɓɛrɛ, maam m'ɔɔpga gɔɔrɔ m'utu m'aɗe ɓaa. Maak‑raapo deb kɛn booy uun taar kɛn k'taaɗin̰ maakŋ kitap kɛn ese se, taa taar se teeco taar Raa ki.»
66022008	Debm kɛn booyo ɔɔ aako nakgen deel paacn̰ ese se, kɛse maam Jan. Kɛn maam jaay m'booyo ɔɔ m'aako aas se, maam m'ooc mɛtn jɛ kɔɗn Raa kɛn taaɗum nakgen deel ese se, m'je m'an̰ keeme.
66022009	Naɓo naan̰ taaɗum ɔɔ: «Ɔn̰ɔ! Ɔn̰te 'kɛrgŋ naanum ki. Maam kic m'debm tɛɗn naaba aan gɔɔ naai ɔɔ aan gɔɔ gɛnaaigen jee taaɗ taar teeco taar Raa ki ute jee kɛn booy uun taar kɛn k'raaŋin̰ maakŋ kitap kɛn ese se. Anum naai se, eem Raa kalin̰ ki sum!»
66022010	Tɛr naan̰ ɗeekum ɔɔ: «Taargen kɛn maakŋ kitap kɛn ese se, teeco taar Raa ki; ɔn̰te 'kɔyin̰a, taa kaaɗn kɛn Raa an tɛɗn nakgen se ɔɔpga gɔɔrɔ.
66022011	Bin se, debm kɛn jaay tɛɗ naka te ɗoobin̰ ey se, n̰'tɛɗ n̰'ɓaan sak sak ɔɔ debm tɛɗn nakgen jig ey se kic lɛ, n̰'tɛɗn n̰'ɓaa sak sak. Num debm tɛɗ naka ute ɗoobin̰a, n̰'tɛɗ n̰'ɓaa te naanin̰a ɔɔ debm kɛn salal se, n̰'tɛɗn salal n̰'ɓaa te naanin̰ kici.»
66022012	Isa ɗeek ɔɔ: «'Booyki! Ɓɛrɛ, ɔɔpga gɔɔrɔ maam m'utu m'aɗe ɓaa. Ɔɔ kɛn maam m'aɗe ɓaa se, m'ano ɓaa ute nakŋ kɛn naŋa naŋa kic ɓo utu m'an̰ kɛɗn bɛɗin̰ do nakgen tun naan̰ tɛɗo.
66022013	Maam se m'Alpa ɔɔ m'Omega, maam ɓo m'debm m'deete ɔɔ debm kaam mɔɔtn. Ɔɔ maam ɓo m'kupm mɛta ɔɔ m'taar tɔɔlin̰a.»
66022014	«Maak‑raapo jeege tun lee tug kalɗege. Ute naan̰ se naaɗe ɔk ɗoobo gɛn kɔsn koojn̰ kaagŋ kɛn ɛɗ kaaja maakŋ gɛgɛr kɛn ese se ɔɔ kɔŋ kɛnd te taa ɗoobo.
66022015	Num gaŋ jee tɛɗn nakŋ sɔkɔn̰ge, jee ooj roɗege, jee kɛɛsn mɛndge ute gaabge, jee tɔɔl jeege, jee maragge ɔɔ jee lee tɛɗ taar‑kɔɔɓge se, naaɗe se paac 'kɔɔpm naatn.»
66022016	«Maam m'Isa m'ɔlo kɔɗum taa 'ɓaa tɛɗn saaɗum naan eglizge tun gɔtn ɓaa se paac. Maam se, m'teeco mɛtjil gɛn Gaar Daud ki ɔɔ maam ɓo Bɛbɛlɛ.»
66022017	Gɔtn se Nirl Raa ute mɛnd Goon Baatn Raa ɗeek ɔɔ: «'Ɓaaɗo!» Ɔɔ debm kɛn booyga taar se kic ɓo n̰'ɗeek n̰'ɔɔ: «N̰'ɓaaɗo! Debm kɛn maan tɔɔlin̰a ɔɔ je kaay maan kɛn ɛɗ kaaja se, n̰'ɓaaɗo n̰'kaay cɛrɛ.»
66022018	Jee paacn̰ kɛn booy taar Raa kɛn k'raaŋin̰ maakŋ kitap kɛn teeco taar Raa ki ese se, maam Jan m'ɗeeksen m'ɔɔ: debm jaay ziiɗ taara do taar kɛn se num, Raa kic utu an̰ ziiɗn dubar kɛn k'raaŋin̰ maakŋ kitap ki se do ki.
66022019	Ɔɔ taar Raa kɛn k'raaŋin̰ maakŋ kitap kɛn teeco taar Raa ki ese se jaay, debm ɔɔɗn naatn ute kɛn kalaŋ se, naan̰ se 'kɔŋ kɔsn koojn̰ kaagŋ kɛn ɛɗ kaaja se eyo ɔɔ 'kɔŋ kɛnd maakŋ gɛgɛr kɛn salal se ey kici.
66022020	Tɛr Isan kɛn taaɗ nakgen ara se taaɗ ɔɔ: «Ɗeere, maam se ɔɔpga gɔɔrɔ m'utu m'ɓaaɗo.» Amin! Mɛljege Isa, 'ɓaaɗo!
66022021	Ɔn̰ Mɛljege Isa asen tɛɗn bɛɛn̰ naase ki paac.
