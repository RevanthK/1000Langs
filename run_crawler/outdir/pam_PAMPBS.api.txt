40001001	Iti ya ing listahan a piakitan karing makatua nang Jesu-Cristo a menibat king lahi nang David a lahi nang Abraham.
40001002	Anak neng Abraham i Isaac, anak neng Isaac i Jacob, anak neng Jacob i Juda at ding kapatad nang lalaki.
40001003	Anak na lang Juda kang Tamar di Perez at Zera; anak neng Perez i Hezron, anak neng Hezron i Aran.
40001004	Anak neng Aran i Aminadab, anak neng Aminadab i Nason, anak neng Nason i Salmon.
40001005	Anak neng Salmon i Boaz kang Rahab, anak neng Boaz kang Ruth i Obed, anak neng Obed i Jese.
40001006	Anak neng Jese ing Aring David. Anak neng David i Solomon king meging asawa nang Uria.
40001007	Anak neng Solomon i Rehoboam, anak neng Rehoboam i Abiya, anak neng Abiya i Asa.
40001008	Anak neng Asa i Jeosafat, anak neng Jeosafat i Jeoram, anak neng Jeoram i Uzzia.
40001009	Anak neng Uzzia i Jotam, anak neng Jotam i Ahaz, anak neng Ahaz i Hezekia.
40001010	Anak neng Hezekia i Manase, anak neng Manase i Amon, anak neng Amon i Josias.
40001011	Anak neng Josias i Jeconias at ding kapatad nang lalaki. Kanita milyari ing pangadala da ring Israelita anting bihag karin Babilonia.
40001012	Kaybat ning pangadala da ring Israelita anting bihag karin Babilonia, ayanak neng Jeconias i Salatiel, ayanak neng Salatiel i Zerubabel.
40001013	Ayanak neng Zerubabel i Abiud, ayanak neng Abiud i Eliakim, ayanak neng Eliakim i Azor.
40001014	Ayanak neng Azor i Zadoc, ayanak neng Zadoc i Akim, ayanak neng Akim i Eliud.
40001015	Ayanak neng Eliud i Eleazar, ayanak neng Eleazar i Matan, ayanak neng Matan i Jacob.
40001016	I Jacob ya i tata nang Jose a asawa nang Maria; i Maria ya ing ima nang Jesus a mayayaus Cristo.
40001017	Inya heganagana, labi lang apat ding lahi manibat kang Abraham angga kang David; labi lang apat ding lahi manibat kang David angga king pangadala da ring Israelita anting bihag karin Babilonia, at labi lang apat ding lahi manibat king pangadala da ring Israelita anting bihag karin Babilonia angga king pangabait ning Cristo.
40001018	Anti kaniti ing pangabait nang Jesu-Cristo: I Mariang ima na at i Jose atin lang pamitanguanan kasal. Bayu ra ikuang mikasal, meyakit king i Maria mabuktut ne. (Iti milyari king upaya ning Banal a Espiritu.)
40001019	I Jose a maging asawa na metung yang banal a tau. E ne buring misalbag a marine i Maria, inya binalak nang kawanian na nia mung lihim.
40001020	Kabang isipan na ing makanyan, pepakit ya king paninap ing metung a anghel ning Ginu. Ngana, “Jose a lahi nang David, e ka tatakut balausnan pakasalan i Maria, uling ing kagli na milyari ya king kapamilatan na ning upaya ning Banal a Espiritu.
40001021	Ibait ne ing metung a anak a lalaki, at ausan meng Jesus uling ya ing magligtas king balen na king pamikasala na.”
40001022	Milyari iting sabla ban matupad ing sinabi na ning Ginu king kapamilatan na ning propeta:
40001023	“Kumagli ya ing metung a dalagang birhen at ibait ne ing metung a anak a lalaki, at mayaus yang Immanuel” (ngana wari, “Ing Dios kayabe ta ya”).
40001024	Inyang migising ya i Jose, tiparan na ing inutus na ning anghel ning Ginu: pekasalan ne i Maria.
40001025	Oneng e ne teginan i Maria angga na king beit ne ing metung a anak a lalaki a pemalagyuan nang Jesus.
40002001	Mibait ya i Jesus king Betlehem, Judea, kanitang panaun nang Aring Herodes. E melambat dinatang la Jerusalem ding mapilan a Mangabiasa, ding taung magaral king pangimut da ring batuin; menibatan la king Aslagan
40002002	at kukutang da: “Nu ya karin ing bayung bait a Ari da ring Judio?” “Ikit mi yang sinlag ing batuin na king aslagan at dinatang kami keti ba mi yang samban.”
40002003	Inyang dimdam nang Aring Herodes iti tutu yang megulu isip, antimu rin ing mabilug a Jerusalem.
40002004	Pepayaus na la at tinipun ding pamuntuk da ring pari at ding talaturu ning Kautusan at kitang na karela, “Nu ya mibait ing Cristo?”
40002005	Ngarang mekibat, “King Betlehem, Judea uling sinulat na pu ning propeta:
40002006	‘Ika, Betlehem, king sakup nang Juda, e ka mitauli king makananu pa man karing manimuna nang balen ning Juda; uling keka ya manibatan ing metung a pamuntuk a manibala king balen kung Israel.’ ”
40002007	Inya pepayaus na lang Herodes at pinulung pasalikut ding Mangabiasa; inusisa na at abalu karela nung kapilan de ikit ing batuin.
40002008	Kaybat pepalakuan na na lang papunta Betlehem a kayabe na niting panabilin: “Munta kayu at panintunan yeng masalese ing anak. Potang ikit yu ne, ipabalu yung agad kanaku ban aku man munta ku at samban ke.”
40002009	Meko la kaybat dang dimdam ing panabilin na ning ari. Kabang dalan ing batuin—ing mismung batuin a ikit da king Aslagan—minuna ne naman karela angga king miras ya at tinuknang tulid na ning lugal a kabilian ning anak.
40002010	Metula lang e mu nanu ding Mangabiasa panakit da king batuin.
40002011	Kalub da king bale, disnan de ing anak king siping nang Mariang ima na; siniklaud la king arapan na at simban de. Kaybat biklat da la ring regalung darala da, at dininan deng gintu, insenso, at mira.
40002012	Meyaus ing karelang pansin king kapamilatan ning metung a paninap king e na la magbalik pa kang Herodes. Inya menaliwa lang dalan ding Mangabiasa king pamagbalik da king karelang bansa.
40002013	Kalako da ring Mangabiasa, pepakit ya ing anghel ning Ginu kang Jose king kapamilatan na ning paninap. Ngana, “Mibangun ka, idala me ing anak ampon i ima na at munta kayu Ehipto. E kayu mamako karin anggang e ku sabian, uling papaintun neng Herodes ing anak ba neng ipapate.”
40002014	Mibangun ya i Jose at kanita mu ring benging ita, dela na la ding mi-ima at minta la king Ehipto.
40002015	Menatili la karin angga king mete ya i Herodes. Makanyan metupad ing amanung sinabi na ning Ginu king kapamilatan ning propeta, “Inaus keng lumual ibat Ehipto ing kanakung Anak.”
40002016	Mimua yang e mu nanu i Herodes inyang abalu nang melinlang ya karing Mangabiasa. Inya pepapate na la ngan ding anak a lalaki karin Betlehem at karing makalapit a lugal—ding sablang anak a lalaking atin nang aduang banua tua at pababa, agpang king ikua nang ausisa karing Mangabiasa.
40002017	Kanita metupad ing amanung sinabi na ning propeta Jeremias:
40002018	“Meramdam ya ing siwala karin Rama, kikiak ya at maniambitan. Tatangisan na lang Raquel ding anak na; e ya bisang mayaru, uling mete la ngan.”
40002019	Inyang mete ne i Herodes, pepakit ya ing anghel ning Ginu kang Jose karin Ehipto king kapamilatan na ning paninap.
40002020	“Mibangun ka,” ngana, “iyuli mu na la king bansa ning Israel ding mi-ima, uling mete na la ngan detang bisang makamate king anak.”
40002021	Mibangun ya i Jose at tiki na la ding mi-ima; migbalik na la king Israel.
40002022	Oneng inyang abalitan nang Jose king i Arkelao ya ing menalili kang Herodes a tata na bilang ari ning Judea, mitakutan yang taglus karin. Pasibayu yang tinanggap amanu king kapamilatan ning paninap; inya king sakup ning Galilea karin ya migbanda.
40002023	Karin na la tiknang ding mi-ima, king metung a balen a mayayaus Nazaret. King anti kanitang paralan karin metupad ing amanung mesabi king kapamilatan da ring propeta. “Meyaus yang Nazareno.”
40003001	King panaun a ita, linual ya at menaral i Juan a Maminyag king disyerto karin Judea.
40003002	Nganang menaral: “Sumisi kayu at painggulut karing kasalanan yu, uling malapit ne ing Kayarian ning Banua.”
40003003	I Juan ya ing taung amanuan ning propeta Isaias inyang nganang sinabi, “Ing siwala king disyerto kukulait na: ‘Isadia yu ing dalanan ning Ginu, itulid yu la ding dalan a tuntunan na!’ ”
40003004	Gewa king buak kamelyu ing imalan a susulud nang Juan at makababat yang gewa king balat animal. Durun at pulut-panilan ing pamangan na.
40003005	Migsaria la kang Juan ding tau Jerusalem at ding sablang tau Judea at ding manuknangan king sakup ning Ilug ning Jordan.
40003006	Sinabi da la ring kasalanan da at bininyag na lang Juan king Ilug ning Jordan.
40003007	Oneng panakit na karing dakal a Pariseo at Saduseo a daratang ban pabinyag, ngana karela, “Ikong lahing ubingan, ninu ing minutus kekayu ban takasan yu ing daratang a kaparusan?
40003008	Nung tune kayung sisisi karing kasalanan yu, ipakilala yu king pamagbayu yung bie.
40003009	E yu pangangas sasabian king lahi na kayung Abraham. Sasabian ku kekayu, agyang karing batung deni ing Dios makapalto yang tune nang lahing Abraham.
40003010	Ngeni pa makasadia neng dugpa ing palakul karing yamut da ring tanaman, ban ing isanu mang tanaman a e mikakabungang mayap, makutud ya at miyugse king api.
40003011	Bibinyagan da kayu king danum ban mipakilala king sisisian yu la at painggulutan ding kasalanan yu; oneng ing daratang katuki ku lalu yang mayupaya kesa kanaku. E ku man karapatdapat mamitbit karing sandalyas na. Binyagan na kayu king Banal a Espiritu at king api.
40003012	Atyu king gamat na ing sabungke na; linisan na ing pidadaran na at tipunan na ing pale king kamalig na, oneng dulukan na ing sepu king aping e matatda kapilan man.”
40003013	Kanita dinatang ya i Jesus king Ilug ning Jordan; menibatan ya Galilea. Dinatang ya ban pabinyag kang Juan.
40003014	Tatanggian ne sanang Juan, uling ngana, “Aku ing sukat pabinyag keka, oneng ngeni ika pa ing lalapit kanaku!”
40003015	Nganang mekibat Jesus kang Juan, “Paburen mung makanyan ing malyari, uling iti ya ing kailangan malyari at sukat tang daptan ban matupad ing kaburian ning Dios.” Panamdam nang Juan kaniti, menusig ya kang Jesus.
40003016	Kabinyag nang Jesus, agad yang sinaka king danum at mibuklat ya ing banua. Ikit ne ing Espiritu ning Dios at kukuldas yang balamu metung a patipati at tinuklu ya keya.
40003017	Migsalita yang ibat banua ing metung a siwala ngana, “Iti ya ing Anak kung pakamalan a tutu kung katulan.”
40004001	Kanita dela ne ning Espiritu i Jesus king disyerto ba neng tuksuan ning diablo.
40004002	Inyang i Jesus mekapag-ayunu neng apat apulung aldo at apat apulung bengi, tiblan ne ning danup.
40004003	Dinatang ya ing mapanuksu at ngana kang Jesus, “Nung ika ing Anak ning Dios iyutus mung maging tinape la ding batung deni.”
40004004	Nganang mekibat Jesus, “Sasabian na ning Kasulatan, ‘E mu bukud king tinape ya mabibie ing tau, nune king balang amanung manibatan king asbuk ning Dios.’ ”
40004005	Kaybat, tiki ne ning diablo king Banal a Siudad at telakad ne king taluktuk ning Templo.
40004006	“Nung ika ing Anak ning Dios,” ngana, “magpabaldug ka, uling sasabian na ning Kasulatan, ‘Ipanibala na ka at paingat karing anghel na, at alalayan da ka, ban e ka mitisud agyang king metung mung batu.’ ”
40004007	Nganang Jesus, “Sasabian na naman ning Kasulatan, ‘E me paniubukan ing Ginung kekang Dios.’ ”
40004008	Kaybat na nita, dela ne ning diablo king metung a bunduk a tutung matas. Pepakit na la kang Jesus ding sablang kayarian keti king yatu at ing sablang pibandian da.
40004009	“Ibie ku ngan keka ing sablang yan,” nganang sinabi kang Jesus, “nung siklaud ka king arapan ku at samban mu ku.”
40004010	Pekibat nang Jesus, “Mabating ka, Satanas! Uling ing kasulatan sasabian na, ‘Samban me ing Ginung kekang Dios at ya mung bukud ing kekang suyuan.’ ”
40004011	Likuan ne kanita ning diablo; dinatang la ding anghel at sinilbian de.
40004012	Inyang abalitan nang Jesus king sinukul de i Juan, meko ya at minta king Galilea.
40004013	E ya menatili Nazaret nune minta ya at menuknangan Capernaum; metung yang balen ing Capernaum king lele ning Dagat-dagatan ning Genesaret, king sakup ning Zebulun at Neftali
40004014	ban matupad itang ula ning propeta Isaias,
40004015	“Gabun nang Zebulun, at gabun nang Neftali banda king dagat, kangatba ning Jordan, Galilea da ring paganu!
40004016	Ding taung manuknangan king kadalumduman menakit lang maragul a sala! Karing manuknangan king anino ning kamatayan karela sunlag ya ing sulu!”
40004017	Manibat na kanita megumpisa yang menaral i Jesus. Ngana: “Sumisi kayu at painggulut karing kasalanan yu uling malapit ne ing Kayarian ning Banua!”
40004018	King pamaglakad nang Jesus king lele ning Dagat-dagatan ning Galilea, ikit na la ding mikapatad a manasan, i Simon a meyaus Pedro, at i Andres a kapatad na; mibabaldug lang lambat king dagat-dagatan.
40004019	Ngana karela, “Tara, tuki kayu kanaku at gawan da kayung manasan tau.”
40004020	Kanita mu rin likuan da la ring karelang lambat at tinuki la kang Jesus.
40004021	Sinulung na pa ing pamaglakad na at ikit na la ding adua pang mikapatad a anak nang Zebedeo, i Santiago at i Juan; atyu la king karelang bangka at kayabe re i tata ra. Sasadia da la ring karelang lambat. Inaus na la naman deti.
40004022	Kanita mu rin likuan de ing bangka at i tata ra, at tinuki la kang Jesus.
40004023	Leganasan neng pintalan Jesus ing mabilug a Galilea; tinuru ya karing karelang sinagoga at penaral na ing Mayap a Balita tungkul king Kayarian ning Banua. Pepakayap na la naman ding tau king miyayaliwa rang sakit at kapanamdaman.
40004024	Mikalat ing balita tungkul kang Jesus angga king mabilug nang bansa ning Siria, inya ding tau dela ra la kang Jesus ding sablang masakit at ating miyayaliwang kaligaligan: ding ating demonyu, ding sosoning, at ding paralitiko. Pepakayap na la ngan.
40004025	Tukian-tukian de ring dakal a taung menibatan king Galilea, king Decapolis, king Jerusalem, king Judea, at king bansa lipat ning Jordan.
40005001	Panakit nang Jesus karing dakal a tau, minukiat ya king bunduk-bundukan. Inyang mekalukluk ne, linapit la ding alagad na.
40005002	Kaybat, megumpisa yang migsalita at nganang tinuru karela:
40005003	“Mapalad la ding pakakalulu king espiritu, uling karela ya ing Kayarian ning Banua!
40005004	“Mapalad la ding malungkut, uling paligayan na la ning Dios!
40005005	“Mapalad la ding mapagpakumbaba, uling tanggapan da ing pengaku ning Dios!
40005006	“Mapalad la ding daranup at kakau king kabanalan na ning Dios, uling pakabsian na la!
40005007	“Mapalad la ding mapaglunus, uling lunusan na la ning Dios!
40005008	“Mapalad la ding malinis a pusu, uling akit de ing Dios!
40005009	“Mapalad la ding gagawang paralan para king pamikakasundu da ring tau, uling mayaus lang anak na ning Dios!
40005010	“Mapalad la ding daralan kaligaligan uli na ning pamanupad da king kaburian ning Dios, uling karela ya ing Kayarian ning Banua!
40005011	“Mapalad kayu neng insultuan da kayu deng tau at liligaligan at magsalita lang miyayaliwang kapanyiran laban kekayu king uli ku.
40005012	Tumula kayu at magsaya uling mikamaragul kayung ablas karin banua. Makanyan da la namang ligalig ding propetang minuna kekayu.
40005013	“Ikayu ing asin ning yatu. Nung milako kalat ing asin, makananu mu pang abalik ing kalat na? Ala nang kasilbian. Inya miyugse na mu king lual king daramusakan da ring tau.
40005014	“Ikayu ing sulu ning yatu. E ya malyaring isalikut ing balen a makatalakad king babo ning bunduk-bundukan.
40005015	Alang manyinding sulu at kaybat takpan ne king palanggana; nune ibibili ya iti king tumpakan ba yang munie sala karing sablang atyu king bale.
40005016	Makanyan ya namang sukat sunlag king arapan da ring tau ing sulu yu ban akit da ing dapat yung mayap, at paligayan de ing Ibpa yung atyu banua.
40005017	“E yu isipan king dinatang ku ba keng payalan kabaldugan ing Kautusan o ing turu da ring propeta. Dinatang ku e ban payalan ku lang kabaldugan, nune ba ku lang iganap at tuparan deti.
40005018	Ing katutuan sasabian ku kekayu, matda ya man ing banua at ing yatu, ni metung mang tuldik o metung mang malati nang gulis ning Kautusan e ya mabura anggang e metupad ing parasan na.
40005019	Uli na niti, ninuman ing taung labag agyang king malating dili kareting kautusan at ituru na ing makanyan karing aliwa, mibilang yang mababang dili king Kayarian ning Banua. Ing ninumang tutupad kareti at ituru na ing makanyan karing aliwa, ita ing makilalang pekamarangal king Kayarian ning Banua.
40005020	Sasabian ku kekayu, nung e yu la igitan ding talaturu ning Kautusan at ding Pariseo king pamanupad king kaburian ning Dios, e kayu milub king Kayarian ning Banua.
40005021	“Dimdam yu king kanitang minuna mituru karing tau: ‘E ka makamate; ing ninumang makamate mika pakibatan ya king arapan ning husgadu.’
40005022	Oneng ngeni sasabian ku kekayu: ninuman ing mimua king kapatad na mika pakibatan ya king arapan ning husgadu; ing ninuman maninsultu king kapatad na mika pakibatan ya king arapan ning Sanhedrin, at ninuman ing sumabi king kapatad na, ‘Ala kang isip!’ miyugse ya king api ning impierno.
40005023	Uli na niti, nung atin kang yayain king Dios at aganaka mu king atin yang samang lub keka ing kapatad mu,
40005024	lakuan mu ing kekang yayain king arap ning altar at munta ka pa mung makikasundu king kekang kapatad. Kanita na ka magbalik at main king Dios.
40005025	“Nung ating mandalum keka, makipagkasalese ka king mandalum kabang ating panaun, bayu na ka iyarap king husgadu. Nung ali, intriga na ka king ukum at ibie na ka ning ukum karing pulis, at ikulung da ka ding pulis king sukulan.
40005026	Sasabian ku keka: karin ka manatili anggang e ka makabayad king katataulian a sentimo.
40005027	“Dimdam yu king kanitang minuna mituru karing tau: ‘E ka makipangalugud.’
40005028	Oneng ngeni sasabian ku kekayu: ing ninumang lumawe a ating pamagnasa king metung a babai, mikakasala neng pamakipangalugud king pusu na king babaing ita.
40005029	Nung ing kekang mata ya ing maging sangkan ning kekang pamikasala, dukitan me at iyugse! Mayap pa ing ala kang metung a dake ning katawan kesa king ala yang bawas miyugse king impierno ing kekang katawan.
40005030	Nung ing kekang gamat ya ing sangkan ning kekang pamikasala, pututan me at iyugse! Mayap pang ala na kang metung a dake ning katawan kesa king ala yang bawas miyugse king impierno ing kekang katawan.
40005031	“Dimdam yu king kanitang minuna mituru karing tau: ‘Ing ninumang midiborsyu king asawa na sukat neng dinan kasulatan bilang katibayan ning karelang pamikawani.”
40005032	Oneng ngeni sasabian ku kekayu: nung kawanian ne ning lalaki ing asawa nang e naman mekipangalugud at makiasawa ya ing babai king aliwa, mikakasala ya ing lalaki—uling ya ing mitulak king asawa na king pamakipangalugud. At ing ninumang makiasawa king babaing kewanian ning asawa na, makipangalugud ya naman.
40005033	“Dimdam yu naman king kanitang minuna mituru karing tau: ‘E ka lalabag king sumpa a kekang pengaku nune tuparan mu ing pengaku mu king Ginu.’
40005034	Oneng ngeni sasabian ku kekayu: e kayu bitasang susumpa neng mangaku kayu. E yu sasabian: ‘Saksi ke ing banua,’ uling ing banua ya ing tronu na ning Dios;
40005035	o kaya, ‘Saksi ke ing yatu,’ uling iti ya ing tumpakan da ring bitis na. E yu naman sasabian: ‘Saksi ke ing Jerusalem,’ uling iti ya ing siudad ning marangal a Ari.
40005036	Ni e mu sasabian: ‘Mate ku man,’ uling agyang metung mang buak king buntuk mu e me apaputi o apatuling.
40005037	Makagyu nang sabian mu ‘Wa’, nung wa ing buri mung sabian, at ‘Ali’, nung ali; uling king Marawak na manibatan ing nanumang idagdag mu.
40005038	“Dimdam yu naman king kanitang minuna mituru karing tau: ‘Mata libe (king) mata at ipan libe (king) ipan.’
40005039	Oneng ngeni sasabian ku kekayu: e ye ablasan e mayap ing taung dinapat e mayap kekayu. Nung ating tampaling keka king wanan mung pisngi, iyarap mia naman ing kayli mung pisngi.
40005040	Nung ating mandalum keka ba nia mung akua ing kekang baru, ibie mu pati na ing balabal mu.
40005041	Nung ating mamilit kekang papusan na ing karga na kilub ning metung a kilometru, pusanan mu nang anggang aduang kilometru.
40005042	Nung ating maniawad keka, dinan me; at nung ating mandam keka, paraman me.
40005043	“Dimdam yu naman king kanitang minuna mituru karing tau: ‘Luguran me ing kakaluguran mu at pikasaman me ing kalaban mu.’
40005044	Oneng ngeni sasabian ku kekayu: luguran yu la ding kalaban yu, at ipanalangin yu la ding liligalig kekayu.
40005045	Kanita maging tune na kayung anak ning Ibpa yung atyu banua, uling papaslag ne ning Dios ing aldo na karing e mayap at karing mayap a tau, at babie na ing uran na karing darapat mayap at karing darapat e mayap.
40005046	Nanung ablas ing panenayan yu king Dios nung luluguran yu la mu detang malugud kekayu? Agyang ding talapanyingil buis makanyan ing daraptan da!
40005047	At nung ding kakaluguran yu ila mung pakisabian yu, atin waring e karaniwan kanita? Agyang ding paganu makanyan la daraptan!
40005048	Inya sukat kayung maging ganap (antimo nung makananu yang ganap ing Ibpa yung atyu banua.), nung makananu yang ganap antimo ing Ibpa yung atyu banua.”
40006001	“Ingatan yung e yu pagparangalan arap ning balen ing nanumang dapat yung kabanalan para mayaus la pansin kekayu ding tau. Uling nung makanyan, ala kayung panenayan pang ablas king Ibpa yung atyu banua.
40006002	“Inya nung maglimus kayu king taung pakakalulu, e yu na paniabian pa; makanyan ing daraptan da ring hipokrita karing sinagoga at karing dalan. Daraptan da iti ba lang tanggap kapurian karing tau. Ing katutuan sasabian ku kekayu, tinggap da na keti pa ing karelang ablas.
40006003	Nung maglimus kayu, daptan yu ita sanang e na abalu agyang ing matalik yung diling kakaluguran
40006004	ban manatiling makalihim. Ablasan na kayu ning Ibpa yung king lihim manakit king daraptan yu.”
40006005	“Nung manalangin kayu, e yu la pakiapusan ding hipokrita! Maburi lang makatalakad manalangin karing sinagoga at karing suluk dalan ban kanita pakit la mu karing tau. Ing katutuan sasabian ku kekayu, tinggap da na keti pa ing ablas da.
40006006	Nung manalangin kayu, munta kayu karing kuartu yu, isara ye ing pasbul at manalangin kayu king Ibpa yung e mayayakit. Ing Ibpa yung king lihim manakit king kekayung daraptan ablasan na kayu.
40006007	“E kayu gagamit dakal a amanu a alang kabaldugan king kekayung pamanalangin antimo ing daraptan da ring paganu. Isipan da king pamangamit dang dakal a amanu malagua (lang makibat ding dios da.) na lang pakiramdaman ning Dios.
40006008	E kayu makiapus karela uling balu na ning kekayung Ibpa ing kekayung kailangan bayu yu pa aduan.
40006009	Manalangin kayung anti kanini: ‘Ibpa ming atyu banua, samban ya sa ing lagyu mu;
40006010	Ika sa ing mag-ari kekami, mipamintuan ing kaburian mu keti sulip anti banua.
40006011	Ibie mu kekami ngeni ing pamangan a kailangan mi king aldo’ng iti.
40006012	At patawaran mu la ding kasalanan mi keka, antimo ing pamamatawad mi karing mikasala kekami.
40006013	At e mu ke paisaul king mabayat a kapagsubukan, nune ikabus mu kami king Marawak.’
40006014	“Uling nung patawaran yu la ding mikasala kekayu, patawaran na kayu naman ning Ibpa yung atyu banua.
40006015	Nung e yu la patawaran, e na kayu naman patawaran ning Ibpa yung atyu banua.
40006016	“E yu la pakiapusan ding hipokrita neng mag-ayunu kayu. Papakit da ing makalunus la itsura ban kanita abalu da ring tau king mag-ayunu la. Ing katutuan sasabian ku kekayu, tinggap da na keti pa ing karelang ablas.
40006017	Manimu kayu at manyukle neng mag-ayunu kayu
40006018	ban kanita e ra abalu ding tau king mag-ayunu kayu nune mu ing Ibpa yung king lihim manakit, at ing Ibpa yung manakit king kekayung daraptan ablasan na kayu.
40006019	“E kayu titipun pibandian keti king yatu, ing pibandian a sisiran ding ipas at ning kalawang, at malyari dang luban at panakawan kekayu.
40006020	Nune tumipun kayung pibandian para karin banua; karin alang ipas at kalawang a manyira at alang mapanako a makapanlub.
40006021	Uling nu man karin atyu ing pibandian yu, atyu naman karin ing pusu yu.
40006022	“Ding mata ila ding peka sulu ning katawan. Inya nung malino la ding kekang mata, mirinan yang sala ing mabilug mung katawan.
40006023	Nung e la mayap ding kekang mata, dalumdum ya naman ing mabilug mung pamikakatawan. Inya nung ing sala’ng atyu keka karalumduman ya pala, karagul na kasi ning karalumduman a ita!
40006024	“Alang ninumang makasuyu karing aduang panginuan; malyaring pikasaman ne ing mumuna, oneng luguran ne ing kadua o suyuan neng mitmung katapatan ing metung, oneng lakuan ne ing kadua. E kayu malyaring sumuyung miyagnan king Dios at king pibandian.
40006025	“Inya sasabian ku kekayu: e kayu paigulu isip tungkul king bie yu, nung nanung kanan yu at inuman o tungkul king katawan yu, nung nanu ing isulud yu!
40006026	Lawan yu la ding ayup: e la mananaman ni e la pupupul ni e la titipun pamangan, makanyan man pakanan na la ning Ibpa yung atyu banua. E kayu wari lalung maulaga kesa kareti?
40006027	Neng paibalisa kayu isip, ninu mo kekayu ing makapakaba king bie na agyang metung mu mang oras?
40006028	“Obat paigulu kayu isip tungkul king kekayung piblasan? Lawan yu la ding sampagang tutubu king marangle: e la magobra ni e la mamabal!
40006029	Iti ing sasabian ku kekayu: i Solomon agyang mabandi ne, e ya pa naman mimalan a kasing santing ning metung karing sampagang den!
40006030	Nung pipablasan ne ning Dios agyang ing dikut a atyu ngeni, oneng bukas maduluk ne king ornu, ikayu pa kaya ing e na piblasan? Karitak yu naman a kasalpantayanan!
40006031	“Inya e kayu paigulu isip kukutang: Nukarin kami kumang pamangan, inuman, at piblasan?
40006032	Deting bage ila ding kagugulu rang panintunan ding paganu. Balu na ning Ibpa yung atyu banua ing kailangan yu ngan iti.
40006033	Bayu ing sabla pakikuanan yung mag-ari ya ing Dios kekayu at tupad king kaburian na, at ibie na pati na ing sablang kailangan yu.
40006034	Uli na niti, e me pigaganakan ing aldo bukas; saka yu na arapan nung nanuman ing darala na. Makagyu na ing darala nang problema ning balang aldo; e yu na daragdagan pa.
40007001	“E yu la atulan ding aliwa ban e na kayu atulan ning Dios,
40007002	uling atulan na kayu ning Dios agpang king pamanatul yu karing aliwa; at ing panyukad yu karing aliwa ya naman ing panyukad ning Dios kekayu.
40007003	Obat akakit me ing puling king mata ning kapatad mu at e mu ne man apapansin ing trosung atyu king mata mu?
40007004	Makananu mu ngening asabi king kapatad mu, ‘Paburen mung ilako ke ing puling king mata mu,’ kabang metung yang trosu ing atyu king sarili mung mata?
40007005	Hipokrita! Muna me pamung ilako ing trosung atyu king mata mu, kanita manakit kang masalese at alako me ing puling king mata ning kapatad mu.
40007006	“E yu babie karing asu ing sagradung bage uling dalusungan da kayu at pangetan deti, at e yu la iyatsa ding perlas yu karing babi, uling damusakan da la mu deti.
40007007	“Maniawad kayu, at mirinan kayu; manintun kayu, at manakit kayu; tuktuk kayu king pasbul, at mibuklatanan kayu.
40007008	Uling ing balang maniawad mirinan ya, at ing balang manintun manakit ya at mibuklatanan yang pasbul ing ninumang tutuktuk.
40007009	Ninung pengari kekayu ing munie batu king anak nang maniawad tinape?
40007010	Dinan ye kayang ubingan, nung maniawad yang asan kekayu ing anak yo?
40007011	Nung ikayung palpikasala balu yu lang dinan mayap a bage ding anak yu, e di lalu na kayung balung dinan ning Ibpa yung atyu banua? Ibie na ing sablang mayap a bage karing maniawad keya!
40007012	“Daptan yu karing aliwa itang buri yung daptan da naman kekayu: iti ya ing kabaldugan ning Kautusan at ing sablang turu da ring propeta.
40007013	“Lungub kayu king pasbul a makiput uling malualas ya ing pasbul at malapad ya ing dalan a papunta king kasiran, at ya ing daralanan da ring dakal!
40007014	Oneng makiput ya ing pasbul at makitid ya ing dalan a papunta king bie, at ditak la mu ding makatuklas kaniti.
40007015	“Mangilag kayu karing e tutung propeta; daratang la kekayung makabalatkayung tupa, oneng king kamatutuanan asu lang gubat a mabangis.
40007016	Akilala yu la king dapat da. Makapanagtal ka waring ubas karing bongabilia at biabas karing dapdap? Ali ka!
40007017	Mayap ya bunga ing mayap a tanaman, oneng e me pakinabangnan a bunga ing e mayap a tanaman.
40007018	E ya mamungang e mayap a bunga ing mayap a tanaman, at e ne man mamungang mayap ing e mayap a tanaman.
40007019	Kuturan ya ing balang tanaman a e mamungang mayap at iyugse king api.
40007020	Makanyan yu lang akilala ding e tutung propeta king kapamilatan na ning dapat da.
40007021	“E bala na mung taung mamaus kanaku ‘Ginu, Ginu’ lulub king Kayarian ning Banua, nune deta mung tutupad king kaburian nang Ibpa kung atyu banua.
40007022	Potang miras na ing Aldo ning Pamanukum, dakal la ding maus kanaku, ‘Ginu, Ginu! King lagyu mu penaral mi ing amanu na ning Dios; king lagyu mu penabi mi la ding demonyu, at king lagyu mu dinapat keng dakal a milagru.’
40007023	Oneng sabian ku kanita karela, ‘Kapilan man e ra kayu kakilala. Dumayu kayu kanaku, ikayung e mayap a dapat!’
40007024	“Inya ing balang metung a makiramdam kareting amanu ku at tutuparan na la, mengari ya king taung biasa. Telakad ne ing bale na babo ning batu.
40007025	Menabu ing uran, dinatang ing albug, at sepulan ne ning angin ing baleng ita; e ya miragsa uling makatalakad ya babo ning batu.
40007026	“Oneng ing balang taung makiramdam kareting amanu ku, at kaybat e na la tutuparan, mengari ya king taung mangmang. Telakad ne ing bale na babo ning balas.
40007027	Menabu ing uran, dinatang ing albug, at sepulan ne ning angin ing baleng ita, at miragsa ya at makapangilabut ing pangabagsak na!”
40007028	Inyang ayari nang Jesus ing sasabian na, mengapamulala la ding tau king pamanuru na.
40007029	E re kalupa ding talaturu ning Kautusan, uling tinuru yang maki kayupayan.
40008001	Inyang kuldas ne i Jesus king bunduk-bundukan, tikian de ring dakal a tau.
40008002	Linapit ya kang Jesus ing lalaking leprosuan; siniklaud ya king arapan na at ngana, “Nung buri mu, Ginu, apakayap mu ku.”
40008003	Tigkil neng Jesus ing leprosuan at ngana, “Buri ku; kumayap ka!” Kanita mu rin kinayap ya king lepra na.
40008004	Nganang Jesus, “Tandanan mu, e mu sasabian iti kenu man, nune munta ka ngeni mu rin king pari at ipakit mu ing kekang sarili keya. Kaybat, iyain me ing ain a yuyutus nang Moises bilang katunayan karing tau king kinayap na ka.”
40008005	Kalub nang Jesus king Capernaum linapit ya ing metung a kapitan da ring sundalung Romano at nganang miniawad saup,
40008006	“Ginu, ing ipus ku paralisadu ya; makarate ya keta bale at magkakasakit ya.”
40008007	Sinabi nang Jesus, “Puntalan ke ba keng uluan.”
40008008	“Ali pu,” nganang tinutul ning kapitan, “e ku pu karapatdapat tanggap kekayu king kanakung pibalebale. Sabian ya mu pu ing amanu at mipaldan ne ing ipus ku.
40008009	Uling aku man tau kung makalalam a upaya karing aliwa, at atin ku namang sasakupan a sundalus. Nung sabian ku king metung, ‘Munta ka karin!’ munta ya; at king aliwa, ‘Mekeni!’ lumapit ya; at nung iyutus ku king kakung ipus, ‘Daptan mu ini!’ daptan na.”
40008010	Mengapamulala ya i Jesus inyang dimdam na iti at ngana karetang taung tuki-tuki keya, “Ing katutuan sasabian ku kekayu, e ku pa ikit kenu man king Israel ing anti kaniting kasalpantayanan.
40008011	Tandanan yu: dakal la ding datang ibat king aslagan at ibat king albugan at makisulu la kang Abraham, Isaac, at Jacob king Kayarian ning Banua.
40008012	Oneng karing anak nang Israel, dakal la ding miyugse king karalumduman king lual; karin la tumangis at mitigis a ipan.”
40008013	At nganang Jesus king kapitan, “Muli na ka at agpang king paniwalan mu, marapat ing kekang aduan.” Kanita mu rin kinayap ya ing ipus ning kapitan.
40008014	Minta ya i Jesus king bale nang Pedro. Disnan neng makakera karin ing katuangan nang Pedro uling malagnat ya.
40008015	Telan ne gamat Jesus ing matuang babai. Kanita mu rin likuan ne ning lagnat; mibangun ya at migsilbi ya kang Jesus.
40008016	Inyang mabibengi na, dela da la ring tau kang Jesus ding dakal a alipnan da ring demonyu. King metung mung amanu apalualan na la ding marawak a espiritu, at pepakayap na la ding sablang ating sakit.
40008017	Gewa na iti ban matupad ing ula ning propeta Isaias, “Kinua na la ding kekatamung kapanamdaman at dela na ing sabla tamung sakit.”
40008018	Panakit nang Jesus karing dakal a taung makapadurut inutus na karing alagad na king magsadia na lang lumipat king kangatbang pampang.
40008019	Lepitan ne ning metung a talaturu ning Kautusan at ngana, “Maestro, makasadia kung tuki keka nukarin ka man munta.”
40008020	Nganang mekibat Jesus, “Atin lang lunggang pisuluran ding asung-gubat at atin lang sale ding ayup, oneng ing Anak ning Tau ala ya mang apipagpaynawan.”
40008021	Ngana ning metung pa karing alagad na, “Ginu, paintulutan mu ku pa mung muli ba keng ikutkut i tata ko?”
40008022	Oneng sinabi nang Jesus, “Tuki ka kanaku at paburen mu na karing mete ing ikutkut da la ring karelang mete.”
40008023	Inyang sinake ne i Jesus king bangka, tikian de ring alagad na.
40008024	Biglang dinatang ing masikan a bagyu king dagat-dagatan; halus mitatakpan ya king alun ing bangka. Matudtud ya kanita i Jesus.
40008025	Lepitan de ring alagad at ginising de. Ngara, “Ginu, iligtas mu kami! Mangamate tamu!”
40008026	At sinabi na karela, “Obat mitatakutan kayung makanyan? Karitak yu naman a kasalpantayanan!” Tinikdo ya kanita; sebianan ne ing angin at ing alun at mikamaragul a karatunan.
40008027	Mengapamulala la ngan at ngarang sinabi, “Nanu yang klasing tau iti? Pati angin at alun mamintu keya!”
40008028	Miras ya i Jesus king sakup ning Gadara king kangatba nang pampang ning dagat-dagatan. Selubungan de ring adua kataung menibat karing kueba a pipangutkutan. Ding taung deti liban da lang demonyu at tutu lang mabagsik. Inya alang mangangas dumalan karin.
40008029	Kabud-abud ngarang kinulisak, “Anak ning Dios, baket pakialaman mu kami? Dinatang ka wari keti ba mu keng pasakitan agyang e pa miras ing mituldung panaun?”
40008030	King e masiadung makarayu karin ating dakal a babing manyibsiban.
40008031	Pekisabi da ring demonyu kang Jesus, “Nung palakuan mu kami, paluban mu na kami mu karing babing manyibsiban.”
40008032	“Sulung, lungub kayu karela,” nganang Jesus, at linual la at linub karing babi. Milayi ya king bangin ing mabilug a kawan; menabu la king dagat-dagatan at melumud la.
40008033	Milayi la ding lalaking magbante karing babi at minuli la king balen. Karin da pemalita ing sablang mepalyari at pati na ing milyari karing aduang liban da ring demonyu.
40008034	Linual la ngan ding memalen ba reng salubungan i Jesus. Panakit da kang Jesus, pekisabi rang mayap king mako ya sa king karelang lugal.
40009001	Sinake yang pasibayu i Jesus king bangka. Dinalakit ya king dagat-dagatan, at miras ya king sarili nang balen.
40009002	Dela re kang Jesus ding mapilan a tau ing paralitikong makakera king pagkeran. Ikit nang Jesus ing maragul dang kasalpantayanan at ngana king paralitiko, “E mu painan ing lub mu, anak ko. Ding kasalanan mu mipatawaran la!”
40009003	Ngara king lub da ring mapilan a talaturu ning Kautusan, “Lalapastanganan ne ning taung iti ing Dios.”
40009004	Balu nang Jesus itang atyu king lub da, inya ngana karela, “Obat marawak kayu isipan?
40009005	Isanu ing mas mayan sabian: ‘Ding kasalanan mu mipatawaran la’ o ‘Talakad ka at lumakad’?
40009006	Ipakit ku ngeni kekayu king ing Anak ning Tau atin yang upayang mamatawad kasalanan keti king yatu.” Inya nganang sinabi king paralitiko, “Talakad ka, idala me ing pagkeran mu at muli na ka.”
40009007	Tinalakad ya ing lalaki at minuli ya.
40009008	Inyang ikit da iti ding tau, tiblan na la ning takut at pinuri de ing Dios a minie king anti kaniting kayupayan karing tau.
40009009	Meko ya i Jesus ketang lugal a ita at kabang maglakad ya ikit ne ing metung a talapanyingil buis a milagyuan Mateo; makalukluk ya king opisina na. Nganang Jesus, “Tuki ka kanaku.” Tinikdo ya i Mateo at tinuki ya kang Jesus.
40009010	Inyang kasalukuyan nang mamangan Jesus kari Mateo, dinatang la ding dakal a talapanyingil buis ampon ding makasalanan. Mekisulu la kang Jesus at karing alagad na.
40009011	Ikit da iti ding mapilan a Pariseo at ngarang kinutang karing alagad na, “Obat makisulu ya karing talapanyingil buis at karing makasalanan ing kekayung maestro?”
40009012	Dimdam na lang Jesus at nganang mekibat, “E la mangailangan doktor ding taung alang sakit; deta mung ating sakit ila ding mangailangan.
40009013	Pagaralan yu nung nanu ya kabaldugan ing kasulatan a ini: ‘Lunus ing buri ku, aliwa ing ain-sakripisyu.’ Uling e ku dinatang ban ausan ku la ding banal, nune ding makasalanan.”
40009014	At kaybat dinatang la kang Jesus ding alagad nang Juan a Maminyag, at ngarang mengutang, “Obat ikami ampon ding Pariseo mag-ayunu keng maralas, oneng e la bitasang mag-ayunu ding alagad mu?”
40009015	Nganang mekibat Jesus, “Malyari la waring lungkut ding kumbiradu king kasal kabang kayabe de pa ing lalaking kinasal? Ali la! Potang e ra ne kayabe ing lalaking kinasal, kanita la pa mu malyaring mag-ayunu.
40009016	“Alang managping bayung tela king laun a imalan, uling pamanurung ning bayung tela, manga-igut ya ing laun at lalu yang dagul ing gisi.
40009017	Ala munamang mibibiling bayung alak karing laun a lulanan a gawa king balat animal, uling matdas la deti king bayung alak. Parehung masayang ing alak at ing lulanan. Nune bibili ra ing bayung alak king bayung lulanan a gewa king balat animal, at king makanyan a paralan parehung magluat ing alak ampon ing lulanan.”
40009018	Samantalang sasabian nang Jesus iti, linapit ya ing metung a pamuntuk da ring Judio. Siniklaud ya king arapan nang Jesus at ngana, “Kamate-mate na pa mu ning anak kung babai; oneng tukian mu ku at itumpak ing gamat mu king anak ku at mie ya.”
40009019	Tinikdo ya i Jesus at tinuki ya king tata; tinuki la naman ding alagad na.
40009020	Tinuki ya king kagulutan nang Jesus ing metung a babaing atin nang labing aduang banuang daraya. Tigkil ne gilid ing imalan na.
40009021	Ngana king lub na, “Agyang atagkil kia mu imalan kumayap na ku.”
40009022	Melikid ya i Jesus kagulutan na at ikit ne ing babai at ngana, “Siknangan mu ing lub mu, anak ko! Ing kasalpantayanan mu ya ing pepakayap keka.” Kanita mu rin kinayap ya ing babai.
40009023	Inyang miras ya i Jesus king bale ning pamuntuk, disnan na la ding manigtigan plauta at ding dakal a taung malilingongo.
40009024	Ngana karela, “Lumual kayu ngan pa mu! E ya mete ing anak; matudtud ya mu!” Keylian dia mu ding disnan na.
40009025	Inyang linual na la ding tau, linub ya i Jesus at telanan ne gamat ing anak a babai, at mibangun ya ing anak.
40009026	Mikalat iting mepalyari king mabilug a lugal a ita.
40009027	Kalako nang Jesus king lugal a ita, sinulung na ing pamaglakad na. Tikian de ring aduang lalaking bulag. Ngarang kukulait, “Anak nang David, malunus ka kekami!”
40009028	Inyang mekasalangi ne king bale, linapit la kang Jesus ding aduang bulag. Kitnan na lang Jesus, “Paniwalan yu king malyari kung arapat kekayu ing aduan yo?” “Opu, ginu!” ngarang mekibat.
40009029	Kanita tigkil na la ding mata ra at ngana, “Mapalyari kekayu agpang king kekayung kasalpantayanan!”
40009030	At mesala la mata. Nganang maigpit menabilin Jesus karela, “E yu paniabian iti kenu man!”
40009031	Oneng kalako da, pemalita ra king mabilug a lugal a ita ing depat nang Jesus karela.
40009032	Kalako da ring aduang lalaki, linapit de kang Jesus ing metung a mepipi uling alipnan ne ning demonyu.
40009033	Kabud apalualan neng Jesus ing demonyu, mekapagsalita ya ing lalaki. Mengapamulala la ding sablang tau. “E pa meyakit kapilan man ing anti kanyan king mabilug a Israel!” ngara ngan sinabi.
40009034	Oneng ngara ding Pariseo, “Ing pamuntuk da ring demonyu ya ing babie upaya kang Jesus inya apapalualan na la ding demonyu.”
40009035	Leganasan na la ngan delawan Jesus ding balen ampon ding baryu. Tinuru ya karing karelang sinagoga, penaral na ing Mayap a Balita tungkul king Kayarian ning Banua, at pepakayap na la ding tau king nanu pa mang sakit at kapanamdaman da.
40009036	Panakit na karing dakal a tau, melunus ya uling magugulu la isip at e ra balu ing daptan da; anti lang tupang alang pastul.
40009037	Inya ngana karing alagad na, “Dakal ing palutan, oneng ditak la mu ding papalut.
40009038	Uli na niti, ipanalangin yu king makibandi king palutan king parala yang talapagobrang tumipun king pupul na.”
40010001	Inaus na lang Jesus mitipun king arap na ding labi nang aduang alagad at dininan na lang upayang makapanabi karing marawak a espiritu, at pakayap king sablang sakit at kapanamdaman.
40010002	Ila deti ring lagyu da ring labing aduang apostol: i Simon (a mayayaus Pedro) at i Andres a kapatad na; i Santiago at i Juan a kapatad na, ding anak nang Zebedeo;
40010003	i Felipe at i Bartolome; i Tomas at i Mateo a talapanyingil buis; i Santiago a anak nang Alfeo at i Tadeo;
40010004	i Simon a aktibista, at i Judas Iscariote, ing migtaksil kang Jesus.
40010005	Tinubud na lang Jesus at penabilinan na lang anti kanini: “E kayu lulub king sakup ding paganu ni e kayu lulub king sasakupan ning Samaria,
40010006	nune munta kayu karing mewala nang tupa ning bansang Israel.
40010007	King paglakad yu, ipanaral yu king ing Kayarian ning Banua malapit ne!
40010008	Pakayapan yu la ding masakit; pasublian yu lang mie ding mete. Pakayapan yu la ding leprosuan, panabi yu la ding demonyu. Tinggap yung alang bayad, inya pamie yung alang bayad.
40010009	E kayu bitasang magdalang gintu, pilak o tangsu karing bulsa yu.
40010010	King pamaglakad yu e kayu naman magdalang suput a pagpalimus ni imalan a panalili yu king kekayung susulud ni sandalyas o tukud. Uling mangaintulid yang tanggap ing talapagobra king kailangan na.
40010011	“King isanu mang balen o baryu a dasnan yu, lumawe kayung metung a bisang tanggap kekayu, at karin kayu makipanuknangan kabang atyu kayu king lugal a ita.
40010012	Neng sasalangi kayu king isanu mang pibalebale, ibie yu ing pamamuge ning kapayapan.
40010013	Nung tanggapan da kayu ding manuknangan king pibalebaleng ita, paburen yung manatili karela ing kapayapan; nung e ra kayu tanggapan, ibawi yu ing kekong pamamuge.
40010014	At nung ating bale o balen a e tanggap kekayu o e bisang makiramdam kekayu, lakuan ye ing lugal a ita at ipagpag yu ing alikabuk karing bitis yu.
40010015	Ing katutuan sasabian ku kekayu, king Aldo ning Pamanukum lalung mabayat ing parusang miras karing tau king lugal a ita kesa king miras karing tau Sodoma at Gomorra!
40010016	“Tandanan yu! Tutubud da kayu antimong tupa libutad da ring asung-gubat. Sukat kayung maging matalino antimo ding ubingan, at mamu lub antimo ding patipati.
40010017	Mingat kayu uling iyarap da kayu ding tau karing husgadu at pamatbatan da kayu karing karelang sinagoga.
40010018	Ikaladkad da kayung iyarap karing gobernador at karing ari king uli ku ban ihayag yu karela at karing paganu ing Mayap a Balita.
40010019	Potang iyarap da na kayu karing husgadu, e yu pigaganakan nung nanu ing sabian yu o nung makananu kayung magsalita; potang datang na ing oras a ita, miyabie kekayu nung nanu ing sabian yu.
40010020	Uling e la kekayu ding amanung kekayung sabian; manibatan la king Espiritu ning kekayung Ibpa; ya ing magsalita king kapamilatan yu.
40010021	“Pagtaksilan ne ning kapatad ing kapatad na, makanyan munaman ing daptan da ring tata karing anak da; lumaban la ding penganak karing pengari da at ipapate da la.
40010022	Pikasaman da kayu ding sablang tau king uli ku. Oneng ing manatili angga king kawakasan ya ing miligtas.
40010023	At potang ligaligan da kayu king metung a balen, lumipat kayu king tutuking balen. Sasabian ku kekayu, e yu la akuang alaganasan king obra yu ding sablang balen ning Israel bayu ya datang ing Anak ning Tau.
40010024	“Alang magaral a maygit king talaturu na; alang ipus a maygit king panginuan na.
40010025	Inya makagyu ne king magaral ketang maging kalupa ne ning talaturu na, at maging kalupa ne ning ipus ing panginuan na. Nung ausan deng Beelzebul ing buntuk ning pamilya, lalung marok ing iyaus da karing miembru ning pamilya na!
40010026	“Inya e kayu mitatakutan karing tau. Milantad ing nanumang makatakap, at mibulalag ing balang lihim.
40010027	Ing sasabian ku kekayu king madalumdum, ulitan yu king masala, at sukat yung ikulisak ing sisitsit da kekayu.
40010028	E yu la pitatakutan ding makapate king katawan, oneng ali ra ne man ing kaladua; nune ing sukat yung pitakutan ya ing Dios a makapamarusa king kaladua at katawan king impierno.
40010029	Malyari kayung makasaling aduang denas king mura mung alaga; makanyan man e ya malyaring manabu king gabun ing metung karen nung e na kaburian ning Ibpa yu.
40010030	Makabilang agyang ing buak king buntuk yu.
40010031	Inya e kayu tatakut; maygit kayu ulaga kesa karing denas!
40010032	Ninuman ing sumabi king arapan da ring tau king ya kanaku ya, makanyan munaman ing daptan ku para keya king arap nang Ibpa ku karin banua.
40010033	Oneng ing ninumang tanggi kanaku king arap da ring tau, tanggian kia naman king arap nang Ibpa ku karin banua.
40010034	“E yu isipan king dinatang kung magdalang kapayapan king yatu; ali, e ku dinatang ban magdalang kapayapan nune metung a espada.
40010035	Dinatang ku ban pisalangsangan ku la ding anak a lalaki at ding tata ra, ding anak a babai at ding ima ra, ding manuyang a babai at ding katuangan dang babai.
40010036	Ding maging kalaban na ning tau ila mismu ding kayabe na king bale.
40010037	“Ninuman ing lulugud kang tata na o i ima na a maygit kesa kanaku e ya karapatdapat kanaku; ninuman ing lulugud king anak nang babai o lalaki maygit kesa kanaku, e ya karapatdapat kanaku.
40010038	Ninuman ing e mamusan king krus na at e tuki king kagulutan ku e ya karapatdapat kanaku.
40010039	Mawala ya ing ninumang sasagip king sariling bie na; akit ne ning ninuman ing mibabating king bie na alang-alang kanaku.
40010040	“Aku ing tatanggapan na ning ninumang tatanggap kekayu, at ninuman ing tatanggap kanaku, tatanggapan ne itang mitubud kanaku.
40010041	Ninuman ing tatanggap king tinubud na ning Dios uli na ning tinubud ne ning Dios midinan ya king ablas ning tubud na ning Dios. Ninuman ing tatanggap king taung banal uli na ning banal ya, tanggap ya naman king ablas ning taung banal.
40010042	Ninuman ing munie agyang metung ya mung tasang danum a marimla king metung karing malating deti uli na ning alagad ke, sasabian ku kekayu, e ya mipagkaitan king ablas na.”
40011001	Inyang ayari nang Jesus ing pamanuru na karing labing aduang alagad, meko ya ketang lugal a ita ban turu at manaral karing balen a malapit karin.
40011002	Inyang atyu king sukulan i Juan a Maminyag, abalitan na ing daraptan nang Cristo. Mitubud yang mapilan karing alagad na at pepapuntan na la kang Jesus.
40011003	Ngarang kinutang kang Jesus, “Sabian yu na mo kekami nung ikayu itang datang a amanuan nang Juan o kailangan ke pang manayang aliwa?”
40011004	Nganang mekibat Jesus, “Magbalik na kayu at sabian yu kang Juan ing kekayung daramdaman at akakit:
40011005	manakit la ding bulag, makalakad la ding pile, kakayap la ding leprosuan, makaramdam la ding maklak, susubli lang mie ding mete, at mipanaral ya ing Mayap a Balita karing kalulu.
40011006	Mapalad ya ing taung e magduda kanaku!”
40011007	Kalako da ring alagad nang Juan, migsalita ya i Jesus karing tau tungkul kang Juan. Ngana, “Kanitang minta kayu kang Juan king disyerto, nanu ing panenayan yung akit? Ing metung a timbung babayutuk na ning angin?
40011008	Nanu ing liwalan yung alben? Ing metung a taung makaimalan masanting? Ding taung pakaimalan masanting karing palasyu la mu mayayakit!
40011009	Inya sabian yu kanaku, nanu pin ing buri yung akit? Ing metung a propeta? Wa, sasabian ku kekayu, maygit ya pa king metung a propeta ing ikit yu.
40011010	Uling i Juan ya itang sasabian na ning kasulatan: ‘Oyan ing tubud ku, ngana ning Dios, itubud keng makapauna keka ba nang isadia ing dalanan mu.’
40011011	Sasabian ku kekayu, karing sablang taung linto keti king yatu, ala pang linto lalung marangal kesa kang Juan. Makanyan man, ing pekamababang tau king Kayarian ning Banua maygit ya karangal kesa kang Juan.
40011012	Manibat na kanitang menaral ya i Juan a Maminyag angga na ngeni, ing Kayarian ning Banua e re patugutan ding taung e mayap a lub at sasamsaman deng sapilitan.
40011013	Uling ding sablang propeta at ing Kautusan migsalita la angga mu king panaun nang Juan.
40011014	At nung buri yung paniwalan ing sinabi ra, i Juan ya ing Elias a mipangakung datang.
40011015	Makiramdam kayu nung atin kayung balugbug!
40011016	“Ngeni, kaninu ku la apakilupa ding tau king kasalukuyan? Mengari la karing anak a pakalukluk king plasa. Ngana ning metung a grupu karing kayabe ra,
40011017	’Menigtigan ke para kekayu, oneng e kayu tinerak. Migkanta keng malungkut, oneng e kayu kiniak.’
40011018	Dinatang ya i Juan, mig-ayunu ya, at e mininum alak, at sinabi da ring tau, ‘Maki demonyu ya!’
40011019	Dinatang ya ing Anak ning Tau, mamangan ya at miminum, at ngara namang sinabi, ‘Lawen ye ing taung matako at lasenggo! Makipagbarkada ya karing talapanyingil buis at karing makasalanan!’ Makanyan man, mipatunayan ing kabiasnan na ning Dios king kapamilatan na ning bubunga na.”
40011020	Kaybat na nita, pegumpisan na lang peniabianan Jesus ding balen a diptananan na karing keraklan karing depat nang milagru, uling e la bisang sumisi at painggulut ding tau karin karing kasalanan da.
40011021	Ngana, “Makalunus ka, Corazin! Makalunus ka Betsaida! Uling nung king Tiro at king Sidon karin la merapat ding milagrung merapat kekayu, malambat na la sanang mimalan a magaspang at memuntuk abu ding tau karin ban ipakilala ra ing karelang pamanisi.
40011022	Sasabian ku kekayu, lalung maragul ing parusang miras kekayu king Aldo ning Pamanukum kesa karing tau ning Tiro at Sidon!
40011023	At ika naman Capernaum, buri mung itas angga banua ing sarili mo? Misaldak ka angga king kalalalaman (kalalaman or kalalalalaman) na ning impierno! Nung ding milagru a merapat keka king Sodoma la mu merapat, angga ngeni sana atyu pa!
40011024	Inya miparusan kang lalung mabayat kesa king Sodoma king Aldo ning Pamanukum!”
40011025	King oras a ita nganang migsalitang Jesus, “Ibpa, Ginu na ning banua at yatu! Pasalamatan da ka uling pepakilala mu karing taung musmus ing e mu pepakilala karing mangabiasa at maisip.
40011026	Wa, Ibpa, uling iti ya ing sarili mung tula at kaburian.
40011027	“Ing sabla binie na kanaku ning Ibpa ku at alang makakilala king Anak nune mu ing Ibpa, at alang makakilala king Ibpa nune mu ing Anak at detang birian nang makakilala keya ning Anak.
40011028	“Lumapit kayu kanaku, ikayung sablang mapagal na at kababayatnan at dinan da kayung kapaynawan.
40011029	Pusanan ye ing paud ku at magaral kayu kanaku uling mamu ku at mababa lub, at manakit kayung kapaynawan.
40011030	Mayan yang idala ing paud ku at e mabayat ing papusan ku kekayu.”
40012001	Misan a Aldo ning Sabbath, maglakad ya i Jesus libutad ning asikan trigu. Meranup la ding alagad na, inya megumpisa lang menakdut binutil trigu at saka ra gigutan.
40012002	Ngara kang Jesus inyang ikit da iti ding Pariseo, “Lawan mu ing gagawan da ring alagad mu. Labag king kekatamung Kautusan ing gawan da yan king Aldo ning Sabbath!”
40012003	Nganang mekibat Jesus, “E yu pa wari abasa ing depat nang David at ding kayabe na inyang meranup la?
40012004	Linub ya at ding kayabe na king bale na ning Dios at mengan la king tinape a miyain king Dios. Labag king Kautusan ing mangan king tinapeng ita, uling bukud mung ding pari ilang atin karapatan mangan kaniti.
40012005	E yu munaman wari abasa king Kautusan nang Moises king neng Aldo ning Sabbath ding pari king Templo e la tutupad king kautusan tungkul king Sabbath, makanyan man ala lang pakibatan?
40012006	Ngeni, sasabian ku kekayu, atyu keti ing metung a lalung marangal kesa king Templo.
40012007	Nung tune yung aintindian ing kabaldugan da reting amanu: ‘Lunus ing buri ku, aliwa ding ain-sakripisyu’ e yu la sana inatulan ding alang kasalanan.
40012008	Uling ing Anak ning Tau Ginu ne ning Aldo ning Sabbath.”
40012009	Meko ya i Jesus king lugal a ita at minta ya king metung a sinagoga.
40012010	Karin ating lalaking panat metung a gamat. Atin munamang mapilan a taung dinatang karin uling bisa lang manakit abusbus da laban kang Jesus. Inya ngarang kinutang kang Jesus, “Paintulut na ning kekatamung Kautusan ing manulu king Aldo ning Sabbath?”
40012011	Mekibat ya i Jesus, “Nu mong ing metung kekayu atin yang metung a tupa at menabu ya king kulkul king Aldo ning Sabbath, e ne mo kaya kuldasan at saka ne isaka?
40012012	Ngeni ing metung a tau maygit yang e palak a ulaga kesa king metung a tupa. Inya binang masala king paintulut na ning Kautusan ing gawang mayap king Aldo ning Sabbath.”
40012013	Kaybat, ngana king taung panat a gamat, “Iyatiat me ing gamat mu.” Inatiat ne at kinayap ya ing gamat na; meging kalupa ne ning metung nang gamat.
40012014	Meko la kanita ding Pariseo at pisabisabi ra nung makananu reng apapate i Jesus.
40012015	Inyang abalitan nang Jesus iti, meko ya king lugal a ita; at dakal lang tau ding tinuki kang Jesus. Pepakayap na la ngan ding masakit
40012016	at penabilin na karela king e ra pamalita karing aliwa ing tungkul keya.
40012017	Iti depat na ban matupad itang sinabi na ning Dios king kapamilatan na ning propeta Isaias:
40012018	“Oyni ing kakung talasuyu a kakung pinili, ing kakung kaluguran a tutu kung katulan. Ibili ke keya ing kakung Espiritu, ipayabut na ing kakung kayatulan karing sablang tau.
40012019	E ya makipate, nune banayad yang magsalita ni e maramdam karing dalan ing siwala na.
40012020	E ne paklian ing timbung mebalbal na; e ne patdan ing sulung undap-undap na. E ya patugut anggang e na apapagtagumpen ing hustisia;
40012021	ibili ra keya ding sablang tau ing karelang kapanayan.”
40012022	Kanita linapit de kang Jesus ding mapilan a tau ing metung a lalaking mebulag at mepipi uli na ning alipnan ne ning demonyu. Pepakayap neng Jesus ing tau inya mekapagsalita ya at menakit.
40012023	Mengapamulala la ding dakal a tau at ngarang kukutang, “Ya na kaya iti ing Anak nang David?”
40012024	Ngarang mekibat ding Pariseo, inyang dimdam da iti, “Apapalualan na la ding demonyu uli na ning upayang binie nang Beelzebul a pamuntuk da ring demonyu.”
40012025	Balu nang Jesus ing karelang isipan, inya ngana karela, “E ya manatili ing isanu mang bansa a ding memalen na milaban-laban la. Misambulat ya ing isanu mang balen o pamilyang mipatepate.
40012026	Inya nung pakipaten ne ning metung a grupu king kayarian nang Satanas ing aliwang grupu, iti mangabaldugan king misagsag ne at e na lambat misambulat ya!
40012027	Sasabian yu king apapalualan ku la ding demonyu uli na ning upayang binie nang Beelzebul kanaku. Nung makanyan, ninu naman ing babie king upayang makapalual lang demonyu ding kekayung alagad? Ing mismung daraptan da ring alagad yu ilang palaram kekayu!
40012028	Ing kabud Espiritu na ning Dios ya ing babie upaya kanaku ban makapanabi ku karing demonyu at iti metung nang katunayan king ing Kayarian ning Dios dinatang ne kekayu.
40012029	“Alang makapanlub king bale na ning taung masikan ban panakawanan ne king pibandian na. Kailangan igapus ne pa ing taung masikan. Nung agapus na ne, kanita ne pa malyaring panakawanan ing pibalebale na.
40012030	“Ninuman ing e para kanaku laban ya kanaku; ninuman ing e sasaup king pamanipun ku maniambulat ya.
40012031	Inya sasabian ku kekayu: malyari lang mipatawaran ding tau king isanu mang kasalanan at king isanu mang e mayap a sasabian da; oneng e ya mipatawaran ing ninumang magsalitang kalapastanganan king Banal a Espiritu.
40012032	Malyari yang mipatawaran ing ninumang ating sasabian laban king Anak ning Tau; oneng e ya malyaring mipatawaran ing ninumang magsalitang laban king Banal a Espiritu, ngeni o king kapilan pa man.
40012033	“Para manikua kang bungang mayap, kailangan ing atin kang tanaman a mayap; nung e ya mayap ing tanaman mu mupul kang e mayap a bunga. Uling akilala me ing tanaman karing bunga na.
40012034	Lahing kamamalu, makananu kayung makapagsalitang mayap ngening e kayu mayap? Uling ing lulual king asbuk na ning tau manibatan ketang makalaman king pusu na.
40012035	Kakua yang kayapan ing mayap a tau ketang mayap a atipun na; kakua yang e mayap ing e mayap a tau ketang e mayap a atipun na.
40012036	“At oyni ing asabi ku kekayu: king Aldo ning Pamanukum pakibatan (da) ding tau ing balang amanung sasabian da a alang silbi.
40012037	Ding kekayung mismung amanu ilang magamit king pamanukum kekayu, maging king pangapayalan yung kasalanan o maging king pangayakit yung ating kasalanan.”
40012038	Kanita ngarang migsalita ding mapilan a talaturu ning Kautusan at ding mapilan a Pariseo, “Maestro, pakitanan yu keng metung a milagru.”
40012039	Oneng nganang mekibat Jesus, “Karawak da at keyalan dang Dios a katawan ding tau ning kasalukuyan a panaun! Aduananan yu kung metung a milagru! Ala! Ing bukud mung milagru a miyabie kekayu ya ing milagru na ning propeta Jonas.
40012040	Nung makananung i Jonas menatili yang atlung aldo at atlung bengi king atian na ning maragul a asan, makanyan ya namang manatiling atlung aldo ampon atlung bengi ing Anak ning Tau king lalam ning gabun.
40012041	King Aldo ning Pamanukum, talakad la ding tau Nineve at pamarsalanan da kayu, uling ginulut la karing kasalanan da inyang dimdam deng menaral i Jonas. Sasabian ku kekayu, keti ating metung a maygit pa kang Jonas!
40012042	King Aldo ning Pamanukum, talakad ya ing Reyna na ning Mauli at pamarsalanan na kayu, uling miglakbe ya halus ibat king kasumangid na ning yatu ba yang makiramdam king kabiasnan nang Solomon. Sasabian ku kekayu, keti ating metung a maygit kesa kang Solomon!
40012043	“Potang lumual ya ing marawak a espiritu king metung a tau, maglibut-libut ya king malanging gabun; manintun yang lugal a apipagpaynawan na. Nung ala yang akit,
40012044	nganang sumabi king sarili na, ‘Magbalik ku king bale ku.’ Karas na, akit na king alang manuknangan; malinis ya at maka-ayus.
40012045	Inya mako ya at mangumbira yang pitung espiritung maygit pa karawak kesa keya. Lungub la at manuknangan karin. Inya lalung marawak kesa king sadia ing maging kabilian na ning taung ita. Makanyan munaman ing malyari karing marok a tau king panaun a kasalukuyan.”
40012046	Kabang magsalita ya pa i Jesus karing dakal a tau, dinatang ya i ima na at ding kapatad na. Manenaya la king lual; buri deng akasabi.
40012047	[Ngana kang Jesus ning metung karing atyu karin, “Atyu ya king lual i ima yu at ding kapatad yung lalaki; buri da kayung akasabi.”]
40012048	Oneng nganang Jesus, “Ninu wari ing ima ku at ninu ding kapatad ku?”
40012049	Tiru na la king gamat na ding alagad na at ngana, “Oyni i ima ku at ding kapatad ko!
40012050	Ninuman ing tutupad king kaburian nang Ibpa kung atyu banua, ya ing kanakung kapatad at kanakung ima.”
40013001	King aldo mu ring ita, meko ya king bale i Jesus at minta ya at linukluk lele na ning dagat-dagatan.
40013002	Pilupungan de ring dakal a tau, inya sinake ya king metung a bangka at karin ya linukluk. Pakatalakad la ding tau king pampang.
40013003	Tiru na lang dakal a bage king kapamilatan da ring talimhaga. Ngana, “Ating metung a ortelanung linual ban salbag bini.
40013004	King pamanialbag na, ating bining digpa king dalan-dalanan. Dinatang la ding ayup at tiktuk da iti.
40013005	Atin namang bining digpa king mabatu nung nu maimpis mu ing gabun. Sinibut agad iti,
40013006	oneng inyang sinlag ya ing aldo, melanat uling e malalam a yamut.
40013007	Atin namang bining digpa king dikut a masuksuk; melabung ing dikut at piputan na ing bini.
40013008	Oneng tinubu at memunga ing bining digpa king gabun a mataba: ating tia dinalan, at ing aliwa tianam apulu, ing aliwa titlung pulung binutil.”
40013009	Nganang Jesus, “Makiramdam ya itang ating balugbug!”
40013010	Linapit la kang Jesus ding alagad at kitang da, “Obat gagamit kang talimhaga neng magsalita ka karela?”
40013011	Nganang mekibat, “Kekayu miyabie ing makabalu karing lihim tungkul king Kayarian ning Banua, oneng e miyabie karela yan.
40013012	Uling itang atin na, mirinan ya pa ban maging labis-labis itang atyu keya; oneng itang ala, pati na itang ditak a atyu keya milako pa.
40013013	Magsalita ku karela king kapamilatan da ring talimhaga, uling lumawe la man, oneng e la manakit, at makiramdam la, oneng e la makaramdam ni e la makaintindi.
40013014	Matutupad karela ing ula ning propeta Isaias a sinabi: ‘Agyang nanan yung makiramdam, e kayu makaintindi; agyang nanan yung lumawe, e kayu manakit,
40013015	uling mapurul la isip ding taung deti; sasara da la ring karelang balugbug, at pipiak da la ding (ring) karelang mata. Uling e ra la buring manakit ring (ding) karelang mata, ing makaramdam la ding balugbug da, ing makaintindi la ding karelang kaisipan, at ing magbalik la lub kaku, pota aku pakayapan ku la, ngana ning Ginu.’
40013016	“Oneng kapalad yo! Manakit la ding mata yu at makaramdam la ding balugbug yu!
40013017	Sasabian ku kekayu: dakal la ding propeta at mayap a taung bisang manakit king akakit yu, oneng e ra ikit, at bisang damdam king daramdaman yu, oneng e ra dimdam.
40013018	“Pakiramdaman yu ngeni ing kabaldugan na ning talimhaga tungkul king sinalbag bini.
40013019	Detang makiramdam king amanu tungkul king Kayarian ning Banua oneng e ra paki-intindian, kalupa da la ring bining digpa king dalan-dalanan. Paniatang na ning Marawak sasagmitan na itang mitanam karing pusu ra.
40013020	Ing bining digpa king mabatu kalupa da la detang makiramdam king amanu at matula rang tatanggapan agad iti.
40013021	Oneng e magyamut karing pusu ra inya e maglambat. Neng daratang ing kaguluan o ing kasakitan uli na ning amanu agad lang dirimla.
40013022	Ing bining digpa king dikut a masuksuk kalupa da la detang makiramdam king amanu, oneng meging balisa la tungkul karing bage keti king yatu, at maging malugud la king pibandian, angga king ala nang paglugalan karing pusu ra ing amanu, inya e la mikabunga.
40013023	Ing bining digpa king gabun a mataba ila detang makiramdam king amanu at makaintindi kaniti. Mamunga la: ating tia dinalan, ating tianam apulu, at ating tia titlung pulu.”
40013024	Sinabi nia namang Jesus karing tau ing metung pang talimhaga. Ngana, “Ing Kayarian ning Banua kalupa ne ning metung a taung sinalbag mayap a bini king marangle na.
40013025	Misan a bengi, kabang matudtud la ding sabla, dinatang ya ing kalaban na at sinalbag yang bining e mayap a dikut libutad ning pale at saka ya meko.
40013026	Inyang tinubu at memunga ing pale, linto munaman ing e mayap a dikut.
40013027	Inya linapit la ding ipus na ning sinalbag at ngara, ‘E pu wari mayap a bini ing silbag yu, ginu? Makananung mika samut dikut a e mayap?’
40013028	Mekibat ya, ‘Depat na yan ning kakung kalaban.’ Kitang da ring ipus na, ‘Buri yu pung putputan mi ing dikot?’
40013029	Nganang mekibat, ‘Ali yu, pota king pamamutput yu pati pale tuki.
40013030	Paburen yung parehung tumubu angga king panaun na ning papalut. Potang oras nang palutan, sabian ku karing talapalut: Tipunan yung mumuna ing dikut at saka yu aptasan at dulukan, at tipunan yu king kanakung kamalig ing pale.’ ”
40013031	Aliwa ne naman ing talimhagang sinabi nang Jesus karela. Ngana, “Ing Kayarian ning Banua kalupa ne ning metung a butul mustasang dela na ning metung a tau at tenam na king mulahan na.
40013032	Malati yang dili karing sablang butul tanaman, oneng pamanubu na maging maragul yang dili karing sablang gule. Maging metung yang tanaman, inya makapaniale la ding ayup karing sanga na.”
40013033	Selitanan na lang metung pang talimhaga. Ngana, “Ing Kayarian ning Banua kalupa ne ning lebadurang sinamut na ning metung a babai king atlung gatang a arina ba nang papagalsan ing masa.”
40013034	Sinabi nang Jesus iting sabla karing tau king kapamilatan da ring talimhaga. King kamatutuanan e ya bitasang migsalita karela nune mu king kapamilatan da ring talimhaga.
40013035	Makanyan ing depat na ban matupad itang inula na ning propeta: “Magsalita ku karela kapamilatan ding talimhaga, sabian ku la karela ding bage milihim ibat pa king pangalalang ning yatu.”
40013036	Kaybat na nita, likuan na lang Jesus ding dakal a tau at sinalangi ya king bale. Linapit la ding alagad na at ngara, “Nanu ing buri nang sabian ning talimhaga tungkul king dikut libutad ning pale?”
40013037	Nganang mekibat Jesus, “Itang sinalbag mayap a bini ya ing Anak ning Tau.
40013038	Ing marangle ya ing yatu; ing mayap a bining silbag na ila ding tau na ning Kayarian ning Banua, at ing e mayap a dikut ila ding taung sasakupan na ning marawak;
40013039	ing kalaban a sinalbag king bini na ning e mayap a dikut ya kabud ing diablo. Ing pamamupul ya ing kawakasan na ning panaun, at ding talapalut ila ding anghel.
40013040	Nung makananung titipunan da ing dikut at kaybat durulukan da, makanyan munaman ing malyari king kapupusan na ning panaun.
40013041	Itubud na la ning Anak ning Tau ding anghel na, at tipunan da la ngan at simen king Kayarian na ding sablang babie pamikasala karing tau, at ding sablang darapat e mayap,
40013042	at iyugse da la ngan king mapaling ornu. Karin la tumangis at mitigis a ipan.
40013043	Ding banal naman sunlag lang anti ing aldo king Kayarian ning karelang Ibpa. Makiramdam ya itang ating balugbug!
40013044	“Ing Kayarian ning Banua kalupa ne ning pibandian a makakutkut king gabun. Mipaintagun akulkul ne ning metung a tau at timbunan neng pasibayu. King tula na, meko ya at pisali na ing sablang pibandian na at kaybat migbalik ya at seli ne ing gabun a ita.
40013045	“Antimu rin, ing Kayarian ning Banua kalupa ne ning metung a manialing mangamal a perlas.
40013046	Inyang menakit yang metung a perlas a e karaniwan a leguan, meko ya at pisali na ing sablang pibandian na at seli ne ing perlas.
40013047	“Ing Kayarian ning Banua kalupa nia naman ning metung a lambat a inatsa ra king dagat-dagatan; menikua yang miyayaliwang asan.
40013048	Inyang mabayat ne, ginuyud deng sinaka ding magliligo king pampang. Linukluk la at pikakawani da la ring asan: tinipun da la ring mayap a asan karing karelang lulanan, at inugse da la ring e ra malyaring apangan ding tau.
40013049	Makanyan ing mapalyari king kawakasan na ning panaun. Datang la ding anghel at ikawani da la ring e mayap a tau karing mayap,
40013050	at iyugse da la king mapaling ornu. Karin la tumangis at mitigis a ipan.”
40013051	Nganang kinutang Jesus karela, “Aintindian yu ing heganaganang yan?” Ngarang mekibat, “Aintindian mi na.”
40013052	Inya ngana karela, “Nung makanyan, iti ing buri nang sabian: king ing balang talaturu ning Kautusan a kikilala king Kayarian ning Banua kalupa ne ning metung a mibalebale a milulual karing bage bayu at laun king pisisinupan na.”
40013053	Inyang ayari na na lang sinabing Jesus deting talimhaga meko ya king lugal a ita,
40013054	at migbalik ya king sarili nang balen. Tinuru ya king karelang sinagoga. Mengapamulala la ding mekaramdam kang Jesus. “Nukarin na ibat ing anti kanyan a kabiasnan?” ngarang kinutang. “Makananu yang makarapat kareting milagru?
40013055	E wari anak nia mu ning metung a kalpinteru? Aliwa wari i Maria i ima na, at ding kapatad na ila di Santiago, Jose, Simon, at Judas?
40013056	E ta la wari kayabe-abe keti ding kapatad nang babai? Nukarin na ngan kinua iti?”
40013057	Inya tinggian de ngan. Nganang Jesus karela, “Mirarangal ya ing metung a propeta king sablang lugal subali mu king sariling balen na at king sarili nang pamilya.”
40013058	E ya dinapat dakal a milagru karin uling e la maniwala keya.
40014001	King panaun a ita, abalitan nang Herodes a tetrarka, ing tungkul kang Jesus.
40014002	At nganang sinabi karing opisyal na, “Iti ya mismu i Juan a Maminyag a sinubling mebie, inya agagawa na la deting milagru!”
40014003	I Herodes ya ing peparakap, pepagapus, at pepasukul kang Juan uli nang Herodias a asawa nang Felipeng kapatad nang Herodes.
40014004	Nganang Juan kang Herodes, “Labag king Kautusan ing pakiabayan meng anting asawa mu i Herodias!”
40014005	Buri ne mang ipapate i Juan, oneng tatakut ya karing memalen Judio, uling kikilalanan deng metung a propeta i Juan.
40014006	Inyang miras ing aldo nang kebaitan Herodes, tinerak ya i Salome a anak nang Herodias king arapan da ring kumbiradu. Metula yang e mu nanu i Herodes,
40014007	inya sinabi na at pengaku nang matalik king anak a babai king ibie na ing nanumang aduan na.
40014008	King mungkahi nang ima na, ngana ning anak kang Herodes, “Ibie me ngeni kanaku ing buntuk nang Juan a Maminyag a makabili king metung a bandehadu!”
40014009	Melungkut ya ing ari, oneng uli na ning pengaku na king daramdaman ding kumbiradu na, inutus na king matupad ing kayaduanan na ning anak.
40014010	Mitubud ya at pepatabtab ne batal i Juan king sukulan.
40014011	Dela reng makabili ing buntuk nang Juan king metung a bandehadu at binie re king anak, at dela ne kang ima na.
40014012	Dinatang la ding alagad nang Juan; kinua re ing bangke na at kitkut de. Kaybat na nita, pintalan de i Jesus at belita ra iti.
40014013	Inyang tinggap nang Jesus ing balita tungkul kang Juan, sinake yang bangka at meko ya king lugal a ita. Minta ya king metung a tahimik a lugal nung nu ya makapagdili-dili. Oneng abalitan da ring tau iti at ibat karing miyayaliwang balen linakad lang tinaluki kang Jesus.
40014014	Inyang kuldas ya king bangka i Jesus, ikit na la ding tutung dakal a tau. Melunus ya karela at pepakayap na la ding masakit.
40014015	Inyang mabibengi na, lepitan de ring alagad na at ngara, “Mikelangan a lugal iti at mabibengi na. Palakuan mu na la ding tau ba lang munta karing malapit a baryu ban makasali lang apangan da.”
40014016	Nganang mekibat Jesus, “E kailangan ing mako la. Ikayu mismu ing munie pamangan karela!”
40014017	Ngarang sinabi, “Lima la mung tinape at aduang asan ding darala mi.”
40014018	Nganang Jesus, “Idala yu la keni.”
40014019	Pepaluklukan na la king dikut ding tau; kinua na la ding limang tinape at aduang asan; tinalanga ya banua at pepasalamat ya king Dios. Pemirasu na la ding tinape at inutus na karing alagad king pamie da la karing tau.
40014020	Mengan la ngan ding sabla at kinabsi la. Tinipun da la ring alagad ding mitagan, at mekakatmu lang labing aduang kaing karing pirapirasung tinape.
40014021	Ating limang libu karing lalaking mengan; e la kabilang ding babai at ding anak.
40014022	Kaybat na nita, agad na lang pepasaken Jesus king bangka ding alagad na. Pepaunan na na lang dinalakit king kangatba nang pampang ning dagat-dagatan kabang paulian na la ding tau.
40014023	Inyang apaulian na na la ding tau, minukiat yang magdili-dili king metung a bunduk-bundukan ban manalangin. Miras ing bengi. Magdili-dili ya karin i Jesus.
40014024	Ketang oras a ita malibutad ne ing bangka king dagat-dagatan. Sapul-sapulan ne ning alun, uling makasalungat ya king tiup na ning angin.
40014025	Pilatan na ning alas tres ila ning alas sais ning abak pintalan na lang Jesus ding alagad na, lalakad ya babo na ning danum.
40014026	Inyang ikit deng lalakad babo na ning danum, mengilabut la king takut. “Multu ya!” ngarang sinabi at kinulisak la king takut da.
40014027	Agad-agad yang minaus karela i Jesus. Ngana, “E kayu tatakut! Aku i Jesus!”
40014028	Kanita, nganang kinulait Pedro, “Ginu, nung ika pin, iyutus mung munta ku keka babo na ning danum!”
40014029	“Mekeni!” nganang mekibat Jesus. Inya kinuldas ya i Pedro king bangka at megumpisa yang linakad babo na ning danum papunta kang Jesus.
40014030	Inyang ikit na ing masikan a tiup na ning angin, tiblan ne ning takut at megumpisa yang limbug. Nganang kinulisak, “Gino, sagipan mu ku!”
40014031	Agad-agad neng inabut Jesus ing gamat na; telan ne i Pedro at ngana, “Abe, karitak mu kasalpantayanan! Obat mikakunu ka?”
40014032	Parehu lang sinampa king bangka at kasampa ra tinuknang tutiup ing angin.
40014033	Simban de i Jesus ding alagad a makasake king bangka at ngara, “Tutu pin, ika ing Anak ning Dios!”
40014034	Inyang mekadalakit na la king dagat-dagatan, sinadsad la Genesaret.
40014035	Akilala de ring tau karin i Jesus. Belitanan de ing mabilug a balen king paniatang nang Jesus. Inya dela da la kang Jesus ding sablang masakit.
40014036	Inawad da ing paintulut na ing atagkil de ring masakit agyang ita mung gilid na ning imalan na. Kinayap lang lubus ding sablang mekatagkil kaniti.
40015001	Kanitang misan, linapit la kang Jesus ding mapilan a Pariseo at talaturu ning Kautusan a menibatan Jerusalem. Kitang da,
40015002	“Baket lalabag la ding alagad mu king kaugalian a tiru da ring kekatamung makatua? E la manos gamat bayu la mangan antimo ing makautus!”
40015003	Pekibat nang Jesus karela, “Ikayu, obat sasalangsangan yu naman ing utus na ning Dios ba yu la mung atuparan ding kekayung kaugalian?
40015004	Ing Dios sinabi na, ‘Igalang me i tata mu at i ima mu,’ at ‘Ninuman ing managkas kang tata na o kang ima na sukat yang mate.’
40015005	Oneng ikayu sasabian yu, ‘Ninuman ing sumabi kang tata na o kang ima na, ‘Makatalaga na king Dios ing malyari yung tanggapan kanaku;’
40015006	mipanupaya ne kanita ketang kagalangan a katuliran nang tata na o ima na. Inya alang-alang karing kaugalian yu, payalan yu nang ulaga ing amanu na ning Dios.
40015007	Hipokrita! Tinud yang tinud ing propeta Isaias a minie ula tungkul kekayu:
40015008	’Ding taung deti, ngana ning Dios, parangalan da ku karing labi ra, oneng marayu la kaku ding pusu ra.
40015009	Alang kabaldugan ing kaku pamanyamba ra, uling ding kautusan a gewang tau tuturu da lang antimong kakung kautusan!’ ”
40015010	Pepalapitan na lang Jesus ding dakal a tau at sinabi na karela, “Makiramdam kayu at pakaintindian yu ing kanakung sabian.
40015011	Aliwa ing lulub king asbuk ning tau ing makarinat keya nune itang lulual king asbuk na.”
40015012	Kanita linapit la ding alagad at ngara, “E yu apansin king menamdaman la ding Pariseo king kekayung sinabe?”
40015013	Mekibat ya i Jesus, “Putputan ne ning Ibpa kung atyu banua ing balang tanaman a e na tenam.
40015014	Paburen yu la ding Pariseo! Bulag lang talataid; nung tairan ne ning bulag ing kalupa nang bulag, parehu lang manabu king kulkul.”
40015015	Nganang migsalitang Pedro, “Sabian ye kabaldugan kekami ing talimhagang yan.”
40015016	Sinabi nang Jesus karela, “Ikayu man e yu aintindian?
40015017	E yu aintindian king ing nanumang lulub king asbuk tataglus king dungus at kaybat lumual munaman king lalam?
40015018	Oneng ing nanumang papalual na ning tau king asbuk na manibatan king pusu na at ita ya ing makarinat king tau.
40015019	King pusu na ning tau karin magumpisa ing e mayap a tangka antimo ing pamakamate, ing pamakipangalugud, ing miyayaliwang kanawangan, ing pamanako, ing pamaglaram, at ing pamanyirang puri.
40015020	Ila deti ring makarinat king tau. Oneng e makarinat king tau ing mangan a e tinupad king seremonia na ning pamanos gamat a agpang kekayu sukat tuparan.”
40015021	Likuan neng Jesus ing lugal a ita at minta ya king sakup da ring siudad na ning Tiro at Sidon.
40015022	Ing metung a babaing taga Canaan a manuknangan king lugal a ita linapit ya at nganang dinalung, “Makamal a ginu, Anak nang David, malunus kayu pu kanaku! Alipnan ne ning demonyu ing anak kung babai; masakit yang tutu daralanan.”
40015023	Oneng e ne bitasang pekibatan Jesus. Linapit la ding alagad na at pekisabi ra, “Palakuan yu ne. E na katamu patugutan tutukian at atne king kasigla!”
40015024	Kanita nganang mekibat Jesus, “Mituburan ku bukud mung karing tupa nang melili ning balen Israel.”
40015025	Panamdam na kaniti ning babai linapit ya at siniklaud king arap nang Jesus. “Saupan yu na ku sa, ginu,” nganang mekisabing mayap.
40015026	Pekibat nang Jesus, “E mayap ing kuanan ing pamangan da ring anak at iyugse karing asu.”
40015027	“Tutu pu ita, ginu,” nganang tinutul ning babai, “oneng makapangan no man ding asu agyang king mugmug a mangayugse king lamesa da ring karelang amu.”
40015028	Kanita nganang mekibat Jesus, “Babae, karagul mu kasalpantayanan! Matupad ing kekang aduan.” Kanita mu rin kinayap ya ing anak na.
40015029	Meko ya king lugal a ita i Jesus at memebe ya king Dagat-dagatan ning Galilea. Minukiat ya king metung a bunduk-bundukan at saka ya linukluk.
40015030	Minta la kang Jesus ding tutung dakal a tau; darala da la kang Jesus ding pile, ding baldadu, ding bulag, ding pipi, at ding aliwa pang maki sakit. Binili da la king arap nang Jesus at pepakayap na la.
40015031	Mengapamulala la ding tau panakit da karing piping magsalita, kinayap la ding baldadu, mekalakad la ding pile, at mesala la mata ding bulag. At pinuri de ing Dios ning Israel.
40015032	Inaus na lang Jesus lumapit ding alagad na at ngana, “Malulunus ku karing taung deti, atlu na lang aldo kayabe ku ngeni at ala na lang apangan. E ku la buring palakuan danupan, pota mangaliu la king dalan.”
40015033	Kitang da ring alagad na, “Nukarin tamu kumang sapat a pamangan keti king disyerto para pakanan la ding anti kareting karakal a tau?”
40015034	“Pilan la ding kekayung tinape?” nganang kinutang Jesus karela. Ngarang mekibat, “Pitu la at mapilan a asan a mangalati.”
40015035	Pepaluklukan na lang Jesus ding tau king gabun.
40015036	Kinua na la ding pitung tinape ampon ding asan at kaybat nang mekapasalamat king Dios pemirasu na la ding tinape at asan, at binie na la karing alagad. Ding alagad naman pemie da la karing tau.
40015037	Mengan la ding sabla at kinabsi la, at inyang tinipun da la ring alagad ding pirapirasung mitagan, pitu lang kaing ding akatmu ra.
40015038	Apat lang libung lalaki ding mengan, e la kabilang ding babai at ding anak.
40015039	Kaybat na nita, pepaulian na na lang Jesus ding tau at saka ya sinake king bangka at minta ya king sakup ning Magadan.
40016001	Linapit la kang Jesus ding mapilan a Pariseo at Saduseo. Buri deng subukan, inya inawad da ing palto yang metung a milagru karela.
40016002	Oneng nganang mekibat Jesus, [Ngayung sumabi neng sisilim, ‘Bukas masala ing panaun, uling ing banua malare ya.’
40016003	Neng abak a maranun, nung ing banua malulam ya, ngayung sasabi, ‘Muran ngeni.’ Ayayanunsyu yu ing panaun king pamaglalawe yu king banua, oneng e yu la aintindian ding palatandanan na ning kasalukuyan a panaun.]
40016004	Karawak da at keyalan katapatan king Dios ding tau king panaun a kasalukuyan! Malisuas lang maniawad milagru, oneng alang aliwang miyabie karela nune mu ing milagru nang Jonas.” Meko ya kaybat nang sinabi ita.
40016005	Kadalakit da king kangatba na ning dagat-dagatan, aganaka da ring alagad king e la mekapagbakal agyang metung mu mang tinape.
40016006	Ngana karelang Jesus, “Mimingat kayu king lebadura da ring Pariseo at Saduseo.”
40016007	Misabisabi la ding alagad at ngara, “E tamu kasi migbakal tinape inya sinabi na ita.”
40016008	Balu nang Jesus itang pisasabian da inya nganang kinutang karela, “Obat miyayargu kayu king e yu pamagbakal tinape? Karitak yu kasalpantayanan!
40016009	Angga ngeni e kayu pa makaintinde? E yu la atatandanan ding limang tinape a pengan da ring limang libu katau? At nung pilan lang kaing ding akatmu yu karing mitagan?
40016010	Antimu rin, ding pitung tinape a mekapakabsi karing apat a libung tau at nung pilan lang kaing ding akatmu yu karing mitagan?
40016011	Makananu yu ngening e aintindian king e tinape ing sasabian ku kekayu, nune papangilagan da kayu king lebadura da ring Pariseo at Saduseo!”
40016012	Kanita da pa mu aintindian king aliwa ing lebadura dang gagamitan karing tinape ing papangilag na karela nune ing turu da ring Pariseo at Saduseo.
40016013	Inyang miras ya i Jesus banda king balen na ning Cesarea Felipe, kitang na karing alagad na, “Agpang king sasabian da ring tau, ninu ing Anak ning Tau?”
40016014	Mekibat la, “Sasabian da king ya i Juan a Maminyag; sasabian da ring aliwa king ya i Elias, at ating sasabing ya i Jeremias o metung ya karing propeta.”
40016015	“O ikayu,” nganang kinutang karela, “ninu aku?”
40016016	Mekibat ya i Simon Pedro, “Ika ing Cristo, ing Anak ning Dios a mabie.”
40016017	Nganang Jesus, “Simon, anak nang Juan, mapalad ka! Uling ing sinabi mu e menibatan king tau, nune kang Ibpa kung atyu banua; ya mismu ing pepabalu kaniti keka.
40016018	At aku sasabian ku keka, ika i Pedro at babo na niting batu italakad ke ing iglesia ku. At e re sambutan ding pasbul ning impierno.
40016019	Ibie ku la keka ding susi na ning Kayarian ning Banua: nanuman ing e mu paintulut keti king yatu e munaman mipaintulut karin banua, at nanuman ing paintulut mu keti king yatu mipaintulut munaman karin banua.”
40016020	Kaybat na nita, penabilinan na lang maigpit ding alagad na king e ra paniabian kaninu man king ya ing Cristo.
40016021	Manibat na kanita pepakilala nang Jesus karing alagad na king kailangan yang munta Jerusalem at dumalan dakal a kasakitan king gamat da ring makatua na ning balen, ding pamuntuk da ring pari, at ding talaturu ning Kautusan at ipapate re. Oneng king katlung aldo subli yang mie.
40016022	Tiki neng Pedro king metung a suluk at nganang tinutul, “Ginu, e na sa paintulut ning Dios yan! E sukat malyari keka ing makanyan!”
40016023	Inarapan neng Jesus i Pedro at ngana, “Mabating ka kagulutan ku, Satanas! Metung kang bisang munie sagabal kanaku. Ing pamisip mu e king Dios nune king tau.”
40016024	Kaybat na nita, sinabi nang Jesus karing alagad na, “Nung ing ninuman bisa yang tuki kanaku, sukat nang kalinguan ing sarili na, pusanan ne ing krus na at tuki ya kanaku.
40016025	Uling ing ninumang bisang sagip king bie na, mawala ya; oneng ing ninumang ibating ne ing bie na alang-alang kanaku, akit ne.
40016026	Nanung apala na ning tau nung abandi ne ing mabilug a yatu oneng mawala naman ing bie na? Kabud mete ya ing tau, ala yang arapat nanuman para abawi na ing bie na.
40016027	Ing Anak ning Tau datang yang kayabe ning kayupayan nang Ibpa na at antabayanan de ring anghel na. King paniatang na ablasan ne ing balang metung agpang king depat na.
40016028	Sasabian ku kekayu: E ra takman ding aliwa kekayu keti ing kamatayan anggang e re akit datang keti antimong Ari ing Anak ning Tau.”
40017001	Kalabas da ring anam a aldo, tiki neng Jesus i Pedro ampon ding mikapatad a Santiago at Juan; dela na la king metung a matas a bunduk nung nu la makapagdili-dili.
40017002	King akakit da ring atlung alagad minaliwa ya itsura i Jesus; maslag yang anti ing aldo ing lupa na at meging makasilo ya king puti ing imalan na.
40017003	Kabud-abud ikit de i Moises at i Elias; makipagsalita la kang Jesus.
40017004	Inya nganang Pedro kang Jesus, “Ginu, masanting ing keti ta na. Nung bisa ka gawa kung atlung kubu keti; metung para keka, metung para kang Moises, at metung para kang Elias.”
40017005	Kasalukuyan na pang magsalita inyang tikpan na la ning maslag a biga. Meramdam ya ibat king biga ing metung a siwala. Ngana, “Iti ya ing Anak kung pakamalan a lubus kung katulan. Pakiramdaman ye!”
40017006	Inyang dimdam de ring alagad ing siwala mitakutan lang e mu nanu, inya mipasubsub la king gabun.
40017007	Linapit ya i Jesus karela at kilbit na la at ngana karela, “Mibangun kayu. E kayu tatakut!”
40017008	Inyang minatna la, ala lang aliwang ikit karin nune na mu i Jesus.
40017009	Nganang minutus Jesus karela kabang kukuldas la king bunduk, “Ala kayung babalitanan ninuman king ikit yu anggang e subling mie ing Anak ning Tau.”
40017010	Kanita kitang da ring alagad kang Jesus, “Obat sasabian da ring talaturu ning Kautusan king kailangan ya pa mung datang i Elias?”
40017011	Nganang mekibat Jesus, “Kailangan ya ping datang keti i Elias ban isadia na ing sabla.
40017012	Oneng sasabian ku kekayu: dinatang ne i Elias, oneng e re akilala ding tau. Depat da kang Elias itang buri dang daptan. Makanyan munaman ing dalanan na ning Anak ning Tau.”
40017013	Aintindian da kanita ding alagad king ing amanuan na karela ya i Juan a Maminyag.
40017014	Inyang ikua ra nang mekapagbalik king kapatagan, disnan da la ring dakal a tau. Linapit ya kang Jesus ing metung a lalaki at siniklaud ya king arapan na.
40017015	Ngana, “Ginu, malunus kayu king anak kung lalaki! Sosoning ya at tutu yang misasakitan neng susumpungan ne ning sakit na. Ngana nang miraragsa king api, ngana nang mananabu king danum.
40017016	Dela ke pu karing alagad yu, oneng e re agyung pakayapan.”
40017017	Nganang sinabing Jesus, “Ala lang kasalpantayanan at maragul la pamagkamali ding tau ngening kasalukuyan! Angga wari kapilan ing kayabe yu ku? Angga kapilan da kayu pibabatan? Idala ye keni ing anak!”
40017018	Sebianan neng Jesus ing demonyu, at iti linual ya. Inya kanita mu rin kinayap ya ing anak.
40017019	Inyang asarilinan de i Jesus, kitang da ring alagad na nung baket e re apalakuan ing demonyu.
40017020	Mekibat ya i Jesus, “Inya e ye apalualan uling ditak kayu kasalpantayanan. Sasabian ku kekayu, agyang kasing dagul nia mu ning butul mustasa ing kasalpantayanan yu, malyari yung sabian king bunduk a ini, “Malis ka keta!” at malis ya. Alang bage a e yu arapat! [
40017021	Oneng bukud mung ing panalangin at pamag-ayunu ya ing makatabi king anti kaniting klasing demonyu.]”
40017022	Kanitang mitipun la ngan ding alagad karin Galilea sinabi nang Jesus karela, “Malapit da niang ipanganiaya ding tau ing Anak ning Tau.
40017023	Paten de, oneng subli yang mie king katlung aldo.” At bina lang melungkut ding alagad.
40017024	Kanitang miras ya Capernaum i Jesus at ding alagad na, linapit la kang Pedro ding mangolektang buis para king Templo. Kitang da, “Mamayad yang buis king Templo ing kekayung Maestro?”
40017025	Nganang mekibat Pedro, “Wa, mamayad ya.” Karas da kilub ning bale, bayu na ikuang migsalitang Pedro, kitnan neng Jesus, “Nanung pamalak mu, Simon? Kenu la kakuang bayad o buis ding ari keti king yatu? Karing memalen a sasakupan da o karing dayuan?”
40017026	Pekibat nang Pedro, “Karing dayuan.” “Nung makanyan,” nganang Jesus, “e la sukat mamayad ding memalen a sasakupan da.
40017027	Makanyan man, ba lang alang asabi ding taung den, munta ka king dagat-dagatan at mamaduas ka; kabud asaka me ing mumunang diling akua mung asan, paslan me balungus at kilub na manakit kang metung a salaping pilak. Sapat ne iting pamayad king buis ku ampon king buis mu king Templo; kuanan me at bayaran mu ing kekatang buis.”
40018001	Kanitang penandit a ita lepitan de ring alagad i Jesus. Kitang da kang Jesus, “Ninu ing marangal dili king Kayarian ning Banua?”
40018002	Inaus neng Jesus ing metung a anak a malati at pepatalakaran ne arap da
40018003	at ngana, “Tandanan yu ini! Nung e kayu magbayu ugali at maging kalupa da ring anak, e kayu milub kapilan man king Kayarian ning Banua.
40018004	Ing marangal dili king Kayarian ning Banua ya itang biasang magpakumbaba at kalupa na ning anak a ini.
40018005	At ninumang tanggap matula king anti kaniting anak alang-alang kanaku, aku ing tatanggapan na.
40018006	“Nung ing ninuman panibatan ne ning pamikasala na kanaku ning metung karing mangalating deti a maniwala kanaku, mayap pa ing itali ya ing maragul a gilingan a batu king batal na at ilumud de king dagat.
40018007	Makalunus yang tutu ing yatu uli na ning ating bage makapikasala karing tau! E mu alako kapilan man ing panibatan na ning pamikasala, oneng makalunus yang tutu ing taung panibatan na niti!
40018008	“Nung ing gamat mu o ing bitis mu ya ing babie dalan king pamikasala mu, pututan me at iyugse! Mayap pa ing lungub ka banua a alang metung a gamat o metung a bitis kesa king adua ka gamat o adua bitis miyugse king impierno.
40018009	At nung ing mata mu ya ing babie dalan king pamikasala mu, dukitan me at iyugse! Mayap pa ing lungub kang metung a mata karin banua kesa king adua ka matang miyugse king api na ning impierno.
40018010	“Pangilagan yung e ye insultuan ing metung karing malating deti. Sasabian ku kekayu, ding anghel da karin banua atyu la kapilan man king arapan nang Ibpa kung atyu banua. [
40018011	Uling dinatang ya ing Anak ning Tau ba na lang iligtas ding mebating.]
40018012	“King pamalak yu, nanu mo ing daptan na ning taung ating dinalan a tupa at saka ya melili ing metung karela? Lakuan na la ding siam apulu’t siam a manyibsiban king libis ning bunduk; panintunan ne ing tupang melili.
40018013	Potang akit ne, sasabian ku kekayu, maygit itang tula na kaniting metung a tupa kesa king tula na karing siam apulu’t siam a e melili.
40018014	Makanyan munaman ing kaburian na ning Ibpa yung atyu banua: king e ya sa malilili ing metung man karing malating deti.
40018015	“Nung mikasala ya keka ing kapatad mu, lapitan me at ipakilala mu ing pamikasala na. Oneng daptan mu king makalihim, ita sanang ikayu mung adua. Nung pakiramdaman na ka, ikua meng abalik a lub keka ing kapatad mu.
40018016	Nung e na ka pakiramdaman, mituki kang metung o aduang tau ban ing nanumang pisasabian yu malyaring mipatutuan king amanu da ring adua o atlung tau antimo ing sasabian na ning kasulatan.
40018017	Nung e ya makiramdam karela, isumbung mu ing sabla king iglesia. At nung e ya naman makiramdam king iglesia, iyapus mu nia mung anting dayuan o talapanyingil buis.
40018018	“Sasabian ku kekayu: nanuman ing e yu paintulut keti king yatu e munaman mipaintulut karin banua; nanuman ing paintulut yu keti king yatu, mipaintulut munaman karin banua.
40018019	“Antimu rin, sasabian ku kekayu: nung misanmetung la ding adua kekayu keti king yatu king nanumang aduan yu king panalangin, ibie na kekayu ning Ibpa kung atyu banua.
40018020	Uling nukarin man ating adua o atlu kataung mititipun king lagyu ku, atyu ku libutad da.”
40018021	Kanita linapit ya i Pedro kang Jesus at kitang na, “Ginu, makatapilan ke patawaran ing kapatad kung mikasala? Makatapitung beses?”
40018022	Nganang mekibat Jesus, “Ali, e makatapitung besis, nune pitung pulung besis a tia pitu.
40018023	Uling ing Kayarian ning Banua kalupa ne ning metung a ari a mibalak manyingil king utang da ring ipus na.
40018024	Mapilan la pa mu ding ayaus na inyang detang de ing metung karela a maki utang a milyun a salaping pilak keya.
40018025	Ala yang apamayad king utang na, inya inutus na ning ari king pisali re at pati na ing asawa na at ding anak da at ing sabla nang pibandian ba yang makabayad utang.
40018026	Siniklaud ya ing ipus king arapan ning ari at nganang mekisabing mayap, ‘Dinan yu ku pa pung ditak a panaun, at bayaranan da kayu king sablang utang ku!’
40018027	Melunus ya ing ari, inya pepatawad na ing utang na at pepaburen neng meko.
40018028	“Oneng kalual na niting ipus asalubungan ne ing metung karing kalupa nang ipus a maki utang limang dalan a salaping pilak keya. Kinuelyu ne at saka ne sekal a batal. Nganang sinabi, ‘Bayaran mu ing utang mu kanaku!’
40018029	Siniklaud ya ing kalupa nang ipus king arapan na at nganang mekisabing mayap, ‘Dinan mu ku pang panaun at bayaran da ka!’
40018030	Oneng e ya mebisa; nune pepasukul ne anggang e ya mekapamayad king utang na.
40018031	Panakit da kaniti ding aliwang ipus, menamdaman la; inya minta la king ari at simbung da ing sablang milyari.
40018032	Uli na nita, pepayaus ne ning ari ing ipus at nganang sinabi, ‘Taung alang kwenta! Pepatawaran da ka king kabilugan mung utang kanaku uli na ning mekisabi kang mayap.
40018033	Sukat ka naman sanang mika lunus king kalupa mung ipus antimo nung makananu da kang linusan!’
40018034	Mikalabkab ing mua na ing ari at pepasukul ne ing ipus ba yang magdusa anggang e ya makabayad king kabilugan a alagang inutang na.”
40018035	Nganang memupus Jesus king pamagsalita na, “Makanyan munaman ing daptan na kekayu ning Ibpa kung atyu banua, nung ing balang metung kekayu e ya biasang mamatawad maniaman king lub na king kapatad na.”
40019001	Kayari nang migsalitang Jesus tungkul kareting bage, meko ya Galilea at minta ya king sakup na ning Judea, king kangatba nang pampang ning Ilug ning Jordan.
40019002	Tikian de ring tutung dakal a tau at pepakayap na la.
40019003	Linapit la kang Jesus ding mapilan a Pariseo uling buri deng arakap king pamagsalita na. Ngarang mengutang kang Jesus, “Paintulut na ning kekatamung Kautusan ing idiborsyu ne ning lalaki ing asawa na uli na ning isanu pa mang kasangkanan?”
40019004	Nganang mekibat Jesus, “E ye pa wari abasa ing anti kaniting kasulatan? ‘Kanitang kamumulan ing Miglalang gewa na lang lalaki at babai.’
40019005	At nganang sinabi ning Dios, ‘Uli na niting sangkan, lakuan ne ning lalaki i tata na at i ima na at makiabe ya king asawa na, at ilang adua maging metung na la mu.’
40019006	Inya e na la adua nune metung na la mu. Uli na nita, e na la malyaring pikawanian ning tau ding pisanmetung na ning Dios.”
40019007	Ngarang kinutang ding Pariseo kang Jesus, “Nung makanyan, obat inutus nang Moises king ing lalaki dinan ne pang katunayan king pamikawani ra at kaybat malyari na neng kawanian?”
40019008	Pekibat nang Jesus karela, “Peintulut nang Moises ing adiborsyu yu la ding asawa yu uli na ning kesiasan yung buntuk. Oneng e makanyan kanitang minuna.
40019009	Inya ngeni sasabian ku kekayu: ninuman ing midiborsyu king asawa na samantalang e ne man migtaksil at kaybat makiasawa ya king aliwang babai, mikakasala yang pamakipangalugud. [At ing lalaking makiasawa king babaing kewanian na ning asawa na, mikasala yang pamakipangalugud.]”
40019010	Ngara ding alagad na, “Nung makanyan ing kailangan dang tukian ding miyasawa, masanting pa ing e na makiasawa.”
40019011	Pekibat nang Jesus, “E bala nang tau malyaring makatanggap keting mesabi, nune mu detang dirinan nang makanyan ning Dios.
40019012	Uling miyayaliwa la ding sangkan obat atin taung e makiasawa. Ating e makiasawa uling katutubu ra ing makanyan, atin munamang e makiasawa uling ding aliwa sasarian da lang e makapakiasawa, at e la makiasawa ding aliwa alang-alang king Kayarian ning Banua. Itang malyaring makatanggap kaniting turu, tanggapan na.”
40019013	Ating mapilan a taung migdalang anak a mangalati kang Jesus ba na lang bendisyunan at ipanalangin. Oneng sebianan da la ring alagad ding magdala.
40019014	Nganang Jesus, “Paburen yu lang lumapit kanaku ding anak. E yu la sasabatan, uling ing Kayarian ning Banua para karing anak yang anti kareti.”
40019015	Timpak na la ding gamat na karing buntuk da ring anak bayu ya meko ketang lugal a ita.
40019016	Atin namang metung a lalaking linapit kang Jesus at ngana, “Maestro, nanu ing mayap a sukat kung daptan ba kung tanggapan ing bie alang angga?”
40019017	Nganang mekibat Jesus, “Baket kukutnan mu ku nung nanu ing mayap? Metung ya mu ing mayap. Nung bisa kang magkamit bie, tuparan mu la ding kautusan.”
40019018	“Isanung kautusan?” nganang kinutang ning tau. Mekibat ya i Jesus, “E ka makamate; e ka makipangalugud; e ka manako; e ka maglaram;
40019019	igalang me i tata mu at i ima mu; at luguran me ing kalupa mung tau antimo ing sarili mu.”
40019020	Ngana ning kayanakan, “Tiparan ku na la ngan deting kautusan. Nanu pa ing kulang kaku?”
40019021	Nganang Jesus, “Nung bisa kang maging ganap, muli ka, pisali mu ngan ing pibandian mu at ibie mu karing kalulu ing ayabli mu at mika pibandian ka karin banua; kaybat magbalik ka at tuki ka kanaku.”
40019022	Inyang dimdam na ning kayanakan iti, meko yang malungkut uling dakal ya pibandian.
40019023	Nganang Jesus karing alagad na, “Sasabian ku kekayu: masakit yang tutung lungub ing metung a mabandi king Kayarian ning Banua.
40019024	Sasabian ku naman kekayu: mas mayan pa ing dumalan ya ing metung a kamelyu king busbus na ning karayum kesa king lungub ya king Kayarian ning Dios ing metung a mabandi.”
40019025	Mebigla la ding alagad na inyang dimdam da iti. Ngarang kinutang, “Nung makanyan, ninu ing malyaring miligtas?”
40019026	Linawe na lang Jesus at ngana, “Para king tau, iti e mapalyari; oneng para king Dios ing sabla mapalyari.”
40019027	Kanita migsalita ya i Pedro, “Lawan mu, likuan mi ing sabla at tikian da ka. Nanu ing malyari ming asahan?”
40019028	Nganang Jesus karela, “Ini ing tandanan yu: potang mag-ari yang mitmung kaligayan ing Anak ning Tau king Bayung Panaun, ikayung labing adua a tinuki kanaku lukluk kayu naman karing labing aduang tronu ban manatul karing labing aduang tribu na ning Israel.
40019029	Bukud pa kanyan, ing balang taung mibatang likuan ne ing pibalebale na, ding kapatad nang lalaki at babai, ding pengari na, ding anak na o gabun a pibandian na alang-alang kanaku, tanggap yang makatadinalan maygit kareti, at midinan yang bie alang angga.
40019030	Oneng dakal la ding ngeni mumuna a maging tauli, at dakal la ding ngeni tauli a maging mumuna.
40020001	“Ing Kayarian ning Banua kalupa ne ning metung a taung ating mulahan ubas. Linual ya inyang abak a maranun ban manintun a-upahan nang magobra king mulahan nang ubas.
40020002	Kaybat dang mikasundu king upang metung a salaping pilak, pepapuntan na la king mulahan nang ubas.
40020003	Linual yang pasibayu itang mag-a-alas nuebe na ning abak at minta ya king palengki, at disnan na la ding mapilan a taung talatalakad karin a alang daraptan.
40020004	Ngana karela, ‘Munta kayu namang makipagobra king mulahan kung ubas at dinan da kayung sapat a upa.’
40020005	At minta la karin. Pasibayu yang linual bandang kaugtuan aldo at bandang alas tres ibat meugtu, at makanyan munaman ing depat na.
40020006	Linual yang pasibayu inyang malapit na mung alas singku at menakit yang aliwa pang taung pakatalakad karin. ‘Baket sisiran ye ing patitingapun keti a ala kayung daraptan?’ nganang kinutang karela.
40020007	Ngarang mekibat, ‘Kasi pu alang mananggapan obra kekami.’ ‘Nung makanyan, munta kayu at magobra munaman king mulahan kung ubas,’ ngana karela.
40020008	“Inyang mabengi na, ngana ning makibandi king katiwala na, ‘Ausan mu na la deng magobra at bayaran mu la king karelang upa. Magumpisa ka karing tauling meyakua at itauli mu la ding minuna.’
40020009	Inyang linapit la ding meyakuang megobra itang gatpanapun, tinanggap lang metung a salaping pilak.
40020010	Inyang linapit la ding minunang grupu isipan da king tanggap lang maygit; makanyan man tinanggap la namang metung a salaping pilak.
40020011	Inyang tinggap da la ring upa ra, migreklamu la king makibandi.
40020012	Ngarang sinabi, ‘Metung la mu pung oras megobra dening tauling mekipagobra, baket pekilupa yu la upa kekaming megobrang patingapun a mibata king pali na ning aldo?’
40020013	’Ba, abe,’ ngana ning makibandi king metung, ‘e ra ka piperhuisyuan. E wari mekipagkasundu kang mibayaran metung a salaping pilak?
40020014	Tanggapan mu la ding upa mu at muli na ka. Buri keng upahan kalupa na ning upa mu ining tauling megobra.
40020015	E ku wari arapat ing buri kung daptan karing salapi ko? Pota galang mangalalu ka mu uli na ning maganaka ko?’ ”
40020016	Nganang memupus migsalitang Jesus, “Makanyan lang maging mumuna ding tauli at maging tauli ding mumuna.”
40020017	Inyang paukiat ya Jerusalem i Jesus, kelilua na la ding labing aduang alagad at pekisabian na la kabang lalakad la.
40020018	Ngana karela, “Lawan yu, paukiat tamu Jerusalem at karin manabu ya ing Anak ning Tau karing gamat da ring pamuntuk da ring pari at karing talaturu ning Kautusan. Atulan deng mate
40020019	at kaybat ibie re karing gamat da ring paganu, at insultuan de at panasakitan at ipaku re king krus; at king katlung aldo subli yang mie.”
40020020	Linapit ya kanita kang Jesus ing asawa nang Zebedeo; kayabe na la ding adua nang anak a lalaki. Uling atin yang buring aduan dinuku ya arapan na.
40020021	“Nanung buri mu?” nganang kinutang Jesus. Nganang mekibat, “Ipangaku yu sana king dening adua kung anak a lalaki lukluk la king banda yung wanan at kayli potang miras na ing Pamag-ari yu.”
40020022	“E yu balu ing aduan yu,” nganang mekibat Jesus karing aduang anak a lalaki. “Apibata yu kaya ing kasakitan a malapit ku nang pibatan?” “Opu, apibata mi,” ngarang mekibat.
40020023	“Wa, ing kasakitan a pibatan ku, pibatan yu naman,” nganang Jesus karela, “oneng ala yu kanaku ing mamili nung ninu ing lukluk king banda kung wanan o king banda kung kayli. Deti para kareta lang pagsadian nang Ibpa ku.”
40020024	Inyang dimdam da iti ding apulung alagad, mimua la karing aduang mikapatad.
40020025	Inya pepalapitan na lang Jesus at ngana karela, “Balu yu king ding mamuntukan karing tau paginu la karela, at ding sasakup karela pakilala ra ing karelang kayupayan.
40020026	Oneng e makanyan kekayu. Nung ing ninuman kekayu bisa yang maging marangal, sukat yang maging talasuyu da ring sabla.
40020027	At nung ing ninuman bisa yang mamuntukan, sukat yang maging talasuyu yu,
40020028	antimo ing Anak ning Tau e dinatang ban suyuan, nune ban sumuyu at iyain ing bie na ban mayatbus la ding dakal.”
40020029	Kalako da Jerico, tikian de ring dakal a tau i Jesus.
40020030	Ating aduang taung bulag a makalukluk king lele ning dalan. Ngarang kinulait inyang dimdam dang lalabas ya i Jesus, “Anak nang David! Malunus ka kekami!”
40020031	Ding dakal a tau sebianan da la at sinabi ra king e la masigla. Oneng lalu rang sikan ing kulait da. Ngara, “Anak nang David! Malunus ka kekami!”
40020032	Tinuknang ya i Jesus at inaus na la. Kitang na karela, “Nanu ing buri yung daptan ku para kekayu?”
40020033	Mekibat la, “Buri mi pu ing manakit la ding mata mi!”
40020034	Melunus ya karela i Jesus at tigkil na la ding mata ra; kanita mu rin menakit la at tinuki la kang Jesus.
40021001	Inyang milalapit na la Jerusalem, miras la Betfage, lele ning Bunduk ding Olibo. Kanita mitubud yang adua i Jesus karing alagad at pepaunan na la.
40021002	Ngana karela, “Munta kayu king baryung arapan yu. Karas yu karin manakit kayung metung a gaindung asno; makatali ya, kayabe ne ing biseru na. Kalagan yu la at idala yu la keni.
40021003	At nung ating mangutang kekayu, ipakibat yu, ‘Kailangan na la ning Ginu; at paburen nang idala yu la.”
40021004	Iti mepalyari ban matupad itang inula na ning propeta:
40021005	“Sabian yu king siudad ning Zion: Lawan mu, daratang ya keka ing kekang ari. Mapagpakumbaba ya at makasake ya king metung a asno, at king metung a biseru, ing biseru ning asno.”
40021006	Meko la ding alagad a mituburan at tiparan da ing inutus nang Jesus karela.
40021007	Dela re ing asno ampon ing biseru na at binili da la ring balabal da king gulut da ring asno. At sinake ya i Jesus.
40021008	Lintang da la ring tutung dakal a tau ding karelang balabal king dalan; ding aliwa naman memakli lang sanga karing tanaman at kinalat da la king dalan.
40021009	Ding tutung dakal a taung lalakad makauna kang Jesus at ding atyu king kagulutan na sinabi rang masikan: “Purian ya ing Anak nang David! Bendisyunan ne sa ning Dios ing daratang king lagyu na ning Ginu! Purian ya ing Dios!”
40021010	Inyang linub ya Jerusalem i Jesus, megulu ya ing mabilug a siudad. “Ninu kaya iti?” ngarang kinutang ding tau.
40021011	“Iti ya i Jesus, ing propetang ibat Nazaret, Galilea,” ngarang mekibat ding keraklan.
40021012	Tinaglus ya king Templo i Jesus at penabi na la ngan ding sablang mamisali at maniali karin; penuag na la ding lamesa da ring maglibe salapi at ding luklukan da ring mamisaling patipati.
40021013	Ngana karela, “Mayayakit karing Kasulatan king ing Dios sinabi na: ‘Ing bale ku mayaus yang bale pipanalanginan.’ Oneng gewa yeng pugad da ring mapanako!”
40021014	Pigsarian de ring bulag at ding lumpu king Templo at pepakayap na la.
40021015	Oneng mimua la ding pamuntuk da ring pari at talaturu ning Kautusan inyang ikit da la ring makapagmulala nang dapat at nung makananu rang sasabian masikan ding anak king Templo, “Purian ya ing Anak nang David!”
40021016	Inya ngara kang Jesus, “E mu daramdaman ing sasabian da?” Pekibat nang Jesus karela, “Daramdaman ku. E ye pa wari abasa iting Kasulatan a sasabing: ‘Karing asbuk da ring anak at bingut pepayagkas mu ing ganap a kapurian?’ ”
40021017	Likuan na lang Jesus at linual ya king siudad at minta ya Betania. Karin na linabas ing bengi.
40021018	Kabukasan abak, kabang pabalik ya king siudad, dimdam na ing danup.
40021019	Menakit yang metung a tanaman a higerang tutubu king lele dalan. Lepitan ne, oneng ala yang ikit nanuman nune mu bulung. Inya sinabi na king higera, “E na ka mikabunga kapilan man!” Kanita mu rin melangi ya ing tanaman.
40021020	Ikit da ring alagad na iti at mengapamulala la. “Obat bigla yang melanat ing higera?” ngarang kinutang.
40021021	Mekibat ya i Jesus, “Tandanan yu ini: nung atin kayung kasalpantayanan at e kayu mag-alinlangan, e mu ing malyari yung arapat ing depat ku king tanaman a higera, nune maygit pa kanita. Sabian yu mu king bunduk a ini, ‘Mako ka ken at dulung ka king dagat,’ ita marapat.
40021022	Nanuman ing aduan yu king kekayung pamanalangin tanggapan yu, nung atin kayung kasalpantayanan.”
40021023	Linub yang pasibayu king Templo i Jesus; kabang tuturu ya, linapit la ding pamuntuk da ring pari ampon ding makatua ning balen at ngara, “Nanu ing kayupayan mung gawa kareting bage? Ninung minie keka king kayupayan a yan?”
40021024	Mekibat ya i Jesus, “Metung mu ing ikutang ku kekayu at nung apakibatan yu ku, sabian ku naman kekayu nung nanung kayupayan kung gawa karing bage daraptan ku.
40021025	Nukarin na kinuang Juan ing upaya nang maminyag? Ibat banua o ibat karing tau?” Mipagsalita la king metung at metung at ngara, “Nung sabian tamung ibat banua, sabian na kekatamu, ‘Baket e kayu meniwala keya?’
40021026	At nung sabian tamung ibat karing tau, pota naman nanu ing gawan da ring memalen kekatamu, uling ding sabla kikilalanan deng bilang propeta i Juan.”
40021027	Inya ngarang mekibat kang Jesus, “E mi balu.” Sinabi na karela, “E ku naman sabian kekayu nung nanung kayupayan kung gawa kareting bage.”
40021028	“Nanu ing pamalak yu kanini? Ating metung a taung ating aduang anak a lalaki. Lepitan ne ing pangane at ngana, ‘Anak, munta ka king mulahan ubas at magobra ka karin.’
40021029	Pekibat ning anak, ‘E ku bisa.’ Oneng kaybat, minaliwa ya isip at minta ya king mulahan ubas.
40021030	Kaybat na nita, minta ya ing tata king kadua at makanyan munaman ing inutus na. ‘Opu, munta ku,’ nganang mekibat. Oneng e ya minta.
40021031	Ninu karing adua ing tinupad king kaburian na ning tata?” “Itang pangane,” ngarang mekibat. “Sasabian ku ngeni kekayu,” nganang Jesus karela, “muna la pang lungub king Kayarian ning Dios kesa kekayu ding talapanyingil buis ampon ding babaing magtinda king katawan da.
40021032	Uling dinatang ya i Juan kekayu at tiru ne kekayu ing dalan na ning kabanalan at e kayu meniwala keya; oneng meniwala la ding talapanyingil buis at ding babaing magtinda king katawan da. Agyang ikit yu na iti, e kayu pa mu rin migbayung bie at e meniwala kang Juan.
40021033	“Pakiramdaman ye ing metung pang talimhaga. Ating metung a taung menanaman ubas king gabun na at bekuran ne. Kinulkul yang pibilian king pipapaslan ubas at mitalakad yang metung a tore. Kaybat na nita, peniwala ne karing kasamak at saka ya minta king marayung lugal.
40021034	Inyang miras na ing panaun ning pamamupul ubas, tiburan na la ding ipus na ban tanggapan da karing kasamak ing parti na.
40021035	Penasakit da la ring kasamak na ding ipus na, pemalupalu de ing metung, pete re ing metung, at pemasibas de ing metung.
40021036	Pasibayu, mitubud ne namang aliwa pang ipus ing maki gabun, lalu lang dakal kesa karing minuna; at makanyan munaman ing depat da ring kasamak karela.
40021037	Katataulian, tinubud ne karela ing anak nang lalaki. Ngana, ‘Pihung igalang da ne man ing anak ku.’
40021038	Oneng inyang ikit de ring kasamak ing anak, ngarang misabisabi, ‘Iti ya ing talapagmana na ning pakisamakan tamu. Tara, paten ta ya ban akua tamu ing bandi na!’
40021039	Inya dekap de; liwal de king mulahan ubas at saka re pete.
40021040	Nganang kinutang Jesus, “Ngeni, nung datangan na la ning maki gabun, nanu kaya ing daptan na karing kasamak nang deta?”
40021041	Ngarang mekibat, “Siguradu na lang ipapate ding e mayap a taung deta, at ipakisamak ne ing mulahan nang ubas karing aliwang makisamak a munie king parti na king pupul king panaun a karampatan.”
40021042	Nganang Jesus karela, “E yu wari abasa ini king Kasulatan? ‘Ing batung e ra buri ding manalakad bale, ya ing maging batung pamuntuk. Dapat na iti ning Ginu, at pagmulalan tamu!’
40021043	“Inya ngeni sasabian ku kekayu, nganang tinuglung Jesus, “milako ne kekayu ing Kayarian ning Dios at miyabie ya karing taung biasang papamunga kaniti. [
40021044	Mangapile ya ing ninumang mitakid king batung iti, at mangarunut ya ing ninumang dugpan na ning batung iti.]”
40021045	Inyang dimdam de ring pamuntuk ding pari at Pariseo ing talimhagang sinabi nang Jesus, balu ra king ila ding pamaramdaman na.
40021046	Buri deng iparakap, oneng tatakut la karing tau uling kikilalanan deng metung a propeta i Jesus.
40022001	Migsalita yang pasibayu i Jesus karing dakal a tau king kapamilatan da ring talimhaga. Ngana,
40022002	“Ing Kayarian ning Banua kalupa ne niti: migtau yang maragul ing metung a ari para king kasal ning anak nang lalaki.
40022003	Tinubud na la ding ipus na ban maniaus karing kumbiradu na king kasal, oneng e la mebisang datang.
40022004	Inya pasibayu yang mitubud aliwang ipus at penabilin na karela, ‘Sabian yu karing mekumbira king manaya na ing kanakung sidia; pepakatat ku na la ding kanakung biserung baka ampon ding aliwa kung sese pataban; makasadia na ing sabla. Munta na kayu keni king kasalan!’
40022005	Oneng e ra pinsingan iti ding mekumbira. Sinulung na ning balang metung ing lakad na; minta ya ing metung king asikan na at ing metung naman minta ya king negosyu na.
40022006	Ding aliwa naman dekap da la ring ipus a tinubud na; penasakit da la at melaus da lang pete.
40022007	Mimua ya ing ari at peparala na la ding sundalus na at pepapate na la ding tampalasan at pepasilab ne ing karelang siudad.
40022008	Kaybat ngana karela, ‘Makasadia na ing kasalan, oneng e la karapatdapat ding mekumbira.
40022009	Ngeni munta kayu karing dalan a matau at kumbiran yu lang datang king sidia ku ding sablang taung akit yu.’
40022010	Inya minta la ding ipus karing dalan at tinipun da la ring sablang atagpuan da: e mayap o mayap a tau; at kinatmu ya karing mekumbira ing lugal nung nu da la ikasal.
40022011	“Inyang linual ya ing ari ba na lang lawan ding bisita, ikit ne ing metung a taung e makaimalan pakipagkasal.
40022012	’Abe,’ ngana, ‘baket linub ka keti a e ka makaimalan pakipagkasal?’ Oneng ala yang apakibat ing tau.
40022013	Kanita ngana ning ari karing ipus, ‘Igapus ye gamat at bitis at iyugse ye king karalumduman king lual. Karin ya kumiak at mitigis a ipan.’ ”
40022014	At nganang memupus Jesus, “Dakal la ding meyaus, oneng ditak la mu ding mepili.”
40022015	Meko la ding Pariseo at minisip lang paralan nung makananu reng arakap i Jesus king pamagsalita na.
40022016	Kaybat na nita, tiburan da lang makikit kang Jesus ding karelang alagad at ding mapilan a tauan nang Herodes. Ngara kang Jesus, “Maestro, balu mi ing tapat kayu at tuturu yu ing sablang katutuan tungkul king kaburian na ning Dios para king tau. E kayu biasang mangabiran kenu man, uling paraparehu mu ing lawe yu karing tau.
40022017	Sabian yu na kekami nung nanu ing pamalak yo? Labag king Kautusan tamu ing mamayad buis king Emperador ning Roma o ali?”
40022018	Oneng balu nang Jesus ing e mayap dang parasan, inya ngana karela, “Hipokrita! Obat buri yu kung subukan?
40022019	Pakit ye kanaku ing salaping pamayad buis!” Inyang inabutanan da ne,
40022020	kitang na karela, “Kaninu ya larawan at lagyu ing makatatak ken?”
40022021	Ngarang mekibat, “King Emperador la.” Inya nganang Jesus karela, “Nung makanyan, ibie yu king Emperador ing mangaintulid king Emperador, at ibie yu king Dios ing mangaintulid king Dios.”
40022022	Mipamulala la king pekibat nang iti at likuan de.
40022023	Kanita mu ring aldong ita linapit la kang Jesus ding mapilan a Saduseo. E la maniwala ding taung deti king ating pamaniubling mebie.
40022024	Ngara, “Maestro, sinabi nang Moises: ‘Nung ing metung a lalaki mate yang alang akalakuanan a anak, sukat neng pakasalan ning kapatad nang lalaki ing mebalu ban mikayanak ya para king meyangu-bie.’
40022025	Ating pitung mikakapatad a lalaki. Mekiasawa ya ing pangane at kaybat mete yang alang akalakuanan a anak, inya pekasalan ne ning kapatad a katuki na ing mebalu.
40022026	Makanyan munaman ing milyari king kadua, king katlu, at angga king kapitu.
40022027	Katataulian, mete ya naman ing babai.
40022028	Ngeni, king pamaniubling mebie, ninu karing pitung mikakapatad ing maging asawa na, anti na ning mikasal ya karela ngan?”
40022029	Nganang mekibat Jesus karela, “Maragul ing kekayung pamagkamali uling e yu la aintindian ding Kasulatan ni e yu aintindian ing upaya na ning Dios.
40022030	Uling king pamaniubling mebie, e na la miyayasawa ding lalaki at babai; nune mie lang antimo ding anghel karin banua.
40022031	Tungkul naman king pamaniubling mebie, e yu pa wari abasa ing sinabi na kekayu ning Dios? Sinabi na,
40022032	’Aku ing Dios nang Abraham, ing Dios nang Isaac, at ing Dios nang Jacob.’ Buri nang sabian niti king e re Dios ding mete nune Dios de ring mabie.”
40022033	Mengapamulala la ding dakal a taung mekaramdam king tuturu na.
40022034	Mitipun la ngan ding Pariseo inyang abalitan da nung makananu na lang apatahimikan Jesus ding Saduseo.
40022035	At mengutang ya kang Jesus ing metung karela a talaturu ning Kautusan ba neng subukan.
40022036	Ngana, “Maestro, isanu ing maragul diling utus king Kautusan?”
40022037	Pekibat nang Jesus, “Luguran me ing Ginung kekang Dios king mabilug mung pusu, king mabilug mung kaladua, at king mabilug mung kaisipan.’
40022038	Yan ing maragul diling utus.
40022039	Kalupa nia naman niti ing kadua: ‘Luguran me ing kalupa mung tau antimo ing sarili mu.’
40022040	Kareting aduang kautusan karin ya makatalakad ing mabilug a Kautusan at ing turu da ring propeta.”
40022041	Kabang makatipun la ding Pariseo, kitang nang Jesus karela,
40022042	“Nanu ing pamalak yu tungkul king Cristo? Kaninu ya anak?” Ngarang mekibat, “Anak neng David.”
40022043	Kitang nang Jesus karela, “Nung makanyan, baket king agkat ning Espiritu i David inaus neng ‘Ginu’? Sinabi na,
40022044	‘Ngana ning Ginu king kakung Ginu: Lukluk ka king banda kung wanan, anggang e ku la lubus apasukuan keka ding kekang kalaban.’
40022045	Ngeni, nung i David mismu ausan neng ‘Ginu,’ makananu neng malyaring anak kanita?”
40022046	Agyang metung mung amanu alang mekapakibat kang Jesus, at manibat na ketang aldong ita ala nang mengangas pang mangutang kang Jesus.
40023001	Kaybat na nita, inarapan na lang Jesus ding dakal a tau ampon ding alagad na at ngana karela,
40023002	“Ding talaturu ning Kautusan at Pariseo ila ding mirinan upaya ban palino king Kautusan nang Moises.
40023003	Inya pamintuan yu at tukian ing nanumang yuyutus da kekayu, oneng e yu la pakiapusan king daraptan da, uling e ra tutuparan ing ipanaral da.
40023004	Manaptas lang mangabayat a karga at papusan da karing tau, kabang ila naman agyang metung mu man karing taliri da e re kikimut ban saupan da lang magkarga kareti.
40023005	Pakitang-tau mu ing sablang dapat da. Alben yu nung nu la pangalapad ding karelang pilakteria at pakakabakaba da la borlas ding karelang balabal.
40023006	Maburi lang tutung lulukluk karing kabisera neng makipamiesta la at karing piling luklukan karing sinagoga;
40023007	tutu rang buri ing pupugayan da la karing palengki at ausan da lang ‘Maestro.’
40023008	Oneng ikayu e kayu payaus ‘Maestro,’ uling mikakapatad kayu ngan at metung kayu mu Maestro.
40023009	E ye ausan ‘Tata’ ing ninuman keti king yatu, anti na ning atin kayung metung mung Tata a atyu banua
40023010	ni e kayu payaus ‘Talaturu,’ uling atin kayung metung mung Talaturu at ya ing Cristo.
40023011	Ing pekamarangal kekayu ya ing maging talasuyu yu.
40023012	Mibaba ya ing ninumang mitatas king sarili na, at mitas ya ing ninumang mibababa king sarili na.
40023013	“Makalunus na kayo, ikayung talaturu ning Kautusan at Pariseo! Hipokrita! Sasara ye ing pasbul ning Kayarian ning Banua karing tau. E na kayu bisang lungub, makanyan man sasabatan yu la pa ding taung bisang lungub!
40023014	[“Makalunus na kayo, ikayung talaturu ning Kautusan at Pariseo! Hipokrita! Sasamantalanan yu ing pibandian da ring mebalu king kapamilatan na ning panalangin yung mangakaba! Uli na ning dapat yung yan lalung maging mabayat ing parusang miyabie kekayu!]
40023015	“Makalunus na kayo, ikayung talaturu ning Kautusan at Pariseo! Hipokrita! Daralakitan ye ing dagat at babaltangan ye ing mamala ba kayung makakonberti agyang metung mu mang paganu; oneng potang ikua yu ne, gagawan yeng dobli pang dagdag kaparusan king impierno antimo ikayu!
40023016	“Makalunus na kayo, ikayung talaturu ning Kautusan at Pariseo! Bulag a talataid! Tuturu yu, ‘Nung ing ninuman susumpa ya king Templo alang ulaga ing sumpa na. Nung king gintu na ning Templo karin ya sumpa, matibe ing sumpa na.’
40023017	Bulag at mangmang! Isanu ing lalung maulaga: ing gintu o ing Templo a makapagbanal king gintu?
40023018	Sasabian yu pa, ‘Nung ing ninuman susumpa ya king altar, ita alang ulaga, nung king ain a atyu babo ning altar karin ya sumpa, sukat nang tuparan ing sumpa na!’
40023019	Bulag kayu pin! Isanu ing lalung maulaga: ing ain o ing altar a makapagbanal king ain?
40023020	Inya ing taung susumpa king altar, susumpa ya king altar at king ain a atyu babo ning altar.
40023021	Nung ing metung a tau susumpa ya king Templo, susumpa ya king Templo at king Dios a manuknangan king Templo.
40023022	At nung ing metung a tau susumpa ya king banua, susumpa ya king luklukan ning Dios at king makalukluk karin.
40023023	“Makalunus na kayo, ikayung talaturu ning Kautusan at Pariseo! Hipokrita! Babie kayung kapulung parti pati na karing kekayung paniangkap, antimo ing paminta, anis at komino, oneng pabaya na kayu man karing lalung maulagang bage a tuturu na ning Kautusan, antimo ing hustisia, ing lunus at ing katapatan. Ila deti ring sukat yung tuparan kayabe ning pamag-asikasu yu tungkul karing aliwang bage.
40023024	Bulag kayung talataid! Sasalakan ye ing ayup-ayupan king kekayung inuman, oneng iyakmul yu ne man ing kamelyu!
40023025	“Makalunus na kayo, ikayung talaturu ning Kautusan at Pariseo! Hipokrita! Pakalinis-linis yu la lual ding kekayung piinuman at pipanganan kabang kilub mitmu la karing bage ikua yu king kapanakawan at kasakiman.
40023026	Bulag a Pariseo! Linisan me pa mu kilub ding piinuman at pipanganan ban luminis la naman king lual.
40023027	“Makalunus na kayo, ikayung talaturu ning Kautusan at Pariseo! Hipokrita! Mengari kayu karing pantiun a pininturan maputi a masanting akakit kilual, oneng kilub mitmu la king sablang dinat at karing butul da ring mete.
40023028	Makanyan kayung mayayakit karing sablang tau. King akakit ding tau balamu nung nu na kayu anti pangayap, oneng kilub mitmu kayung pamagkunwari at kasalanan.
40023029	“Makalunus na kayo, ikayung talaturu ning Kautusan at Pariseo! Hipokrita! Igagawa yu lang masanting a pantiun ding propeta at palamutian yu la ding monumento da ring mayap a tau
40023030	at ngayung sasabi, ‘Nung mabie na kami sana kanitang panaun da ring kekaming makatua, e ke mekiabe king pamakamate karing propeta.’
40023031	Ikayu mismu tatanggapan yu na ngeni king kekayung pamagsalita king anak da kayu detang mekamate karing propeta.
40023032	Sige, isundu yu itang pegumpisan da ring makatua yu!
40023033	Kamamalu, lahing ubingan! Makananu yung alisian ing pangaparusan yu king impierno?
40023034	Inya itubud ku la kekayu ding propeta, ding taung mangabiasa at talaturu. Pamaten yu la ding aliwa karela at ipaku yu la king krus ding aliwa. Paglatikuan yu la ding aliwa karin king kekayung sinagoga at lumipat kayu karing siudad manintun karela ba yu lang dakpan.
40023035	Uli na nian, miras kekayu itang kaparusan a katulid ning pamakamate karing taung mayap, manibat kang Abel a alang kasalanan angga na kang Zacarias a anak nang Berekia a kekong pete pilatan ning Templo at ning altar.
40023036	Sasabian ku kekayu: dugpa ing parusa para karing tau king kasalukuyan a panaun!
40023037	“Jerusalem, Jerusalem! Ika ing makamate karing propeta at mamasibas karing tinubud ning Dios keka! Mekatapilan ing buri ku lang tipunan ding kekang anak, antimo nung makananu na lang titipunan ning gaindung manuk ding sisi na lalam nang pakpak, oneng e ka bisa!
40023038	Inya mipaburen yang lubus ing kekang Templo.
40023039	Sasabian ku keka, e mu na ku akit pasibayu manibat ngeni anggang e mu sabian, ‘Bendisyunan ne sa ning Dios ing daratang king lagyu ning Ginu.’ ”
40024001	Meko ya i Jesus king Templo at kabang lulual ya, lepitan de ring alagad na at inaus de pansin tungkul karing gusali ning Templo.
40024002	Oneng sinabi na karela, “Pakalawan yu na lang masalese deng gusaling den. Sasabian ku kekayu, ala metung mang batu a mitagan makatumpak king kalupa nang batu karing gusaling den! Malasak la ngan!”
40024003	Kanitang misan, kabang makalukluk ya i Jesus karin king Bunduk ding Olibo, lepitan de ring alagad na at kitnan deng sarilinan. Ngara, “Kapilan ngan mapalyari ing kekang sinabi? Nanu ing maging palatandanan ba ming abalu ing paniatang mung pasibayu at ing kawakasan na ning yatu?”
40024004	Mekibat ya i Jesus, “Mingat kayu ban e na kayu alinlang ning ninuman!
40024005	Dakal la ding datang a gumamit king lagyu ku at ngarang sumabi, ‘Aku ing Cristo!’ At dakal la ding karelang linlangan.
40024006	Damdam kayung labanan at makabalita tungkul king gera; oneng e kayu paitakut. Alang kapilisian a mangapalyari ing makanyan, oneng e na buring sabian king miras na ing kawakasan.
40024007	Gerahan ne ning metung a bansa ing kalupa nang bansa at ing metung a kayarian laban king kalupa nang kayarian. Mika danup at ayun karing miyayaliwang lugal.
40024008	Ing sablang iti ya ing pamagumpisa na ning kasakitan.
40024009	“King panaun a ita, pikasaman da kayu ding sablang tau king uli ku at pandakpan da kayu ban parusan at paten.
40024010	Dakal lang gumulut king kasalpantayanan; mipapanganiaya la at mikakasama.
40024011	Lunto la kanita ding propetang e tutu at linlangan da la ring dakal a tau.
40024012	Uli na ning pangalaganap ning kasalanan a lunto, dimla ing lugud da ring keraklan.
40024013	Oneng ing ninumang manatiling tapat angga king kawakasan ya ing miligtas.
40024014	At ing Mayap a Balita tungkul king Kayarian mipanaral ya king mabilug a yatu ba reng akilala ding sablang bansa. Datang na kanita ing kawakasan.
40024015	“Akit yung marapat king banal a lugal ‘Ing Makapangilabut a Kasiran’ a inula nang propeta Daniel. Makatalakad ya king banal a lugal.” (Iti pansingan na sanang masalese ning babasa!)
40024016	“Potang malyari na yan, sukat lang tumakas karing bunduk-bundukan ding atyu Judea.
40024017	E ne titipa ing taung atyu king asotea na ning bale na at kumang ilual na king bale na.
40024018	E ya sukat mumuli ing taung atyu king marangle para kumang imalan na.
40024019	Makalunus lang tutu king panaun a ita ding babaing mabuktut at ding ating pasusuan!
40024020	Ipanalangin yu king e sa mitagun ing pamanakas yu king panaun na ning dimla o king Aldo ning Sabbath.
40024021	Alang kalupa ing kaligaligan king panaun a ita king mengapalyari na king milabas manibat na kanitang melalang ya ing yatu angga na king kasalukuyan o king datang a panaun.
40024022	Oneng e na paintulut ning Dios ing lambat ing anti kanita, nung ali, metung mang tau alang mitagan. Alang-alang karing pinili na, e na palambatan ning Dios.
40024023	“Nung king panaun a ita sabian na ning ninuman, ‘Lawen yu, atyu keni ing Cristo!’ o ‘Atyu karin!’ e kayu maniwala.
40024024	Lunto la ding Cristo a e tutu at propetang e tutu. Pakit lang miyayaliwang tanda at milagru a tutung pagmumulalan ba ra lang alinlang pati na ding pinili ning Dios, nung malyari mu sa.
40024025	Tandanan yu, king sinabi ku iti kekayu bayu mapalyari.
40024026	“Inya nung sabian da kekayu, ‘Lawan yu, atyu king disyerto!’ e kayu pupunta karin. Nung sabian dang ‘Lawan yu, atyu keni king kuartu!’ e kayu maniwala.
40024027	Uling ing Anak ning Tau datang ya anting kildap a gugulis king banua ibat king aslagan angga king albugan.
40024028	“Nukarin mang ating mabubuluk a bangke karin manakit ka namang balawe a pakatipun.
40024029	“E lambat kaybat ning kaguluan a mapalyari king panaun a ita, e na ibie ning aldo ing sala na, dalumdum ya ing bulan at manabu la ding batuin ning banua at milisia la ding planeta karing karelang dalan.
40024030	Kaybat na nita, lunto ya king banua ing tanda ning Anak ning Tau; kumiak la ding sablang tau keti king yatu at akit deng daratang ing Anak ning Tau libutad ding biga kayabe na ning kayupayan at maragul a kamalan.
40024031	Maramdam ya ing matning trumpeta at itubud na la ding anghel na karing apat nang suluk ning yatu; tipunan da la ring taung pinili na ibat king mabilug a yatu.
40024032	“Sukat kayung mika lisyun king tanaman a higera. Neng sasagiwa ya sanga at lalsut ya tulud balu yu king ing kaleldo malapit na.
40024033	Makanyan munaman, potang akit yu na lang mangapalyari deting sablang bage balu yu na king malapit neng datang ing Anak ning Tau; atyu ne king kekayung pasbul.
40024034	Tandanan yu: e la magisan mate ding tau king kasalukuyan anggang e metupad iting sabla.
40024035	Ing banua at ing yatu lumipas la, oneng manatili la ding amanu ku.
40024036	“Alang makibalu metung man king paniatang na ning aldo at ing oras a ita ni ding anghel ning banua ni ing Anak. Ing bukud mung makibalu ya ing Ibpa.
40024037	Ing paniatang na ning Anak ning Tau kalupa na nitang milyari king panaun nang Noe.
40024038	Kanitang panaun bayu dinatang ing albug, mamangan la at miminum ding tau; makiasawa la ding lalaki at babai angga king mismung aldo a linub ya king barku i Noe.
40024039	At e ra balu ing malilyari angga king dinatang ing albug at tiki na la ngan ning albug. Makanyan munaman ing malyari potang datang ne ing Anak ning Tau.
40024040	King panaun a ita karing aduang taung atyu king marangle, mayakua ya ing metung at mitagan ya ing kadua.
40024041	Karing aduang babaing gigiling trigu, mayakua ya ing metung at mitagan ya ing kadua.
40024042	Inya mingat kayu uling e yu balu nung nanung aldo ing paniatang na ning kekayung Ginu.
40024043	Oneng tandanan yu ini: nung ing metung a mibalebale balu na nung nanung oras ning bengi karin ya datang ing mapanako, siguradung e ya matudtud at e ne paburen makapanlub king bale na.
40024044	Inya, makanyan kayu namang sukat makasadiang parati, uling datang ya ing Anak ning Tau king oras a e ye panenayan datang!
40024045	“Ninu ing ipus a tapat at biasa? Ya itang penibalan na ning panginuan na karing aliwang ipus ban munie pamangan karela king takdang oras.
40024046	Mapalad ya ing ipus a ita nung king pamagbalik na bale ning panginuan na dasnan neng tutupad king obrang tituk na keting ipus!
40024047	Sasabian ku kekayu, ipanibala na ning panginuan na ing sabla nang pibandian.
40024048	Nung ing ipus a e mu apaniwalan, sabian na king sarili na, ‘Malambat ya pang e datang ing kanakung panginuan,
40024049	kaybat maging mabagsik ya karing kalupa nang ipus at makipangan ya at makipaninum karing lasenggu,
40024050	magbalik ya ing panginuan na ning ipus a ita king aldo a e na panenayan at king oras a e na balu.
40024051	Siguradung parusan ne at iyabe ne karing hipokrita. Karin ya tumangis at mitigis a ipan.
40025001	“King panaun a ita, ing Kayarian ning Banua apakilupa me king anti kaniti: ating apulung dalagang linual ban sagana king lalaking kakasal. Atin yang daralang sulu ing balang metung karela.
40025002	Mangmang la ding lima karela at maisip la ding lima.
40025003	Ding limang mangmang dela da la ring karelang sulu, oneng e la migbakal reserbang laru.
40025004	Oneng ding limang maisip migdala lang aliwang laru bukud ketang atyu karing sulu ra.
40025005	Meyantala ya ing lalaking kakasal king paniatang na, inya ikua rang mitundu ding dalaga angga king mipatudtud la.
40025006	“Inyang kapitangan nang bengi meramdam ing kulisak, ‘Oyni na ing lalaking kakasal! Lumual na kayu at salubungan ye!’
40025007	Migising la ding apulung dalaga at inayus da la ring sulu da.
40025008	Ngara ding limang mangmang karing limang maisip, ‘Idake yu kami king laru yu uling matatda la ding sulu mi.’
40025009	Oneng ngarang mekibat, ‘Pota e makagyu kekatamu ngan; mayap pa munta kayu saguli karing tindahan at sali kayung para kekayu.’
40025010	Inya linual la ding limang mangmang ban saling laru. Kabang ala lu, dinatang ya ing lalaking kakasal. Linub la ding limang dalagang maisip a makapanaya at makasadia at melaus king lugal ning kasalan a kayabe ning lalaking kakasal; at misara ya ing pasbul.
40025011	“Kaybat na nita, dinatang la ding limang mangmang a dalaga. Ngarang kinulait, ‘Ginu, ginu, ibuklat ye ing pasbul!’
40025012	Oneng nganang mekibat karela, ‘E malyari; e ra kayu kakilala.’
40025013	Nganang menaring Jesus, “Maglame kayu, uling e yu balu ing aldo ni ing oras!”
40025014	“King panaun a ita, ing Kayarian ning Banua apakilupa me kaniti: ating taung maglakbe king marayung lugal. Inaus na la ding ipus na bayu ya meko at penibala na karela ing pibandian na.
40025015	Likuananan neng salaping gintu ing balang metung karela agpang king gelingan na: ing metung likuananan neng limang libung salaping gintu, ing kadua aduang libung salaping gintu, at ing katlu, libu. Kaybat na lang aintriga deti, meko ne.
40025016	Kanita mu rin, pemuhunan na la ding salapi ning tinanggap limang libung salaping gintu at apadobli na la king pakinabang.
40025017	Makanyan munaman ing depat na ning tinanggap aduang libung salaping gintu at apadobli na la king pakinabang.
40025018	Oneng ing ipus a tinanggap libu, linual ya at kinulkul ya king gabun at karin na la selikut ding salapi na ning panginuan na.
40025019	“Kalabas na ning makabang panaun, migbalik ya ing panginuan da ring ipus a deta at meniawad yang kwenta tungkul karing salaping peniwala na karela.
40025020	Dinatang ya ing ipus a tinanggap limang libung salaping gintu. Sinabi na, ‘Ginu, likuananan yu ku pung limang libu. Lawan yu! Mika pakinabang kung aliwang limang libung salaping gintu; oren pu.’
40025021	Ngana ning amu na, ‘Masanting! Salamat king sipagan mu at katapatan! Anti na ning apaniwalan da ka king anti kareting alaga, ipaniwala ku la keka ding lalung mangaragul a alaga. Mekeni, makisulu ka kanaku.’
40025022	Kaybat na nita, dinatang ya naman ing ipus a tinanggap aduang libung salaping gintu at ngana, ‘Likuananan yu ku pung aduang libung salaping gintu. Alben yu! Oreni pa ding aduang libung salaping gintu a meging pakinabang ku!’
40025023	Ngana ning amu na, ‘Masanting! Salamat king sipagan mu at katapatan! Anti na ning apaniwalan da ka king anti kareting alaga, ipaniwala ku la keka ding mangaragul a alaga. Mekeni, makisulu ka kanaku.’
40025024	Dinatang ya naman ing ipus a tinaggap libung salaping gintu at ngana, ‘Balu ku pu, ginu, king maigpit kayu: pupupul kayu king e yu tenam, papalut kayu king e yu silbagan bini.
40025025	Migaganaka ku; inya selikut ku la king kulkul ding kekayung salapi. Oreni pu ding salapi yo.’
40025026	Ngana ning panginuan na, ‘Ala kang kwentang tau, tiktak ka katamad! Balu mu nang pupupul ku king e ku tenam at papalut ku king e ku pipagalan,
40025027	baket e mu la bildug ding salapi ku king bangku ban king pamagbalik ku e mu ing asubli mu la nune mika interes la sana?
40025028	Ngeni, kuanan yu la ding salapi keya at ibie yu la king mika pakinabang a limang libu.
40025029	Uling itang atin na mirinan ya pa angga king maging labis-labis ing atyu keya; oneng itang ala pati na itang ditak a atyu keya milako pa.
40025030	Tungkul naman kening alang kwentang ipus a ini, iyugse ye king karalumduman king lual ban karin ya manangis at mitigis a ipan.’
40025031	“Potang datang ne ing Anak ning Tau antimong Aring makamal at ding sablang anghel a kayabe na, lukluk ya king mal a tronu.
40025032	Mitipun la arapan na ding sablang tau ning mabilug a yatu. Kanita pikawanian na la karing aduang grupu, antimo nung makananung ing pastul kakawani na la ding tupa karing kambing:
40025033	ibili na la king banda nang wanan ding tupa at ding kambing king banda nang kayli.
40025034	At sabian na ning Ari karing atyu king banda nang wanan, ‘Munta kayu keni, ikayung binendisyunan nang Ibpa ku! Munta kayu keni at tanggapan ye ing kayarian a misadia para kekayu manibat na king pangalalang na ning yatu.
40025035	Uling meranup ku at pepakan yu ku; mau ku at pepainuman yu ku; dayuan ku at tinggap yu ku karing pibalebale yu,
40025036	lubas ku at pepaimalanan yu ku; mesakit ku at liningap yu ku; atyu ku king sukulan at delawan yu ku!’
40025037	Ipakibat da kanita ding taung makatuliran, ‘Ginu, kapilan da ka ikit danupan at pepakan da ka o mau at pepainuman da ka?
40025038	Kapilan da ka ikit dayuan at tinggap da ka karing pibalebale mi o kaya lubas at ka (ka at) pepaimalanan da ka?
40025039	Kapilan da ka ikit mesakit o atyu king sukulan at delawan da ka?’
40025040	Nganang makibat ning Ari karela, ‘Ing katutuan sasabian ku kekayu king ing nanumang depat yu king metung kareting malating diling kapatad ku, kanaku yu depatan!’
40025041	“Kaybat sabian na karetang atyu king banda nang kayli, ‘Dumayu kayu kanaku, ikayung misumpa! Munta kayu king alang anggang api a misadia para king diablo at karing anghel a kampun na!
40025042	Uling meranup ku, oneng e yu ku pepakan; mau ku, oneng e yu ku dininan inuman;
40025043	dayuan ku, oneng e yu ku tinggap karing pibalebale yu; lubas ku, oneng e yu ku pepaimalanan; mesakit ku at atyu king sukulan, oneng e yu ku delawan.’
40025044	Kanita tumutul la, ‘Ginu, kapilan da ka ikit danupan o mau o dayuan, lubas, masakit o atyu king sukulan at e da ka seupan?’
40025045	Nganang makibat karela ning Ari, ‘Ing katutuan sasabian ku kekayu, kapilan man pigkaimutan yeng seupan ing metung kareting malating dili, aku ing pigkaimutan yung saup.’
40025046	Inya munta la king alang anggang kaparusan, oneng ding taung makatuliran munta la king bie alang angga.”
40026001	Inyang ayari nang tirung Jesus iting sabla, ngana karing alagad na,
40026002	“Antimo ing balu yu, adua na mung aldo Piesta na na ning Pamaglagpus at mipanganiaya ya ing Anak ning Tau ban mipaku ya king krus.”
40026003	Ketang penandit a ita, ding pamuntuk da ring pari at ding makatua na ning balen makatipun la king palasyu nang Caifas, ing Pekapun ding Pari.
40026004	Pipulung da nung makananu reng aparakap king makalihim i Jesus at kaybat ipapate re.
40026005	Ngarang sinabi, “E tamu tutud king piesta pota mika kaguluan karing tau.”
40026006	Kanitang atyu karin Betania i Jesus, minta ya king bale nang Simon a leprosuan.
40026007	Dinatang ya ing metung a babai; magdala yang metung a alabastrung lulanan mitmung mal a pabanglu. Lepitan ne i Jesus kabang mamangan ya at tigtug na ing pabanglu king buntuk nang Jesus.
40026008	Panakit da kaniti mimua la ding alagad at ngarang kinutang, “Baket sasayangan na ing pabanglu?
40026009	Malyari nang pisaling mal ing pabanglu at ipamie na ing abli karing kalulu!”
40026010	Balu nang Jesus ing karelang pisasabian, inya ngana karela, “Baket guguluan ye iting babai? Metung a bage mayap ing depat na kanaku.
40026011	E la mako kekayu ding kalulu, oneng e yu ku akayabe kapilan man.
40026012	King pamitugtug na king pabanglu king kanakung katawan isasadia na na ku king kanakung pangakutkut.
40026013	Tandanan yu, nukarin ya man mipanaral ing Mayap a Balita, mabanggit munaman ing depat na niting babai bilang kapigaganakan keya.”
40026014	Kanita ing metung karing labing adua, itang milagyuan Judas Iscariote, mekikit ya karing pamuntuk da ring pari.
40026015	Nganang kinutang karela, “Nanung ibie yu kanaku nung saupan da kayung makarakap kang Jesus?” Beyaranan deng atlung pulung salaping pilak.
40026016	Manibat na kanita menintun neng oportunidad i Judas ban apagtaksilan ne i Jesus.
40026017	King mumuna nang aldo ning Piesta ning Tinape Alang Lebadura, linapit la ding alagad nang Jesus at ngarang kinutang, “Nukarin mu buring isadia mi para keka ing apunan na ning Pamaglagpus?”
40026018	Nganang mekibat karela, “Puntalan ye itang metung a tau king siudad, at sabian yu keya, ‘Ing Maestro sasabian na: ing oras ku miras na. Buri kung pagselebran ing Pamaglagpus king bale mu a kayabe ding alagad ku.’ ”
40026019	Depat da ring alagad ing penabilin nang Jesus karela at sidia ra ing apunan para king Pamaglagpus.
40026020	Inyang mabengi na, linukluk yang mengan i Jesus a kasulu da ring labing adua.
40026021	Nganang Jesus kabang mamapun la, “Ing katutuan sasabian ku kekayu: pagtaksilan na ku ning metung kekayu.”
40026022	Mebalisa la lub ding alagad kaniting sinabi nang Jesus. Ing metung at metung karela kitang na, “Gino, ako?”
40026023	Mekibat ya i Jesus, “Ing mitiltil king tinape na king pinggan abe ku, ita ya ing magtaksil kanaku.
40026024	Arapan na ning Anak ning Tau ing kamatayan na, antimo ing sasabian ding Kasulatan, oneng makalunus ne itang taung maging kasangkapan na ning pamagtaksil king Anak ning Tau! Mayap pa ing e ne mibait!”
40026025	Kanita i Judas, ing magtaksil kang Jesus, migsalita ya, “Aku galang ing amanuan mo, Maestro?” Mekibat ya i Jesus, “Ika na mismu ing sinabi.”
40026026	Kabang mamangan la, kinangwa yang tinape i Jesus; pepasalamat ya king Dios, pemirasu ne ing tinape at binie ne karing alagad na. Ngana, “Tanggapan ye iti at kanan ye; iti ya ing kanakung katawan.”
40026027	Kaybat na nita, kinua ne ing kopa; pepasalamat ya king Dios at binie ne karela. At nganang sinabi, “Minum kayu kaniti, ikayu ngan;
40026028	uling iti ya ing daya a maging tanda ning kasunduan ning Dios, ing daya kung mibubu ban mipatawaran la kasalanan ding dakal a tau.
40026029	Sasabian ku kekayu; e na ku minum pasibayu kaniting alak anggang e ku inuman ing bayung alak kayabe yu king Kayarian nang Ibpa ku.”
40026030	Selisi deng kinta ing metung a kanta, at kaybat linual lang papunta king Bunduk ding Olibo.
40026031	Kanita nganang Jesus karela, “King mismung benging iti, ikayu ngan lakuan yu ku, antimo ing sasabian na ning Kasulatan, ‘Ing Dios sasabian na: Paten ke ing pastul at mikalat-kalat la ding tupa.’
40026032	Oneng kaybat kung sinubling mebie, muna ku kekayu karin Galilea.”
40026033	Migsalita ya i Pedro at ngana kang Jesus, “Agyang lakuan da ka ding sabla, aku e ra ka lakuan kapilan man!”
40026034	Nganang Jesus kang Pedro, “Oyni ing tandanan mo: bayu ya tulauk ing tatyo kaniting kabengian, mekatatlu mu na ku alingad.”
40026035	Nganang tinutul Pedro, “Agyang misan da kung paten kayabe mu, kapilan man e ra ka ilingad!” At makanyan munaman ing sinabi da ring sablang alagad.
40026036	Kaybat na nita, tiki na lang Jesus ding alagad na king metung a lugal a mayayaus Getsemani. Sinabi na karela, “Lukluk kayu pa ken saguli; munta ku banda keta ban manalangin.”
40026037	Oneng tiki ne i Pedro at ding adua nang anak Zebedeo. Megumpisa neng detangan ning maragul a lungkut at pagsalbat.
40026038	Ngana karela, “Tutung mabayat ing panamdaman na ning pusu ku; maibug kung maspak a salu king lungkut. Manatili kayu ken at makipaglame kayu kanaku.”
40026039	Sinulung ya pang bagya; migsakab ya king gabun at nganang menalangin, “Ibpa ko, nung malyari, idayu me kanaku iting kopa! Oneng aliwa ing kaburian ku, nune ing keka ya ing matupad.”
40026040	Belikan na la ding atlung alagad at disnan na lang matudtud. Ngana kang Pedro, “E yu talagang abatang makipaglame kanaku agyang metung mu mang oras?
40026041	E kayu matudtud, manalangin kayu ban e kayu manabu king tuksu. Ing espiritu bisa ya, oneng ing laman maina ya.”
40026042	King kaduang besis pasibayu na lang likuan Jesus at saka ya menalangin. Ngana, “Ibpa ko, nung e ya malyaring mirayu iting kopa anggang e ke inuman, ing kaburian mu ya ing matupad.”
40026043	Belikan na lang pasibayu ding alagad at disnan na lang matudtud uling tutu lang mitutundu.
40026044	Inya pasibayu na lang likuan at menalangin yang katlung besis; makanyan mu rin ing penalangin na.
40026045	Kaybat na nita, belikan na la ding alagad at ngana karela, “Matudtud kayu pa at paynawa angga ngene? Miras na ing oras ban ing Anak ning Tau manabu ya king gamat da ring taung makasalanan.
40026046	Talakad na kayu, tara na. Lawan yu, oyni na ing taung magtaksil kanako!”
40026047	E pa man meyaring magsalita i Jesus, dinatang ya i Judas, ing metung karing labing adua. Kayabe na la ding dakal a taung magdala-dalang espada at palupalu. Ibat la karing pamuntuk da ring pari at karing makatua na ning balen.
40026048	Atin yang binie senias ing taksil karing kayabe na. Ngana, “Itang uman ku ya ing taung kekayung buri. Dakpan ye!”
40026049	Inyang miras ya i Judas katataglus nang linapit kang Jesus at ngana, “Mayap a bengi pu, Maestro!” at saka ne inuma.
40026050	Nganang Jesus, “Abe, daptan mu na ing saria mu.” Linapit la kanita ding tau at dekap de i Jesus; telan deng matalik.
40026051	Begut ne ning metung karing kayabe nang Jesus ing espada na at tinigpas ne ing ipus na ning Pekapun ding Pari, at apingas ne balugbug.
40026052	Ngana kanitang Jesus king alagad, “Isubli me king kaluban na ing espada mu, uling king espada la naman mate ding gagamit espada.
40026053	E mu wari balu king malyari kung maniawad saup kang Ibpa ku at ngeni mu rin malyari na kung paralan maygit labing aduang batalyun a anghel?
40026054	Oneng makananung matupad ing sasabian da ring Kasulatan? Sasabian da king makanyan ing sukat marapat.”
40026055	Kaybat na nita, sinabi nang Jesus karing dakal a tau, “Kailangan wari ing datang kayung magdalang espada at palupalu ba yu ku mung dakpan? Metung ku waring tulisan? Tuturu ku balang aldo king Templo at e yu ku dekap.
40026056	Oneng iti sukat ngan malyari ban matupad itang sinulat da ring propeta karing Kasulatan.” Kanita likuan de ring alagad na at tinakas la.
40026057	Dela de ring dinakap kang Jesus king bale nang Caifas, ing Pekapun ding Pari. Atyu la makatipun karin ding talaturu ning Kautusan at ding makatua na ning balen.
40026058	Makataluki ya i Pedro. Tikian ne king makarayu angga king patyu na ning bale ning Pekapun ding Pari. Sinalangi ya king patyu at mekiluklukan ya karing bante ba nang akit nung nanu ing malyari.
40026059	Ding pamuntuk da ring pari at ing mabilug a Sanhedrin pilit lang manintun saksing maglaram laban kang Jesus ba reng apapate.
40026060	Oneng e la manakit agyang dakal la ding migkusang migprisinta at memigawang sumbung laban kang Jesus. Katataulian, ating aduang taung tinalakad
40026061	at ngara, “Ing taung iti sinabi na, ‘Agyu keng lasakan ing Templo ning Dios at kilub ding atlung aldo italakad keng pasibayu.’ ”
40026062	Tinalakad ya ing Pekapun ding Pari at ngana kang Jesus, “Ala kang apakibat kaniting susumbung da laban keka?”
40026063	Oneng e ya bubulad i Jesus. Nganang pasibayung migsalita ning Pekapun ding Pari, “Yuyutus ku keka: King lagyu na ning Dios a mabie, sabian mu kekami nung ika ing Cristo, ing Anak ning Dios.”
40026064	Pekibat nang Jesus, “Ikayu na mismu ing sinabi. Oneng sasabian ku kekayu ngan: manibat ngeni akit ye ing Anak ning Tau a makalukluk king banda nang wanan ning Mayupayang tutu. Datang ya libutad ding biga ning banua!”
40026065	Panamdam na kaniti ning Pekapun ding Pari, ginabak na ing sarili nang imalan at ngana, “Kalapastanganan iti king Dios! Ala ta nang kailangan a aliwa pang testigu! Ikayu mismu dimdam yu ing kalapastanganan a sinabi na!
40026066	Nanung pamalak yu?” Mekibat la, “Sukat yang mate!”
40026067	Pigluran de kanita king lupa at penumbuk de. Penampaling de ring aliwa
40026068	at ngara, “Manula ka ngeni king daramdaman mi, Cristo! Sabian mu kekami nung ninu ing mekatud keka!”
40026069	Ketang penandit a ita, makalukluk ya i Pedro keta king patyu. Lepitan ne ning metung karing babaing ipus na ning Pekapun ding Pari at ngana, “Ika man kayabe na kang Jesus a taga Galilea.”
40026070	Oneng lingad nang Pedro iti king arapan da ring sabla. Ngana, “E ku balu nung nanu ing sasabian mu.”
40026071	Minta ya banda king pasbul ning patyu. Ikit ne ning metung pang ipus a babai at ngana karing atyu karin, “Ing lalaking ini kayabe neng Jesus ning Nazaret.”
40026072	Pasibayu, lingad nang Pedro iti at nganang susumpang mekibat, “E ke kakilala ing taung yan!”
40026073	Kaybat na ning ditak a penandit, lepitan de ring lalaking atyu karin i Pedro at ngara, “E mu na lilingad. Metung ka pin karing kayabe na. Ken mung puntu ning pamagsalita mu mararakap na ka!”
40026074	Kanita sinumpa ya i Pedro at ngana, “Miparusan ku nung e katutuan ing sasabian ku! E ke kakilala yang taung yan!” Ketang penandit a ita tinulauk ya ing tatyo
40026075	at aganaka nang Pedro ing sinabi nang Jesus: “Pedro, bayu ya tulauk ing tatyo, mekatatlu mu na kung ikuang alingad.” Linual ya at menangis yang kapait-paitan.
40027001	Pangayabak a maranun, pipulung da ring pamuntuk da ring pari at ding makatua na ning balen nung makananu reng apapate i Jesus.
40027002	Pepagapus deng tanikala at dela re at inarap kang Pilato, ing Gobernador.
40027003	Inyang ikit nang Judas a migtaksil kang Jesus king miyatulan yang kamatayan i Jesus, sinisian na ing depat na. Sibli na la ding atlung pulung salaping pilak karing pamuntuk da ring pari at karing makatua na ning balen.
40027004	Nganang sinabi, “Mikasala ku king taung alang kasalanan!” Ngarang mekibat, “Nanung pakialam mi kanita? Problema mu nang sarili yan!”
40027005	Belugse na lang Judas ding salapi king kilub ning Templo at likuan na la; meko ya at migbigti ya.
40027006	Pinulut da la ring pamuntuk da ring pari ding salapi at ngara, “Abli lang daya deni at labag king Kautusan ing iyabe la king pondu na ning Templo.”
40027007	Kaybat dang misangguni tungkul kareti, ginamit da lang piniali king gabun na ning mangawang kuran. Gewa re iting sementeryu para karing dayuan.
40027008	Ita ing sangkan nung inya angga ngeni ausan deng “Marangle ning Daya.”
40027009	Metupad kanita ing inula na ning propeta Jeremias: “Kinua da la ring atlung pulung salaping pilak, ing alagang tinuring da ring Israelita para paniali keya
40027010	at ginamit da lang piniali king gabun ning mangawang kuran, antimo ing inutus na kanaku ning Ginu.”
40027011	Inarap de kang Pilato i Jesus. “Ika pin ing Ari da ring Judio?” nganang kinutang ning Gobernador. Nganang mekibat Jesus, “Ika mismu ing sasabi.”
40027012	Oneng ala yang pekibat nanuman tungkul king susumbung da laban keya ding pamuntuk da ring pari at ding makatua na ning balen.
40027013	Inya nganang Pilato, “E mu daramdaman ing sablang susumbung da laban keka?”
40027014	Oneng e ya mekibat i Jesus agyang metung mu mang amanu, inya pigtakan nang e mu nanu iti ning Gobernador.
40027015	Balang banua, king Piesta ning Pamaglagpus, ugali na ning Gobernador ing mibulus metung karing preso a aduan ning balen.
40027016	Ketang panaun a ita ating metung a kabalitan a preso a milagyuan [Jesus] Barabas.
40027017	Inyang mitipun la ding dakal a tau, kitnan na lang Pilato, “Ninu ing buri yung ibulus ku kekayu, i [Jesus] Barabas o i Jesus a ausan dang Cristo?”
40027018	Balu nang masalese king delum de i Jesus uli na ning diria da.
40027019	Kabang makalukluk ya pa i Pilato king husgadu, atin yang pepasabi keya ing asawa na. Ngana, “E ka makialam king taung yan a alang kasalanan, uling meligalig kung e mu nanu king paninap ku nabengi tungkul keya.”
40027020	Ding pamuntuk da ring pari at ding makatua ning balen sitsutan da no man ding tau ba rang aduan kang Pilato ing ipabulus ne i Barabas at ipapate ne i Jesus.
40027021	Inya kitang nang pasibayu karela ning Gobernador, “Ninu kareting adua ing buri yung ipabulus ku?” Ngarang mekibat, “I Barabas!”
40027022	Nganang Pilato karela, “Nanu naman ing daptan ku kang Jesus a ausan dang Cristo?” “Ipapaku me king krus!” ngara ngan mekibat.
40027023	Nganang mengutang Pilato, “Nanu wari ing kasalanan a depat na?” Oneng lalu ra pang pekakulisak, ngara, “Ipaku ya king krus!”
40027024	Inyang ikit nang Pilato king ala neng akarapat at pota mika kaguluan pa, pepakua yang danum at inos na la ding gamat na king arapan da ring sablang tau at ngana, “Ala kung pakibatan king kamatayan na ning taung ini! Ikayung bala kanyan!”
40027025	Ngarang mekibat ding sablang tau, “Ing pakibatan dugpa kekami at karing anak mi.”
40027026	Pepabulus ne kanitang Pilato i Barabas at pepabarug na ne mang latiku i Jesus, at saka ne binie karela ba reng ipaku king krus.
40027027	Linub de ring sundalus nang Pilato i Jesus king palasyu na ning Gobernador at migpadurut ya keya ing mabilug a grupu da ring sundalus.
40027028	Likas de kang Jesus ing imalan na at pepasuluran deng balabal a misna kalutu king kule.
40027029	Kaybat na nita, ginawa lang koronang suksuk a liniko at pinutung de kang Jesus at pepatalanan deng metung a timbu king gamat nang wanan. Kaybat siklod-siklod la arap na at pisunu-sunu re. Ngarang sasabi, “Luid ya ing Ari da ring Judio!”
40027030	Pigluran de at kinua re kang Jesus ing timbu at pikpuk de buntuk.
40027031	Inyang tiknangan deng insultuan, likas de kang Jesus ing balabal at pepasulud dang pasibayu ing imalan na at kaybat linual de ban ipaku king krus.
40027032	Kalual da king siudad, asaganan de ing metung a tau Cirene, ing lagyu na Simon. Pinilit deng memusan king krus nang Jesus.
40027033	Karas da king lugal a mayayaus Golgota, ing lagyung mangabaldugan “Lugal ning Bungu,”
40027034	dininan deng alak a semutanan atdu. Kabud atakman na, e na belaus ininum.
40027035	Pinaku re king krus at kaybat piparti-parti da ing imalan na king kapamilatan na ning bagutan.
40027036	Kaybat na nita, linukluk la karin at binten de.
40027037	Mibili lang kasulatan king kabuntukan na tungkul king sumbung da laban keya. Ya ini: “Iti ya i Jesus, ing Ari da ring Judio.”
40027038	Kaybat pinaku da la naman karing aduang krus ding aduang tulisan; ing metung king banda nang wanan Jesus at ing metung king bandang kayli.
40027039	Pipiling la ding taung lalabas at palmuran de i Jesus
40027040	at ngara, “Ika ing bisang lasak king Templo at kilub ding atlung aldo italakad meng pasibayu! Obat e mu iligtas ngeni ing sarili mu? Kuldas ka keng krus a yan, nung ika ing Anak ning Dios!”
40027041	Antimu rin, insultuan de ring pamuntuk da ring pari, ding talaturu ning Kautusan, at ding makatua ning balen. Ngara,
40027042	“Linigtas na la ding aliwang tau oneng e na aligtas ing sarili na! Ya kanu ing Ari ding Israelita! Nung kuldas ya ngeni king krus, maniwala kami keya!
40027043	Manalig ya king Dios at sasabian na king ya ing Anak ning Dios. Alben tamu, nung buri ne ping iligtas ning Dios ngeni!”
40027044	Mekiabe la king pamaninsultu kang Jesus pati na ding tulisan a kayagnan nang mipaku king krus.
40027045	Inyang ugtung aldo na meralumdum ya ing mabilug a bansa angga itang alas tres.
40027046	Inyang alas tres na, nganang kinulait masikan Jesus, “Eli, Eli, lema sabachthani?” ngana wari, “Dios ko, Dios ko, baket pepaimburisan mu ku?”
40027047	Dimdam de ring mapilan karing pakatalakad karin at ngara, “Ausan ne i Elias!”
40027048	Milayi yang agad-agad ing metung karela; kinangwa yang espongha; sinoso ne king alak a maslam at inasta ne king timbu at sibukan neng pepainuman kang (i) Jesus.
40027049	Oneng ngara ding aliwa, “Alben tamu, nung datangan neng Elias ba neng iligtas!”
40027050	Pasibayu yang kinulait masikan i Jesus at mepatad ya pangisnawa.
40027051	Ketang penandit a ita megabak ya ing kortina na ning Templo manibat babo angga lalam. Minayun at mebangal la ding batung mangaragul at
40027052	mibuklat la ding pantiun. Memaniubli lang mie ding dakal a taung banal a pakakutkut.
40027053	Linual la karing pantiun; at kaybat nang sinubling mebie Jesus, minta la king Banal a Siudad at karin dakal la ding menakit karela.
40027054	Inyang ikit nang minayun ning kapitan ampon ding sundalus a kayabe nang magbante kang Jesus at ikit da ing sablang mepalyari, mitakutan la at ngarang sinabi, “Tutu pin ing Anak ne ning Dios!”
40027055	Atyu la naman karin magumasid makarayung bagya ding dakal a babaing tinuki kang Jesus manibat Galilea at liningap king miyayaliwang pamangailangan na.
40027056	Kabilang la kareti di Maria Magdalena, i Mariang ima da ri Santiago at i Jose, at ing asawa nang Zebedeo.
40027057	Inyang mabibengi na, dinatang ya ing metung a masalaping tau Arimatea; Jose ing lagyu na. Metung ya namang alagad nang Jesus.
40027058	Mekikit ya kang Pilato at pekisabi ne ing bangke nang Jesus. Minie yang utus i Pilato king ibie re kang Jose ing bangke.
40027059	Kinua neng Jose ing bangke at binalut ne king bayung ulas a linen.
40027060	Binili ne king sarili nang pantiun a bayu na pa mung pepalukib king batu. Kaybat na nita, peparagus ne ing maragul a batu bilang pekatakap na ning kutkutan at saka ne minuli.
40027061	Melakuan yang makalukluk karin i Maria Magdalena at itang metung pang Maria; makalukluk la arap ning kutkutan.
40027062	Kabukasan, itang aldo ning Sabbath, mekikit la kang Pilato ding pamuntuk da ring pari at ding Pariseo
40027063	at ngara, “Ginung Gobernador, atatandanan mi pu ing sinabi na nitang mapaglinlang a ita kanitang mabie ya. Sinabi na king subli yang mie kaybat da ring atlung aldo.
40027064	Pakipabante ye sa pung maigpit ing kutkutan na angga king katlung aldo pota munta la karin ding alagad na at panakawan de ing bangke, at kaybat ipamalita ra karing tau ing sinubli yang mebie. Iting tauling pamaglinlang igitan na pa ing mengapapauna.”
40027065	Sinabi nang Pilato karela, “Kuma kayung bante at munta kayu karin; ipabante ye ing kutkutan king masanting diling paralan a malyari yung agawa.”
40027066	Meko la at pekasiguradu re ing kutkutan. Inya dininan deng tatak ing batu at likuan da la ring magbante makatanud karin.
40028001	Kalabas na ning Aldo ning Sabbath, inyang munag sumala na ning Domingo, i Maria Magdalena at itang metung pang Maria minta la king kutkutan ban lawan de.
40028002	Kabud-abud minayun masikan. Tinipa ya ing metung a anghel ning Ginu ibat banua; peparagus ne ing batung takap ning kutkutan at liklukan ne.
40028003	Maslag antimo ing kildap ing itsura na at kasing puti na ning yelu ing imalan na.
40028004	Mitakutan la ding bante, anti la mo waring mete king putla ra inyang ikit de ing anghel.
40028005	Migsalita ya ing anghel karing aduang babai. Ngana, “E kayu tatakut. Balu ku king panintunan ye i Jesus a pinaku ra king krus.
40028006	Ala ne keti; sinubli neng mebie, antimo ing sinabi na. Munta kayu at lawan ye ing lugal a pibilian da kang Jesus.
40028007	Ngeni, mamalagua kayung mako at sabian yu karing alagad na king sinubli neng mebie at muna ya kekayu karin Galilea. Akit ye karin. Tandanan yu ing sinabi ku kekayu.”
40028008	Inya memalagua lang meko king kutkutan. Miyabe ing takut ampon ing tula da at pupulayi lang minta karing alagad.
40028009	Kanita seganan na lang Jesus at ngana, “Kapayapan kekayu!” Linapit la kang Jesus ding babai; siniklaud la’t simban de at pengaul de bitis.
40028010	Nganang Jesus karela, “E kayu mitatakutan; puntalan yu la ding kapatad ku at sabian yu karela king munta la Galilea; akit da ku karin.”
40028011	Kalako da karin ding aduang babai, mibalik la king siudad ding aliwa karing sundalus a magbante king kutkutan. Belita ra karing pamuntuk da ring pari ing sablang mepalyari.
40028012	Mekipulung la ding pamuntuk da ring pari karing makatua na ning balen at misabisabi la; dininan da lang maragul a alaga ding sundalus.
40028013	Ngarang minie bilin karela, “Sabian yu king dinatang la inyang bengi ding alagad na, at penako re ing bangke na kabang matudtud kayu.
40028014	Nung sakaling abalitan na ning Gobernador yan, ikami nang bala; ikami mismu pakisabian mi ya at ala na kayung pigaganakan pa.”
40028015	Tinggap da la ring sundalus ding salapi at tinupad la king pisabi. Angga man king kasalukuyan makanyan ing balitang mikakalat karing Judio.
40028016	Minta la ding labing metung a alagad king Galilea at tinaglus la king bunduk a tildu nang Jesus karela.
40028017	Panakit da kang Jesus, siniklaud la’t simban de agyamang magduda la pa ding aliwa.
40028018	Lepitan na lang Jesus at ngana karela, “Miyabie kanaku ing sablang kayupayan karin banua at keti king yatu.
40028019	Inya munta kayu at gawan yu lang alagad ku ding sablang bansa. Binyagan yu la king lagyu ning Ibpa at ning Anak at ning Banal a Espiritu
40028020	at ituru yu lang tupad king sablang inutus ku kekayu. Tandanan yu: kayabe yu ku kapilan man angga king kawakasan na ning panaun!”
41001001	Iti ya ing Mayap a Balita tungkul kang Jesu-Cristo, ing Anak ning Dios.
41001002	Megumpisa ya iting balita kanitang matupad ing ula nang Isaias a propeta: “ ‘Oyan ing kakung tubud a parala kung makauna keka, isadia na ing kekang dalanan.’
41001003	Sasabian na naman ning metung a kukulisak king disyerto, ‘Isadia ye ing dalanan na ning Ginu, itulid ye ing dalan a tuntunan na!’ ”
41001004	Dinatang ya king disyerto i Juan, maminyag ya at manaral. Ngana karing tau, “Sumisi kayu at painggulut karing kekayung kasalanan at pabinyag kayu ban patawaran na kayu ning Dios.”
41001005	Minta la king disyerto ding sablang tau ning mabilug a Judea at Jerusalem ban makiramdam kang Juan. Kimpisal da la ring kasalanan da at bininyag na lang Juan king Ilug ning Jordan.
41001006	Megawa king buak kamelyu ing imalan a susulud nang Juan, kapirasu yang balat animal ing sinturun na. Durun at pulut-panilan ing pamangan na.
41001007	Nganang menaral Juan, “Lalu yang mayupaya kesa kanaku ing daratang a katuki ku; e ku man karapatdapat agyang kalag mu karing tali nang sandalyas.
41001008	Bibinyagan da kayu king danum, oneng binyagan na kayu king Banal a Espiritu.”
41001009	E melambat dinatang ya i Jesus ibat Nazaret, Galilea, at bininyag neng Juan king Ilug ning Jordan.
41001010	Kabud kasaka nang Jesus king danum ikit neng mibuklat ing banua at ikit ne ing Espiritu titipa ya keya antimo ing metung a patipati.
41001011	Meramdam ya ing metung a siwalang ibat banua. Ngana, “Ika ing pakamalan kung Anak; keka tutu kung matutula.”
41001012	Kaybat na nita, agad neng tinaid ning Espiritu king disyerto.
41001013	Karin ya menatili kilub ding apat apulung aldo; tiksuan neng Satanas. Malyap lang animal ding manuknangan karin, oneng e re pepaburen ding anghel i Jesus nune sinilbian de.
41001014	Inyang mesukul ya i Juan minta ya i Jesus king Galilea at penaral na ing Mayap a Balita a ibat king Dios.
41001015	“Miras na ing mituldung panaun,” nganang sinabi, “at malapit ne ing Kayarian ning Dios! Sisian yu la at painggulutan ding kekayung kasalanan at maniwala kayu king Mayap a Balita!”
41001016	Kabang maglakad ya i Jesus king lele na ning Dagat-dagatan ning Galilea, ikit na la ding mikapatad a manasan, i Simon at i Andres; yatsa re king danum ing karelang lambat.
41001017	Nganang Jesus karela, “Tuki kayu kanaku at gawan da kayung manasan tau.”
41001018	Kanita mu rin likuan da la ring karelang lambat at tinuki la kang Jesus.
41001019	E ya pa makaing mirayu king pamaglakad na, ikit na la ding mikapatad a Santiago at Juan, ding anak nang Zebedeo. Atyu la king karelang bangka; sasadia da la ring karelang lambat.
41001020	Inaus na la namang Jesus; kanita mu rin likuan de king bangka i tata ra a kayabe da ring makiupa at tinuki la kang Jesus.
41001021	Minta la Capernaum, at kabukasan, Aldo ning Sabbath kanita, linub ya i Jesus king sinagoga at tinuru ya karin.
41001022	Pigmulalan de ring tau, uling tinuru ya karelang mitmung kayupayan; e re kalupa ding talaturu ning Kautusan.
41001023	Kabud-abud linub ya king sinagoga ing metung a lalaking alipnan na ning marawak a espiritu; kukulisak ya. Ngana,
41001024	“Nanung pakialam mu kekami, Jesus ning Nazaret? Minta ka keti ba mu kaming gisanan? Balu ku nung ninu ika: ika ing Banal a menibatan king Dios!”
41001025	Oneng sebianan neng Jesus ing marawak a espiritu. Ngana, “Tahimik ka! Lual ka keya!”
41001026	Pepagalgalan ne ning marawak a espiritu ing tau at kukulisak yang linual keya .
41001027	Mengapamulala la ding sabla, inya ngarang mipapangutang, . “Nanu iti? Ngeni ta pa dimdam yan! “Agyu na lang utusan Jesus pati na ding marawak a espiritu—at mamintu na la man!”
41001028	At mabilis mikalat king mabilug a Galilea ing balita tungkul kang Jesus.
41001029	Kanita mu rin meko ya king sinagoga i Jesus at ding alagad na at tinaglus la king bale da ri Simon at Andres. Kayabe da la ri Santiago at Juan.
41001030	Makarate ya kanita ing babaing katuangan nang Simon uli na ning matas ya lagnat, at sinabi reng agad kang Jesus.
41001031	Lepitan neng Jesus; telanan ne gamat at seupan neng tinalakad. At likuan ne ning lagnat ing matuang babai at migsilbi ya karela.
41001032	Inyang silim-silim na, limbug ne ing aldo, dela da la ring tau kang Jesus ding sablang masakit at ding alipnan da ring demonyu.
41001033	Mitipun la ding sablang memalen king tulid na ning pasbul ning bale.
41001034	Pepakayap na la ding dakal a taung masakit a maki miyayaliwang kapanamdaman. Penabi na la naman ding dakal a demonyu at e na la pepaburen migsalita uling balu ra nung ninu i Jesus.
41001035	Ganingaldo pa mibangun ne i Jesus. Minta ya king metung a lugal a tahimik lual ning balen at karin ya menalangin.
41001036	Penintun neng Simon at ding kayabe na;
41001037	ngara inyang ikit de, “Panintunan da kayu ding sabla.”
41001038	Oneng nganang Jesus karela, “Kailangan tamung munta karing aliwang balen ba kung makapanaral munaman karin uling iti ya ing sangkan nung inya meko ku Capernaum.”
41001039	Inya linibut ya king mabilug a Galilea; manaral ya karing karelang sinagoga at panabi na la ding demonyu.
41001040	Lepitan ne ning lalaking leprosuan i Jesus; siniklaud ya king arapan na at nganang migpakalunus, “Nung burian mu, apakayap mu ku.”
41001041	Melunus ya i Jesus; tigkilan ne at nganang sinabi, “Buri ku kumayap ka!”
41001042	Kanita mu rin mewala ing lepra na ning tau at kinayap ya.
41001043	Agad-agad neng pepalakuan Jesus kaybat neng maigpit penabilinan.
41001044	“Lawan mu,” nganang sinabi, “e mu pamalita iti kaninu man. Mako na ka at munta ka at pakit king pari. Kaybat miyain kang ain agpang king utus nang Moises ban patunayan karing tau king kinayap na ka.”
41001045	Oneng meko ya at pemalita na ing milyari. Uli na nita, e ne milub hayagan i Jesus king balen. Makagyu na mu ing atyu king lual na ning balen, karing lugal a tahimik at karin de pagsarian ding taung manibat karing miyayaliwang lugal.
41002001	Kalabas da ring mapilan a aldo, mibalik ya i Jesus king Capernaum at mikalat ing balita king atyu ya bale.
41002002	Inya mitipun la ding tutung dakal a tau; e la mipagyu agyang king tulid na ning bale. Kabang aralan na lang Jesus ding tau,
41002003	detang de ing metung a paralitikong bubuat da ring apat a tau.
41002004	E re alapit kang Jesus uli na ning keraklan da ring tau, inya bikbak de ing bubung ning bale king tulid na. Inyang mekabusbus na lang pidalanan na, beba re ing pagkeran nung nu ya makakera ing paralitiko.
41002005	Inyang ikit nang Jesus ing maragul dang kasalpantayanan, sinabi na king paralitiko, “Anak ko, mipatawaran la ding kasalanan mu.”
41002006	Ngara king lub da ring mapilan a talaturu ning Kautusan a pakalukluk karin,
41002007	“Obat makanyan ya sasabian ing taung ini? Kalapastanganan king Dios yan, ah! E wari ing Dios mung bukud ing malyaring mamatawad kasalanan?”
41002008	Agad nang balung Jesus ing atyu king pilubluban da; inya ngana karela, “Obat mimisip kayung makanyan?
41002009	Isanu ing mas mayan sabian king paralitiko, ‘Mipatawaran la ding kasalanan mu’ o ‘Talakad ka, idala me ing pagkeran mu at saka ka lumakad’?
41002010	Patutuan ku ngeni kekayu king ing Anak ning Tau atin yang upayang mamatawad kasalanan keti king yatu.” Ngana king paralitiko,
41002011	“Talakad ka; idala me ing pagkeran mu at muli na ka!”
41002012	King akakit da ring sabla, tinalakad ya kanita mu rin ing paralitiko; biwat (binwat) ne ing pagkeran na at meko ya. Mengapamulala la ngan at megumpisa lang minie kapurian king Dios. Ngarang sasabi, “E ta pa ikit kapilan man ing anti kaniti!”
41002013	Minta yang pepasibayu i Jesus king lele na ning Dagat-dagatan ning Galilea. Tikian de ring tutung dakal a tau at pegumpisan na lang tiru.
41002014	Kabang maglakad ya, ikit ne i Levi a anak nang Alfeo, makalukluk ya king opisina nang pipanyingilan buis. Nganang Jesus, “Tuki ka kanaku.” Tinalakad ya i Levi at tinuki ya kang Jesus.
41002015	Kanitang mamangan ya i Jesus at ding alagad na king bale nang Levi, mekisulu la karela ding dakal a talapanyingil buis at ding makasalanan a tinuki keya.
41002016	Ikit da iti ring mapilan a talaturu ning Kautusan a Pariseo at ngarang sinabi karing alagad nang Jesus, “Obat makisulu ya karing talapanyingil buis at karing makasalanan?”
41002017	Dimdam nang Jesus iti, inya nganang mekibat, “E re kailangan ding taung alang sakit ing doktor, nune deta mung ating sakit. Dinatang ku keti ban papagbalikan ku la lub ding makasalanan at aliwa ding banal.”
41002018	Kanitang misan, mag-ayunu la ding alagad nang Juan a Maminyag at ding karing Pariseo. Ating mapilan a taung linapit kang Jesus at ngarang mengutang, “Baket mag-ayunu la ding alagad nang Juan a Maminyag at ding karing Pariseo, oneng ali la ding kekang alagad?”
41002019	Mekibat ya i Jesus, “Makapag-ayunu la wari ding kumbiradu king kasal kabang kayabe de pa ing lalaking kakasal? Ali la, kabang kayabe de pa.
41002020	Potang e da ne kayabe, kanita la pa mu malyaring makapag-ayunu.
41002021	“Alang managping bayung tela king laun a imalan; pamanurung na ning bayung tela, manga-igut ya ing laun at lalu yang dagul ing gisi.
41002022	Ala munamang mibibiling bayung alak karing laun a lulanan a gewa king balat, uling mangatdas la deti king bayung alak. Parehung masayang ing alak at ding lulanan. Kailangan bayu la ding lulanan, nung bayu ing alak!”
41002023	Misan a Aldo ning Sabbath, maglakad ya i Jesus at ding alagad na king asikan trigu. Kabang daralan la menakdut lang binutil trigu.
41002024	Inya ngarang sinabi ding Pariseo kang Jesus, “Lawan mu ing gagawan da ring alagad mu. Labag king kekatamung Kautusan ing gawan da yan king Aldo ning Sabbath!”
41002025	Nganang mekibat Jesus, “E yu pa wari abasa ing depat nang David kanitang i Abiatar ya ing Pekapun ding Pari? Kanitang ya at ding kayabe na meranup la at ala lang apangan, linub ya i David king bale ning Dios at mengan ya karing tinape a mitalaga king Dios. Agpang king kekatamung Kautusan, bukud mung ding pari ilang ating karapatan mangan kareti, oneng mengan ya i David at dininan na la pa ding kayabe na.”
41002027	At ngana pang Jesus, “Melalang ya ing Aldo ning Sabbath para king kapakanan na ning tau; aliwa ing tau yang melalang para king Aldo ning Sabbath.
41002028	Inya ing Anak ning Tau Ginu ne ning Aldo ning Sabbath.”
41003001	Pasibayu yang linub i Jesus king sinagoga; karin ating metung a lalaking panat metung a gamat.
41003002	Pegumasdan de ring taung atyu karin i Jesus ba rang akit nung uluan ne ing lalaking ita king Aldo ning Sabbath ban atin lang adalum laban keya.
41003003	Inaus neng Jesus ing lalaking panat metung a gamat. Ngana, “Munta ka keni king arap.”
41003004	Kaybat, kitnan na la ding tau, “Paintulut na ning kekatamung Kautusan ing dapat mayap o ing dapat e mayap king Aldo ning Sabbath? Ing sagip bie o ing makamate?” Oneng e la mekibat.
41003005	Miyalung mua at lungkut ing meyakit king lupa nang Jesus kabang maglalawe ya karing taung makapadurut uli na ning kesiasan dang lub. Inarapan ne ing lalaking panat metung a gamat at ngana, “Iyatiat me ing kekang gamat.” Inatiat na ne man ning lalaki ing gamat na at iti kinayap ya.
41003006	Meko la ding Pariseo at mekikit la karing tauan nang Herodes; pisabisabi ra kanita mu rin nung makananu reng apapate i Jesus.
41003007	Meko ya i Jesus at ding alagad na at minta la king lele ning Dagat-dagatan ning Galilea. Tikian de ring dakal a taung menibatan Galilea. Dinatang la naman ding tutung dakal a taung menibatan Judea,
41003008	Jerusalem, Idumea, king kangatba na ning Ilug ning Jordan, at karing miyayaliwa nang suluk ning Tiro at Sidon inyang abalitan da ing sablang depatan nang Jesus.
41003009	Pepasadia neng Jesus karing alagad na ing metung a bangkang asakian na ba nang apangilagan ing pamisiksikan da ring taung daratang.
41003010	Dakal ne pepakayap, inya pilulupungan de ring sablang maki sakit ba re mu mang atagkilan.
41003011	Kapilan man akakit de ring marawak a espiritu, magsakab la ding karelang alipnan king arapan nang Jesus at kukulisak da, “Ika ing Anak ning Dios!”
41003012	Maigpit nang inutus Jesus karela king e ra paniabian nung ninu ya.
41003013	Kaybat na nita, minta ya i Jesus king bunduk-bundukan at saka na la inaus ding pinili na at linapit la.
41003014	Memili yang labing adua (a inaus nang apostol) ban maging kayabe-abe na ampon tuburan manaral,
41003015	at dininan na lang upayang palual karing demonyu.
41003016	Ila deti ring labing aduang pinili na: i Simon (a pemalayawan nang Pedro);
41003017	i Santiago at i Juan—ding anak nang Zebedeo, (deti pemalayawan na lang Boanerges, ngana wari, Bugasuk);
41003018	di Andres, Felipe, Bartolome, Mateo, Tomas, Santiago a anak nang Alfeo, i Tadeo, i Simon, ing aktibista
41003019	at i Judas Iscariote, ing migtaksil kang Jesus.
41003020	Inyang minuli ne i Jesus, pasibayu lang mitipun ding dakal a tau, inya e na man ikuang mekapangan Jesus at ding alagad na.
41003021	Kabud abalitan da iti ding kamaganak na minta la karin ba reng ilako uling sasabian da ring tau, “Masisira ya buntuk!”
41003022	Ngara naman ding talaturu ning Kautusan a dinatang ibat Jerusalem, “Alipnan neng Beelzebul a pamuntuk da ring demonyu! Ya ing babie kang Jesus king upayang makapalual karing demonyu!”
41003023	Uli na nita, pepalapitan na lang Jesus ding tau at selitanan na lang mapilan a talimhaga. Ngana, “Makananu neng palualan Satanas i Satanas?
41003024	Nung milaban-laban la deng sasakupan na ning metung a bansa, e ya manatili ing bansang ita.
41003025	Nung e la mikakasundu deng mipapamilya, misalbag ya ing pamilyang ita.
41003026	Makanyan munaman, nung mag-rebeldi ya i Satanas laban king sarili na, at milaban-laban la ding sasakupan na, e magluat datang ing kawakasan na.
41003027	“Alang malyaring makapanlub king bale na ning metung a taung masikan at saka na samsaman ing pibandian na, subali mu nung igapus ne pa ing maki bale. Kaybat, kanita ne pa mu lubus aluban at panakawanan ing baleng ita.
41003028	“Pakatandanan yu, malyari lang mipatawaran ding tau king sablang kasalanan at pamaninsultu da king Dios.
41003029	Oneng ala yang kapatawaran ing ninumang magsalitang marawak king Banal a Espiritu. E mipatawaran ing kasalanan na ning taung makanyan.” (
41003030	Sinabi nang Jesus iti uling sasabian da ring mapilan, “Alipnan ne ning marawak a espiritu.”)
41003031	Kanita dinatang ya i ima na at ding kapatad nang lalaking Jesus. Menaya la king lual na ning bale at pepayaus de.
41003032	Ketang penandit a ita, makalukluk lang makapadurut kang Jesus ding dakal a tau at ating sinabi keya, “Atyu ya pu ing pengari yung babai ampon ding kapatad yung lalaki at babai, at pakiduang da kayu.”
41003033	“Ninung ima ku at ninu ding kapatad ku?” nganang Jesus.
41003034	Linawe ya karing makapadurut a tau at ngana, “Oyni i ima ku at ding kapatad ko!
41003035	Uling ing ninumang tutupad king kaburian na ning Dios, ya ing ima ku at kapatad kung lalaki at babai!”
41004001	Pasibayu yang tinuru i Jesus king lele na ning Dagat-dagatan ning Galilea. Pilupungan de ring dakal a tau, inya sinake ya king metung a bangkang makasadsad karin at linukluk ya karin. Atyu la king pampang ding dakal a tau, atyu na la lele na ning danum.
41004002	Tiru na lang dakal a bage king kapamilatan da ring talimhaga. Ngana:
41004003	“Makiramdam kayu! Ating metung a ortelanung linual bang salbag bini king asikan na.
41004004	King pamanialbag nang bini, ating digpa king dalan-dalanan. Dinatang la ding ayup at penuktuk da iti.
41004005	Atin namang bining digpa king mabatu nung nu maimpis mu ing gabun. Tinubung agad ing bini agyang maimpis mu ing gabun karin,
41004006	oneng inyang mapali ne aslag ing aldo, melanat at melangi ing bining tinubu, uling e la malalam a darasnan ding yamut.
41004007	Atin namang bining digpa king dikut a masuksuk; melabung ing suksuk at piputan na ing bining tinubu, inya e mika bunga iti.
41004008	Ating bining digpa king gabun a mataba at iti tinubu, melabung at memungang masalese; mika titlung pulung binutil, tianam apulu, at tia dinalan a binutil.”
41004009	Kaybat tiglung nang Jesus, “Makiramdam ya itang ating balugbug!”
41004010	Inyang magdili-dili ne i Jesus, ding mapilan a kayabe-abe na ampon ding labing adua lepitan de at kitnan tungkul king talimhagang selita na.
41004011	Nganang sinabi karela, “Kekayu miyabie ing makaintindi karing lihim tungkul king Kayarian ning Dios; oneng karing aliwa ing sablang bage mipabalu king kapamilatan da ring talimhaga
41004012	ban kanita, ‘Nanan da mang lumawe e la manakit, nanan da mang makiramdam e ra aintindian, pota mibalik la pa lub king Dios, at ya naman patawaran na la.’ ”
41004013	Kaybat, kitnan na lang Jesus, “E ye pa aintindian ing talimhagang binie ko? Makananu yu lang aintindian ding aliwa pang talimhaga?
41004014	Ing bining miyasik ya ing amanu na ning Dios.
41004015	Ing digpa king dalan-dalanan ila detang mirasnan king amanu, oneng kaybat dang dimdam iti agad yang daratang i Satanas at lalako na ing amanung miras karela.
41004016	Ding aliwang tau naman kalupa da ing bining digpa king mabatu nung nu maimpis mu ing gabun. Kabud dimdam da ing amanu agad dang tatanggapan mitmung tula.
41004017	Oneng e magyamut karing pusu ra, inya e la mibatang malambat. Kabud datang ing kasakitan o pangalupig uli na ning amanu, malagua lang dirimla.
41004018	Ding aliwang tau kalupa da ing bining digpa king gabun a masuksuk. Dimdam da ing amanu,
41004019	oneng balisa la pamisip tungkul karing bage-bage king yatung iti, at maburi la king pibandian ampon mapagnasa la karing aliwa pang bage, inya alang paglugalan ing amanu karing pusu ra. Uli na niti, e la mikakabunga.
41004020	Oneng ding aliwa kalupa da ing bining digpa king gabun a mataba; pakiramdaman da at tatanggapan ing amanu at mamunga la: ating mikakabungang titlung pulung binutil, ating tianam apulu, at ating tia dinalan.”
41004021	Sindu nang Jesus ing pamagsalita na. Ngana, “Sisindian ya wari ing sulu para sukluban mia king metung a palanggana o kaya ibili king lalam ning pagkeran? E wari sisindian ya ban ibili king metung a pitutumpakan?
41004022	Alang makasalikut a e milage at lihim a e mibulalag.
41004023	Makiramdam ya itang ating balugbug!”
41004024	At tiglung na pa, “Paki-intindian yung masalese ing kekayung daramdaman! Ing paniukad a ginamit yu, ya naman ing paniukad na kekayu ning Dios at maygit pa.
41004025	Uling ing atin na lalu ya pang mirinan at itang ala, agyang itang ditak a atyu keya milako pa.”
41004026	Ngana pang Jesus, “Apakilupa me ing Kayarian ning Dios king taung sasalbag bini king asikan na.
41004027	Kaybat nang sinalbag susundu nang daraptan ing sadia nang gagawan aldo-aldo; sibut at lumabung ing bini king e na kamalayan nung makananu.
41004028	Ing gabun yang balang pasibut at babie bunga king tanaman; muna lunto ya ing bulung, kaybat ing buku, at kaybat ing bunga.
41004029	Potang matua na ing bunga, palutan nang agad ning menanaman uling miras na ing pamamupul.
41004030	“Kaisanu ya pa malyaring pakilupa ing Kayarian ning Dios?” ngana pang kinutang Jesus. “Nanung talimhaga ing gamitan tamu ba ta yang ailarawan?
41004031	Kalupa ne ning metung a butul mustasa, ing malating dili karing sablang bini a kinua na ning metung a tau at tenam ne king gabun.
41004032	Oneng kabud mitanam ya iti at tinubu, maging maragul yang dili karing sablang gule; mikakasanga yang mangaragul. Uli na nita, makapaniale la ding ayup karing sanga na.”
41004033	Menaral ya i Jesus karing tau king kapamilatan da ring dakal a talimhagang kalupa da reti, ketang abut dang aintindian.
41004034	E ya menaral karela a e mo sa ginamit talimhaga; oneng neng ala neng kayabe nune mu ding alagad na mamalinawan na karela ing kabaldugan da ring talimhaga.
41004035	Inyang mebengi na, nganang Jesus karing alagad na, “Tara, dalakit tamu king kangatba na ning dagat-dagatan.”
41004036	Inya likuan da la ring dakal a tau; sinake la king bangkang sasaken nang Jesus at delakit de. Atin lang kayagnan a aliwa pang dakal a bangka.
41004037	Dinatang ing tutung masikan a angin; sasapulan de ring maragul a alun ing bangka, halus kakatmu ne king danum.
41004038	Makasandal ne man i Jesus king metung a ulun king banda nang tauli ning bangka; matudtud ya. Ginising de ring alagad na. Ngara, “Maestro, ala nanuman keka nung mangamate tamu ngan?”
41004039	Tinalakad ya i Jesus at inutus na king angin, “Tuknang ka!” at inutus na king alun, “Tahimik ka!” Tinuknang ing angin at mika maragul a katahimikan.
41004040	Kaybat ngana karing alagad na, “Baket mitakutan kayu? Ala kayu pang kasalpantayanan?”
41004041	Detangan na la ning maragul a takut at kilabut, at ngara king metung at metung, “Ninu ya? Pati na ing angin at ing alun mamintu keya!”
41005001	Miras la king kangatba ning dagat-dagatan, king sakup ning Gerasa.
41005002	Kakuldas nang Jesus king bangka, seganan ne ning metung a lalaking ibat king sementeryu. Alipnan de ring marawak a espiritu ing lalaking iti
41005003	at karing kueba a pipangutkutan mete karin ya manuknangan. E re agapus malambat agyang karing tanikala pa.
41005004	Maralas deng dirinan pango king bitis at gagapus de gamat karing tanikala, oneng pamatluran na la ding tanikala at pamaklian na la ding pango. Alang taung makayaguanta keya!
41005005	Aldo’t bengi kukulisak ya libutad da ring pantiun at karing bunduk at paniugatan na karing batu ing sarili na.
41005006	Marayu ya pa i Jesus abatiawan na ne. Pupulayi yang linapit at siniklaud king arap na.
41005007	Kukulisak yang masikan. Ngana, “Jesus, Anak ning Dios a Kakataskatasan, obat pakialaman mu ku? Ipakisabi ku keka, e mu ku pasakitan alang-alang king Dios!” (
41005008	Sinabi na iti, uling inutus na nang Jesus keya, “Espiritung marawak, lual ka king taung yan!”)
41005009	Kitnan neng Jesus, “Nanu ka lagyu?” Mekibat ya, “Ing lagyu ku Batalyun uling dakal kami!”
41005010	Maigpit nang pekisabi kang Jesus king e na la sana palakuan king lugal a ita.
41005011	Ating dakal a babing manyibsiban dikut king libis ning bunduk-bundukan.
41005012	Migpakalunus la kang Jesus ding marawak a espiritu. Ngara, “Papuntan mu kami karing babi ba keng lungub karela.”
41005013	At tilutan na lang Jesus. Linual la king tau ding marawak a espiritu at linub la karing babi. Ding babi, atin sigurung aduang libu karakal, linusub lang milayi papunta king bangin; mebaldug la ngan king dagat-dagatan at melumud la.
41005014	Memulayi lang meko ding magbante karing babi at pemalita ra iti king balen at karing baryu. Inya minta la karin ding tau ban lawan da nung nanu ing milyari.
41005015	Inyang miras la kang Jesus ikit de ing lalaking inalipnan da ring e abilang-bilang a demonyu. Makalukluk ya, makabaru ne at masalese pamisip. Mitakutan la!
41005016	Belita ra karela ding mekasaksi kaniti ing milyari king inalipnan da ring demonyu at ing kerarasan da ring babi.
41005017	Inya pekisabi rang mayap kang Jesus ing lakuan na na la sana.
41005018	Inyang sasake ne i Jesus king bangka, pekisabi na ning inalipnan ding demonyu ing ituki ne sana.
41005019	Oneng e ne tilutan Jesus, nune sinabi na, “Muli na ka at sabian mu karing kekang pamilya nung nu anti karagul ing gewa na keka ning Ginu at nung makananu yang melunus keka!”
41005020	Meko ya ing tau at pemalita na Decapolis ing sablang depat nang Jesus keya. Mengapamulala la ding sablang mekaramdam king belita na.
41005021	Pasibayu yang dinalakit i Jesus king kangatba. Atyu pa king lele na ning dagat-dagatan pilupungan da ne ding dakal a tau.
41005022	Dinatang ya ing metung a lalaking mayayaus Jairo, ing metung karing talapanibala na ning sinagoga. Panakit na kang Jesus, siniklaud ya king arap na
41005023	at nganang mekisabing mayap, “Mamamate ya pu ing anak kung dalagita. Nung malyari tuki kayu pu kanaku at itumpak yu la ding gamat yu king anak ku ba yang kumayap at e mate!”
41005024	Tinuki ne man i Jesus. At tikian de ring dakal a tau. Misisiksikan lang lelele kang Jesus.
41005025	Ating metung a babai karin a labi nang aduang banuang kayayagasan daya
41005026	at tutu yang magkakasakit. Dakal na lang doktor ding linawe king sakit na at megisan na ing pibandian na king pamipaulu. Oneng e re apakayap ditak man; nune lalu ya pang misubi sakit.
41005027	Abalitan na ing sasabian da ring tau tungkul kang Jesus, inya mekisiksikan ya karing taung milulupung kang Jesus angga king ikua nang milapit king kagulutan na. Tigkil ne imalan
41005028	uling nganang sasabi king lub na, “Atagkil kia mu imalan kumayap na ku.”
41005029	Kanita mu rin tinuknang ing agus ning daya nang mayayagas at dimdam nang kinayap ya.
41005030	Inyang dimdam nang Jesus king ating upayang linual keya belikdan na la ding tau at nganang kinutang, “Ninu ing tinagkil king imalan ku?”
41005031	Ngarang mekibat ding alagad na, “Akakit mung dakal lang tau ding sisiksik keka at saka mu kukutang nung ninung tinagkil king imalan mo?”
41005032	Oneng sindu nang miglawe-lawe Jesus; panintunan ne itang tinagkil keya.
41005033	Uling balu na ning babai ing mepalyari keya, gagalgal yang linapit kang Jesus; siniklaud ya king arap na at pigtapat na ing mabilug a katutuan.
41005034	Sinabi nang Jesus, “Anak, pepakayap na ka ning kasalpantayanan mu kanaku. Muli na ka ngeni at ipanatag mu ing lub mu. Mayap na kang lubus.”
41005035	Kasalukuyan na pang magsalitang Jesus inyang ating mapilan a dinatang ibat king bale nang Jairo. Ngara, “Mete ne pu ing anak yu, ba’t pangabalanan ye pa ing Maestro?”
41005036	E na pinsingan Jesus ing karelang sinabi, nune ngana kang Jairo, “E ka migaganaka, maniwala ka mu.”
41005037	Ala yang aliwang tiki nune mu i Pedro at ding mikapatad a Santiago at Juan.
41005038	Inyang miras na la king bale nang Jairo, ikit nang Jesus ing magugulu la ding tau; dimdam na la ding tatangis at managulele.
41005039	Kalub na king bale ngana karela, “Ba’t magugulu kayu at manangis? E ya mete ing anak; matudtud ya mu!”
41005040	At keylian de. Pepalualan na la ding tau subali mu ing tata at ing ima na ning anak, at ding atlung alagad at linub la king lugal nung nu ya karin ing anak.
41005041	Telan ne gamat at ngana, “Talitha koum,” ngana wari, “Inang (nang), sasabian ku keka, mibangun ka!”
41005042	Kanita mu rin mibangun ya ing anak at saka ya linakad. (Atin neng labing aduang banua tua.) Mengapamulala la ngan ding sabla!
41005043	Maigpit nang penabilin Jesus karela ing e ra paniabian iti kenu man at inutus nang dinan deng pamangan ing anak.
41006001	Meko ya karin i Jesus at minuli ya king sarili nang balen, kayabe na la ding alagad na.
41006002	Karas na ning Aldo ning Sabbath, megumpisa yang tinuru king sinagoga. Mengapamulala la ding dakal a taung mekaramdam kang Jesus. Ngarang sinabi, “Nukarin na ngan ibat yan? Nanung kabiasnan ing miyabie keya? Makapagmulala ing daraptan na!
41006003	E wari ya ing kalpinterung anak nang Maria, at kapatad da ri Santiago, Jose, Judas, at Simon? At ding kapatad nang babai e ta la wari kayabe-abe keti?” At e la meniwala kang Jesus.
41006004	Inya nganang Jesus karela, “Parangalan de ring sablang tau ing propeta subali mu ding kabalen na, ding kamaganak na, at ding katubale na.”
41006005	E ya dinapat nanumang milagru karin, nune mu inyang itumpak na la ding gamat na karing mapilan a masakit at kinayap la.
41006006	Tutu nang pigmulalan Jesus ing keyalan dang kapaniwalan. Linibut ya i Jesus karing makapadurut a balen ba yang turu.
41006007	Inaus na la ding labing adua at tiburan na lang tidua-tidua. Dininan na lang upayang makapalual karing marawak a espiritu
41006008	at saka na la penabilinan. Ngana, “E kayu magdalang nanuman king kekayung pamaglakbe subali mu king metung a tukud. E kayu magdalang pamangan, ni balutan, ni salapi karing bulsa yu, ni piblasan. Oneng magsandalyas kayu.”
41006010	Ngana pa karela, “King isanu mang bale a kekayung pituknanganan karin kayu manatili angga king paglako yu king balen a ita.
41006011	Nung e ra kayu buring tanggapan king metung a lugal o pakiramdaman, mako kayu karin at ipagpag yu ing alikabuk karing bitis yu bilang tutul karela!”
41006012	Meko la ding labing adua at penaral da karing tau ing sukat lang sumisi at painggulut karing karelang kasalanan.
41006013	Pepalualan da la ring dakal a demonyu at kiskusan da lang laru at pepakayap ding dakal a taung ating sakit.
41006014	Uling tutu yang pikabaluan a lagyu i Jesus, miras kang Herodes ing balita tungkul keya. Ating sasabing, “Ya i Juan a Maminyag a sinubling mebie, inya ararapat na la deting makapagmulalang bage.”
41006015	Atin namang sasabi, “Ya i Elias.” Ngara naman ding aliwa pa, “Propeta yang kalupa da ring propeta kanitang minunang panaun.”
41006016	Ngana namang Herodes inyang abalitan na ngan iti, “Sinubli yang mebie i Juan a pepatabtab ku batal!”
41006017	I Herodes ya ing peparakap, pepagapus at pepasukul kang Juan. Inutus na iti alang-alang kang Herodias a kinua nang antimong asawa, agyamang iti bayo ne kang Felipe a kapatad na.
41006018	Nganang maralas sinabing Juan kang Herodes, “Labag king Kautusan ing pakiabayan me ing asawa na ning kapatad mu!”
41006019	Inya misinup yang samang lub i Herodias laban kang Juan at buri neng paten, oneng e na arapat iti uli nang Herodes.
41006020	Tatakut ya i Herodes kang Juan uling balu na king metung yang mayap at banal a tau, inya iningat na king e ya malyaring numanu balang. Maburi yang makiramdam kang Juan, agyamang mababalisa ya pamisip king sasabian na.
41006021	Bandang tauli menakit ya mu ring oportunidad i Herodias. Milyari iti inyang i Herodes, king aldo nang kebaitan, kimbiran na la at pigtawan ding sablang mangatas nang opisyal ning gobiernu, ding pamuntuk militar at ding mangarangal nang memalen ning Galilea.
41006022	Linub ya ing anak nang babaing Herodias at tinerak ya; lubus yang mewili i Herodes at ding kumbiradu na. Inya ngana ning ari king dalaga, “Aduan mu kanaku ing nanumang buri mu at ibie ku keka.”
41006023	Melaus na pang sinumpa king ibie na agyang ing kapitna na ning kayarian na.
41006024	Linual ya ing dalaga at kitang na kang ima na, “Nanu ing kakung aduan?” “Ing buntuk nang Juan a Maminyag,” nganang mekibat ning ima.
41006025	Memalagua yang migbalik ing dalaga king ari. Ngana, “Ing buri ku pung ibie yu kanaku ngeni mu rin, ya ing buntuk nang Juan a Maminyag. Ipabili ye king metung a bandehadu!”
41006026	Mebigla yang e mu nanu ing ari; oneng uli na ning asumpa na king daramdaman da ring kumbiradu na, e na atanggian ing inawad na ning dalaga.
41006027	Agad-agad nang inutus king metung a guardia ing idala ne keya ing buntuk nang Juan. Memintu ya ing guardia at tibtab ne batal i Juan keta king sukulan;
41006028	binili ne king metung a bandehadu ing buntuk at saka ne binie king anak nang Herodias. Binie na ne man kang ima na.
41006029	Inyang abalitan da iti ding alagad nang Juan, kinua re ing bangke na at kitkut de.
41006030	Migbalik la ding apostol at belita da kang Jesus ing sablang arapat da at tiru.
41006031	Tutu lang dakal ding taung daratang at mamako angga king e na na akua mang makapangan Jesus at ding apostol na. Inya sinabi na karela, “Tara, munta tamu king tahimik a lugal, dumayu tamu pa mu kareng dakal a taung den ba kayung mipaynawang ditak.”
41006032	Meko lang makasake king bangka, at minta la king metung a tahimik a lugal.
41006033	Oneng dakal la ding menakit king karelang paglako at akilala ra la. Inya ibat karing sablang balen, mirarapal lang minta ding tau king direksyun a pupuntalan nang Jesus at ding apostol na, at minuna la pang miras karin kesa karela.
41006034	Kakuldas nang Jesus, ikit na la ding tutung dakal a tau, at melunus ya karela uling balamu tupa lang alang pastul. Miyayaliwang bage ing tiru na karela.
41006035	Inyang sisilim na linapit la ding alagad na at ngarang sinabi, “Mikelangan a lugal iti at malapit nia mung lumbug ing aldo.
41006036	Paulian yu na la ding tau karing baryu at balen a pakalapit ba lang makasaling apangan da.”
41006037	Oneng ngana karela, “Ikayu ing munie pamangan karela.” “Buri yu keng mako para saling tinape a alagang aduang dalan a salaping pilak ban ipakan karela?” ngarang kinutang ding alagad.
41006038	Ngana namang kinutang Jesus karela, “Pilan la wari ding tinape bekalan yu? Lawan yu na mo.” Linawe ra at ngarang mekibat, “Lima la mu at aduang asan.”
41006039	Inutus nang Jesus ing paluklukan da lang paka-grupu ding tau king dikut.
41006040	Inya linukluk la ding tau; ating grupung tia dinalan at ating grupung tia limang pulu katau.
41006041	Kinua na lang Jesus ding limang tinape at ding aduang asan; tinalanga ya banua at pepasalamat ya king Dios. Pemirasu na la ding tinape at diwang na la karing alagad ba da lang ipamie karing tau. Pemie na la naman karela ding aduang asan.
41006042	Mekapangan la ngan at kinabsi la ding sabla.
41006043	Inyang tinipun da la ring alagad ding mitagan a pira-pirasung tinape ampon asan, kinatmu la pa ding labing aduang kaing.
41006044	Ating limang libu karing lalaking mekapangan karing tinape.
41006045	Agad-agad na lang pepasaken Jesus king bangka ding alagad na. Inutus na king magpauna na la Betsaida, king kangatbang pampang ning dagat-dagatan samantalang paulian na la ding tau.
41006046	Inyang mekapamun ya karing tau minukiat ya king bunduk-bundukan ban manalangin.
41006047	Inyang mabengi na atyu ya ing bangka king libutad ning dagat-dagatan samantalang atyu magdili-dili king mamala i Jesus.
41006048	Ikit na lang magkakasakit babagse ding alagad na, uling makasalangsang la king angin. At inyang ganingaldo na pintalan na la, lalakad ya babo ning danum. Lagpusan na la sana,
41006049	oneng ikit deng lalakad babo ning danum. Bala ra multu ya, inya kinulisak la.
41006050	Mitakutan la inyang ikit de. Agad nang migsalita karelang Jesus. Ngana, “E kayu tatakut! Aku i Jesus! Magpanatag kayu!”
41006051	Sinake ya king bangka at tinuknang ing angin. Tutu lang mengapamulala ding alagad
41006052	uling e ra pa aintindian ing kabaldugan da ring tinape ni e ra abut isipan.
41006053	Inyang mekadalakit na la king dagat-dagatan sinadsad la Genesaret, at tinali re karin ing bangka ra.
41006054	Inyang lalakuan da ne ing bangka, akilala deng agad ding tau i Jesus.
41006055	Inya pemalita ra karing tau karing balen a makapadurut. At tataluki da la kang Jesus ding mekabalita ding karelang masakit nu ya pa man karin.
41006056	Nu ya man munta karing balen, siudad o baryu bibili da la ring tau ding karelang masakit karing plasa, at aduan da kang Jesus ing paintulutan na la sana agyang makatagkil mu man king lilip nang imalan. Kinayap la ding sablang mekatagkil king lilip ning imalan na.
41007001	Lepitan de i Jesus ding Pariseo at ding mapilan a talaturu ning Kautusan a menibatan Jerusalem.
41007002	Ikit da king ding mapilan karing alagad na mamangan lang e menos gamat. Ing buri nang sabian niti e la menos gamat antimo ing pamanos a turu da ring Pariseo. (
41007003	Uling tutukian da ring Pariseo at antimu rin ding sablang Judio ing turu a tinggap da karing karelang makatua: e la mangan anggang e la menos gamat anggang siku.
41007004	At e ra naman apangan ing nanumang mesali king palengki nung e ra pa mu inos iti. At dakal la pang aliwang tuntunan a tinggap da, alimbawa, ing makatud a pamanos karing tasa, kuran, kalderang tangsu, at pagkeran.)
41007005	Uli na niti, kitang da kang Jesus ding Pariseo at ding talaturu ning Kautusan, “Baket sasalangsangan da ring alagad mu ing turu da ring kekatamung makatua—mamangan lang e menos gamat?”
41007006	Nganang mekibat Jesus karela, “Tinud ing ula nang Isaias tungkul kekayu! Hipokrita kayu antimo ing sinulat na: ‘Ding taung deti, ngana ning Dios, parangalan da ku karing labi ra, oneng marayu la kaku ding pusu ra.
41007007	Alang kabaldugan ing kaku pamanyamba ra, uling ding kautusan a gewang tau tuturu da lang antimong kakung kautusan!”
41007008	At sinabi nang Jesus, “Lelele yu ing kautusan na ning Dios at tutuparan yu ing kautusan da ring tau.”
41007009	At tiglung na pang Jesus, “Tutu kayung biasang gawang paralan king pamipayalang ulaga king kautusan na ning Dios ban apatupad yu ing kekayung sariling turu!
41007010	Uling inutus nang Moises, ‘Igalang me i tata mu at i ima mu.’ Antimu rin, ‘Ing ninumang magsalitang e mayap laban kang tata na o ima na, sukat yang ipapate.’
41007011	Oneng ikayu tuturu yu, ‘Agyamang atin yang nanumang asaup ing metung a tau kang tata na o kaya kang ima na, nung sabian na karela: “Iti Corban” (ngana wari, iti mitalaga na king Dios),
41007012	kanita mipanupaya ne at libri neng e sumaup kang tata na o kaya kang ima na.’
41007013	King anti kaniting paralan payalan yung kabaldugan ing amanu na ning Dios, king kapamilatan na ning matua yung kaugalian. At dakal pang bage anti kaniti ing kekayung pamaniaptan.”
41007014	Inaus na lang pasibayung Jesus ding dakal a tau at ngana karela, “Ikayu ngan, makiramdam kayu kanaku at pansingan yu:
41007015	Aliwa ing lulub king asbuk ning tau ing makarinat keya nune itang lulual king asbuk na. [
41007016	Makiramdam ya ing ating balugbug!]”
41007017	Inyang likuan na na la ding dakal a tau, melaus ya king bale at kitnan de ring alagad na tungkul king talimhaga.
41007018	Pekibat nang Jesus karela, “E yu naman wari aintindian? E yu wari balu king aliwa ing lulub king tau ing makarinat keya?
41007019	Iti e tataglus king pusu na nune king atian na, at kaybat lumual munaman keya.” (Kaniting pamagsalita nang Jesus pepakilala na king ing sablang pamangan malyaring kanan.)
41007020	At ngana pang tinuglung, “Ing lulual king asbuk ning tau ya ing makarinat keya.
41007021	Uling ketang manibatan king pusu na karin magumpisa ing e mayap a kaisipan at ya ing mitutulak keya ban dapat karing bage e mayap: ing pamanako, ing pamakamate,
41007022	ing pamakipangalugud, ing kasakiman, at ing pamaniapat king miyayaliwang bage e matulid; ing pamamirait, ing manawang, ing diria, ing pamanyirang puri, ing ketasan, at ing kamangmangan.
41007023	Ing sablang e mayap a iti manibatan king pusu ning tau at ya ing makarinat keya.”
41007024	Meko ya karin i Jesus at minta ya king sakup ning siudad ning Tiro. Minta ya king metung a bale at e na buring mabalu ing atyu karin. Oneng e ya mekasalikut malambat.
41007025	Abalitan na ning metung a ima a ating anak a babaing maki espiritung marawak king atyu karin i Jesus. Minta yang agad iting ima kang Jesus at siniklaud ya king arapan na.
41007026	Metung yang dayuan; tubu ya karin Fenicia, Siria. Pekisabi nang mayap kang Jesus ing palualan ne sa ing espiritung marawak king anak na.
41007027	Pekibat nang Jesus, “Mumuna ta la pa mung pakanan ding anak. E matulid ing kuanan ing pamangan da ring anak at iyugse karing asu.”
41007028	“Tutu pin pu ita, ginu,” nganang sinabi ning babai, “oneng agyang ding asu lalam ning lamesa makapangan la king ayuyugse da ring anak!”
41007029	Uli na niti, sinabi nang Jesus, “King uli na ning pekibat mu, muli na ka at ala ne ing espiritung marawak king anak mu!”
41007030	Minuli ya ing babai. Disnan neng makakera ing anak na, at ala ne pin ing espiritung marawak.
41007031	Pamagbalik nang Jesus ibat Tiro, linabas ya Sidon at tinaglus ya king Dagat-dagatan ning Galilea. Dinalan ya king sakup ning Decapolis.
41007032	Dela re kang Jesus ing metung a lalaking maklak at pipi at inawad da ing itumpak ne sa ing gamat na kaniting lalaki.
41007033	Kelilua neng Jesus ing lalaki karing dakal a tau. Binili na la ding taliri na karing balugbug na ning pipi; linura ya at saka ne tigkilan a dila.
41007034	Kaybat tinalanga ya banua i Jesus; mengisnawa yang malalam at sinabi na king tau, “Ephphatha,” ngana wari, “Mibuklat kayu!”
41007035	Kanita mu rin mekaramdam ya ing tau; milako ing pangapipi na at mekapagsalita yang malino.
41007036	Inutus nang Jesus karing tau king e ra paniabian iti kaninu man. Nung kapilan na la binawal kanita ra lalung pemalita.
41007037	Mengapamulala lang e mu nanu at ngarang sinabi, “Makapagmulala ing sablang daraptan na! Makaramdam na la ding maklak at makapaniabi na la ding pipi!”
41008001	Mapilan a aldo ing milabas, mitipun lang pasibayu ding dakal a tau. Inyang ala na lang apangan, inaus na lang Jesus ding alagad na at sinabi na karela,
41008002	“Malulunus ku kareting dakal a tau uling atlu na lang aldo kayabe ku ngeni at ala lang apangan.
41008003	Nung paulian ku lang e pa mengan, mangaliu la king dalan uling marayu la penibatan ding aliwa.”
41008004	Kitnan de ring alagad, “Nu tamu manikuang pamangan king mikelangan a lugal a iti ban apakan ta la ding anti kareting karakal a tau?”
41008005	Kitang nang Jesus, “Pilan la wari ding tinape yu?” “Pitu la,” ngarang mekibat.
41008006	Inutus nang Jesus karing dakal a tau ing lukluk la king gabun. Kaybat, kinua na la ding pitung tinape, pepasalamat ya king Dios, pemirasu na la ding tinape at saka na la binie karing alagad ban ipamie da la karing tau. At makanyan ing depatan da ring alagad.
41008007	Atin la namang mapilan a asan a malati. Pepasalamat ya i Jesus king Dios para karing asan. Kaybat, inutus na karing alagad na king ipamie da la naman deti.
41008008	Mengan la ding sabla at kinabsi la. Ating apat a libu karing tau. At tinipun da la ring alagad ding pirapirasung tinape a tagan dang mengan; pitu lang kaing a mitmu. At pepaulian na lang Jesus ding tau.
41008010	Agad-agad yang sinake king bangka a kayabe da ring alagad na at minta la king sakup ning Dalmanuta.
41008011	Detangan de ring mapilan a Pariseo i Jesus at megumpisa lang mekiargu keya. Buri deng arakap king pamagsalita na. Inawad da kang Jesus king pakit yang metung a milagru a patutu king ing upaya na manibat banua.
41008012	Mengisnawa yang saldak i Jesus at nganang sinabi, “Baket maniawad lang milagru ding tau ngeni? Sasabian ku kekayu, ding taung deti e la mipakitanan nanumang milagru!”
41008013	Likuan na la at migbalik ya king bangka; dinalakit ya king kangatba nang pampang ning dagat-dagatan.
41008014	Akalinguan da ring alagad ing magbakal tinape. Metung ya mu ing darala ra king bangka.
41008015	“Mingat kayu,” nganang Jesus karela, “mangilag kayu king lebadura da ring Pariseo at king lebadura nang Herodes.”
41008016	At ngara king metung at metung, “Sasabian na iti uling ala tamung tinape.”
41008017	Balu nang Jesus ing karelang pisasabian, inya kitnan na la, “Obat pisasabian yu ing ala kayung tinape? E yu balu at e yu pa aintindian? Tutu la waring maina ding kekayung pamisip?
41008018	Atin kayung mata, e kayu manaket? Atin kayung balugbug, e kayu makaramdam? E yu atatandanan itang mepalyari
41008019	kanitang pemirasu ku la ding limang tinape para karing limang libu katau? Pilan lang kaing a mitmu ding atipun yu karing tagan?” “Labi lang adua,” ngarang mekibat.
41008020	Kitang na pang Jesus, “Kanitang pemirasu ku la ding pitung tinape para karing apat a libu katau, pilan lang kaing a mitmu king tagan a tinipun yu?” “Pitu la,” ngarang mekibat.
41008021	“Makanyan man e yu pa aintindian?” nganang kinutang karela.
41008022	Miras la Betsaida. Dela de ring mapilan a tau kang Jesus ing metung a bulag at pekisabi ra king tagkilan ne.
41008023	Telanan ne gamat Jesus ing bulag at tinaid ne lual na ning balen. Linuran ne mata at inaplus na la karing gamat na at kaybat ngana, “Atin kang nanumang akakit?”
41008024	Miglalawe ya ing lalaki at ngana, “Manakit kung dakal a tau; anti la mong tanaman oneng lalakad la.”
41008025	Inaplus na lang pasibayung Jesus ding mata na ning bulag. Miglalawe yang masalese ing bulag. Migbalik ing panimanman na at malino nang ikit ing sabla.
41008026	Pepaulian na neng Jesus at inutus na king e ne babalik king balen.
41008027	Linakad ya i Jesus at ding alagad na papunta karing balen na ning Cesarea Felipe. Kabang lalakad la king dalan, nganang kinutang karing alagad na, “Keng palage da reng tau ninu kanu aku?”
41008028	Ngarang mekibat, “Sasabian da ring aliwa king ika kanu i Juan a Maminyag. Sasabian da naman ding aliwa king ika kanu i Elias,” “at sasabian da naman ding aliwa pa king metung ka kanu karing propeta.”
41008029	“O ikayu naman, keng palage yu, ninu aku?” nganang kinutang karela. “Ika ing Cristo,” nganang Pedro.
41008030	Kaybat na nita, penabilin na karela king e ra paniabian iti kaninu man.
41008031	Pegumpisan na lang tirung Jesus ding alagad na. Ngana, “Sukat yang dumalan dakal a kasakitan ing Anak ning Tau. Tanggian de ring makatua na ning balen, ding pamuntuk da ring pari, at ding talaturu ning Kautusan. Papate re, oneng king katlung aldo subli yang mie.”
41008032	Malino nang sinabi karela iti. Kanita kewani neng Pedro i Jesus karing alagad at tinutul ya king sinabi na.
41008033	Oneng inarapan na lang Jesus ding alagad na at sebianan ne i Pedro. Ngana, “Dumayu ka kanaku, Satanas, ing isipan mu e king Dios nune king tau!”
41008034	Pepalapitan na lang Jesus ding dakal a tau at ding alagad na. Ngana karela, “Nung bisa yang tuki kanaku ing ninuman, payalian na ing sarili na, pusanan ne ing krus na, at tuki ya kanaku.
41008035	Uling ing ninumang bisang sagip king bie na, abating ne iti. At ing ninumang kabatingan king bie na king uli ku at king uli na ning Mayap a Balita, akit ne iti.
41008036	Atin ya waring apala ing tau nung abandi ne ing mabilug a yatu oneng mawala ne man ing bie na?
41008037	Ala yang malyaring ibayad ing tau ban magbalik ing bie na.
41008038	Inya nung pikarine na ku ampon ing kanakung turu ning ninuman kaniting kapanaunan a marawak at e kikilala king Dios, pikarine nia naman ning Anak ning Tau potang datang ne king kaligayan ning Ibpa na a kayabe ding banal nang anghel.”
41009001	At sinabi na pa karela, “Tandanan yu ini: karing mapilan a atyu keti ating e takman king kamatayan anggang e re akit datang king mitmung kayupayan ing Kayarian ning Dios.”
41009002	Kalabas da ring anam a aldo minukiat ya i Jesus king matas a bunduk. Ding bukud mung tiki na ila di Pedro, Santiago, at i Juan. Samantalang makalawe la ikit deng minaliwa itsura.
41009003	Meging maslag king puti ing imalan na; alang makapalto king makanyan a puti keti king yatu.
41009004	Kanita mu rin ding atlung alagad ikit da la ri Elias at i Moises; makipagsalita la kang Jesus.
41009005	Nganang Pedro kang Jesus, “Maestro, masanting ing keti ta na. Gawa keng atlung kubu, metung para keka, metung para kang Moises, at metung para kang Elias.”
41009006	Mitakutan yang e mu nanu i Pedro at ding abe nang alagad, inya e na balu ing sukat nang sabian.
41009007	Linto ya ing metung a biga at tikpan na la at meramdam ya ing siwalang ibat king biga. Ngana, “Iti ya ing Anak kung kaluguran; makiramdam kayu keya!”
41009008	Kanita mu rin miglalawe la king makapadurut, oneng ala lang ikit a aliwa; i Jesus ya na mung kayabe ra.
41009009	Samantalang kukuldas la king bunduk, nganang maigpit menabilin Jesus karela, “E yu paniabian kaninu man iting ikit yu anggang e ya subling mie ing Anak ning Tau.”
41009010	Pemintuan da ing penabilin na, oneng ila-ila pisasabian da ing bage mepalyari. Ngara, “Nanu ing buri nang sabian king ‘pamaniubling mie?’ ”
41009011	At kitang da kang Jesus, “Baket sasabian da ring talaturu ning Kautusan king muna ya pa mung datang i Elias?”
41009012	Nganang mekibat Jesus, “Datang yang mumuna i Elias ban isadia na ing sablang bage. Makanyan man obat sasabian da ring Kasulatan king tanggian de ing Anak ning Tau at dumalan yang dakal a kasakitan?
41009013	Makanyan man sasabian ku kekayu king dinatang ne i Elias, at depatan da na ding tau ing sablang buri dang daptan kang Elias, antimo ing sasabian da tungkul keya ding Kasulatan.”
41009014	Kabalik da karing aliwang alagad, disnan da lang kayabe da ring dakal a tau. Makiargu la ding mapilan a talaturu ning Kautusan karing alagad.
41009015	Misdan lang menakit ding tau kang Jesus. Pupulayi lang sinalubung kang Jesus.
41009016	Kitnan na lang Jesus ding alagad na, “Nanu ing pakiargu yu karela?”
41009017	Nganang mekibat ning metung karing atyu karin, “Maestro, dela ke keka ing anak kung lalaki uling atin yang espiritung marawak at e ya makapagsalita.
41009018	Balang datangan ne niting espiritu, daragsa ne king gabun; bubula ya asbuk, pititigisan na la ding ipan na, at mangasias ya mabilug a katawan. Inawad ku karing alagad mu ing palualan de iting espiritung marawak, oneng e ra arapat.”
41009019	Nganang Jesus karela, “Taung alang kasalpantayanan! Angga kapilan da kayu pakiabayan? Angga kapilan da kayu pibatan? Dala ye keni ing anak!”
41009020	At dela re kang Jesus. Panakit na kang Jesus ning espiritung marawak, agad-agad neng pepagalgalan ing anak. Miragsa ya ing anak; migbiling-biling ya, at bubula ya asbuk.
41009021	“Kapilan ya pa makanyan?” nganang kinutang Jesus king tata. “Manibat na kanitang malati ya,” ngana ning tata.
41009022	“Maralas neng yugse king api o kaya king danum ba neng apate. Malunus ka kekami, saupan mu kami nung atin kang akarapat!”
41009023	“Wa,” nganang Jesus, “nung atin kang akarapat! Ing sabla mapalyari king taung ating kasalpantayanan.”
41009024	Kanita mu rin kinulisak ya ing tata at ngana, “Atin kung kasalpantayanan! Nung e pa sapat, saupan mu ku!”
41009025	Apansingan nang Jesus king lalapit la keya ding dakal a tau, inya inutus na king espiritung marawak, “Espiritung maklak at pipi, yutus ku keka king lumual ka at e na ka mibabalik keting anak kapilan man!”
41009026	Kayagnan na ning masikan a kulisak, pepagalgalan neng e mu nanu ning espiritung marawak ing anak; kaybat linual ne king anak. Mistula yang mete ing anak; inya sasabian na ning balang menakit, “Mete ya!”
41009027	Oneng telanan ne gamat Jesus ing anak; seupan neng mibangun at tinalakad ya.
41009028	Inyang linub ya i Jesus king bale, lihim deng kitnan ding alagad na. Ngara, “Baket e mi ya apalual ing espiritung marawak?”
41009029	Nganang mekibat Jesus, “Apalual la mu ding anti kareting espiritung marawak king kapamilatan na ning panalangin [at pamag-ayunu].”
41009030	Meko la king lugal a ita at linabas la Galilea. E na buring ipabalung Jesus nung nu ya karin
41009031	uling kasalukuyan na lang tuturu ding alagad na. Ngana karela, “Manabu ya ing Anak ning Tau karing gamat da ring makamate keya; makanyan man kaybat da ring atlung aldo subli yang mie.”
41009032	E ra aintindian ing kabaldugan na ning sinabi nang Jesus, oneng tatakut lang mangutang kang Jesus.
41009033	Dinatang la Capernaum at inyang atyu ne bale, kitang nang Jesus karela, “Nanung piarguan yu kabang dalan?”
41009034	Oneng e la bubulad uling kabang dalan piarguan da nung ninu ing marangal dili.
41009035	Linukluk ya kanita i Jesus, inaus na la ding labing adua at ngana karela, “Nung buri na ning ninuman ing mumuna yang dili, paitauli ya at maging talasuyu de ring sabla.”
41009036	Tinaid ne ing metung a malating anak at dela ne king arap da. Kaybat kinaul ne at sinabi na karela,
41009037	“Ing ninumang tanggap king metung karing malating anak a deti king lagyu ku, aku ing tatanggapan na; at ing ninumang tatanggap kanaku, aliwa mu aku ing tatanggapan na nune pati na itang mitubud kanaku.”
41009038	Nganang Juan, “Maestro, menakit keng taung papalual demonyu king lagyu mu. Binawal mi ya uling e ta ya kayabe.”
41009039	Nganang Jesus, “E ye babawalan uling e ya makapagsalitang laban kanaku ninumang darapat milagru king lagyu ku.
41009040	Uling ing ninumang e laban kekatamu para kekatamu ya.
41009041	Tandanan yu ini: ing ninumang munie kekayung metung a basung danum uling alagad na kayung Cristo, siguradu yang tanggap ablas.
41009042	“Nung ing ninuman panibatan ne ning pamikasala na ning metung karing malating deni a maniwala kanaku, mayap pa ing itali ya ing maragul a gilingan a batu king batal na at iyugse ya king dagat.
41009043	Nung ing gamat mu ya ing panibatan na ning pamikasala mu, pututan me! Mayap pa ing metung ka gamat lungub banua kesa king adua ka gamat a miyugse king impierno, king api a e matatda. [
41009044	Karin ‘e la mamamate ding karelang ulad, at e matatda ing api.’]
41009045	At nung ing bitis mu ya ing panibatan na ning pamikasala mu, pututan me! Mayap pa ing metung ka bitis lungub banua kesa king adua ka bitis miyugse king impierno. [
41009046	Karin ‘e la mamamate ding karelang ulad, at e matatda ing api.’]
41009047	At nung ing mata mu ya ing panibatan na ning pamikasala mu, dukitan me! Mayap pa ing metung ka matang lungub king Kayarian ning Dios, kesa king adua ka matang miyugse king impierno.
41009048	Karin ‘e la mamamate ding karelang ulad, at e matatda ing api.’
41009049	“Uling maging puru ya ing balang metung king kapamilatan na ning api.
41009050	“Ing asin mayap, nung milako lasa ing asin, makananu pang abalik ing kalat na? “Manatili kayung ating asin at mikakasundu kayu king metung at metung.”
41010001	Meko ya karin i Jesus at minta ya king sakup ning Judea at dinalakit ya king Ilug ning Jordan. Pasibayu deng pilupungan ding dakal a tau. Tiru na la antimo ing sadia nang daraptan.
41010002	Linapit la kang Jesus ding mapilan a Pariseo uling buri deng arakap king pamagsalita na. “Sabian mu kekami,” ngarang kinutang, “paintulut na ning kekatamung Kautusan ing idiborsyu ne ning lalaki ing asawa na?”
41010003	Nganang mekibat Jesus karela, “Nanu ing kautusan a binie nang Moises kekayu?”
41010004	Ngarang mekibat, “Peintulut nang Moises ing gawa yang kasulatan king diborsyu ing lalaki; kaybat malyari na lang mikawani.”
41010005	Sinabi nang Jesus karela, “Sinulat neng Moises kekayu iting kautusan uling tutu kayung masakit ituru.
41010006	Oneng kanita pang kapupurmeruan, inyang lalangan na ning Dios ing sabla, lelangan na lang lalaki at babai ding tau.
41010007	King uli na niting sangkan, lakuan ne ning lalaki i tata na at i ima na, at makiabe ya king asawa na
41010008	at ilang adua maging metung la. Inya e na la mibilang adua nune metung na la mu.
41010009	E na la sukat pikawanian ning tau ding piyabe na ning Dios.”
41010010	Inyang karin na la bale, pasibayu deng kitnan ding alagad i Jesus tungkul kaniting bage.
41010011	Sinabi na karela, “Ing lalaking kawani king asawa na at makiasawa king aliwa, dinapat yang pamakipangalugud laban king asawa na.
41010012	Antimu rin, ing babaing kawani king asawa na at makiasawa king aliwa, dinapat yang pamakipangalugud.”
41010013	Lalapit da la ring mapilan a tau kang Jesus ding anak ba na lang itumpak karela ding gamat na, oneng pengamanuan da la ring alagad ding magdala.
41010014	Inyang apansin nang Jesus iti, mimua ya at sinabi na karela, “Paburen yu lang lumapit kanaku ding anak; e yu la babawalan, uling para karing anti kareti ya ing Kayarian ning Dios.
41010015	Tandanan yu: ing ninumang e tanggap king Kayarian ning Dios kalupa na ning pamananggap na ning anak a malati, e ya milub karin.”
41010016	At kinaul na la ding anak a mangalati; timpak na la ding gamat na king balang metung karela, at binendisyunan na la.
41010017	Inyang mamako ne i Jesus, pupulayi yang linapit ing metung a lalaki at siniklaud ya arap na at kitang na, “Mayap a Maestro, nanu ing daptan ku ban tanggapan ku ing bie alang angga?”
41010018	Nganang mekibat Jesus, “Baket ausan mu kung mayap? Alang mayap nune mu ing Dios.
41010019	Balu mu la ding kautusan: ‘E ka makamate; e ka makipangalugud; e ka manako; e ka maglaram; e ka mamirait; igalang me i tata mu at i ima mu.’ ”
41010020	Ngana ning lalaki, “Maestro, ibat pa inyang anak ku tiparan ku na la deting kautusan.”
41010021	King mitmung lugud, linawe neng maratnang Jesus ing lalaki at ngana, “Metung pang bage ing kulang keka. Muli ka, pisali mu ing sablang pibandian mu at ibie mu ing abli karing pakakalulu, at mika pibandian ka karin banua; kaybat tuki ka kanaku.”
41010022	Inyang dimdam na ning lalaki iti, meslam ya lupa at malungkut yang meko, uling tutu yang mabandi.
41010023	Kanita, inarapan na lang Jesus ding alagad na at ngana karela, “Tutu ping masakit karing ating pibandian ing lungub king Kayarian ning Dios!”
41010024	At mebigla la ding alagad kareting amanu, oneng ngana pang tinuglung Jesus, “Anak, tutu ping masakit karing ating pibandian ing lungub king Kayarian ning Dios!
41010025	Mas mayan pa king metung a kamelyu ing dumalan ya king busbus ning karayum kesa king lungub ya ing metung a mabandi king Kayarian ning Dios.”
41010026	Lalu lang mipamulala ding alagad at ngarang mikukutnanan, “Nung makanyan, ninu ing miligtas?”
41010027	Linawe na lang maratnang Jesus at ngana karela, “Karing tau iti masakit mapalyari, oneng king Dios, ali; ing sabla apapalyarian na ning Dios.”
41010028	Nganang migsalitang Pedro, “Lawan mu, likuan mi ing sabla at tinuki kami keka.”
41010029	Nganang Jesus karela, “Wa, at sasabian ku kekayu ini: nung lakuan ne ning ninuman ing pibalebale na o kaya ding kapatad nang lalaki o kapatad nang babai o kaya ima na o i tata na o kaya ding anak na o asikan, king uli ku ampon (ampo) king uli ning Mayap a Balita,
41010030	tanggap yang dinadinalan a besis king panaun a iti: bale, kapatad a lalaki, kapatad a babai, ima, anak, asikan, at kaligaligan antimu rin, at king panaun a datang tanggap yang bie alang angga.
41010031	Oneng dakal la ding ngeni mumuna a maging tauli, at dakal la ding tauli ngeni a maging mumuna.”
41010032	Atyu la king dalan paukiat Jerusalem. Mumuna ya i Jesus karing alagad na. Mitmu lang kapikakunuan ding alagad at tatakut na la man ding taung tutuki kang Jesus. Misan pa kewani na lang Jesus ding labing adua at sinabi na karela ing mapalyari keya.
41010033	“Lawan yu,” ngana karela, “paukiat tamu Jerusalem at karin miyabie ya ing Anak ning Tau karing pamuntuk da ring pari at karing talaturu ning Kautusan. Atulan deng mate at ibie re karing paganu.
41010034	Panyunu re deti, pagluran de, paglatikuan de at paten. Oneng kaybat da ring atlung aldo subli yang mie.”
41010035	Linapit la kang Jesus di Santiago at Juan, ding anak nang Zebedeo. Ngara, “Maestro, atin keng buring aduan keka.”
41010036	“Nanu ing buri yung aduan kanaku?” nganang kinutang karela.
41010037	Mekibat la, “Nung lukluk na ka king maligayang kayarian mu, paintulut mu sa ing makalukluk kami king banda mung wanan at kayli.”
41010038	Sinabi nang Jesus karela, “E yu balu ing aduan yu. Apibata yu kaya ing kasakitan a pibatan ku? Malyari kayu kayang pabinyag kalupa na ning binyag a paminyag da kanaku?”
41010039	“Malyari kami,” ngarang mekibat. Sinabi nang Jesus karela, “Ing kasakitan a pibatan ku tune ping pibatan yu, at mabinyag kayu king binyag a ikabinyag ku,
41010040	oneng ala kung upayang mamili nung ninu ing magbili king banda kung wanan o kaya king kayli. Ding luklukan a sasabian yu sasadia na la ning Dios para karing pinili nang lukluk kareti.”
41010041	Inyang dimdam da ring apulung alagad iti, mimua la kari Santiago at Juan.
41010042	Uli na nita, pepalapitan na la ngan Jesus at ngana, “Balu yu king ding paganu giginuan da la ring ibibilang dang pamuntuk da at ding mamuntukan ila ding mapapamintu.
41010043	E makanyan kekayu. Nung ing ninuman kekayu bisa yang maging marangal, maging talasuyu ya karing aliwa
41010044	at nung ing metung kekayu buri na ing maging mumuna, maging talasuyu de ring sabla.
41010045	Uling e ya dinatang ing Anak ning Tau ban pasuyu nune ban sumuyu, at iyain ing bie na para king pangayatbus da ring dakal a tau.”
41010046	Miras la Jerico. At inyang mamako ne i Jesus at ding alagad na ampon ding dakal a tau, ing metung a lalaking bulag, i Bartimeo a anak nang Timeo, makalukluk yang magpalimus lele na ning dalan.
41010047	Inyang dimdam nang lalabas ya i Jesus ning Nazaret, megumpisa yang kinulisak. Ngana “Jesus, Anak nang David, malunus ka kanaku!”
41010048	Binawal de ring dakal at inutus da king magtahimik ya. Oneng lalu nang sikan ing siwala na. Ngana, “Anak nang David, malunus ka kanaku!”
41010049	Tinuknang ya i Jesus at sinabi na, “Ausan ye.” Inya inaus de ing bulag. Ngara, “Magsaya ka at talakad uling payaus na ka.”
41010050	Belugse ne ning bulag ing balabal na; paluksu yang tinalakad at linapit ya kang Jesus.
41010051	Kitang nang Jesus, “Nanu ing buri mung daptan ku keka?” “Maestro,” nganang mekibat ning bulag, “buri ku, manakit ku sanang pasibayu.”
41010052	“Mako na ka,” nganang Jesus, “uli na ning kasalpantayanan mu kinayap ka.” Kanita mu rin menakit ya at tikian ne i Jesus king dalan.
41011001	Inyang milalapit na la Jerusalem, malapit king balen ning Betfage at Betania, ababatiawan da ne ing Bunduk ding Olibo, pepaunan na lang Jesus ding adua karing alagad na.
41011002	Ngana karela, “Munta kayu king baryung arapan yu. Pangaras yu karin dasnan ye ing metung a biserung asno a makatali. Ala pang taung sinake kaniti. Kalagan ye at idala ye keni.
41011003	Nung ating kutang kekayu, ‘Baket kakalagan ye?’ sabian yu, ‘Kailangan ne ning Ginu at pasubli nia naman agad keti.’ ”
41011004	Minta la at disnan de ing metung a biserung asno king lele dalan; makatali ya king pasbul dalan. Samantalang kakalagan de,
41011005	kitang da ring taung atyu karin, “Nanu ing daraptan yu, obat kakalagan ye?”
41011006	Mekibat la antimo ing tiru nang Jesus karela at peintulutan da na lang mako ding tau.
41011007	Dela re ing biserung asno kang Jesus. Timpak da la king asno ding karelang balabal at sinake ya i Jesus.
41011008	Linantang da ring dakal a tau ing karelang balabal king dalan. Memakli lang sangang tanaman ding aliwa at binili da la king daralanan na.
41011009	At ding taung mumuna at ding makatauli kang Jesus kukulisak da, “Purian ya ing Dios! Bendisyunan ne sa ning Dios ing daratang king lagyu na ning Ginu!
41011010	Bendisyunan ne sa ning Dios ing daratang nang kayarian David a tatang tamu! Hosanna king Kakataskatasan!”
41011011	Linub ya Jerusalem i Jesus, at tinaglus ya kilub na ning Templo. Kaybat nang linawe ing sablang atyu karin, linual ya at ding labing adua at minta la Betania anti na ning mabibengi na.
41011012	Kabukasan, samantalang lalakad lang ibat Betania, meranup ya i Jesus.
41011013	King makarayu ikit ne ing metung a tanaman a higera, malabung ya. Lepitan ne ba nang lawan nung atin yang bunga. Inyang milapit ne, bulung mu ing ikit na, uling e ra pa panaun mamunga ding higera.
41011014	Sinabi nang Jesus king tanaman a higera, “Ala nang makapangan pa karing bunga mu!” At dimdam da iti ding alagad.
41011015	Inyang miras na la Jerusalem, linub ya king Templo i Jesus, at pegumpisan na lang tinabi ding mamisali ampon maniali kilub na ning Templo. Penuag na la ding lamesa da ring maglibe-salapi, at ding luklukan da ring magtindang patipati.
41011016	At binawal neng dumalan kilub na ning Templo ing ninumang ating daralan.
41011017	Tiru na la kanita ding tau. Ngana, “Makasulat karing Kasulatan king sinabi na ning Dios, ‘Ing bale ku mayaus yang bale pipanalanginan para karing sablang tau.’ Oneng gewa yeng pugad da ring mapanako!”
41011018	Dimdam da iti ding pamuntuk da ring pari at ding talaturu ning Kautusan. Inya megumpisa lang menintun paralan ban apapate re i Jesus. Tatakut la kang Jesus uling mangapamulala la ding dakal a tau king turu na.
41011019	Inyang mabibengi na, meko nia naman Jerusalem i Jesus at ding alagad na.
41011020	Kabukasan ning abak a maranun, king paglakad da apansinan deng melangi ya ing tanaman a higera at pati ding uyat na.
41011021	Aganaka nang Pedro ing mepalyari at ngana kang Jesus, “Maestro, lawan mu, melangi ya ing tanaman a higerang piniumpa mu!”
41011022	Nganang Jesus karela, “Sukat kayung salpantaya king Dios.
41011023	Ing katutuan sasabian ku kekayu, nung sabian na ning ninuman king bunduk a ini, ‘Malis ka at iyatsa mu ing sarili mu king dagat,’ at nung ala yang alinlangan king pusu na at paniwalan na king iti mapalyari, marapat para keya.
41011024	King uli na niti sasabian ku kekayu, nung manalangin kayu at aduan yu ing nanuman, panaligan yu king iti tinggap yu na, at ing sabla miyabie kekayu.
41011025	At neng tatalakad kayu ban manalangin, patawaran ye ing ninumang mikasala kekayu ban i Ibpa yung atyu banua patawaran na kayu naman.
41011026	[Nung e yu la patawaran ding mikasala kekayu, e na kayu naman patawaran ning Ibpa yung atyu banua.]”
41011027	Migbalik na la naman Jerusalem. At kabang lalakad ya king Templo, lepitan de i Jesus ding pamuntuk da ring pari, ding talaturu ning Kautusan ampon ding makatua na ning balen.
41011028	Kitang da kang Jesus, “Nanu ing kayupayan mung gawa karing bage deti? Ninu ing minie keka king kayupayan a yan?”
41011029	Mekibat ya i Jesus, “Kutnan da kayu naman at nung apakibatan yu ku, kanita ku sabian kekayu nung kenu ku ibat ing kayupayan dapat kareting bage.
41011030	Sabian yu kanaku nung kaninu menibatan ing kayupayan nang maminyag Juan: king Dios o king tau?”
41011031	At pisabisabi ra, “Nung sabian tamung menibatan king Dios, sabian na kekatamu, ‘Baket e ye peniwalan?’
41011032	Sabian ta kayang ‘Ibat king tau?’ ” (Tatakut la karing tau uling ding sabla kikilalanan deng propeta i Juan.)
41011033	Inya pekibat da kang Jesus, “E mi balu.” Sinabi nang Jesus karela, “E ku naman sabian kekayu nung nanu ing kayupayan kung dapat kareting bage.”
41012001	Tiglus nang Jesus ing pamagsalita na, oneng ngeni king kapamilatan da ring talimhaga. Ngana, “Ating metung a taung menanaman ubas king marangle na at bekuran ne. Kinulkul ya namang pibilianan para king pipapaslan ubas at mitalakad ya namang metung a matas a pipagbanten. Kaybat na nita, pepanibala ne iting ubasan karing kasamak na at minta ya king aliwang bansa.
41012002	Inyang miras ing pamamupul tiburan ne ning makibandi king ubasan ing metung karing ipus na ban kuanan ing parti na karing kasamak.
41012003	Oneng dekap de ring kasamak ing ipus, penumbuk de at pepalakuan alang daralang ubas.
41012004	Pasibayu yang mitubud aliwang ipus ing makibandi, oneng pikpuk de buntuk at pemakarine.
41012005	Mitubud ne naman metung, oneng pete re. Makanyan munaman ing gewa ra karing dakal pang ipus a tiburan na: atin lang pemugbug at atin lang pete.
41012006	Metung nia mu ngeni ing malyari nang atuburan karela, ing pakamalan nang bugtung a anak a lalaki. Ya ing katataulian a tinubud na. Ngana king lub na, ‘Siguradung igalang de ing anak ku.’
41012007	Oneng ngarang misabisabi ding kasamak, ‘Iti ya ing talapagmana. Tara, paten ta ya ban miras kekatamu ing mana na!’
41012008	Inya dekap de at pete at inugse re ing bangke na lual na ning ubasan.
41012009	“Ngeni, nanu ing isipan yung daptan na ning makibandi king ubasan?” nganang kinutang Jesus. “Puntalan na la at pamaten at ibie ne ing ubasan karing aliwang makisamak.
41012010	E ye pa wari abasa iting kasulatan? ‘Ing batung e ra buri ding manalakad bale ya ing meging batung pamuntuk.
41012011	Depat na iti ning Ginu, at pagmulalan tamu!’ ”
41012012	Pigkapilitan da ring pamuntuk da ring Judio ing parakap de uling aulata ra king ila ding pamaramdaman na kaniting talimhaga. Uli na ning takut da karing tau, e re teginan at meko la.
41012013	Mituburan la ding mapilan a Pariseo at Herodiano ba reng arakap i Jesus king pamagsalita na.
41012014	Lepitan de at ngara, “Maestro, balu mi king tapat ka at e ka mangabiran kenu man uling pante-pante ing lawe mu karing sablang tau. Tuturu mu nung nanu ing kaburian na ning Dios. Labag king Kautusan tamu ing mamayad buis king Emperador ning Roma o ali? Mamayad kame o ali kami?”
41012015	Oneng balu nang Jesus king magkunwari la mu, inya ngana karela, “Baket paniubukan yu ku? Dinan yu kung salaping pamayad buis ba keng lawan.”
41012016	At dininan de. Kitang nang Jesus karela, “Kaninu ya larawan at lagyu ing atyu kaniting salapi?” “King Emperador la,” ngarang makibat (mekibat).
41012017	Inya nganang Jesus karela, “Nung makanyan ibie yu king Emperador ing mangaintulid king Emperador, at ibie king Dios ing mangaintulid king Dios.” At mengapamulala la ngan kang Jesus.
41012018	Ating mapilan a Saduseo a linapit kang Jesus. Ding Saduseo ila ding sasabing alang pamaniubling mie. Ngara,
41012019	“Maestro, ginawa yang kautusan i Moises para kekami. Anti ya kaniti: ‘Nung mate ya ing metung a lalaki at e mikayanak king asawang lakuan na, kailangan neng pakasalan ning kapatad nang lalaki ing mebalu ban mikayanak la para king mete.’
41012020	Ating pitung mikakapatad a lalaki. Mekiasawa ya ing pangane at mete yang alang anak.
41012021	Kesal ne ning kaduang pangane ing mebalung babai, at mete ya naman alang ayanak. Makanyan munaman ing depatan na ning katlu
41012022	at ding mituki-tuking mikakapatad. Ayasawa na la ngan niting babai ding pitung mikakapatad at mete lang e mikayanak king babai. King katataulian, mete ya naman ing babai.
41012023	Ngeni, king aldo ning pamaniubling mebie ninu kareting pitu ing kilalanan nang asawa ning babai, anti na ning ayasawa de ngan?”
41012024	Nganang mekibat Jesus karela, “Magkamali kayu! Balu yu nung baket? E yu la balu ding kasulatan ni ing upaya na ning Dios.
41012025	Uling king aldo ning pamaniubling mebie ala nang pamiasawa; maging anti lang anghel ning banua.
41012026	Tungkul naman king pamaniubli rang mebie ding mete, e ye pa wari abasa king Libru nang Moises itang dake babanggit king milalablab a tanaman? Makasulat karin ing sinabi na ning Dios kang Moises. Ngana, ‘Aku ing Dios nang Abraham, ing Dios nang Isaac, at ing Dios nang Jacob.’
41012027	Inya magkamali kayu! Ing Dios e re Dios ding mete nune ding mabie.”
41012028	Dimdam na ning metung a talaturu ning Kautusan a atyu karin ing karelang pamiargu. Apagumasdan na king biasa yang mekibat i Jesus karing Saduseo, inya linapit ya at kitnan ne, “Isanu ing maragul diling kautusan?”
41012029	Mekibat ya i Jesus, “Iti ya ing maragul diling kautusan: ‘Makiramdam ka, Israel! Ing Ginung kekatamung Dios—ya mung bukud Ginu.
41012030	Luguran me ing Ginung kekang Dios king mabilug mung pusu, at king mabilug mung kaladua, at king mabilug mung kaisipan, at king mabilug mung sikanan.’
41012031	Ini ing kadua: ‘Luguran me ing kalupa mung tau antimo ing kekang sarili.’ Alang aliwang kautusan a maygit pa kareti.”
41012032	Ngana ning talaturu ning Kautusan, “Tinud ka, Maestro! Tutu ing sinabi mu. Metung ya mu ing Dios at ala nang aliwa pa subali king Dios.
41012033	At ing lulugud king Dios king mabilug nang pusu, king mabilug nang pamisip, at king mabilug nang sikanan, at ing lulugud king kalupa nang tau antimo ing lugud na king sarili na, maygit yang maulaga kesa ketang sablang ain-a-durulukan at aliwa pang ain.”
41012034	Apansingan nang Jesus king biasa yang makibat iting lalaki, inya sinabi na, “E ka marayu king Kayarian ning Dios.” At kaybat na nita, ala nang mengangas pang mengutang kang Jesus.
41012035	Nganang kinutang Jesus kabang tuturu ya king Templo, “Makananu rang asabi ding talaturu ning Kautusan king ing Cristo anak neng Aring David?
41012036	I David mismu, king agkat ning Banal a Espiritu, sinabi na: ‘Ngana ning Ginu king kakung Ginu, Lukluk ka banda kung wanan, anggang e ku la lubus apasukuan keka ding (keka ding kekang) kalaban mu.’
41012037	I Aring David mu rin ing minaus keyang ‘Ginu’; makananu ra ngening asabi king ing Cristo anak neng David?” At matula lang mekiramdam kang Jesus ding dakal a tau.
41012038	Ngana pang tinuru karela, “Mingat kayu karing talaturu ning Kautusan a maburing lalakad makasulud makabang imalan at pupugayan da ring tau karing palengki.
41012039	Maburi lang lulukluk karing piling luklukan karing sinagoga at kabisera karing bangketi.
41012040	Ila ding magsamantala king kabiayan da ring babaing mebalu at magparangalan king pamanalangin dang makaba! Lalung mabayat ing parusang miras karela!”
41012041	Linukluk ya i Jesus arapan na ning pibabaldugan ain kilub ning Templo at pegumasdan na la ding taung babaldug salapi. Dakal la ding mabandi a minie maragul a alaga.
41012042	Linapit ya naman ing metung a babaing mebalu at mildug yang malati mung alaga.’
41012043	Inaus na la pansin Jesus ding alagad na at ngana karela, “Balu yo, iting pakakalulung mebalu ya ing minie maygit kesa karing aliwa.
41012044	Uling minie la ding aliwa ketang labis-labis a atyu karela, oneng iting pakakalulung mebalu, agyang pakakalulu ya, binie na ngan ing sabla nang pangabiayan.”
41013001	Ngana ning metung karing alagad na inyang lulual ne i Jesus king Templo, “Maestro, lawan mu! Pangaragul da reng bato! Kasanting da reng gusali!”
41013002	Nganang mekibat Jesus, “Ding mangaragul a gusaling akakit mung den malasak la ngan. Alang batung mitutumpak a mitagan king kabilian da; mibagsak la ngan den!”
41013003	Kabang makalukluk ya i Jesus king Bunduk ding Olibo, tulid ning Templo, lihim deng kitnan di Pedro, Santiago, Juan, at Andres.
41013004	Ngara kang Jesus, “Sabian mu na mo kekami nung kapilan la matupad deting bage, at nanu la ding tanda a pakilala king deting bage matupad na la.”
41013005	Sinabi nang Jesus karela, “Mingat kayu ban e na kayu alinlang ning ninuman.
41013006	Dakal lang taung datang kekayu king lagyu ku, sabian da, ‘Aku ya!’ at ilili da la ring dakal.
41013007	E kayu paigulu isip nung damdaman yu ing akbung ning gera at ing labanan a malilyari karing aliwang bansa. Iti mapalyari ngan, oneng e mangabaldugan king ing kawakasan dinatang na.
41013008	Uling gerahan ne ning metung a bansa ing kalupa nang bansa at ing metung a kayarian ing kalupa nang kayarian. Mika ayun king miyayaliwang lugal at mika danup. Nung akit yu na ing makanyan a bage, magumpisa na ing kasakitan a kalupa ning pamagumpisa na ning kasakitan ning babaing manganak.
41013009	“Tatagan yu ing sarili yu! Uling pandakpan da kayu at iyarap karing husgadu. Paglatikuan da kayu karing sinagoga. Iyarap da kayu karing gobernador at ari king uli ku ban munie patutu karela.
41013010	Kailangan ya pa mung ipanaral ing Mayap a Balita karing sablang bansa bayu datang ing kawakasan.
41013011	At nung pandakpan da na kayu at iyarap king husgadu, e kayu paibalisang mimisip nung nanu ing sabian yu. Ketang oras a ita, sabian yu itang nanumang miyabie kekayu uling ing Banal a Espiritu ya ing magsalita at aliwa ikayu.
41013012	Ipanganiaya ne ning kapatad na ing kapatad na ba neng apapate, at ing tata ing anak na. Lumaban la ding anak karing karelang pengari at ipapate da la.
41013013	Pikasaman da kayu ding sablang tau king uli ku; oneng ing manatiling tapat angga king kawakasan ya ing miligtas.
41013014	“Nung akit yu nang mararapat king lugal a e sukat mapalyari ‘Ing Makapangilabut a Kasiran’ a tune makapagalgal” (pakaintindian na ning babasa iti), “detang atyu king Judea sukat lang tumakas karing bunduk.
41013015	E ne kailangan kuldas ing taung atyu king asotea o lungub man king bale na ban kumang nanumang adala na.
41013016	At e ne kailangan muli ing taung atyu king marangle ban kumang balabal.
41013017	Makalunus ing maging kabilian da ring mabuktut at ding ima a ating pasusuan karing aldo deta!
41013018	Ipanalangin yu king iti e sana datang king panaun ning dimla!
41013019	Karing aldo deta dalanan da ring tau ing maragul a kaguluan a e pa milyari kapilan man manibat na inyang lelangan ne ning Dios ing yatu angga ngeni ni kapilan man king daratang a panaun e na mika anti pa kanita.
41013020	At nung e na la kinuyad ning Ginu ding aldo deta, alang taung mitagan. Oneng alang-alang karing pinili na kinuyad na la ding aldo reta.
41013021	“Nung sabian na kekayu ning ninuman, ‘Atyu keni ing Cristo!’ o kaya, ‘Atyu karin!’ e kayu maniwala.
41013022	Uling ating lunto a e tutung Cristo at e tutung propeta. Pakit lang tanda at gawa lang makapagmulala ba ra lang alili, nung malyari mu sa, pati na ding pinili na ning Dios.
41013023	Ngeni pa sasabian ku na la deting sablang bage a mapalyari. Inya mingat kayu!
41013024	“Pangalabas na ning kasakitan da ring tau, dalumdum ya ing aldo, e na ibie ning bulan ing sala na,
41013025	at manabu la ding batuin at mangatugun la ding upaya ning banua.
41013026	Kanita re akit ing Anak ning Tau, daratang ya libutad ding biga a kitmuan upaya at kamalan.
41013027	Itubud na la ding anghel na karing apat nang suluk ning yatu at tipunan da la ring pinili ning Dios ibat karing mingatba-ngatbang wakas ning yatu.
41013028	“Pagaralan yu ing malilyari king tanaman a higera. Kabud sasagiwa la ding sanga na at sisibut ne bulung, balu yu king malapit na ing kaleldo.
41013029	Makanyan munaman, kabud akit yu lang malilyari deting bage, balu yu king malapit na ing oras na ning paniatang na; magumpisa na.
41013030	Tandanan yu: mapalyari la ngan deting bage bayu la mate ding taung mabibie ngening kasalukuyan.
41013031	Ing banua at ing yatu lumipas la, oneng ding amanu ku kapilan man ali la.
41013032	“Alang makibalu metung man king paniatang na ning aldo o oras a ita ni ding anghel ning banua ni ing Anak. Ing bukud mung makibalu ya ing Ibpa.
41013033	Mingat kayu at parating makasadia uling e yu balu nung kapilan mapalyari ita.
41013034	Mangari ya king metung a lalaking miglakbe king marayung lugal: ipanibala ne ing tuknangan na karing ipus na, ing balang metung agpang king katungkulan na, at iyutus ne ing guardia king pasbul ban manatiling makasadia king pamagbalik na.
41013035	Inya magsadia kayung parati, uling e yu balu nung kapilan ya datang ing makibandi king bale, mapalyaring sisilim o king kapitangan ning bengi o ganingaldo o abak;
41013036	pota bigla yang datang at dasnan na kayung matudtud!
41013037	Ing sasabian ku kekayu ya naman ing sasabian ku karing sabla: Magsadia kayu!”
41014001	Adua na mung aldo at Piesta na na ning Pamaglagpus at ning Tinape Alang Lebadura. Manintun lang paralan ding pamuntuk da ring pari at ding talaturu ning Kautusan ban lihim deng aparakap at apapate i Jesus.
41014002	Ngara, “E ta daraptan iti king aldo na ning piesta, pota magulu la ding tau.”
41014003	Atyu kanita karin Betania i Jesus, king bale nang Simon a leprosuan. Kabang mamangan ya, dinatang ya ing babaing magdalang metung a alabastrung lulanan mitmung mal a pabanglu; purung laru a ibat king tanaman a nardo. Biklat ne ing alabastrung lulanan at tigtug na ing pabanglu king buntuk nang Jesus.
41014004	Mimua la ding mapilan a atyu karin at ngarang misabisabi, “Sinayang na mu ing pabanglu.
41014005	Nung pisali na yan, mika abli yang maygit atlung dalan a salaping pilak at malyari na lang aibie ding ayabli na karing pakakalulu!” At migsalita lang e ustu king babai.
41014006	Oneng nganang Jesus karela, “Paburen ye! Obat pakialaman ye? Mayap ing depat na kanaku.
41014007	Maralas yu lang akakayabe ding pakakalulu, at araptanan yu lang mayap nanumang oras a buri yu. Oneng e yu ku malyaring akayabe kabang panaun.
41014008	Depat na niting babai ing agyu na; e pa man kiskusan na na kung pabanglu ban isadia ne ing katawan ku para king pangakutkut ku.
41014009	Tandanan yu iti: nukarin ya man mipanaral ing Mayap a Balita mabanggit munaman ing depat na niting babai bilang kapigaganakan keya.”
41014010	Kaybat na nita, i Judas Iscariote, ing metung karing labing adua, minta ya karing pamuntuk da ring pari ba neng ipanganiaya i Jesus.
41014011	Tutu lang metula inyang dimdam da iti at pengakuanan deng dinan salapi. Manibat na kanita menintun neng paralan i Judas ban apanganiaya ne i Jesus.
41014012	King mumuna nang aldo ning Piesta ning Tinape Alang Lebadura, ing aldo ning pamakamate biserung tupa para king Pamaglagpus, kitnan de i Jesus ding alagad. Ngara, “Nukarin mu buring isadia mi ing apunan para king Pamaglagpus?”
41014013	Tiburan na lang Jesus ding adua karing alagad na kayabe niting panabilin: “Munta kayu king siudad. Salubungan na kayu karin ning metung a lalaking magdalang bangang danum. Tukian ye
41014014	king bale salangian na, at sabian yu king makibale, ‘Pakutang na ning Maestro: Nu ya karin ing kuartu a pipanganan mi ding kanakung alagad king apunan ning Pamaglagpus?’
41014015	At ituru ne kekayu ing malualas a kuartu babo; maka-ayus ya at kumpletu gamit. Karin yu isadia ing apunan tamu.”
41014016	Meko la ding alagad at minta la king siudad, at ikit da ing sablang lerawan nang Jesus karela. At sidia ra ing apunan na ning Pamaglagpus.
41014017	Inyang bengi na, dinatang ya i Jesus, kayabe na la ding labing adua.
41014018	At nganang migsalita kabang mamangan la, “Ing katutuan sasabian ku kekayu: pagtaksilan na ku ning metung kekayung kayabe kung mamangan.”
41014019	Melungkut ya ing metung at metung karela at kitnan de, “Ako?”
41014020	Mekibat ya i Jesus, “Metung ya kekayung labing adua at kayabe keng titiltil tinape king pinggan.
41014021	Mate ya ing Anak ning Tau agpang king misulat; oneng makalunus ya itang taung magtaksil king Anak ning Tau! Mayap pa ing e ne mibait!”
41014022	Kabang mamangan la, kinangwa yang tinape i Jesus, at pepasalamat ya king Dios. Pemirasu ne ing tinape, at binie ne karing alagad na. Ngana, “Tanggapan ye; iti ya ing kanakung katawan.”
41014023	Kaybat na nita, kinua ne ing kopa, at pepasalamat ya king Dios, at binie ne ing kopa karela at mininum la ngan.
41014024	Nganang Jesus karela, “Iti ya ing kanakung daya, ing daya ning kasunduan, ing dayang mibubu para karing dakal a tau.
41014025	Ing katutuan sasabian ku kekayu, e na ku pasibayung minum kaniting alak angga king aldo a inuman ku ing bayung alak king Kayarian ning Dios.”
41014026	At kaybat deng kinta ing metung a kanta, minta la king Bunduk ding Olibo.
41014027	Nganang Jesus karela, “Ikayu ngan painggulutan yu ku, uling iti ya ing sasabian na ning kasulatan, ‘Paten ke ing pastul at misalbag la ding tupa.’
41014028	Oneng kaybat kung sinubling mebie, muna kung magbalik kekayu karin Galilea.”
41014029	Nganang Pedro, “Painggulutan da ka ding sabla, oneng aku e ra ka painggulutan!”
41014030	“Pedro,” nganang Jesus, “pakatandanan mu ini, ngeni mu ring benging iti makatatlu mu ku ilingad bayu ya tulauk makatadua ing tatyo.”
41014031	Matimid nang sinabing Pedro, “E ra ka ilingad agyang paten da kung kayabe mu!” Makanyan ngan ing sinabi ra kang Jesus.
41014032	Miras la king lugal a ausan dang Getsemani. Nganang Jesus karing alagad na, “Lukluk kayu pa ken kabang manalangin ku.”
41014033	Oneng tiki na la di Pedro, Santiago, at Juan. At megumpisa yang mebalisa at migkasakit a pilubluban.
41014034	Sinabi na karela, “Saskup ku salu uling mabayat ing panamdaman ku. Malakuan kayu ken at magbante kayu.”
41014035	Sinulung ya pang ditak at saka ya menalangin makasakab king gabun king e sa daratang ing oras ning kasakitan na.
41014036	Ngana, “Ibpa, O Ibpa ko, ing sabla arapat mu. Idayu me kaku iting kopa. Oneng aliwa ing kaburian ku, nune ing kaburian mu ya ing mipamintuan.”
41014037	Kaybat na nita, migbalik ya at disnan na lang matudtud ding atlung alagad. Ngana kang Pedro, “Simon, matudtud ka? E mu arapat ing e ka matudtud metung mu mang oras?
41014038	Magpuyat kayu at manalangin ban e na kayu sambutan ning tuksu. Ing espiritu makasadia ya, oneng ing laman maina ya.”
41014039	Pasibayu na lang likuan at menalangin ya at inulit na ing kayaduanan na.
41014040	Belikan na la ding alagad na at disnan na na la namang matudtud, uling pilit lang mipipiak ding mata ra. E ra balu nung nanu ing sabian da kang Jesus.
41014041	King katlung pamagbalik na, sinabi na karela, “Angga ngeni matudtud kayu pa at magpaynawa? Migising na kayu! Dinatang na ing oras! Miyabie ne ing Anak ning Tau karing gamat da ring makasalanan.
41014042	Mibangun na kayu at tara na. Oyni na ing magtaksil kanaku!”
41014043	Magsalita ya pa i Jesus inyang i Judas, ing metung karing labing adua, dinatang ya; kayabe na la ding dakal a taung magdalang espada at palupalu. Deti tubud lang ibat karing pamuntuk da ring pari, karing talaturu ning Kautusan, at karing makatua na ning balen.
41014044	Minie yang senias ing taksil karela: “Itang uman ku ya ing kekayung kailangan. Dakpan ye at ituki, oneng banten yeng masalese.”
41014045	Karas nang Judas, agad neng lepitan i Jesus at ngana, “Maestro!” at inuma ne.
41014046	Inya dekap de i Jesus at telanan deng matalik.
41014047	Begut ne ning metung karetang atyu karin ing espada na at tebak ne ing ipus na ning Pekapun ding Pari at atigpas ne balugbug.
41014048	At nganang Jesus karela, “Tulisan ku wari? Kailangan pa wari ing datang kayung paka-espada at paka-palupalu para dakpan yu ko?
41014049	Tuturu ku aldo-aldo king Templo at atyu kayu naman karin, oneng e yu ku dekap. Kailangan ping matupad ing sasabian da ring Kasulatan!”
41014050	Likuan de ring alagad na; tinakas la ngan.
41014051	At tikian ne ning metung a baintaung makabalabal mung linen. Dekap dia naman,
41014052	oneng meka puslit ya at milayi yang lubas; melakuan ya king gamat da ing balabal na.
41014053	At dela re i Jesus king bale na ning Pekapun ding Pari. Karin la makatipun ding sablang pamuntuk da ring pari, ding makatua na ning balen, at ding talaturu ning Kautusan.
41014054	Tikian neng Pedro i Jesus, oneng makarayung bagya. Tinaglus ya angga king patyu na ning bale ning Pekapun ding Pari. Linukluk ya karin i Pedro lele na ning dapug at migsalab yang kayabe ra ding guardia.
41014055	Pilit lang manintun ebidensia ding pamuntuk da ring pari at ing kabilugan a Sanhedrin laban kang Jesus ba reng apapate. Oneng ala lang ikit nanuman.
41014056	Dakal lang testigu ding memigawang patutu laban kang Jesus, oneng e paraparehu ing karelang sinabi.
41014057	Ating mapilan a migtestigu laban kang Jesus at ngarang migsalitang kalaraman,
41014058	“Dimdam ming sinabi na, ‘Lasakan ke iting Templong gewang tau at kilub ding atlung aldo mitalakad kung aliwa a e ra gewa ding tau!’ ”
41014059	Makanyan man, e mu rin paraparehu ing karelang sinabi.
41014060	Tinalakad ya ing Pekapun ding Pari king arap na ning kapulungan at kitnan ne i Jesus, “Nanu ing asabi mu king bibintang da keka? Obat e ka makibat?”
41014061	E bitasang mekibat i Jesus; menatili yang alang bulad. Nganang kinutang pasibayu ning Pekapun ding Pari, “Ika ing Cristo, ing Anak ning Dios?”
41014062	“Aku,” nganang mekibat Jesus. “At ikayu akit ye ing Anak ning Tau a makalukluk king banda nang wanan ning Mayupaya. Akit yeng daratang a kayabe da ring biga banua!”
41014063	Ginabak na ning Pekapun ding Pari ing sarili nang imalan at ngana, “Nanan ta la pa ding testigu!
41014064	Ikayu mismu dimdam yu ing kalapastanganan na king Dios. Nanu ing desisyun yu?” At inatulan de ngang mate.
41014065	At pigluran de ring mapilan, tikpan de lupa at penumbuk. “Ulan mu na mo nung ninu ing menumbuk keka?” ngarang sinabi kang Jesus. At penampaling de ring guardia.
41014066	Atyu king lalam ning patyu i Pedro inyang dinatang ya ing metung karing babaing ipus na ning Pekapun ding Pari.
41014067	Panakit na ning babaing iti kang Pedro a magsalab king dapug, linawe neng maratna. “Ika man,” ngana kang Pedro, “kayabe na kang Jesus ning Nazaret!”
41014068	Oneng pepayalian nang Pedro iti. “E ku balu ni e ku aintindian ing buri mung sabian,” nganang mekibat. At minta ya king pasilyung palual king pasbul banda king pasbul dalan (at tinulauk ya ing tatyo).
41014069	Ikit na ne naman ning ipus a babai at sinabi na karetang atyu karin, “Ing taung iti metung ya karela!”
41014070	Oneng pepayalian na namang Pedro iti. Kalabas na ning mapilan a penandit, ding taung atyu karin sinabi ra naman kang Pedro, “Talagang metung ka karela, uling tau ka naman Galilea.”
41014071	Sinumpa ya i Pedro, “Talagang e ke kakilala ing taung yan! Parusan na ku ning Dios, nung e tutu ing sasabian ku.”
41014072	Kanita ne man tinulauk kadua ing tatyo. At aganaka nang Pedro ing sinabi nang Jesus: “Ilingad mu kung makatatlung besis bayu ya makataduang tulauk ing tatyo.” Mengalambut ya i Pedro at menangis.
41015001	Kabukasan ning abak a maranun, mipulung la ding pamuntuk da ring pari, ding makatua na ning balen, ding talaturu ning Kautusan, at ing kabilugan a Sanhedrin. Pepagapus de i Jesus at dela re kang Pilato.
41015002	“Ika pin ing Ari da ring Judio?” nganang kinutang Pilato. “Ika mismu sasabian mu,” ngana namang mekibat Jesus.
41015003	Dakal ing sumbung a inarap ding pamuntuk da ring pari laban kang Jesus,
41015004	inya kitnan neng pasibayung Pilato, “Ala kang ipakibat karela? Lawan mu, tutu lang dakal a susumbung laban keka!”
41015005	Oneng e bitasang mekibat i Jesus, inya mengapamulala ya i Pilato.
41015006	Balang daratang ing Piesta ning Pamaglagpus, mibubulus yang metung a preso i Pilato, itang aduan da ring tau.
41015007	Makasukul ya kanita ing metung a lalaking ausan dang Barabas, kayabe de ring aliwang rebelding mekamate tau king milabas a rebolusyun.
41015008	Linapit la ding tau at inawad da kang Pilato king daptan na na ing sadiang pamibulus metung a preso.
41015009	Kitang na karela, “Buri yeng ibulus ku ing Ari da ring Judio?”
41015010	Malino nang balung Pilato king ding pamuntuk da ring pari inarap de keya i Jesus uli na ning diria.
41015011	Oneng ding pamuntuk da ring pari sitsutan da la ring tau ban aduan da king i Barabas ya ing ibulus na.
41015012	“Nung makanyan,” nganang Pilato, “nanu ing daptan ku kaniting ausan yung Ari da ring Judio?”
41015013	“Ipaku ya king krus!” ngarang kinulisak ding dakal a tau.
41015014	“Baket, nanung kasalanan ing depat na?” nganang kinutang Pilato. Lalu rang pekasikan ing kulisak, “Ipaku ya king krus!”
41015015	King kapagnasan nang apamatulan na lang Pilato ding tau, pepabulus ne i Barabas; pepabarug neng latiku i Jesus at kaybat binie ne karela ban ipaku re king krus.
41015016	Dela re ding sundalus i Jesus king patyu kilub ning pretorio (ing palasyung tuknangan na ning Gobernador) at inaus da la ring abe rang sundalus.
41015017	Belabalan de i Jesus king metung a malutung imalan; ginawa lang koronang suksuk at binili de king buntuk na.
41015018	Pisunu-sunu reng sasaluduan. Ngara, “Luid ya ing Ari da ring Judio!”
41015019	Pemukpuk de buntuk king kapirasung timbu, pigluran de, siniklaud la arapan na, at pisunu-sunu reng pupugayan.
41015020	Kaybat deng gewang pikaylian, likas de kang Jesus ing pepasulud dang malutung imalan at sinulud dang pasibayu ing sarili nang imalan. Kaybat, linual de ban ipaku king krus.
41015021	Ating metung a lalaking lalabas ibat king baryu. Pinilit de ring sundalus ban papusan keya ing krus nang Jesus. Simon ing lagyu na; tau ya Cirene, at tata re di Alexander at Rufo.
41015022	At dela re i Jesus king lugal a ausan dang Golgota, ing kabaldugan na “Lugal ning Bungu.”
41015023	Dininan deng alak a semutanan mira, oneng e na ininum.
41015024	Pinaku re king krus at piparti-parti da ring sundalus ing imalan na. Mibagutan la ban abalu ra nung isanung dake ing katuliran ning balang metung.
41015025	Alas nuebe na ning abak inyang pinaku re king krus.
41015026	Ngana ning misulat a dalum laban kang Jesus: “Ing Ari da ring Judio.”
41015027	Kayagnan na lang mipakung Jesus ding aduang tulisan, ing metung king banda nang wanan at ing metung king banda nang kayli.
41015028	[Makanyan yang metupad ing sasabian na ning Kasulatan: “Binilang de karing kriminal.”]
41015029	Ininsultu de ring lalabas at pipiling-piling da la ring buntuk da. Ngara, “Aha! Ika ing lasak king Templo at italakad me kilub ding atlung aldo?
41015030	Iligtas mu ngeni ing sarili mu! Kuldas ka keng krus!”
41015031	Pisunu-sunu dia naman ding pamuntuk da ring pari at ding talaturu ning Kautusan. Ngara king metung at metung, “Linigtas na la ding aliwa, oneng e na aligtas ing sarili na!
41015032	Paburen yeng kuldas ngeni king krus ing Cristo, ing Ari ning Israel! Nung akit mi yang kuldas, maniwala kami.” Insultuan dia naman ding tulisan a makapakung mingatba keya.
41015033	At medalumdum (meralumdum) king mabilug a bansa manibat king kaugtuan aldo anggang alas tres ning gatpanapun.
41015034	Inyang alas tres na, kinulisak ya i Jesus. Ngana, “Eloi, Eloi, lema sabachthani?” Ngana wari, “Dios ko, Dios ko, baket pepaburen mu ku?”
41015035	Dimdam de ring mapilan a taung atyu karin. Ngara, “Lawan yu, ausan ne i Elias!”
41015036	Milayi ya ing metung karela, sinoso neng aslam ing metung a espongha at tinali ne king punta na ning metung a timbu ban pasipsip ne kang Jesus. At nganang sinabi, “Lawan tamu nung tipa ya pin i Elias ba neng ikuldas!”
41015037	At kinulisak yang masikan i Jesus at mepatad ya pangisnawa.
41015038	Megabak ya ing kortina ning Templo manibat king babo angga king lalam.
41015039	Panakit na ning kapitan da ring sundalus a makatalakad tulid na ning krus nung makananu yang mepatlud a pangisnawa i Jesus, sinabi na, “Tune ing taung iti Anak ne ning Dios!”
41015040	Ating mapilan a babaing magumasid king marayu. Kayabe ya kareti i Maria Magdalena, at i Mariang ima ra di Santiagong anak at Jose ampon i Salome.
41015041	Tikian de reti at siyuan i Jesus inyang atyu ya Galilea; atyu la naman karin ding aliwa pang babaing tinuki kang Jesus king Jerusalem.
41015042	Inyang mabibengi na dinatang ya i Jose a tau Arimatea. Metung yang gagalangan a miembru na ning Sanhedrin a manaya king paniatang na ning Kayarian ning Dios. Uling aldo na kanita ning Pamagsadia (ngana wari, aldo bayu ing Sabbath), migmasikan yang lub mekikit kang Pilato at pekisabi ne ing bangke nang Jesus.
41015044	Mipamulala ya i Pilato inyang dimdam nang mete ne i Jesus. Pepayaus neng Pilato ing kapitan at kitang na nung mete ne pin i Jesus.
41015045	Inyang sinabi na ning kapitan king mete ne i Jesus, peintulut neng Pilato ing bangke kang Jose.
41015046	At sinali yang telang linen i Jose para pamalut king bangke. Inyang akuldas na ne ing bangke, binalut ne king tela at binili ne king metung a kutkutan a linukib king batu. Kaybat na nita, pepadugang ne ing maragul a batu king pasbul na ning kutkutan.
41015047	Magumasid ya i Maria Magdalena at i Mariang ima nang Jose, at ikit de ing lugal nung nu ya mikutkut i Jesus.
41016001	Kalabas na ning Aldo ning Sabbath, sinali lang pabanglu di Maria Magdalena, Mariang ima nang Santiago, at Salome ban ikuskus da king bangke nang Jesus.
41016002	Abak a maranun ning Domingo kanita, kabang saslag ya ing aldo, minta la king kutkutan.
41016003	Kabang dalan, ngara king metung at metung, “Ninu kaya ing makasaup kekatamu ban ilako ne ing batung makasabat king pasbul ning kutkutan?”
41016004	Inyang lumawe la ikit da ing makalako ne ing maragul a batu.
41016005	At inyang milub na la king kutkutan, ikit de ing metung a kayanakan a lalaking makalukluk king bandang wanan at makaimalan yang maputi. Mitakutan la.
41016006	“E kayu tatakut,” ngana ning lalaki. “Panintunan ye i Jesus ning Nazaret, ing mipaku king krus? Ala ne keti. Sinubli neng mebie! Oyan ing lugal nung nukarin de binili.
41016007	Inya mako na kayu at sabian yu kang Pedro at karing aliwang alagad king muna ne kekayu Galilea. Dasnan yu ne karin antimo ing sinabi na kekayu kanita pa.”
41016008	Linual la at memulaying meko king kutkutan uling gagalgal la king takut. Oneng kaninu man ala lang sinabi uli na ning pangatakutan da. [
41016009	Pintalan de ring babai i Pedro at ding kakaluguran na, at belita ra karela ing sablang sinabi na ning lalaking atagpuan da king kutkutan.
41016010	Kaybat na nita, i Jesus mismu, king kapamilatan da ring alagad na, pepabal(pepabalu) na king mabilug a yatu ing banal at ing e kukupas a balita na ning alang anggang kaligtasan.]
41016011	E re peniwalan inyang dimdam da kang Maria Magdalena king mabie ya i Jesus at king pepakit ya keya.
41016012	Kaybat na nita, pepakit ya i Jesus king aliwang paralan karing adua kabang maglakad lang papunta king baryu.
41016013	Migbalik la Jerusalem at belita ra karing kayabe ra ing milyari, oneng e ra la munaman peniwalan.
41016014	Katataulian, pepakit ya i Jesus karing labing metung kabang mamangan la. Sebianan na la uli na ning keyalan dang kasalpantayanan at ning kesiasan dang buntuk, at uling e la bisang maniwala karing menakit keya kaybat nang sinubling mebie.
41016015	At sinabi nang Jesus karela, “Munta kayu king mabilug a yatu at panaral ye ing Mayap a Balita karing sablang tau.
41016016	Miligtas ya ing ninumang maniwala at pabinyag; oneng miparusan ya ing ninumang e maniwala.
41016017	Karetang maniwala, mayakit la deting mayupayang tanda: king lagyu ku makapalual lang demonyu; makapaniabi lang aliwang amanu;
41016018	e la numanu balang agyang talnan da la ring ubingan o makainum lang lasun; itumpak da la ring gamat da karing masakit at deti kumayap la.”
41016019	Kaybat nang migsalita karela, mitas ya banua ing Ginung Jesus, at linukluk ya king banda nang wanan ning Dios.
41016020	Meko la ding alagad at menaral la karing sablang lugal. Seupan na la ning Ginu king obrang iti at pepatunayan na ing panaral da king kapamilatan na ning binie nang upaya karela, ing upayang makagawang milagru. Amen.] ING MAKABANG KAPUPUSAN NA NITING MAYAP A BALITA [
42001001	Kagalang-galang a Teofilo, Dakal na la mu rin pu ding migkapilit sinulat istoria tungkul karing bage mepalyari libutad mi.
42001002	Makayagpang ing karelang sinulat king sinabi da kekami ding mekasaksi at menaral kareting bage ibat na king kapupurmeruan.
42001003	Kaybat kung inusisang mitmung kaingatan iting sablang bage, meyapan ku na naman pu ing sumulat metung a maayus a istoria para kekayu, Kagalang-galang a Teofilo.
42001004	Depat ku iti ban abalu yung lubus ing katutuan da ring sablang bage a mituru na kekayu.
42001005	Kanitang i Herodes ya ing ari na ning Judea, ating metung a pari a milagyuan Zacarias. Miembru ya king grupu da ring pari nang Abiya. Elizabeth ya lagyu ing asawa na at iti ibat ya king lahi nang Aaron a pari.
42001006	Mibiebie la deting miyasawa king mitmung kayapan king arapan na ning Dios. Mapamintu lang lubus karing kautusan at tuntunan a ibat king Ginu.
42001007	Oneng e la mikayanak uling baug ya i Elizabeth at matua na lang parehu.
42001008	Misan a aldo, ing grupu nang Zacarias ya ing makatutuk mangasiwa king Templo.
42001009	Agpang king kaugalian a tutukian da ring pari, ya ing misuertian at mepiling duluk king insenso king altar. Inya linub ya king Templo ning Ginu,
42001010	kabang ding dakal a taung atyu lual manalangin la king oras ning pamanduluk.
42001011	Kabud-abud pepakit ya kang Zacarias ing anghel na ning Ginu; makatalakad ya king banda nang wanan ning altar, king lugal nung nu ra durulukan ing insenso.
42001012	Misdan ya i Zacarias panakit na king anghel at mitakutan ya.
42001013	Oneng ngana ning anghel, “Zacarias, e ka tatakut! Dimdam na ning Dios ing kekang panalangin, inya manganak yang metung a lalaki ing asawa mung i Elizabeth. Pamalagyuan meng Juan.
42001014	Tumula ka at magsaya, at dakal lang tumula king pangabait na
42001015	uling maging marangal ya king panimanman na ning Ginu! E ya minum alak o nanumang inuman a makalasing. At mikatmuan ya king Banal a Espiritu manibat king pangabait na.
42001016	Dakal la karing anak na ning Israel ding papagbalikan na king Ginung karelang Dios.
42001017	Datang yang mumuna king Ginu, masikan at mayupayang antimo i propeta Elias ba na lang pikasunduan pasibayu ding tata at ding anak; ban tuntun la ding makasalanan king dalan da ring matulid, at ban isadia ne para king Ginu ing balen a pinili na.”
42001018	Nganang Zacarias king anghel, “Makananu kung abalu king tutu yan? Matua na ku at antimu rin ing asawa ku.”
42001019	“Aku i Gabriel,” nganang mekibat ning anghel, “makatalakad ku arap ning Dios a mitubud kanaku ban sabian ku at ipayabut keka iting mayap a balita.
42001020	Oneng e mu pala paniwalan ing balita ku a tutu namang mapalyari potang miras na ing mituldung panaun. Mapipi ka uling e ka meniwala. Manatili kang e makapagsalita anggang e matupad ing pangaku ku keka.”
42001021	Panenayan deng lumual ding tau i Zacarias; pigmulalan da nung baket meluat yang tutu kilub ning Templo.
42001022	Inyang linual ya, e ya makapagsalita karela. Inya inisip da king menakit yang metung a vision kilub ning Templo. Uling e ya makapagsalita, sisinial na na mu karing gamat na ing buri nang sabian karela.
42001023	Kayari na ning pamagsilbi na king Templo, minuli ya bale na i Zacarias.
42001024	Kalabas da ring mapilan a aldo, milamnan ya i Elizabeth a asawa na at migdatun ya king bale kilub ding limang bulan.
42001025	Nganang sinabing Elizabeth, “Seupan na ku mu rin ning Ginu king kapamilatan na niting mepalyari. Segipan na ku king maragul a kamarinayan king arapan da ring tau!”
42001026	Inyang kanam na nang bulan Elizabeth, tinubud ne ning Dios ing anghel Gabriel karin Nazaret, ing metung karing balen na ning Galilea.
42001027	Atin yang balita para king metung a babaing birhen a makapangakung kasal king lalaking milagyuan Jose a ibat king lahi nang Aring David. Maria ing lagyu na ning babaing birhen.
42001028	Dinatang ya kang Maria ing anghel at ngana, “Ing kapayapan manatili keka! Ing Ginu atyu keka at binendisyunan na kang e mu nanu!”
42001029	Tutu yang melingasngas a lub i Maria uli na niting amanung sinabi na ning anghel at isip-isipan na nung nanu ing kabaldugan na niti.
42001030	Ngana ning anghel, “Maria, e ka mitatakutan uling meging malam ya lub keka ing Dios.
42001031	Milamnan ka at ibait me ing metung a anak a lalaki at pamalagyuan meng Jesus.
42001032	Maging marangal ya at mayaus yang Anak ning Kakataskatasan a Dios. Gawan neng ari ning Ginung Dios, antimo i David a makatua na.
42001033	Ya ing maging ari da ring lahi nang Jacob king sablang panaun at e ya mapupus ing kayarian na kapilan man!”
42001034	Nganang sinabing Maria king anghel, “Makananung mapalyari iti kabang ala na ku mang asawa?”
42001035	Pekibat na ning anghel, “Datang ya keka ing Banal a Espiritu at lilungan na ka ning upaya na ning Dios. Uli na niti, mayaus yang Anak ning Dios ing banal a anak a mibait keka.
42001036	Lawan me i Elizabeth a kamaganak mu. Sasabian da ring tau king e ne manganak, oneng ngeni kanam na na, agyamang matua ne.
42001037	Uling alang bage a e na apapalyarian ning Dios.”
42001038	Nganang Maria, “Talasuyu na ku ning Ginu, marapat sa kanaku antimo ing sinabi mu.” At likuan ne ning anghel.
42001039	E melambat, ginayak ya i Maria at mamalagua yang minta king metung a balen king kabundukan na ning Judea.
42001040	Minta ya king bale nang Zacarias at dininan neng mayap a oras i Elizabeth.
42001041	Inyang dimdam nang Elizabeth ing pamagmananu nang Maria, ginalo ya ing anak king atian na. At i Elizabeth, kitmuan king Banal a Espiritu,
42001042	migsalita yang masikan. Ngana, “Mapalad ka karing sablang babai! At mapalad ya ing anak a mibait keka!
42001043	Makananu kung pengaintuliran ing dalawan na ku ning ima na ning kanakung Ginu?
42001044	Uling kabud dimdam ku ing kekang pamagmananu ginalo ya ing anak king atian ku king tula.
42001045	Mapalad ka uling paniwalan mu king ing balita na keka ning Ginu mipaltutu!”
42001046	Nganang Maria, “Ing pusu ku pupurian ne ing Ginu;
42001047	magsaya ya ing kaladua ku uli ning Dios a kakung Talapagligtas,
42001048	uling e na ku kelinguan, akung maluka nang talasuyu! Manibat ngeni ausan da kung mapalad ding sablang tau,
42001049	uli ning mangaragul a bage a depat na kaku ning Mayupayang Dios. Banal ing lagyu na;
42001050	lulunusan na la ding ating takut keya, karing sablang mituki-tuking lahi.
42001051	Inatiat ne ing mayupaya nang takde, at simbulat na la ding mangatas a lub ketang kapalaluan ning karelang nasa.
42001052	Bigsak na la ding ari ibat karing karelang tronu, at ding atyu king kababan ilang tinas na.
42001053	Pepakabsian na la ding danupan karing mayap a bage, at pepalakuan na lang alang darala ding mabandi.
42001054	Tiparan na ing pengaku na karing makatua tamu at dinatang ya ba neng saupan ing Israel a talasuyu na;
42001055	pepakitanan neng lunus i Abraham at ding sablang lahi na king kapilan pa man!”
42001056	At inabayan neng Maria i Elizabeth kilub ding atlung bulan. Kaybat na nita, minuli ne.
42001057	Dinatang ing aldo nang pamanganak Elizabeth, at beit ne ing metung a anak a lalaki.
42001058	Abalu da ring siping nang bale at kamaganak ing makapagmulala nang kayapan ning Ginu kang Elizabeth. At mekipagsaya la ngan kang Elizabeth.
42001059	Mesirkunsisyun ya ing anak inyang walu neng aldo tua. Pamalagyuan de sanang Zacarias, ing lagyu nang tata na,
42001060	oneng nganang tinutul ima na, “Ali, Juan ing lagyu na.”
42001061	Ngara kang Elizabeth, “Ala metung man karing kamaganak mu a makanyan a lagyu!”
42001062	Inya sininialan de ing tata; kitang da nung nanu ing buri nang ipamalagyu king anak.
42001063	Meniawad yang apisulatanan i Zacarias at sinulat na, “Ing lagyu na Juan.” Mipamulala la ngan!
42001064	Kanita mu rin mekapaniabi yang pasibayu i Zacarias at pinuri ne ing Dios.
42001065	Tiblan na la ngan ning takut ding sablang siping dang bale at mikalat ing balita tungkul king mepalyari king mabilug a kabundukan na ning Judea.
42001066	Kukutang da ring sablang mekabalita kaniti, “Nanu kaya ing paintungulan na ning anak a iti?” Masala king ing upaya na ning Ginu atyu keya.
42001067	I Zacarias, ing tatang nang Juan, mikatmuan ya king Banal a Espiritu at nganang migsalita,
42001068	“Purian ta ya ing Ginu, ing Dios ning Israel! Inatdanan na lang kasaupan ding memalen na at pinalaya na la.
42001069	Dininan na katamung metung a mayupayang Talapagligtas a ibat king lahi nang David a talasuyu na.
42001070	Iti ya ing malambat na nang pengaku king kapamilatan ding banal nang propeta:
42001071	king iligtas na katamu karing kekatamung kalaban, at karing gamat ding sablang masama kekatamu.
42001072	Pengaku na naman ing pakit yang lunus karing makatua tamu, at ganakan ne ing banal nang kasunduan.
42001073	Yan ing pangaku a sinumpa na kang Abraham a makatua tamu;
42001074	king iligtas na katamu karing kekatamung kalaban; ban malaya tamung makasamba keya;
42001075	ban maging banal tamu at maging matulid king panimanman na king kekaban ning bie tamu.
42001076	“Ika, anak ku, mayaus kang propeta na ning Kakataskatasan a Dios. Datang kang makauna king Ginu ban isadia mu ing dalanan na,
42001077	at ituru me king balen na ing dalan ning kaligtasan, ing pangapatawad ding karelang kasalanan.
42001078	Ing Dios tamu tune yang mapaglunus at maganaka. Ing munag ning kaligtasan ipaslag ne kekatamu,
42001079	at ibat banua sunlag ya karing atyu king karalumduman, at karing atyu king lilung ning kamatayan ban ituntun na katamu king dalan ning kapayapan.”
42001080	At dinagul ya ing anak at sinulung ya pamikakatawan at espiritu. Menuknangan ya king disyerto angga king panaun a linual ya ban pakilala ya king Israel.
42002001	King panaun a ita, inutus nang Emperador Augusto king magpalista la ding sablang atyu king sasakupan na ning Imperyo ning Roma.
42002002	Iting mumunang pamipalista merapat inyang i Quirino ya ing gobernador na ning Siria.
42002003	Inya minuli ya ing balang metung king sarili nang balen ban palista.
42002004	Manibat Nazaret, Galilea, minta ya i Jose king Betlehem, Judea, ing balen a beitan nang David, uling ibat ya i Jose king lahi nang David.
42002005	Kayabe neng minuli i Maria a maging asawa na ban palista munaman. Miyaldo ne kanita.
42002006	Kabang atyu la karin, miras ing oras ning pamanganak nang Maria.
42002007	At beit ne ing pangane nang anak a lalaki. Binalut neng lampin at kinera ne king lilibangan, uling alang lugal para karela king pipaglayunanan.
42002008	King sakup na mu rin ning lugal a ita, ating pastul king marangle. Lalamayan da lang babanten ding tupa ra.
42002009	Bigla yang pepakit karela ing anghel ning Ginu. At linaganap king makapatulug ing makasilo nang ligaya ning Ginu. Tiblan na la ning maragul a takut!
42002010	Oneng ngana ning anghel karela, “E kayu mitatakutan! Uling pagdala da kayung mayap a balita a munie maragul a tula karing sablang tau.
42002011	Uling king benging iti king balen nang David mibait ya ing kekayung Talapagligtas, ing Cristo a Ginu.
42002012	Ing tanda kaniti ya ini: manakit kayung metung a bingut a makabalut lampin at makakera king lilibangan.”
42002013	At bigla yang meyakit siping na ning anghel ing metung a maragul a grupu ding anghel banua. Ngarang pupuri king Dios,
42002014	“Ligaya king Dios king kakataskatasan, at keti sulip kapayapan karetang taung katulan na!”
42002015	Inyang migbalik na la banua ding anghel, ngara ding pastul king metung at metung, “Tara munta tamu Betlehem ban akit tamu iting mepalyaring balita na kekatamu ning Ginu.”
42002016	Inya memalagua lang meko at atagpuan de i Maria at i Jose, at ikit de ing bingut a makakera king lilibangan.
42002017	Panakit da ring pastul king bingut belita da karela ing sinabi na ning anghel tungkul keya.
42002018	At mipamulala la ding sablang mekaramdam king belita da ring pastul.
42002019	Mitanam la deting bage king pamisip nang Maria at migunamgunam ya tungkul kareti.
42002020	Mibalik la king marangle ding pastul a pupuri king Dios uli na ning sablang dimdam da at ikit; makayakma ngan king sinabi na ning anghel karela.
42002021	Kalabas na ning paruminggu, inyang miras na ing aldo masirkunsisyun ya ing bingut, pemalagyuan deng Jesus, ing lagyung binie na ning anghel bayu ya pa mipangagli.
42002022	Miras ing aldo ban tuparan da ri Jose at Maria ing yuyutus na ning Kautusan nang Moises at gampanan ing seremonia king pamaglinis. Inya dela re ing anak king Jerusalem ban iyain de king Ginu.
42002023	Iti ya ing makasulat king kautusan na ning Ginu, “Kailangan yang mitalaga king Ginu ing balang lalaking pangane.”
42002024	At minta la naman karin ban miyain ain-sakripisyu antimo ing yuyutus na ning kautusan ning Ginu: kaparis a batubatu o kaya aduang pitsun.
42002025	Ating metung a lalaking manuknangan karin Jerusalem, ing lagyu na Simeon. Metung yang taung mayap at ating takut king Dios. Panayan na ing pangaligtas na ning Israel. Ing Banal a Espiritu atyu kang Simeon.
42002026	Pepabalu na kang Simeon ning Banal a Espiritu king e ya mate anggang e ne akit ing Cristo a pengaku na ning Ginu.
42002027	King agkat ning Banal a Espiritu, linub ya i Simeon king Templo. Inyang ding pengari nang Jesus dela re king Templo ban daptan ing aduan na ning Kautusan,
42002028	kimunan (kinua) neng Simeon ing anak karing takde na at pepasalamat ya king Dios. Ngana:
42002029	“Ginu, ngening tiparan mu ing kekang pangaku, paburen mu neng paynawa ining kekang talasuyu.
42002030	Ikit da na mu rin ding mata ku ing kekang pamagligtas
42002031	a kekang sidia king arapan ding sablang bansa.
42002032	Metung a sala a pakilala king kekang dalan karing paganu, at munie dangalan king Israel a kekang balen.”
42002033	Mipamulala la ding pengari na ning anak king sinabi nang Simeon tungkul king anak da.
42002034	Binendisyunan na lang Simeon at ngana kang Mariang ima nang Jesus, “Pinili ne ning Dios iting anak para king kapahamakan at king kaligtasan da ring dakal king Israel. Makatalaga yang maging tanda a ibat king Dios; oneng insultuan de ring dakal a tau.
42002035	Makanyan mibulalag ing isipan ding dakal. At sugatan ne ing pusu mu ning kalungkutan a kasing taram ning metung a punyal.”
42002036	Atin munamang metung a propetang babai karin, ing lagyu na Anna. Anak neng Fanuel a ibat king tribu nang Aser. Metung yang babaing tutu nang matua at keutus niang pitung banua ning asawa na;
42002037	kaybat mebalu ne kilub ding walung pulu at apat a banua. E bitasang mamako king Templo. Aldo’t bengi sasamba ya king Dios king kapamilatan na ning pamag-ayunu at pamanalangin.
42002038	Ketang oras munamang ita, dinatang ya at pepasalamat king Dios. Migsalita ya tungkul king anak para karetang manaya king pamagligtas na ning Dios king Jerusalem.
42002039	Inyang atuparan da na ing sablang aduan na ning Kautusan ning Ginu, migbalik la Nazaret, Galilea, ing balen dang tibuan.
42002040	At meragul ya ing anak at meging masikan ya. Mebiasa ya at ing grasya na ning Dios atyu kang Jesus.
42002041	Balang banua pupunta la Jerusalem ding pengari nang Jesus ban tumagun king Piesta ning Pamaglagpus.
42002042	Inyang labi neng aduang banua tua i Jesus, mekipamiesta la antimo ing sadia rang daraptan.
42002043	Kaybat na ning piesta minuli la, oneng pepailakuan ya Jerusalem ing anak a i Jesus. E ra apansingan iti ding pengari na;
42002044	inisip da king kayabe da ne king grupu ra. Pepatingapun na lang maglakad inyang apansingan da king e re kayabe. Penintun de karing kamaganak da at kakaluguran,
42002045	oneng e re ikit. Inya migbalik la Jerusalem ban panintunan de.
42002046	King katlung aldo, ikit de kilub ning Templo; makalukluk yang kayabe da ring Judio a talaturu, makiramdam ya at mangutang karela.
42002047	Mengapamulala la ding sablang mekaramdam kang Jesus king kabiasnan na at pakibat.
42002048	Mipamulala la ding pengari na inyang ikit de at nganang ima na, “Anak, obat depatan mu kekami iti? I tatang mu at aku migaganaka kami king pamanintun keka.”
42002049	Pekibat na karela, “Baket penintun yu ku? E yu wari balu king kailangan kung atyu king bale nang Ibpa ko?”
42002050	Oneng e ra aintindian ing buri nang sabian.
42002051	Kayabe reng migbalik Nazaret i Jesus. Meging mapamintu ya karela. Sinikap na ngang Maria iting bage king pusu na.
42002052	At dinagul ya i Jesus king masanting a pamikakatawan ampon king kabiasnan at katanggap-tanggap ya king Dios at karing tau.
42003001	Labi neng limang banuang Emperador kanita i Tiberio; i Poncio Pilato ya naman ing gobernador king Judea, at i Herodes ya ing pamuntuk ning Galilea. I Felipe a kapatad na pamuntuk ne man king sakup na ning Iturea at Traconite. I Lisanias ya ing pamuntuk king Abilinia.
42003002	I Anas at i Caifas naman ila ding pekapun ding pari. King panaun a ita atyu king disyerto i Juan a anak nang Zacarias. Kanita dinatang kang Juan ing amanu na ning Dios.
42003003	Inya linual ya i Juan at linibut king mabilug a sasakupan ning Ilug ning Jordan. At panaral na, “Sisian yu la at painggulutan ding kekayung kasalanan at pabinyag kayu ban ing Dios patawaran na kayu.”
42003004	Antimo ing makasulat king libru nang propeta Isaias, “Ating metung a taung kukulisak king disyerto: ‘Isadia ye ing dalanan ning Ginu; tuliran ye ing dalan a dalanan na!
42003005	Tambunan yu la ding kulkul, at patagan ding bunduk at bunduk-bundukan. Tuliran yu la ding dalan a bukut, at samasnan yu la ding matsurang dalan.
42003006	Ding sablang tau akit da ing pamagligtas na ning Dios!’ ”
42003007	Dakal lang taung linapit ban pabinyag la kang Juan. Ngana karela, “Ikayung lahing ubingan! Ninung sinabi kekayung aligtasan yu ing mua na ning Dios a malapit nang datang?
42003008	Daptan yu la detang bage a pakilala king sinisi na kayu at ginulut karing kekayung kasalanan. At e yu pangangas sasabian king i Abraham ya ing kekayung makatua. Sasabian ku kekayu king agyang karing batung deni ing Dios makapalto yang lahi nang Abraham!
42003009	Makasadia ne ing palakul ban kuturan la angga king yamut ding tanaman. Makutud ya ing balang tanaman a e mamungang mayap at miyugse ya king api.”
42003010	Ngarang kinutang kang Juan, “Nung makanyan, nanu ing sukat ming daptan?”
42003011	Nganang mekibat, “Ninuman ing ating aduang kapiblas a imalan sukat neng idake ing metung ketang ala, at ing ninumang ating pamangan sukat na lang dinan ding aliwa.”
42003012	Linapit la kang Juan ding mapilan a talapanyingil buis ban pabinyag at kitnan de, “Maestro, nanu ing daptan mi?”
42003013	Pekibat na karela, “E kayu sisingil sobra king sukat yung singilan.”
42003014	Kitnan dia naman ding mapilan a sundalus. Ngara, “Ikami naman, nanu ing kekeng sukat daptan?” Pekibat na karela, “E kayu kakuang salapi kaninu man king kapamilatan na ning puersa o king uli na ning pamamatakut. Managyu na kayu king sueldung tatanggapan yu.”
42003015	Meragul ing kapanayan ding tau at pigmulalan de i Juan. Inisip da king ya na siguru ing Cristo.
42003016	Inya nganang Juan karela ngan, “Bibinyagan da kayu king danum, oneng ing metung a maygit kesa kanaku datang ya. E ku man karapatdapat agyang kalag mu karing tali nang sandalyas. Binyagan na kayu king Banal a Espiritu ampon king api.
42003017	Darala ne ing sabungke na ba nang daran at ikawani ing pale king sepu at tipunan na ing pale king bangan at dulukan na ing sepu king aping e matatda kapilan man.”
42003018	King miyayaliwang paralan agkatan na lang Juan ding tau kabang panaral na karela ing Mayap a Balita.
42003019	Oneng menaral yang laban i Juan kang Gobernador Herodes, uling gewa neng asawa na i Herodias agyamang asawa ne ning kapatad na. Dakal pa ing e mayap a depat nang Herodes.
42003020	At ing lalu pang e mayap a depat na ya ing pepasukul ne i Juan.
42003021	Mebinyag la ngan ding taung atyu karin at pati na i Jesus. Kabang manalangin ya i Jesus mibuklat ya ing banua.
42003022	At tinipa ya ing Banal a Espiritu a anting patipati at tinuklu ya kang Jesus. Nganang sinabi ning metung a siwalang ibat banua, “Ika ing Anak kung pakamalan; mipaligayan kung tutu keka.”
42003023	Atin neng atlung pulung banua tua i Jesus inyang pegumpisan na ing obra na. King kaisipan da ring tau, i Jesus anak neng Jose a anak nang Heli,
42003024	a anak nang Matat, a anak nang Levi, a anak nang Melki, a anak nang Janai, a anak nang Jose,
42003025	a anak nang Matatias, a anak nang Amos, a anak nang Nahum, a anak nang Esli, a anak nang Nagai,
42003026	a anak nang Maat, a anak nang Matatias, a anak nang Semein, a anak nang Josec, a anak nang Joda,
42003027	a anak nang Joanan, a anak nang Resa, a anak nang Zerubabel, a anak nang Salatiel, a anak nang Neri,
42003028	a anak nang Melki, a anak nang Adi, a anak nang Cosam, a anak nang Elmadam, a anak nang Er,
42003029	a anak nang Josue, a anak nang Eliezer, a anak nang Jorim, a anak nang Matat, a anak nang Levi,
42003030	a anak nang Simeon, a anak nang Juda, a anak nang Jose, a anak nang Jonam, a anak nang Eliakim,
42003031	a anak nang Melea, a anak nang Menna, a anak nang Matata, a anak nang Natan, a anak nang David,
42003032	a anak nang Jese, a anak nang Obed, a anak nang Boaz, a anak nang Salmon, a anak nang Nason,
42003033	a anak nang Aminadab, a anak nang Admin, a anak nang Arni, a anak nang Hezron, a anak nang Perez, a anak nang Juda,
42003034	a anak nang Jacob, a anak nang Isaac, a anak nang Abraham, a anak nang Tera, a anak nang Nahor,
42003035	a anak nang Serug, a anak nang Reu, a anak nang Peleg, a anak nang Eber, a anak nang Sela,
42003036	a anak nang Cainan, a anak nang Arfaxad, a anak nang Sem, a anak nang Noe, a anak nang Lamec,
42003037	a anak nang Matusalem, a anak nang Enoc, a anak nang Jared, a anak nang Mahalaleel, a anak nang Kenan,
42003038	a anak nang Enos, a anak nang Set, a anak nang Adan, a anak ning Dios.
42004001	Meko ya i Jesus king Ilug ning Jordan; kitmuan ya king Banal a Espiritu at dela ne ning Espiritu king disyerto
42004002	nung nu ne tiksuan ning diablo kilub ding apat apulung aldo. E ya bitasang mengan nanuman kilub da reting aldo, inya tutu yang danupan inyang milabas la.
42004003	Ngana ning diablo, “Nung ika ing Anak ning Dios, yutus mu kaniting batu ing maging tinape ya.”
42004004	Pekibat nang Jesus, “Ing Kasulatan sasabian na, ‘E mu bukud king tinape ya mabibie ing tau.’ ”
42004005	Kaybat na nita, inukiat ne ning diablo king matas a lugal at king metung a saglit pepakit na la kang Jesus ding sablang kayarian na ning yatu.
42004006	Ngana ning diablo, “Ibie ku keka ing sablang kayupayan at ing sablang pibandian na ning yatu uling iti ngan miyabie kanaku, inya aibie ku kenu mang buri kung ibie.
42004007	Iti ngan maging keka nung siklaud ka king arapan ku.”
42004008	Nganang mekibat Jesus, “Ing Kasulatan sasabian na, ‘Samban me ing Ginung kekang Dios at ya mung bukud mung suyuan.’ ”
42004009	Kanita tiki ne ning diablo karin Jerusalem at dela ne king taluktuk na ning Templo at ngana, “Nung ika ing Anak ning Dios, luksu kang ibat ken,
42004010	uling ing Kasulatan sasabian na, ‘Itubud na la ning Dios ding anghel na ba ra kang ingatan.’
42004011	Sasabian na naman, ‘Sapnuan da ka karing karelang gamat ban e la manasakit ding bitis mu karing batu.’ ”
42004012	Pekibat nang Jesus, “Ing Kasulatan sasabian na, ‘E me sukat paniubukan ing Ginung kekang Dios.’ ”
42004013	Inyang e ne atuksu ning diablo i Jesus karing miyayaliwang paralan, likuan ne king mapilan a panaun.
42004014	Migbalik ya Galilea i Jesus at atyu keya ing upaya na ning Banal a Espiritu. Mikalat ing balita tungkul kang Jesus king mabilug a lugal a ita.
42004015	Tinuru ya karing karelang sinagoga at pupurian de ring sabla.
42004016	Kaybat na nita, mibalik ya Nazaret i Jesus, ing lugal nung nu ya meragul. King Aldo ning Sabbath, antimo ing ugali na, minta ya king sinagoga. Tinalakad ya ban mamasa karing Kasulatan.
42004017	Binie re kang Jesus ing libru nang propeta Isaias. Biklat ne ing libru at ikit ne at binasa iting makasulat:
42004018	“Ing Espiritu ning Ginu atyu kanaku, uling pinili na ku ban ipanaral ke ing Mayap a Balita karing pakakalulu. Tinubud na ku ban ihayag ing kalayaan karing bihag, at ing pangabalik da panimanman ding bulag, at ing pangayatbus ding mayayalipit,
42004019	at ipabalu ing banua ning pamagligtas ning Ginu king balen na.”
42004020	Lilun neng Jesus ing libru, binalik ne king kasaup, at linukluk ya. Makalawe la kang Jesus ding sablang tau king sinagoga.
42004021	Ngana karela, “Metupad ya ngeni iting Kasulatan kabang pakiramdaman yeng mababasa.”
42004022	Ikua na la ngan kapanamdaman at pigmulalan da ing sintingan na ning sinabi na. Ngara, “Aliwa wari iti ing anak nang Jose?”
42004023	Ngana karela, “Balu ku king sabian ye kanaku ing kasebian, ‘Doktor, uluan mu ing kekang sarili.’ At sabian yu naman kanaku, ‘Daptan mu munaman king kekang balen ing abalitan ming depat mu karin Capernaum.’ ”
42004024	Ngana pang Jesus, “Sasabian ku iti kekayu, e ya miparangalan kapilan man ing propeta king sarili nang balen.
42004025	Pakiramdaman yu ku: katutuan king dakal lang babaing mebalu karin Israel king panaun nang Elias inyang e minuran kilub ding atlung banua at kapitna, at mika maragul a danup king mabilug a bansa.
42004026	Makanyan man, e ya mituburan munta i Elias kaninu man kareti nune mu king babaing mebalu ning Zarepat, king sakup ning Sidon.
42004027	At dakal lang leprosuan karin Israel king panaun nang propeta Eliseo; oneng metung man kareti alang kinayap nung e mu i Naaman a tau Siria.”
42004028	Mimua la ding sablang taung atyu king sinagoga inyang dimdam da iti.
42004029	Tinalakad la at liwal de i Jesus king balen at dela re king bingit na ning bunduk-bundukan a katatalakaran na ning karelang balen ba reng inabu king bangin.
42004030	Oneng linabas ya kalibudtan da ring dakal a tau at sinulung na ing pamaglakad na.
42004031	Kaybat na nita, minta ya i Jesus king Capernaum, ing metung karing balen ning Galilea. Tiru na la ding tau king Aldo ning Sabbath.
42004032	Meniglo la ngan king pamanuru na uling ing pamagsalita na ating kayupayan.
42004033	Ating metung a lalaki king sinagoga a ating espiritung marawak; kinulisak yang masikan. Ngana,
42004034	“Nanu ing buri mu kekami, Jesus ning Nazaret? Minta ka wari keti ba mu keng gisanan? Balu ku nung ninu ika: ika ing Banal nang tubud ning Dios!”
42004035	Nganang minutus Jesus king espiritung marawak, “Magtahimik ka at lumual ka king lalaking yan!” Bitbat ne ning demonyu ing lalaki king arapan da; linual ya at e ne penasakit mang bitasa.
42004036	Mengapamulala la ding sabla at ngara king metung at metung, “Nanung klasing pamagsalita yan? King mitmung kayupayan ayuyutus na lang Jesus ding espiritung marawak at mamintu na la man keya!”
42004037	At mikalat king sablang suluk na ning lugal a ita ing balita tungkul kang Jesus.
42004038	Meko ya i Jesus king sinagoga at minta ya king bale nang Simon. Matas ya lagnat ing katuangan nang babaing Simon at sinabi re kang Jesus.
42004039	Lepitan ne king pagkeran na at inutus na king lagnat king lakuan ne. Likuan ne ning lagnat at agad-agad yang tinalakad at sinilbian na la.
42004040	Inyang limbug ne ing aldo, ding sablang ating kamaganak a maki miyayaliwang sakit dela da la kang Jesus; timpak na la ding gamat na king balang metung karela at kinayap la ngan.
42004041	Pati demonyu linual karing taung dakal at kukulisak da, “Ika ing Anak ning Dios!” Oneng binawal na lang Jesus at e na la buring magsalita, uling balu ra king ya ing Cristo.
42004042	Inyang ganingaldo na, meko ya i Jesus king balen at minta ya king metung a lugal a tahimik. Panintunan de ring tau at inyang atagpuan de e ra ne buring mako.
42004043	Oneng sinabi na karela, “Kailangan munaman ing ipanaral ke ing Mayap a Balita na ning Kayarian ning Dios karing aliwang balen, uling iti ya ing tinubud nang daptan ku ning Dios.”
42004044	Inya menaral ya karing sinagoga da ring Judio.
42005001	Makatalakad ya kanitang misan i Jesus king pampang ning Dagat-dagatan ning Genesaret at panikuanan da ring tau ing milapit kang Jesus ban makiramdam king amanu na ning Dios.
42005002	Ikit na lang makasadsad king pampang ding aduang bangka; sidsad da la reti ding manasan ban linisan da la ring karelang lambat.
42005003	Sinake ya i Jesus king metung kareting bangka, itang kang Simon at inawad na kang Simon king ilaut neng bagya king pampang. Linukluk ya i Jesus king bangka at tiru na la ding dakal a tau.
42005004	Kayari nang migsalita, ngana kang Simon, “Ilaut me pang bagya ing bangka king malalam at ibaldug yu la ding lambat yu ba kayung makarakap asan.”
42005005	Nganang mekibat Simon, “Maestro, kabukas na keng babaldug lambat, oneng e ke mekarakap nanuman. Makanyan man, nung ita ya ing yutus mu, ibaldug ku la ding lambat.”
42005006	Bildug da la ring lambat; milalu la king karakal ding arakap dang asan at halus masira la ding lambat da.
42005007	Inya sininialan da la ring kayabe ra karing aliwang bangka ban lumapit la at sumaup karela. Linapit la at seke da la ring asan karing adua rang bangka. Halus mititiab la ding bangka king pangakatmu ra.
42005008	Inyang ikit nang Simon Pedro iting mepalyari, siniklaud ya arap nang Jesus at ngana, “Dumayu ka kanaku, Ginu, uling tau kung palpikasala!”
42005009	Mengapamulala ya i Simon at ding kayabe na king keraklan da ring asan a arakap da.
42005010	Makanyan ya namang mengapamulala i Santiago at i Juan a anak nang Zebedeo at kayabe nang Simon. Nganang Jesus kang Simon, “E ka tatakut, manibat ngeni manasan kang tau.”
42005011	Ginuyud da la king mamala ding bangka ra; likuan da ing sabla-sabla at tinuki la kang Jesus.
42005012	Misan a aldo, atyu i Jesus king metung a balen nung nune disnan ing metung a lalaking leprosuan king mabilug nang katawan. Inyang ikit ne i Jesus, migsakab ya king arap na at inawad na, “Ginu, nung burian mu, apakayap mu ku!”
42005013	Inatiat neng Jesus ing gamat na at tigkilan ne. Ngana, “Buri ku, kumayap ka!” Kanita mu rin milako ya lepra ing lalaki.
42005014	At nganang minie bilin Jesus, “E mu paniabian iti kaninu man, nune munta ka king pari, palawe ka keya. Kaybat miyain kang ain antimo ing inutus nang Moises ban patunayan karing sabla king ngeni malinis na ka.”
42005015	Oneng lalung mikalat ing balita tungkul kang Jesus, inya minta la kang Jesus ding dakal a tau ban makiramdam at paulu king miyayaliwang sakit da.
42005016	Makanyan man, maralas yang pupunta i Jesus karing lugal a tahimik at karin ya manalangin.
42005017	Misan a aldo kabang tuturu ya i Jesus, makalukluk la ding mapilan a Pariseo at talaturu ning Kautusan a menibatan karing miyayaliwang balen ning Galilea, Judea, ampon ibat Jerusalem. Ing upaya nang pakayap ning Ginu atyu kang Jesus.
42005018	Darala de ring mapilan a lalaki ing metung a paralitiko a makabili king pagkeran. Buri deng ilub king bale ban ilapit de kang Jesus.
42005019	Uling dakal la ding tau ala lang adalanan ba reng alub. Inya inukiat de king bubungan at biklas da la ring tisa at karin de bildug ing pagkeran na libutad da ring tau at king mismung arapan nang Jesus.
42005020	Inyang ikit nang Jesus ing maragul dang kasalpantayanan, ngana king lalaking paralitiko, “Kakaluguran, mipatawaran la ding kekang kasalanan.”
42005021	Ngarang misabisabi ding talaturu ning Kautusan at Pariseo, “Ninu iting magsalitang kalapastanganan king Dios? Alang makapamatawad kasalanan nune mu ing Dios!”
42005022	Oneng balu nang Jesus ing karelang isipan, inya ngana karela, “Baket makanyan kayu isipan?
42005023	Mayan sabian ing: ‘Ding kasalanan mu mipatawaran la’ o ‘Talakad ka at lumakad?’
42005024	Patunayan ku kekayu king ing Anak ning Tau atin yang kayupayan mamatawad kasalanan keti king yatu.” At kanita sinabi na king lalaking paralitiko, “Talakad ka, pusanan me ing pagkeran mu at muli na ka!”
42005025	Kanita mu rin, king akakit da ngan, tinalakad ya; kinua ne ing pagkeran na at minuli yang pupuri king Dios.
42005026	Lubus la ngan mengasdan! King mitmung takut, pinuri de ing Dios. Ngara, “Makapagmulalang tutu ing ikit tamu ngeni!”
42005027	Kaybat na nita, linual ya i Jesus at ikit ne ing metung a talapanyingil buis a milagyuan Levi; makalukluk ya king opisina na. Nganang Jesus, “Tuki ka kanaku.”
42005028	Tinalakad ya i Levi, likuan na ing sabla at tinuki ya kang Jesus.
42005029	At pigtawan neng maragul Levi i Jesus king bale na. Dakal lang talapanyingil buis at aliwa pang tau ding kasulu ra.
42005030	Bubulung la ding mapilan a Pariseo at talaturu ning Kautusan at ngarang mengutang karing alagad na, “Baket makipangan kayu at makipaninum karing talapanyingil buis at palpikasala?”
42005031	Nganang mekibat Jesus karela, “E re kailangan ding taung alang sakit ing doktor, nune ding taung masakit ilang mangailangan king doktor.
42005032	E ku dinatang ban ausan ku lang sumisi ding banal, nune ding makasalanan.”
42005033	Ngara ding mapilan a tau kang Jesus, “Parati lang mag-ayunu ampon manalangin ding alagad nang Juan at antimu rin ding alagad ding Pariseo. Oneng e la mangiling king pamangan at pamaninum ding alagad mu.”
42005034	Nganang mekibat Jesus, “Isipan yu kaya king ding bisita king kasalan makapag-ayunu la kabang kayabe de pa ing lalaking kakasal? Agyang makananu ali la!
42005035	Oneng datang ing oras a mikawani ne karela ing lalaking kakasal at kanita na la mag-ayunu.”
42005036	Selita nia naman Jesus karela iting talimhaga. Ngana, “Alang taung kakuang kapirasu king bayung imalan ba neng panagpi king lumang imalan. Nung daptan na iti, apirasu ne ing imalan a bayu at iting kapirasung imalan a bayu e ya mibage king luma.
42005037	Ala munamang taung maglulan bayung alak karing laun a lulanan a megawa king balat animal. Nung daptan na iti, atdasan na la ning alak a bayu ding laun a lulanan at miyugse mu ing alak at matdas la ding lulanan.
42005038	Sukat ilulan ing bayung alak karing bayung lulanan a gewa king balat animal.
42005039	E na buri ning ninuman ing bayung alak kaybat nang mekainum king lumang alak. ‘Maniaman ing lumang alak kesa king bayu,’ nganang sumabi.”
42006001	Misan a Aldo ning Sabbath, lalabas ya i Jesus king asikan. Menakdut la ding alagad na king trigu at saka ra lulugusan karing palad da ban gigutan.
42006002	Ngara ding mapilan a Pariseo, “Baket daraptan yu ing babawal na ning kekatamung Kautusan king Aldo ning Sabbath?”
42006003	Pekibatan na lang Jesus, “E yu pa wari abasa ing depat nang David at ding kayabe na inyang meranup la?
42006004	Linub ya king bale na ning Dios, kinua na la ding tinape a miyain king Dios, pengan na la at saka na la dininan ding kayabe na. Labag king kekatamung Kautusan ing mangan ya ing ninuman karing tinape miyain king Dios, subali mu ding pari.”
42006005	Tiglung na pang Jesus, “Ing Anak ning Tau Ginu ne ning Sabbath.”
42006006	Kanitang misan munamang Aldo ning Sabbath, linub ya i Jesus king sinagoga at tinuru ya. Ating metung a lalaki karin; panat ya wanan a gamat.
42006007	Ding mapilan a talaturu ning Kautusan ampon Pariseo manintun lang dalan ban asangkanan deng darapat mali, inya pegumasdan deng miamasamas ban lalwan da nung manulu ya king Aldo ning Sabbath.
42006008	Oneng balu nang Jesus ing karelang babalakan, inya ngana king taung panat a gamat, “Talakad ka at munta keni king arap.” Tinalakad ya ing lalaki at minta ya king arap.
42006009	Kanita nganang Jesus karela, “Kutnan da kayu. Paintulut na ning kekatamung Kautusan ing dapat mayap o dapat e mayap o ing sagip bie o ing makamate king Aldo ning Sabbath?”
42006010	Miglalawe yang makadurut karela ngan at kaybat ngana king lalaki, “Iyatiat me ing gamat mu.” Inatiat ne at kinayap ya ing gamat na.
42006011	Oneng mikamas la kang Jesus at pisabisabi ra nung nanung malyari dang arapat laban kang Jesus.
42006012	King panaun a ita, minukiat ya i Jesus king metung a bunduk-bundukan ban manalangin. Karin ya menatiling kabukas manalangin.
42006013	Inyang mayabak na, inaus na la ding alagad na. Memili yang labing adua kareti at inaus na lang apostol:
42006014	i Simon (a pemalagyuan na namang Pedro) at i Andres a kapatad na; i Santiago at i Juan, i Felipe at i Bartolome,
42006015	i Mateo at i Tomas, i Santiago a anak nang Alfeo at i Simon (a ausan dang Patriota),
42006016	i Judas a anak nang Santiago at i Judas Iscariote, ing migtaksil.
42006017	Kinuldas ya i Jesus king bunduk-bundukan a kayabe ra. Miras ya king kapatagan at disnan na la karin ding dakal karing alagad na. Atyu la naman karin ding dakal a taung menibatan king mabilug a Judea at Jerusalem at menibatan karin Tiro at Sidon, ding aduang siudad king lele ning dagat
42006018	ban makiramdam kang Jesus at paulu karing karelang sakit. Dinatang la naman ding liligaligan da ring marawak a espiritu at kinayap la.
42006019	Pagkapilitan deng atagkil ding sablang tau, uling pakayapan na la ngan ning upayang lulual kang Jesus.
42006020	Linawe na lang Jesus ding alagad na at ngana, “Mapalad kayu, ikong pakakalulu, uling kekayu ya ing Kayarian ning Dios!
42006021	“Mapalad kayu, ikong danupan ngeni, uling mipakabsian kayu! “Mapalad kayu, ikong tatangis ngeni, uling mipaligayan kayu!
42006022	“Mapalad kayu nung pikasaman da kayu, tanggian at pamakarinayan at paniabianan e mayap king uli na ning Anak ning Tau!
42006023	Tumula kayu at magsaya potang mapalyari na ita, uling maragul ing ablas a makapanaya kekayu karin banua. Makanyan kabud ing depat da ring karelang makatua karing propeta.
42006024	“Oneng kalulu na kayu, ikong mabandi ngeni; tikman yu na ing kanawan!
42006025	“Kalulu na kayu, ikong ating labis-labis a pagkabie, uling dumanup kayu! “Kalulu na kayu, ikong magsaya king tula, uling tumangis kayu!
42006026	“Kalulu na kayu, ikong pupurian da ring tau, uling makanyan munaman ing pamipuring depat da ring makatua da karing e tutung propeta.
42006027	“Ikayung makiramdam kanaku, sasabian ku kekayu: Luguran yu la ding kekayung kalaban; daptananan yu lang mayap ding masama kekayu.
42006028	Bendisyunan yu la ding maniumpa kekayu, at ipanalangin yu la ding manabusu kekayu.
42006029	Nung timpaling de ing pisngi mu, iyarap mia naman ing kasumangid. At nung kuanan de ing kekang balabal, ibie me pati na ing kekang baru.
42006030	Ibie mu kaninu mang maniawad keka ing aduan na, at e mu ne pasubli nung kuanan ne ning aliwa ing bandi mu.
42006031	Daptan mu karing aliwa itang buri mung daptan da keka.
42006032	“Nung ding malugud kekayu ila mung luluguran yu, baket manaya kayu pang ablas? Agyang ding makasalanan kaluguran da la ring malugud karela!
42006033	At nung ding daraptanan yung mayap ila mu detang darapat mayap kekayu, baket manaya kayung ablas? Agyang ding makasalanan daraptan da ita!
42006034	At nung ding makapamayad ila mung paparaman yu, baket manenaya kayung ablas? Agyang ding makasalanan paparaman da la ring kalupa dang makasalanan balang makasingil!
42006035	E makanyan! Sukat yu lang luguran ding kekayung kalaban, at daptananan yu lang mayap. Mamaram kayu at e na kayu manenayang mibayaranan pa. King anti kaniting paralan tanggap kayung maragul a ablas at maging anak na kayu ning Kakataskatasan a Dios, uling maganaka ya agyang karing alang pasalamat at marawak.
42006036	Maging malunusan kayu, nung makananu yang malunusan i Ibpa yu.
42006037	“E yu la atulan ding aliwa, at e na kayu naman atulan ning Dios. E kayu mamarusa, at e na kayu parusan ning Dios. Mamatawad kayu, at patawaran na kayu naman ning Dios.
42006038	Dinan yu la ding aliwa, at dinan na kayu naman ning Dios: tanggap kayu king ustung takal, masiksik, dakal at maglapo ing miyabie kekayu. King sukad a piniukad yu karing aliwa karin na kayu naman sukdan ning Dios.”
42006039	Selita nia namang Jesus iting talimhaga. Ngana, “E ne ataid ning bulag ing kalupa nang bulag; nung tairan ne, parehu lang manabu king kulkul.
42006040	Alang estudianti a maygit king maestro na; nung ayari na na ning estudianti ing pamagaral na, maging kalupa na ne ning maestro na.
42006041	“Baket apapansin me ing puling king mata na ning kapatad mu, at e mu ne man apapansin ing trosung atyu king sariling mata mu?
42006042	Makananu mung sabian king kapatad mu, ‘Kapatad, paburen mung idayu ke ing kekang puling’ ngening e me akakit ing trosung atyu king mata mu? Hipokrita! Ilako me pa ing trosung atyu king mata mu, at kanita masala meng akit at alako ing puling king mata ning kapatad mu.
42006043	“E ya mamungang e mayap ing tanaman a mayap ni ing tanaman a e mayap e ya mamungang mayap.
42006044	Makikilala ya ing balang tanaman karing bunga na. E kayu mupul biabas nung ing tenam yu santol ya; e kayu munaman mupul ubas nung ing tenam yu lansonis ya.
42006045	Papalto yang kayapan ing mayap a tau ibat king mayap a makalaman king pusu na, at papalto yang e mayap ing e mayap a tau ibat king marawak a makalaman king pusu na. Uling magsalita ya ing tau ketang makalaman king pusu na.
42006046	“Baket ausan yu kung ‘Ginu, Ginu,’ at e yu naman daraptan ing sasabian ku?
42006047	Sabian ke kekayu nung ninu ing kalupa na ning balang metung a lalapit kanaku, ing makiramdam karing amanu ku at mamintu.
42006048	Kalupa ne ning metung a taung manalakad bale; kinulkul yang malalam at telakad ne ing pundasyun na babo ning batu. Dinatang ing albug at linapo ya ing ilug, at delanan ne ning masikan a agus ing bale; at e ne aragsa uling matatag ya pangatalakad.
42006049	Oneng ing makiramdam karing amanu ku at e na la pamintuan, kalupa ne ning metung a taung menalakad bale a e mibiling matatag a pundasyun. Inyang datangan ne iti ning albug agad nang miragsa, at makatakut ing pangasaldak na!”
42007001	Inyang ayari na na lang sinabing Jesus deting sablang bage karing tau minta ya Capernaum.
42007002	Karin ating metung a kapitan da ring sundalung Romano a tutung malugud king ipus na. Masakit ya iting ipus at atyu king bingit ning kamatayan.
42007003	Kabud abalitan na niting kapitan king atyu karin i Jesus, tiburan na la ding mapilan a makatuang Judio ban pakisabi ra kang Jesus king puntalan ne at pakayapan ing ipus na.
42007004	Panakit da kang Jesus, ngarang mekisabing mayap, “Karapatdapat ya king saup mu ing kapitan.
42007005	Kaluguran na la ding kekatamung kabalen at penalakad na katamu pang metung a sinagoga.”
42007006	Uli na niti, tikian na lang Jesus. Inyang malapit na la king bale, pepasagana ne niting kapitan i Jesus karing kakaluguran na ban sabian da ing anti kaniti, “Ginu, e na kayu paipangabala. E ku karapatdapat ban puntalan yu ku king bale ku
42007007	ni e ku karapatdapat makiarap kekayu. Magsalita kayu mu at kumayap ya ing ipus ku.
42007008	Uling metung kung manibala a sakup da naman ding mangatas a opisyal at ating kung sundalus a sasakupan. Nung yutus ku king metung, ‘Lumakad ka,’ mamintu ya; nung king aliwa naman sabian ku, ‘Mekeni,’ lumapit ya; at nung sabian ku king kanakung ipus, ‘Daptan mu ini,’ daptan na.”
42007009	Mipamulala ya i Jesus inyang dimdam na iti; belikdan na la ding dakal a taung tutuki keya. Ngana karela, “E ku pa menakit kasalpantayanan a kalupa na niti agyang king Israel!”
42007010	Inyang mibalik na la ding tubud king bale na ning kapitan, disnan deng mayap na ing ipus.
42007011	Kaybat na nita, minta ya i Jesus king balen ning Nain. Tinuki la kang Jesus ding alagad na at ding dakal a tau.
42007012	Inyang atyu ne king pasbul ning balen asaganan ne ing metung a libing. Ing mete bugtung niang anak a lalaki ning babaing mebalu. Dakal lang taung ibat king siudad ding mekipaglibing.
42007013	Panakit na ning Ginu king babaing mebalu, melunus ya keya. Inya sinabi na king babai, “E ka tatangis.”
42007014	Kanita linapit ya at tigkilan ne ing kabaung at tinuknang la ding mamusan. Nganang Jesus, “Baintau, sasabian ku keka: mibangun ka!”
42007015	Linukluk ya ing mete at saka ya migsalita. Binie neng Jesus kang ima na.
42007016	Mitakutan la ding sabla at pinuri de ing Dios. Ngara, “Linto ya libutad tamu ing metung a maragul a propeta!” “Dinatang ya ing Dios ba neng iligtas ing balen na!”
42007017	Iting balita tungkul kang Jesus kinalat king mabilug a Judea at karing misiping-siping a balen.
42007018	Belitanan de i Juan ding alagad na tungkul kareting sablang bage a mepalyari. Inya inaus na lang Juan ding adua karela,
42007019	at tinubud na la king Ginu ba rang ikutang, “Ika ing sasabian nang datang Juan o manaya ke pang aliwa?”
42007020	Inyang miras la kang Jesus sinabi ra, “Tiburan na keng Juan a Maminyag ba ming ikutang keka nung ‘Ika ing datang o manaya ke pang aliwa?’ ”
42007021	Kanitang penandit a ita pepakayap na lang Jesus ding dakal a tau karing karelang sakit at kapanamdaman ampon karing espiritung marawak, at pepasublian na la panimanman ding dakal a bulag.
42007022	Nganang mekibat karing tubud nang Juan, “Magbalik kayu at ibalita yu kang Juan ing ikit yu at dimdam: manakit la ding bulag, makalakad la ding pile, kakayap la ding leprosuan, makaramdam lang pasibayu ding maklak, at mabibie lang pasibayu ding mete at mipanaral ing Mayap a Balita karing pakakalulu.
42007023	Mapalad ya ing taung e magduda kanaku!”
42007024	Inyang meko na la ding tubud nang Juan, migsalita ya i Jesus karing dakal a tau tungkul kang Juan. Ngana, “Inyang pintalan ye i Juan king disyerto, nanu ing buri yung akit? Ing metung a timbu a babayutuk na ning angin?
42007025	Nanu ing buri yung akit? Ing taung misusulud king masiglang imalan? King kamatutuanan, ding mibablas makanyan sobra-sobra la kabiayan at manuknangan la karing palasyu!
42007026	Sabian yu na mo kanaku nung nanu ing buri yung aket? Ing metung a propeta? Wa, sasabian ku kekayu, maygit ya pa king metung a propeta ing ikit yu.
42007027	Uling i Juan ya ing sasabian na ning Kasulatan, ‘Iti ya ing tubud ku,’ ngana ning Dios. ‘Tuburan keng mumuna keka ban isadia ne ing dalan para keka.’
42007028	Sasabian ku kekayu: maygit ya i Juan kaninu mang taung mibait; oneng ing pekamalati king Kayarian ning Dios maygit ya kesa kang Juan.”
42007029	Dimdam de i Jesus ding sablang atyu karin at pati na ding talapanyingil buis. Deti ila ding mamintu king kaburian na ning Dios at ila ding bininyag nang Juan.
42007030	Oneng tinggian da ring Pariseo at ding talaturu ning Kautusan ing parasan na ning Dios para karela, at e la mebisang pabinyag kang Juan.
42007031	“Ngeni, kaninu ku la ipakilupa ding tau king panaun a iti? Ninu ing kalupa ra?
42007032	"Mengari la karing anak a pakalukluk king plasa. Ing metung a grupu sabian na king aliwa, ‘Menigtigan keng masayang musika para kekayu, oneng e kayu tinerak! Migkanta keng malungkut, oneng e kayu tinangis!’
42007033	Dinatang ya i Juan a Maminyag, mig-ayunu ya at e mininum nanumang alak, oneng ngayu, ‘Alipnan ne ning demonyu!’
42007034	Dinatang ya ing Anak ning Tau; mengan ya at mininum alak at ngayu, ‘Lawan ye iting tau! Matako ya at lasenggu ampon kakaluguran de ring talapanyingil buis at ding makasalanan!’
42007035	Makanyan man, mipatunayan yang matulid ing kabiasnan na ning Dios karetang tatanggap kaniti.”
42007036	Kimbiran ne ning metung karing Pariseo i Jesus ban makipangan king bale na. Minta ya i Jesus king bale na at linukluk ya ban mangan.
42007037	King balen a ita ating metung a babaing mabibie king pamikasala. Abalitan neng atyu makipangan king bale na ning Pariseo i Jesus. Uli na nita, migdala yang metung a alabastrung lulanan mitmung pabanglu.
42007038	Linukluk ya lele nang bitis Jesus. Tatangis ya at besa na la king lua nang tutulu ding bitis nang Jesus. At kiskusan na la deti king buak na; penuma na la at saka na la tigtugan pabanglu.
42007039	Inyang ikit na iti ning Pariseong mengumbira kang Jesus, sinabi na king sarili na, “Nung ing taung ini tune yang propeta, sukat nang balu nung ninu at nung nanu yang uring babai ining tatagkil keya—metung yang babaing palpikasala!”
42007040	Migsalita ya i Jesus at ngana, “Simon, atin kung buring sabian keka.” Nganang mekibat, “Maestro, nanu pu ita?”
42007041	Nganang Jesus, “Ating aduang lalaking maki utang king metung a mamaram salapi. Ing utang na ning metung limang dalan a salaping pilak, at ing metung naman limang pulung salaping pilak.
42007042	Ala lang pamayad deting adua, inya parehu na lang pepatawaran king karelang utang. Ninu kareting adua ing lalung lugud king mematawad?”
42007043	Nganang Simon, “Isipan ku pu, itang pepatawaran nang dakal.” Sinabi nang Jesus, “Ustu ing pakibat mu.”
42007044	Kanita belikdan neng Jesus ing babai at saka na sinabi kang Simon, “Akakit me ing babaing ine? Dinatang ku king bale mu at e mu ku dininan danum a panos bitis, oneng ing babaing ini besa na la ding bitis ku king lua na at pepalangi na la king buak na.
42007045	E mu ku selubungan inuma, oneng ya e na la tiknangan penuma ding bitis ku kabud dinatang ku.
42007046	E me tigtugan laru ing buntuk ku, oneng ya kitmu na lang pabanglu ding bitis ku.
42007047	Uli na niti, sasabian ku keka: linugud yang dakal a dakal uling mipatawaran la ding dakal nang kasalanan. Ninumang tinanggap ditak a kapatawaran, ditak mung lugud ing papakit na.”
42007048	Kanita sinabi nang Jesus king babai, “Mipatawaran la ding kasalanan mu.”
42007049	Ngara king sarili da ring aliwang kasulu na king lamesa, “Ninu kaya ining mangangas mamatawad kasalanan?”
42007050	Oneng sinabi nang Jesus king babai, “Linigtas na ka ning kasalpantayanan mu; sulung, mako na kang payapa.”
42008001	Kaybat na nita, minta ya i Jesus karing balen at karing baryu. Panaral na ing Mayap a Balita tungkul king Kayarian ning Dios. Kayabe na la ding labing adua,
42008002	at ding mapilan a babaing likuan da ring espiritung marawak at meulu king sakit a miyayaliwa: i Maria (a mayayaus Magdalena) nung kenu na la pepalualan ding pitung demonyu;
42008003	i Juana a asawa nang Cuza a katiwala nang Herodes; i Susana at ding aliwa pang babai. Gagamitan da reti ing sarili dang pibandian king pamaniaup da kang Jesus at karing alagad na.
42008004	Daratang lang alang patugut kang Jesus ding taung manibatan karing miyayaliwang balen. Inyang metipun la selita neng Jesus karela iting talimhaga. Ngana,
42008005	“Linual ya ing metung a ortelanu ban salbag bini. King pamanialbag na, ating bining digpa king dalan-dalanan at medamusak, at pengan da ring ayup.
42008006	Ating digpa king mabatu at melangi inyang tinubu uling malangi ing gabun.
42008007	Digpa ing aliwa king libutad ning dikut a masuksuk. Ing bini at ing dikut a masuksuk miyagnan meragul, at piputan na ning suksuk ing bining tutubu.
42008008	Digpa ing aliwa namang bini king gabun a mataba, meragul at memungang tia dinalan a binutil balang metung.” At nganang tinuglung Jesus, “Makiramdam kayu, nung atin kayung balugbug!”
42008009	Kitang da ring alagad nang Jesus nung nanu ing kabaldugan na niting talimhaga.
42008010	Nganang mekibat Jesus, “Miyabie kekayu ing beluan tungkul karing lihim ning Kayarian ning Dios, oneng miyabie karing aliwa king kapamilatan da ring talimhaga ban kanita lumawe la man e la manakit, at makiramdam la man oneng e la makaintindi.
42008011	“Iti ya ing kabaldugan na ning talimhaga: ing bini ya ing amanu na ning Dios.
42008012	Ding bining digpa king dalan-dalanan ila ding mekaramdam king amanu, oneng daratang ya ing diablo at sasamsaman na ing amanu karing pusu da ban e la maniwala at e la miligtas.
42008013	Ding bining digpa king gabun a mabatu ila naman detang dinamdam king amanu at tinggap dang matula. Oneng e tinaglus king pusu ra. Meniwala la sinaguli, oneng painggulut la potang daratang ing kapagsubukan.
42008014	“Ing bining digpa libutad ning dikut a masuksuk kalupa da la detang makiramdam king amanu, oneng ing karelang kalingasngasan, ing pibandian at ing pamagsaya king bie ya ing makisiksikan king amanu at pupuputan da. Inya e na akuang lululut ning karelang bunga.
42008015	Ing bining digpa king gabun a mataba mangaintulid ya karetang dinamdam king amanu at sininup da iti kilub ning pusung mayap at mapamintu; iti menatili angga na inyang mika bunga.
42008016	“Alang taung manyinding sulu at kaybat takpan ne king metung a palanggana o ibili ne lalam ning pagkeran. Nune, tutumpak ne king pibibilianan sulu ban kanita ding taung lulub bale akit da ing sala.
42008017	Ing nanumang bage makasalikut, mibulalag, at ing nanumang makatakap, mayakit at milantad king masala.
42008018	“Uli na niti, mingat kayu king kekayung pamakiramdam; uling itang atin na miragdagan pa itang atyu na keya, at itang ala nanuman, milako pa itang ditak a isipan nang atyu na keya.”
42008019	Dinatang ya i ima nang Jesus at ding kapatad nang lalaki, oneng e la milapit kang Jesus uli da ring dakal a tau.
42008020	Ating metung a sinabi kang Jesus, “I ima yu pu ampon ding kapatad yung lalaki atyu la king lual at buri da kayung akit.”
42008021	Oneng sinabi nang Jesus karela ngan, “I ima ku at ding kapatad ku ila detang makiramdam at mamintu king amanu na ning Dios.”
42008022	Misan a aldo sinake ya i Jesus king bangka; kayabe na la ding alagad na. Ngana karela, “Tara, dalakit tamu kasumangid na ning dagat-dagatan.” At megumpisa lang dinalakit.
42008023	Metudtud ya i Jesus kabang maglayag la. Tiniup ing masikan a angin king dagat-dagatan at lulub ing danum king bangka. Mibili la king maragul a panganib.
42008024	Lepitan de ring alagad i Jesus at ginising de. Ngara, “Maestro, Maestro! Malapit ta na mung mangamate!” Mibangun ya i Jesus at sebianan ne ing angin at ing mangaragul a alun. Tinuknang at mesalese ing panaun.
42008025	Kaybat na nita, ngana karing alagad na, “Nukarin ing kekayung kasalpantayanan?” Oneng mipamulala la at mitakutan. Ngara king metung at metung, “Ninu kaya yan? Apapamintuan na pati na ing angin at ing alun!”
42008026	Sinadsad la king lugal da ring tau Gerasa, king kasumangid ning dagat-dagatan ning Galilea.
42008027	Kabud kasaka nang Jesus, selubungan ne ning metung a tau karin. Iti maki demonyu ya. Malambat neng panaun lubas ni e manuknangan karing bale nune mu karing kueba a pipangutkutan.
42008028	Kinulisak yang masikan panakit na kang Jesus; migsakab ya arap na at ngana, “Jesus, Anak ning Kakataskatasan a Dios! Nanu ing buri mung daptan kanaku? Pakisabi kung mayap keka ing e mu ku sana panasakitan!”
42008029	Sinabi na iti uling inutus nang Jesus king espiritung marawak king lakuan ne. Maralas, nung sumpungan ne, agyang ikulung de o itali re bitis ampon gamat karing tanikala, apapatlud na la deti at darala ne ning demonyu king disyerto.
42008030	Nganang kinutang Jesus, “Nanu ka lagyu?” “Ing lagyu ku ‘Batalyun,’ ” nganang mekibat, uling dakal lang demonyu ding linub keya.
42008031	Inawad da ring demonyu kang Jesus king e na la sana papuntalan king bangin.
42008032	Ating maragul a kawan babi malapit karin; manyibsiban la king libis ning bunduk-bundukan. Inawad da ring demonyu kang Jesus king paburen na la sanang lungub karing babi at peintulutan na la.
42008033	Inya linual la ding demonyu king tau at linub la karing babi. Dinulung ya ing mabilug a kawan babi king saug papunta king dagat-dagatan, at melumud la karin.
42008034	Ikit da ring pastul babi ing milyari. Memulayi lang meko, pemalita da ing balita king balen ampon karing baryung makapatulug.
42008035	Linual la ding tau ban lawan da ing milyari. Disnan de i Jesus at ikit de ing lalaking pilualan da ring demonyu. Makalukluk ya iting lalaki arap nang Jesus, makaimalan ne at masalese ne pamisip at mitakutan la naman.
42008036	Ding menakit king mepalyari pemalita ra karing tau nung makananu yang kinayap itang tau.
42008037	At ding sablang tau king Gerasa inawad da kang Jesus ing mako ya uling tutu lang mitakutan. Inya sinake ya i Jesus king bangka at meko ya.
42008038	Nganang mekisabing mayap kang Jesus ning lalaking pilualan da ring demonyu, “Paintulutan yu ku pung tuki kekayu.” Oneng nganang Jesus,
42008039	“Muli na ka at ipamalita mu nung nanu ing depat na ning Dios para keka.” Linibut ya ing lalaki king mabilug a balen, at pemalita na ing depat nang Jesus para keya.
42008040	Inyang migbalik ya i Jesus, matula deng selubungan ding tau, uling panenayan de ngan datang.
42008041	Kanita ya dinatang i Jairo, ing metung a opisyal ning sinagoga karin. Migsakab ya arap nang Jesus at inawad na king tukian ne sana king bale na,
42008042	uling mamamate ya ing kabubugtungan nang anak a babai a labing aduang banua tua. Kabang dalan pilulupungan de ring tau i Jesus.
42008043	Kabilang ya kareti ing metung a babaing labi nang aduang banuang kayayagasan daya; megisan na king pamipaulu karing doktor ing pibandian na, oneng e ya kinayap.
42008044	Mekisiksikan ya karing dakal a taung tutuki kagulutan nang Jesus, at tigkilan ne ing punta na ning imalan na. At kanita mu rin tinuknang yang daraya.
42008045	Nganang mengutang Jesus, “Ninung tinagkil kanaku?” Alang minamin king ating tinagkil. At sinabi nang Pedro, “Maestro, makapadurut la keka ding dakal a tau at misisiksikan la.”
42008046	Oneng nganang Jesus, “Ating tinagkil kanaku! Dimdam kung ating upayang linual kanaku.”
42008047	Ikit na ning babai king merakap ya, inya migtapat ya at gagalgal yang migsakab king arap nang Jesus. King arapan da ring sabla pigtapat na nung baket tigkilan ne at nung makananu yang kinayap agad-agad.
42008048	Nganang Jesus, “Anak, pepakayap na ka ning kasalpantayanan mu. Mako na kang mitmung kapayapan.”
42008049	Kabang sasabian nang Jesus iti, dinatang ya ing metung a tubud ibat king bale nang Jairo. “Mete ne pu ing anak yu,” ngana kang Jairo, “e yu ne pangabalanan ing Maestro.”
42008050	Dimdam nang Jesus iti at ngana kang Jairo, “E ka tatakut; maniwala ka mu at kumayap ya.”
42008051	Karas na bale Jesus ala yang peintulutan lungub kayabe na subali mu di Pedro, Juan at Santiago ampon ding pengari na ning anak.
42008052	Tatangis la at managulele ding sabla uli na ning milyari king anak. Nganang Jesus, “E kayu tatangis, e ya mete ing anak; matudtud ya mu!”
42008053	Keylian de ngan uling balu ra king ing anak mete ya.
42008054	Telanan neng Jesus king gamat at saka na sinabing masikan, “Talakad ka, anak!”
42008055	Misubli ing bie na at kanita mu rin tinalakad ya. At inutus nang Jesus karela king dinan deng apangan na ing anak.
42008056	E ra balu ing piramdaman da ring pengari na. Penabilin nang Jesus karela king e ra paniabian kaninu man ing mepalyari.
42009001	Inaus na lang Jesus ding labing adua at dininan na lang upaya at kayupayan palual demonyu ampon pakayap king miyayaliwang sakit.
42009002	Tiburan na la namang manaral tungkul king Kayarian ning Dios at pakayap karing masakit.
42009003	Sinabi na karela, “E kayu magdalang nanuman king pamaglakad yu; maski tukud, datukanan, pamangan, salapi o imalan subali mu ing susulud yu.
42009004	Nukarin mang lugal a tanggapan da kayu manatili kayu king metung mung bale anggang e kayu lumipat aliwang balen.
42009005	Nung sakaling e ra kayu tanggapan, lakuan ye ing balen a ita at ipagpag yu ing alikabuk karing bitis yu bilang tutul karela.”
42009006	Meko la ding alagad at minta la karing baryu; panaral da ing Mayap a Balita at pakayapan da la ring masakit king balang lugal a pintalan da.
42009007	I Herodes, ing gobernador ning Galilea, abalitan na ngan ing bage mangapalyari. Tutu yang mababalisa pamisip uling ding mapilan sasabian da king sinubli yang mebie i Juan a Maminyag.
42009008	Ding aliwa naman sasabian da king dinatang ya ing propeta Elias. Ding aliwa naman sasabian da king sinubli yang mebie ing metung karing propeta king minunang panaun.
42009009	Inya nganang Herodes, “Pepatabtab ke batal i Juan; oneng ninu iting lalaking babalita ra?” At pekikuanan neng akit i Jesus.
42009010	Migbalik la ding apostol at belita ra kang Jesus ing sablang depat da. Tiki na la at ila mung kayabe nang minta king balen ning Betsaida.
42009011	Inyang abalu ra iti ding dakal a tau tinuki la kang Jesus. Tinggap na la at selitanan tungkul king Kayarian ning Dios, at pepakayap na la ding sablang sukat pakayapan.
42009012	Inyang malapit neng lumbug ing aldo lepitan de ring labing adua at ngara, “Palakuan yu na la ding tau ban mipunta la karing balen o baryung malapit ba lang manintun apangan da at apitudturan, uling mikelangan iting lugal.”
42009013	Oneng nganang Jesus karela, “Ikayu mismu dinan yu lang apangan da.” Ngarang mekibat, “Lima la mung tinape at aduang asan ding bakal mi. Buri mung mako kami ban saling pamangan para karing dakal a taung dete?”
42009014	(Ating manga limang libu katau karing lalaking atyu karin.) Nganang Jesus karing alagad na, “Paluklukan yu lang makagrupung tia limang pulu katau.”
42009015	Memintu la ding alagad at pepaluklukan da la ring sabla.
42009016	Kinua na lang Jesus ding limang tinape at aduang asan; tinalanga ya banua at pepasalamat ya king Dios para kareti. Pirasu na la at saka na la diwang (dinwang) karing alagad ban ipamie da la karing tau.
42009017	Mengan la ngan at kinabsi la. Labi lang aduang kaing ding akatmu da ring alagad inyang tinipun da la ring tagan karing mengapirasung tinape.
42009018	Misan, kabang manalangin yang dili-dili i Jesus, lepitan de ring alagad. “Ninu aku agpang king sasabian da ring dakal a tau?” nganang kinutang Jesus karela.
42009019	Mekibat la, “Sasabian da ring mapilan king ika kanu i Juan a Maminyag. Ding aliwa sasabian da king ika kanu i Elias. “Ding aliwa naman sasabian da king sinubli yang mebie ing metung karing propeta ning minunang panaun.”
42009020	Nganang kinutang karela, “O ikayu naman, para kekayu, ninu aku?” Mekibat ya i Pedro, “Ika ing Cristo ning Dios.”
42009021	Pekapanabilin nang Jesus king e ra sana paniabian iti kaninu man.
42009022	Ngana pang tinuglung, “Sukat yang dumalan dakal a kasakitan ing Anak ning Tau. Tanggian de ring makatua da ring Judio, ding pamuntuk da ring pari, at ding talaturu ning Kautusan, at paten de; oneng subli yang mie king katlung aldo.”
42009023	At sinabi na naman karela ngan, “Nung ing ninuman bisa yang tuki kanaku, kalinguan na ing sarili na, pusanan ne ing krus na aldo-aldo, at tuki ya kanaku.
42009024	Uling ing ninumang bisang magligtas king bie na, abating ne iti; oneng ing ninumang mibating king bie na king uli ku, akit ne iti.
42009025	Atin ya waring apakinabangnan ing tau nung maging bandi ne ing mabilug a yatu oneng mipahamak ne man ing mismung bie na? Tune ala! “
42009026	Ing mikarine kanaku at king turu ku, pikarine nia naman ning Anak ning Tau, nung datang neng abe ning ligaya na ampon ning ligaya na ning Ibpa at ning ligaya da ring banal a anghel.
42009027	Sasabian ku kekayu king ating mapilan keti a e mate anggang e re akit ing Kayarian ning Dios.”
42009028	Kalabas da ring walung aldo kaybat na lang sinabi deting bage, tiki na lang minukiat Jesus di Pedro, Juan at Santiago king bunduk-bundukan ban manalangin.
42009029	Kabang manalangin ya, minaliwa ya itsura ing lupa na at meging makasilo king puti ing imalan na!
42009030	Kabud-abud ating aduang tau a meyakit kasabi na. Ila deti ri Moises at Elias;
42009031	makapiblas la king e mu nanung kaligayan at kasabi re i Jesus. Pisasabian da ing tungkul king malapit nang pamanupad king parasan na ning Dios king kapamilatan na ning pangamate na karin Jerusalem.
42009032	Matudtud yang maniaman i Pedro at ding kayabe na, oneng mipagising la at ikit da ing kaligayan nang Jesus ampon ding aduang lalaking makatalakad kayabe na.
42009033	Inyang lalakuan da ne i Jesus ding adua katau, nganang Pedro kang Jesus, “Maestro, mayap ing keti ta na! Gawa tamung atlung kubu; metung para keka, metung para kang Moises, at ing metung para kang Elias.” (Tune nang e balu ing sasabian na.)
42009034	Kabang magsalita ya pa, linto ya ing metung a biga at tikpan na la; mitakutan la ding alagad inyang mitulid ya karela ing biga.
42009035	Ngana ning siwalang ibat king biga, “Iti ya ing Anak ku, ing kanakung pinili, pakiramdaman ye!”
42009036	Inyang tinuknang neng magsalita ing siwala, ikit deng ya na mung dili na i Jesus. Linihim da ring alagad iting bage milyari at ala lang belitanan ninuman king panaun a ita tungkul king ikit da.
42009037	Kabukasan, kinuldas la king bunduk-bundukan at seganan de ring tutung dakal a tau i Jesus.
42009038	Kinulisak ya ing metung a lalaking kayabe da ring dakal a tau. Ngana, “Maestro, ipakisabi kung mayap keka, lawan me ing anak kung lalaki, ing bugtung kung anak!
42009039	Sasalakayan ne ning espiritung marawak; bigla yang kukulisak, mangaskad ya, at bubula ya asbuk. Panasakitan neng alang patugut at e ne buring lakuan!
42009040	Pekisabi ku karing alagad mu ing palualan de, oneng ala lang arapat.”
42009041	Nganang Jesus, “Tau kekayu, keyalan yung kasalpantayanan at karagul yu kasalanan! Angga pa kapilan ing pakiabayan da kayu? Angga pa kapilan ing pibatan da kayu?” Kaybat, ngana king lalaki, “Idala me keni ing anak mu.”
42009042	Kabang lalapit ya ing anak, bitbat ne ning demonyu king gabun at pepagalgalan ne. Tinabi neng Jesus ing espiritung marawak; pepakayap ne ing anak at saka ne binie kang tatang na.
42009043	Mengapamulala la ding sablang taung atyu karin king mayupaya nang dapat ning Dios. Kasalukuyan da pang mangapamulala ding tau king sablang depat nang Jesus inyang nganang sinabi karing alagad na,
42009044	“E yu kakalinguan ining sabian ku kekayu! Miyabie ya ing Anak ning Tau king upaya da ring tau.”
42009045	Oneng e ra aintindian ing kabaldugan na ning sinabi na. Milihim karela ban e ra aintindian. Mikakunu na la mang ikutang da kang Jesus nung nanu ing kabaldugan na niti.
42009046	Pipapaten da ring alagad nung ninu karela ing marangal dili.
42009047	Balu nang Jesus ing isipan da, inya kinua ne ing metung a anak at telakad ne siping na.
42009048	At sinabi na karela, “Ing ninumang tanggap kaniting anak king lagyu ku, aku ing tatanggapan na at ing ninumang tatanggap kanaku, tatanggapan nia naman itang mitubud kanaku. Uling itang malating dili kekayu ya ing marangal dili.”
42009049	Nganang Juan, “Maestro, menakit keng taung papalual karing demonyu king lagyu mu at bewalan mi ya uling e ya kayabe king grupu tamu.”
42009050	“E ye babawalan,” nganang Jesus keya ampon karing aliwang alagad, “uling ing ninumang e laban kekayu kakampi ye.”
42009051	Inyang milalapit na ing aldo ning pangaukiat na banua, inari nang Jesus king lub na king marap ne Jerusalem.
42009052	Pepadala yang tubud a makauna keya at minta la deti king metung a baryu ning Samaria at sidia ra ing sabla para keya.
42009053	Oneng e re tinggap karin ding tau uling apansingan de king papunta ya Jerusalem.
42009054	Inyang ikit da iti di Santiago at Juan a alagad na, sinabi ra, “Ginu, buri mu ing patipa kaming api ibat banua ban masilab la dete?”
42009055	Belikdan na lang Jesus at sebianan na la,
42009056	at sinulung na la king aliwang baryu.
42009057	Kabang lalakad la king dalan, ngana ning metung a lalaki, “Tukian da ka nu ka man munta.”
42009058	Nganang Jesus, “Atin lang lungga ding asung-gubat at sale ding ayup, oneng ing Anak ning Tau ala ya mang lugal ban pipagpaynawan na.”
42009059	Sinabi na king metung, “Tuki ka kanaku.” Oneng pekibat na niting lalaki, “Tuki ku keka, ginu, oneng paburen yu ku pa mung ikutkut ke i tatang ku.”
42009060	Nganang Jesus, “Paburen mung ding mete ing ikutkut da la ring karelang sariling mete. Oneng ika tuki ka at ipanaral me ing Kayarian ning Dios.”
42009061	Ngana ning metung pang lalaki, “Tuki ku keka, ginu, oneng paburen mu ku pa mung makapamun karing pamilya ku.”
42009062	Sinabi nang Jesus, “Ing ninumang magumpisang sarul at balabalikid ya king kagulutan na e ya maging karapatdapat king Kayarian ning Dios.”
42010001	Kaybat na nita, memili yang pitung pulu’t adua katau ing Ginu, at tinubud na lang tidua-tidua ban munta na lang mumuna keya king balang lugal a puntalan na.
42010002	Sinabi na karela, “Dakal ing palutan, oneng ditak la mu ding magobra. Ipanalangin yu king makibandi king palutan king parala yang dakal a talapagobra ba rang tipunan ing pupul na.
42010003	Lumakad na kayu! Tutubud da kayu antimong tupa libutad da ring asung-gubat.
42010004	E kayu magdalang pitaka o suput-magpalimus o sandalyas at e kayu tutuknang kabang dalan.
42010005	Kapilan man lungub kayu king metung a bale sabian yu pa mu, ‘Kapayapan king bale iti.’
42010006	Nung payapa ya ing makatuknang karin, manatili keya ing kapayapan; nung ali ne man, ibawi yu ing binie yung kagalangan keya.
42010007	Manatili kayu king bale a tanggap kekayu; mangan kayu at minum king nanumang yapag da kekayu, uling ing magobra sukat yang mibayaranan. E kayu lilipat tuknangan.
42010008	Nung munta kayu king isanu mang balen at tanggapan da kayu, mangan kayu king yapag da kekayu.
42010009	Pakayapan yu la ding masakit karin at sabian yu karela, ‘Ing Kayarian ning Dios malapit ne kekayu.’
42010010	Nung munta kayu king isanu mang balen at e ra kayu tanggapan, lual kayu karing dalan at sabian yu,
42010011	’Agyang ing alikabuk ning balen yu a mipakat karing bitis mi ipagpag ming antimong tutul kekayu; oneng tandanan yu iti, ing Kayarian ning Dios malapit ne kekayu!’
42010012	Sasabian ku kekayu king ing Sodoma tanggap yang mayan a parusa king Aldo ning Pamanukum kesa king balen a ita.
42010013	“Makalunus na ka Corazin! Makalunus ka naman Betsaida! Nung ding milagru a merapat libutad yu merapat la karin Tiro at Sidon, maluat na la sanang makasulud imalan a magaspang ding tau karin at makalukluk king abu antimong tanda ning karelang pamanisi!
42010014	Lalung maragul ing parusang dugpa kekayu king Aldo ning Pamanukum kesa karing tau ning Tiro at Sidon.
42010015	At ika naman Capernaum, buri mung itas angga banua ing sarili mo? Misaldak ka angga king kalalalaman (kalalaman or kalalalalaman) na ning impierno!”
42010016	Nganang Jesus karing alagad na, “Ing ninumang makiramdam kekayu, makiramdam ya kanaku; ing ninumang tanggi kekayu, tatanggian na ku at ing ninumang tanggi kanaku, tatanggian ne itang mitubud kanaku.”
42010017	Migbalik lang masaya ding pitung pulu’t adua. Ngarang sinabi, “Ginu, memintu la kekami pati ding demonyu uli na ning lagyu mu!”
42010018	Nganang Jesus karela, “Ikit ke i Satanas a antimong kildap a menakbag ibat banua.
42010019	Makiramdam kayu! Dininan da kayung kayupayan damusak karing ubingan at alakdan at maygit king upaya ning Kalaban at alang nanumang makapanasakit kekayu.
42010020	Oneng e kayu magsaya ngening mamintu la kekayu ding marawak a espiritu, nune tumula kayu uling makasulat la ding lagyu yu karin banua.”
42010021	King oras mu ring ita kitmuan ya i Jesus king tula uli na ning Banal a Espiritu at sinabi na, “Ibpa, Ginu na ning banua at yatu! Pasalamatan da ka uling pepabalu mu la karing e megaral ding bage a selikut mu karing biasa at megaral. Wa, Ibpa, iti depat mu uli na ning tula mu at kaburian.
42010022	“Binie nang Ibpa ku kanaku ing sablang bage. Ala metung mang makibalu nung ninu ing Anak subali mu ing Ibpa, at ala metung mang makibalu king Ibpa subali mu ing Anak at detang buri nang pabaluan ning Anak.”
42010023	Kanita belikdan na lang Jesus ding alagad at sinabi nang lihim karela, “Kapalad da ring taung manakit king akakit yo!
42010024	Dakal lang propeta at ari ding bisang manakit king akakit yu, oneng e ra ikit at bisang damdam king daramdaman yu, oneng e ra dimdam.”
42010025	Linapit ya ing metung a talaturu ning Kautusan ba neng paniubukan i Jesus. Nganang mengutang, “Maestro, nanu ing sukat kung daptan ba kung tanggapan ing bie alang angga?”
42010026	Pekibat nang Jesus, “Nanu wari ing makasulat king Kautusan? Nanu ing aintindian mu kareti?”
42010027	Mekibat ya, “‘Sukat meng luguran ing Ginung kekang Dios king mabilug mung pusu, at king mabilug mung kaladua, at king mabilug mung sikanan, at king mabilug mung kaisipan’, at ‘Sukat meng luguran ing kalupa mung tau antimo ing kekang sarili.’ ”
42010028	Nganang Jesus, “Ustu ing pakibat mu, daptan mu iti at mie ka.”
42010029	Oneng buri na ning talaturu ning Kautusan ing ipakit na king maka matulid ya; inya ngana pang kinutang kang Jesus, “Ninu wari ing kalupa kung tau?”
42010030	Nganang mekibat Jesus, “Ating metung a taung ibat Jerusalem; papunta ya Jerico. Sebatan de ring tulisan at kinua ra ing imalan a susulud na; pemalupalu re, at likuan deng halus mete na.
42010031	Mipaintagun daralan ya ing metung a pari king lugal a ita; inyang ikit ne linipat ya kasumangid na ning dalan.
42010032	Makanyan munaman, miras ya karin ing metung a Levita, at ikit ne ing biktima da ring tulisan; linipat ya naman king kasumangid na ning dalan.
42010033	Dinalan ya naman karin ing metung a Samaritanong maglakbe. Ikit nia munaman at melunus ya.
42010034	Lepitan ne at tigtugan na lang laru at alak ding sugat na at saka na la tinali. Kaybat seke ne king asno na at dela ne king bale pipaglayunanan at sinese ne karin.
42010035	Kabukasan, kinangwa yang aduang salaping pilak king bulsa na at binie na la king mamahala king pipaglayunanan. Ngana, ‘Sesen me at nung magkanu man ing maging kulang, bayaran ku pamagbalik ku.’ ”
42010036	“Ninu ngeni king pamalak mu,” nganang Jesus, “kareting atlu ing dinapat pamakilupang tau king sebatan da ring tulisan?”
42010037	Pekibat na ning talaturu ning Kautusan, “Itang pepakit lunus keya.” Nganang Jesus, “Nung makanyan, sige, anti munaman kaniti ing daptan mu.”
42010038	Tiglus nang Jesus at ding alagad na ing pamaglakbe ra at miras la king metung a baryu. Tinggap na lang matula king pibalebale na ning metung a babaing milagyuan Marta.
42010039	Atin yang kapatad a milagyuan Maria. Linukluk ya iti king arap na ning Ginu at mekiramdam ya king tuturu na.
42010040	E na balu ing arapan nang Marta king dakal a obrang sukat nang daptan; inya linapit ya kang Jesus at sinabi na, “Ginu, e mu apapansin king pepaburen na kung magobrang dili-dili ning kapatad ko? Pakisabi yu na mo kang Maria ing saupan na ko!”
42010041	Pekibat ning Ginu, “Marta, Marta, maliligalig ka at mayayabala karing dakal a bage,
42010042	oneng metung mu ing tune kailangan. Tinud yang memili i Maria at iti e milako keya.”
42011001	Misan, manalangin ya i Jesus king metung a lugal. Inyang mayari ne, ngana ning metung a alagad, “Ginu, ituru yu kaming manalangin antimo ing depatan nang Juan karing alagad na.”
42011002	Nganang Jesus, “Sabian yu ing anti kaniti neng manalangin kayu: ‘Ibpa, samban ya sa ing lagyu mu; datang ne sa ing Kayarian mu.
42011003	Dinan mu keng pamangan aldo-aldo.
42011004	At patawaran mu kami karing kasalanan mi, uling patawaran mi la naman detang mikasala kekami. E mu ke iyarap king mabayat a kapagsubukan.’ ”
42011005	Ngana pang sinabi karela, “Ipalage tamung ing metung kekayu minta ya king metung a kakaluguran king kapitangan ning bengi at sabian na, ‘Abe, paraman mu kung atlung tinape.
42011006	Mipaindalan ya ing metung kung kakaluguran a maglakbe at ala kung ayampang keya!’
42011007	At ipalage tamung ing pakibat na nitang kekang kakaluguran a atyu king kilub bale anti kaniti, ‘E mu ku istorbuan! Makakandadu ne ing pasbul at matudtud na kami ding anak ku. E na ku malyaring mibangun ban arinan da ka king pamangailangan mu.’
42011008	Sasabian ku kekayu, agyamang e ya mibangun uli na ning karelang pamikaluguran, mibangun ya mu rin ban ibie ing aduan na ning kakaluguran na uli na ning pamamilit na niti.
42011009	Inya sasabian ku kekayu: Maniawad kayu at mirinan kayu; manintun kayu, at manakit kayu; tuktuk kayu, at mibuklatanan kayung pasbul.
42011010	Uling ing balang maniawad miririnan ya; ing balang manintun manakit ya, at ing balang tutuktuk mibuklatanan ya.
42011011	Ninu mo kekayung tata ing munie ubingan king anak na nung iti maniawad yang asan?
42011012	Dinan ye waring alakdan nung iti maniawad yang ebun?
42011013	Agyamang marawak kayu biasa kayu pa namang munie mayap a bage karing kekayung anak, e kasi lalu na ing Ibpa yung atyu banua! Ibie ne ing Banal a Espiritu karing maniawad keya!”
42011014	Pepalual neng Jesus ing metung a demonyu a pepasari king pangapipi na ning metung a lalaki. Inyang linual ya ing demonyu, mekapagsalita ya ing pipi. Mengapamulala la ding tau.
42011015	Oneng ating mapilan karela a sinabi, “I Beelzebul, ing pekapun da ring demonyu, ya ing minie upaya keya ban palual karing demonyu.”
42011016	Atin munamang mekipagsalita kang Jesus ba reng paniubukan. Inawad da kang Jesus ing pakit yang milagru a ibat banua.
42011017	Oneng balu nang Jesus ing karelang isipan, inya sinabi na karela, “Mibagsak ya ing isanu mang kayarian a misasagsag karing grupu a milaban-laban; mibagsak ya ing pamilyang misasagsag.
42011018	Inya nung mapirasu ya ing kayarian nang Satanas, makananu yang manatili? Sasabian yu king papalualan ku la ding demonyu uling dininan na kung upayang Beelzebul.
42011019	Nung papalual kung demonyu king kapamilatan nang Beelzebul, ninu naman ing minie upaya karing kekayung alagad ban apalual da la? Ila mismu patutuan da king migkamali kayu!
42011020	Nung papalual kung demonyu king kapamilatan na ning upaya ning Dios, mangabaldugan king miras ne kekayu ing Kayarian ning Dios.
42011021	“Nung ing metung a taung masikan at makasandatang ganap banten ne ing bale na, ing bandi na ligtas.
42011022	Nung luban ne ning taung mas masikan at sambutan ne, kuanan na la ngan ding sandatang panaligan na ning makibandi, at ipamie na ning taung linub ing banding penako na.
42011023	“Ing taung e kampi kanaku laban ya kanaku, at ing e makipanipun kanaku, king kamatutuanan mangalat ya.
42011024	“Potang lumual ya ing marawak a espiritu king metung a tau, maglibut-libut ya karing malanging lugal, at manintun yang apipagpaynawan na. Nung ala yang akit, nganang sumabi king sarili na, ‘Magbalik ku king bale ibatan ku.’
42011025	Karas na akit na king malinis ya at aregladu ing bale.
42011026	Inya mako ya at mangumbirang pitung espiritung maygit karok kesa keya, at lungub la at manuknangan karin. Inya lalung maging marawak kesa king sadia ing maging kabilian na ning taung ita.”
42011027	Kabang magsalita ya pa i Jesus, kinulisak ya ing metung a babai libutad da ring dakal a tau. Ngana kang Jesus, “Mapalad ya ing babaing migdala keka king sepupunan na at pepasusu keka!”
42011028	Oneng pekibat nang Jesus, “Lalu lang mapalad detang makiramdam king amanu na ning Dios at tutuparan da iti!”
42011029	Nganang Jesus kabang pilulupungan de ring dakal a tau, “Karawak da ring tau king panaun a ite! Manintun lang milagru, oneng alang miyabie karela subali mu king milagru nang Jonas.
42011030	Nung makananu yang meging tanda i Jonas karing tau Nineve, makanyan ya namang maging tanda ing Anak ning Tau para karing tau king kasalukuyan.
42011031	King Aldo ning Pamanukum talakad ya ing Reyna ning Mauli at pamarsalanan na la ding tau ning panaun a iti. Uling menibat ya king kasuluk-sulukan na ning yatu ban makiramdam king kabiasnan nang Solomon; oneng maygit yang e palak kang Solomon ing atyu ngeni keti.
42011032	King Aldo ning Pamanukum talakad la ding tau Nineve at pamarsalanan da kayu, uling inyang dimdam deng menaral i Jonas ginulut la karing karelang kasalanan. At sasabian kung matni kekayu: maygit yang e palak kang Jonas ing atyu ngeni keti!
42011033	“Alang manyinding sulu at kaybat isalikut ne o kaya takpan ne king palanggana; nune ibili ne iti king pitutumpakan-sulu ban ding taung lulub akit da ing sala.
42011034	Mengari lang sulu ning katawan ding mata yu. Nung masala la ding mata mu, sumala ya ing mabilug mung katawan. Nung mapula la ding mata mu, dalumdum ya ing mabilug mung katawan.
42011035	Inya mingat ka, pota ing sala a atyu keka, karalumduman pala.
42011036	Inya nung mitmu yang sala ing mabilug mung katawan at alang bitasang dalumdum, iti lubus yang masala anti ing sulung maslag a tatangad keka.”
42011037	Inyang meyari yang magsalita i Jesus, kimbiran ne ning metung a Pariseo ban makipangan king bale na. Inya minta ya king bale na niti at linukluk ya arap ning lamesa.
42011038	Mipamulala ya ing Pariseo inyang ikit na king e ya menos gamat i Jesus bayu ya mengan.
42011039	Inya ngana ning Ginu, “Ikayung Pariseo lilinisan yu la lual ding tasa at pinggan, oneng kilub mitmu kayung kasakiman at dewakan.
42011040	Mangmang! E wari ing Dios a linalang king makalual ya naman ing linalang king atyu kilub?
42011041	Kailangan ipamie yung limus ing laman ding kekayung tasa at pinggan, at maging malinis ing sablang bage kekayu.
42011042	“Makalunus kayu, ikayung Pariseo! Ibabie yu king Dios ing kapulung dake na ning kekayung paniangkap antimo ing paminta, bawang, at aliwa pang paniangkap a gule, oneng kakalinguan yu ing hustisia at lugud king Dios. Kailangan ing tuparan la deti kabang e yu na la man (e yu la na man) kakalinguan daraptan ding aliwa.
42011043	“Makalunus kayu, ikayung Pariseo! Uling buri yu lang luluklukan ding luklukan pandangal karing sinagoga at buri yu ing sasaluduan karing plasa.
42011044	Makalunus na kayo! Uling mengari kayung kutkutan a alang tanda at daramusakan da ring tau king e ra balu.”
42011045	Ngana ning metung karing talaturu ning Kautusan, “Maestro, pati ikami insultuan mu king sasabian mung yan!”
42011046	Pekibat nang Jesus, “Makalunus kayu naman, ikayung talaturu ning Kautusan! Uling papusan yu karing tau ing mabayat a karga a ikayu mismu e yu buring tagkilan ditak mu man ban saupan yu la mo sanang mamusan.
42011047	Makalunus kayu! Patalakad kayung kutkutan para karing propetang pete da ring kekayung makatua.
42011048	Inya, ikayu mismu patutuan yu king nayun kayu king depat da ring makatua yu; uling ila ding mekamate karing propeta at ikayu naman ing patalakad kutkutan para karela.
42011049	Uli na niti, ing Kabiasnan na ning Dios sasabian na, ‘Parala kung propeta karela at tubud; paten da la ring aliwa at lupigan da na la man (da la na man) ding aliwa pa.’
42011050	Inya ding tau ning kapanaunan a iti miparusan la uli na ning pangapate da ring propeta manibat na king pangalalang na ning yatu,
42011051	manibat na king pangapaslang nang Abel angga king pangapaslang nang Zacarias a pete ra pilatan ning altar at ning santuaryu ning Templo. Wa, sasabian ku kekayu, ding tau ning panaun a iti miparusan la uli na ngan niti!
42011052	“Makalunus kayu, ikayung talaturu ning Kautusan! Uling leko ye ing susi na ning beluan; e na kayu bisang lungub, sasabatan yu la pa ding bisang lungub!”
42011053	Inyang mamako ne i Jesus king lugal a ita, pegumpisan deng penataki ding talaturu ning Kautusan at ding Pariseo. Pengutnan de tungkul karing dakal a bage
42011054	ba reng asilu at arakap king pamagsalita na.
42012001	Kabang misisiksikan la ding libu-libung tau, angga king mipapandamusak na la, migsalita ya pa mung mumuna i Jesus karing alagad na. Ngana, “Pangilagan yu ing lebadura da ring Pariseo. Ngaku wari, ing pamagbanal-banalan da.
42012002	Alang bage makatakap a e milantad, at alang lihim a e mibulalag.
42012003	Nanuman ing sinabi yu king maralumdum maramdam king masala, at nanuman ing sinitsit yu king silid mikulait manibat karing bubungan.
42012004	“Sasabian ku kekayu, kakaluguran, e yu la pitatakutan ding makapate king katawan at kaybat ala na lang arapat pang marawak.
42012005	Sabian ku kekayu nung ninu ing sukat yung pitakutan: tumakut kayu king Dios a kaybat nang mekamate atin ya pang upayang mugse king impierno. Wa, sasabian ku, tumakut kayu king Dios!
42012006	“E la wari misasali mung mura ding limang denas? Makanyan man, metung man karela e ne kakalinguan ning Dios.
42012007	Makabilang agyang ing buak yu. Inya, e kayu tatakut; maygit kayu ulaga kesa karing dakal a denas!”
42012008	“Sasabian ku kekayu: ninuman ing sumabi king arapan da ring tau king ya kanaku ya, makanyan munaman ing daptan na para keya ning Anak ning Tau arapan ding anghel ning Dios.
42012009	Oneng ing ninumang tanggi kanaku king arapan da ring tau, tanggian nia naman ning Anak ning Tau king arapan da ring anghel ning Dios.
42012010	“Mipatawaran ya ing ninumang magsalita laban king Anak ning Tau; oneng e ya mipatawaran ing ninumang lapastangan king Banal a Espiritu.
42012011	“At nung idala ra kayu ban litisan karing sinagoga o king arapan da ring pamuntuk at maki kayupayan, e yu ikakabalisa nung makananu yung idipensa ing sarili yu o nung nanu ing kekayung sabian.
42012012	Uling ing Banal a Espiritu ya ing mituru kekayu king oras a ita nung nanu ing sukat yung sabian.”
42012013	Ngana kang Jesus ning metung a taung kayabe da ring malda, “Maestro, yutus mu king kakung kapatad king ibie na kanaku ing parti ku king pibandian a likuan nang tatang mi.”
42012014	Pekibat na, “Abe, ninu ing tinuldu kanaku ban maging ukum o ban pipartian ku kekayu ing kekayung mana?”
42012015	At sinabi na karing sabla, “Mangilag kayu king sablang uri na ning kasakiman, uling ing bie ning tau ala yu king pibandian na nu pa man anti iti karakal.”
42012016	Kanita selita neng Jesus iting talimhaga. Ngana, “Ing asikan na ning metung a taung mabandi mika masanting a pupul.
42012017	’Nanung daptan ku?’ nganang mengutang king sarili na. ‘Ala na kung pilulanan king kanakung pupul.
42012018	A, oyni ing daptan ku,’ ngana, ‘lasakan ku la ding kanakung kamalig at mitalakad kung lalung mangaragul. Karin ku ilulan ing kanakung pupul at ing sablang aliwa kung pibandian.
42012019	At kaybat sabian ku king kanakung sarili, Kasuerti mo! Atyu na ngan keka ing sablang kailangan mu king makabang panaun. Inya magpaynawa na ka mu; mangan, minum at magsaya!’
42012020	Oneng ngana ning Dios keya, ‘Mangmang! Ngening bengi mate ka; kaninu mipunta ing pibandian a tinipun mu?’
42012021	“Makanyan,” nganang Jesus, “ing kararasan da ring taung tinipun pibandian para mu king sarili da, oneng e la mabandi arapan na ning Dios.”
42012022	Kaybat na nita, nganang Jesus karing alagad na, “Iti ya ing sangkan nung inya sasabian ku kekayu: e kayu mababalisa tungkul king pamangan a kailangan yu ban mie kayu o tungkul king imalan para king katawan yu.
42012023	Maygit ya ulaga ing bie kesa king pamangan at maygit ya ulaga ing katawan kesa king imalan.
42012024	Pagumasdan yu la deng awak: e la tatanam ni e la pupupul; ala lang bangan ni kamalig, makanyan man pakanan na la ning Dios. Di lalu na ikayo; maygit kayu ulaga kesa karing ayup!
42012025	Ninu kekayu ing makapakaba king bie na agyang metung mu mang aldo king kapamilatan na ning pangabalisa na isip?
42012026	Nung e yu arapat agyang ing malating bage a anti kaniti, baket paigulu kayu isip karing aliwang bage?
42012027	Lawan yu la ding sampagang tutubu king marangle; e la magobra ni e la gagawang imalan para king sarili da. Sasabian ku kekayu, agyang mabandi ya i Solomon e ya mimalan a kasing santing na ning metung kareting sampaga.
42012028	Ing Dios ya ing mamiblas king dikut, ing dikut a atyu ngeni, oneng bukas ala na at maduluk king ornu. Ikayu pa kaya ing e na piblasan? Karitak yu naman a kasalpantayanan!
42012029	Inya e kayu pailingasngas nung nu kayu kumang pamangan at inuman.
42012030	(Uling deting bage ila ding kayayalisuas dang panintunan ding paganu keti king yatu.) Balu na ning Ibpa yu king kailangan yu la deting bage.
42012031	Maygit king sabla, pagsikapan yung pag-arian na kayu ning Dios, at dinan na kayu kareting bage kailangan yu.
42012032	“E kayu tatakut, malating kawan, uling ikakatula na ning Ibpa yu ing ibie ne kekayu ing Kayarian.
42012033	Ipisali yu ing pibandian yu at ipamie yu ing abli karing pakakalulu. Gawa kayung bulsa a e maluluma at tumipun kayung pibandian karin banua uling karin e la mabawas; alang miraras a mapanako at alang puliliang makasira.
42012034	Uling nung nu karin ing kekayung pibandian karin ya ing pusu yu.
42012035	“Parati kayu sanang makasadia king nanumang malyari, makapiblas at makasindi sulu.
42012036	Makiapus kayu karing ipus a manaya king pamagbalik na ning karelang panginuan ibat king kasalan ban king paniatang na potang tuktuk ya king pasbul agad-agad deng buklatanan.
42012037	Mapalad la ding ipus a dasnan nang makagising at manaya king karelang panginuan! Sasabian ku kekayu, magsadia yang pamangan ing panginuan, paluklukan na la king lamesa at silbian na la.
42012038	Mapalad la nung dasnan na lang magbante agyang datang ya king kapitangan ning bengi o king ganingaldo!
42012039	Tandanan yu iti! Nung balu na mu ning buntuk na ning pamilya nung nanu yang oras datang ing mapanako, magsadia ya at e na paintulut milub ya king pibalebale na.
42012040	Ikayu man sukat kayung magsadia uling datang ya ing Anak ning Tau king oras a e ye asahan.”
42012041	Kitang nang Pedro, “Ginu, sasabian ye iting talimhaga para kekami o para karing sabla?”
42012042	Pekibat ning Ginu, “Ninu wari ing ipus a tapat at matalino? Aliwa wari itang panibalan na ning panginuan na king pibalebale na ban munie pamangan karing aliwa pang ipus king oras ning pamangailangan da?
42012043	Mapalad ya itang ipus a ita, nung dasnan neng magobra ning panginuan na king pamagbalik na!
42012044	Wa, sasabian ku kekayu, panibalan ne ning panginuan na king sabla nang pibandian.
42012045	Nung ing ipus a ita sabian na king sarili na, ‘E ya agad datang ing kanakung panginuan’, at pagumpisan na na lang panasakitan ding aliwang ipus a lalaki at babai at mangan ya at minum at maglasing.
42012046	Datang ya ing panginuan na nitang ipus a ita king aldo a e na panayan at king oras a e na balu. At parusan neng mabayat ning panginuan na at iyabe ne karing e tapat a ipus.
42012047	“Ing ipus a makibalu king kaburian na ning panginuan na, oneng e ne man migsadia ni tinupad man, miparusan yang mabayat.
42012048	Oneng ing ipus a e makibalu king kaburian na ning panginuan na at darapat karing bage sukat nang ikaparusa, miparusan ya man, mayan mu. Ing ninumang mirinan dakal, dakal ing mayawad keya; at ing ninumang mipagkatiwalan dakal, dakal ing pakibatan na.
42012049	“Dinatang ku ban patawan ke ing yatu; sana milalablab ne!
42012050	Atin pang metung a binyag a kailangan kung tanggapan, at e ku mipaindatun anggang e matupad iti!
42012051	Pota galang isipan yu king dinatang kung magdalang kapayapan keti king yatu? Sasabian ku kekayu: e kapayapan nune pamisagsagan.
42012052	Manibat ngeni, misasalangsangan la ding lima katau king pibalebale: atlu laban karing adua at adua laban karing atlu.
42012053	Milaban-laban la ding tata at ding anak dang lalaki, ding ima at ding anak dang babai at antimu rin ding katuangan a babai at ding manuyang a babai.”
42012054	Ngana munamang Jesus karing tau, “Neng akakit yung makapal ing lulam king albugan, agad yung sabian king muran at makanyan pin ing mapalyari.
42012055	At nung tutiup ing angin ning mauli sasabian yu king datang ing lisangan at makanyan pin ing mapalyari.
42012056	Hipokrita! Balu yung dinan kabaldugan ing tanda na ning banua at yatu, obat e yu balung dinan kabaldugan ing kasalukuyan a panaun?
42012057	“Baket e yu atulan dili yu ing matulid a kailangan daptan?
42012058	Nung delum da ka king husgadu, makipanareglu kang agad king mindalum keka kabang atin pang panaun; pota itaglus na ing dalum at ibie na ka king ukum, at ibie na ka ning ukum karing pulis, at isukul da ka ding pulis.
42012059	Sasabian ku keka: e ka milual karin kabang e ka makabayad angga king katataulian a sentimo.”
42013001	King oras a ita, dinatang la ding mapilan a tau at belita ra kang Jesus king pepapate na lang Pilato ding mapilan a tau Galilea kabang mamain la king Dios.
42013002	Ngana karela, “Isipan yu galang king maragul la kasalanan deting tau Galilea kesa karing aliwang tau karin, uling makanyan ing miras karela?
42013003	Ali! Sasabian ku kekayu: nung e kayu sumisi at painggulut karing kekayung kasalanan mate kayu ngang kalupa ra.
42013004	O deta namang labing walu kataung mete inyang mipatanan la king tore na ning Siloe? Isipan yu galang king mas maragul la kasalanan kesa karing aliwang taung manuknangan Jerusalem?
42013005	Ali la! Oneng sasabian ku kekayu: nung e kayu sumisi at painggulut karing kekayung kasalanan, mate kayu namang kalupa ra!”
42013006	Kanita selita neng Jesus iting talimhaga. Ngana, “Ating metung a taung ating tanaman a higera king ubasan na. Linawe na nung atin yang bunga, oneng ala yang ikit.
42013007	Inya sinabi na king mamahala king ubasan, ‘Atlu na kung banuang pupunta keti at manintun bunga king tanaman a iti, oneng ala ku pang ikit. Kuturan mu ne! Makaskup nia wala king ubasan!’
42013008	Oneng pekibat na ning mamahala, ‘E ta ya pa mu kukuturan king banuang iti. Gambulan ke at dinan pataba.
42013009	Nung mamunga ya keng tutuking banua, lalung masanting; nung ali ya, kanita ta ne kuturan.’ ”
42013010	Misan a Aldo ning Sabbath, atyu i Jesus king sinagoga; tuturu ya.
42013011	Ating metung a babai karin a labi nang walung banuang masakit uli na ning marawak a espiritung atyu keya. Bukut ya at e ya bitasang makayatna.
42013012	Inyang ikit neng Jesus inaus ne at ngana, “Babae, kumayap na ka king sakit mu!”
42013013	At timpak na lang Jesus ding gamat na king babai; kanita mu rin mekatalakad ya ing babai at pinuri ne ing Dios.
42013014	Oneng mimua ya ing manibala king sinagoga uling menulu ya i Jesus king Aldo ning Sabbath. Inya sinabi na karing tau, “Ating anam a aldo a sukat tamung magobra. Datang kayu keti kareting aldo ban paulu at e king Aldo ning Sabbath!”
42013015	Mekibat ya ing Ginu, “Hipokrita! E ye wari kakalagan king kural ing kekayung baka o asno at painuman agyang Aldo ning Sabbath?
42013016	Metung yang lahi nang Abraham ing babaing iti; ginapus neng Satanas kilub ding labing walung banua. E wari karampatan ing kalagan ya agyang king Aldo ning Sabbath?”
42013017	Mipakarine la ding sablang kalaban na king pakibat na; oneng mesaya la ding sabla king sablang makapagmulalang depat na.
42013018	Nganang Jesus, “Nanu ing kalupa na ning Kayarian ning Dios? Kaisanu ke apakilupa?
42013019	Kalupa ne ning metung a butul mustasa a tenam na ning metung a tau king mulahan na. Dinagul ya iti angga na inyang meging anti yang tanaman a matas. At memaniale la ding ayup karing sanga na.”
42013020	Ngana pang Jesus, “Kaisanu ke pa apakilupa ing Kayarian ning Dios?
42013021	Kalupa ne ning lebadurang sinamut ning metung a babai king atlung takal a arina, at migalsa ing kabilugan a masa.”
42013022	Sindu nang Jesus ing pamaglakad na. Tuturu ya karing balang balen at baryung daralanan nang papunta Jerusalem.
42013023	Ngana ning metung a kinutang kang Jesus, “Ginu, ditak la mu ding taung miligtas?” Pekibat nang Jesus,
42013024	“Pagpilitan yung milub king makiput a pasbul. Sasabian ku kekayu, dakal la ding bisang lungub oneng e la milub.
42013025	Kabud sera ne ning manibala king pibalebale, mibata kayung makatalakad king lual at katuk na kayung katuk. Sabian yu, ‘Ginu, paluban yu kami!’ Ipakibat na kekayu, ‘E ra kayu balu penibatan!’
42013026	At sabian yu, ‘Kesulu mu kaming mengan at mininum at tinuru ka karing balen mi!’
42013027	At sabian nang pasibayu kekayu, ‘E ku balu nung nu kayu tau! Dumayu kayu kanaku, ikayung sablang marawak a dapat!’
42013028	Tumangis kayu at mitigis a ipan kabud akit yung atyu la king Kayarian ning Dios di Abraham, Isaac, Jacob, at ding sablang propeta, oneng ikayu naman mitabi kayu.
42013029	At datang la ding tau ibat king aslagan at king albugan, king norti at king mauli, at lukluk la king lamesa king Kayarian ning Dios.
42013030	Kanita ating miyuna karing makatauli ngeni, at ating mitauli karing makauna ngeni.”
42013031	Dinatang la king oras a ita ding mapilan a Pariseo. Ngara kang Jesus, “Mako ka keti at manaliwang lugal, uling buri na kang ipapate Herodes.”
42013032	Sinabi nang Jesus karela, “Sabian yu ketang asung-gubat a ita king papalual kung demonyu at manulung masakit ngeni at bukas at king katlung aldo arian ku ing obra ku.
42013033	Oneng kailangan kung itaglus ing lakad ku ngeni, bukas at makadua; uling e kailangan mate ing metung a propeta subali mu king Jerusalem.
42013034	“Jerusalem, Jerusalem! Pamaten mu la deng propeta at pamasibasan ding tinubud na keka ning Dios! Mekatapilan ing buri ku lang tipunan ding kekang anak, antimo nung makananu na lang titipunan ning gaindung manuk ding sisi na king lalam ding pakpak na, oneng e ka bisa!
42013035	Inya mipaburen yang lubus ing kekang Templo. Sasabian ku keka, e mu na ku akit pasibayu manibat ngeni anggang e mu sabian, ‘Bendisyunan ne sa ning Dios ing daratang king lagyu na ning Ginu!’ ”
42014001	Misan a Aldo ning Sabbath, mekumbira yang makipangan i Jesus king bale na ning metung a pamuntuk da ring Pariseo, at pegumasdan deng masalese ding tau.
42014002	Karin ating lalaking mengalbag a bitis at gamat; linapit ya kang Jesus.
42014003	Inya kitang nang Jesus karing talaturu ning Kautusan at Pariseo, “Paintulut na ning Kautusan ing pakayap masakit king Aldo ning Sabbath o ali na?”
42014004	Alang mekibat metung man karela. Telanan neng Jesus ing masakit, pepakayap ne at saka ne pepaulian.
42014005	Kaybat na nita, sinabi na karela, “Nung ing ninuman kekayu atin yang anak a lalaki o bakang menabu king talaga king Aldo ning Sabbath, nanu ing daptan na? E ne wari isaka agyamang Aldo ning Sabbath?”
42014006	E la mekapakibat king kutang a iti.
42014007	Apagumasdan nang Jesus nung makananu lang mamili karing luklukan pandangal ding mapilan a mekumbira. Selita ne karela ngan iting talimhaga. Ngana,
42014008	“Nung kimbiran na ka ning ninuman king metung a kasalan, e me pipilinan ing luklukan pandangal. Pota ating mekumbirang mas marangal kesa keka.
42014009	At lapitan na ka ning mengumbira kekayung adua at sabian na keka, ‘Paburen meng lukluk king luklukan mu ing taung ini!’ Mipakarine ka kanita at king pekamarayung luklukan karin ka lukluk.
42014010	Ing masanting mung daptan neng mekumbira ka ya ing lukluk ka king pekamarayung luklukan. Lapitan na ka kanita ning mengumbira at sabian na keka, ‘Kakaluguran, keni ka king kabisera.’ Mirangal ka kanita king arapan da ring aliwang bisita.
42014011	Uling ing ninumang magmatas mibaba ya, at ing ninumang magpakumbaba mitas ya.”
42014012	Sinabi na naman Jesus king mengumbira keya, “Neng magtau ka, e mu la kukumbiran ding kekang kakaluguran o ding kekang kapatad o ding kekang kamaganak o ding masalaping siping mung bale, uling kumbiran da ka naman, at kanita miyablasan ka king depat mu karela.
42014013	Neng magtau ka, ding kumbiran mu ila ding pakakalulu, ding lumpu, ding pile, at ding bulag.
42014014	Mibendisyunan ka uling ila e ra ka ayablasan. Ablasan na ka ning Dios keng subli lang mie ding banal.”
42014015	Dimdam na iti ning metung karing kasulu nang mamangan, at ngana kang Jesus, “Kasuerti da ring miyabe-abe king pamangan king Kayarian ning Dios!”
42014016	Mekibat ya i Jesus, “Ating metung a taung migtaung maragul at dakal la ding kimbiran na.
42014017	Inyang miras na ing oras, inutusan ne ing ipus na at pepasabi na karing mekumbira, ‘Munta na kayu keni; makasadia na ing sabla!’
42014018	Oneng ginawa la ngan sangkan. Ngana king ipus ning mumuna, ‘Mekasali kung hasienda at kailangan keng puntalan ban lawan. Ikayu na ing balang magpasensia kanaku.’
42014019	Ngana naman ning metung, ‘Mekasali kung limang kaparis a baka at kailangan ku lang subukan. Ikayu na sanang balang magpasensia kanaku.’
42014020	Sinabi na naman ning metung pa, ‘Bayu kung kasal; e ku makatagun.’
42014021	Mibalik ya ing ipus at belita na iti king panginuan na. Mimua ya iti at sinabi na king ipus na, ‘Munta kang malagua karing dalan at pigulut na ning siudad at idala mu la keti ding kalulu, ding lumpu, ding bulag, at ding pile.’
42014022	Kabalik na ning ipus, sinabi na, ‘Agawa ku na pu, ginu, ing inutus yu, oneng malualas ya pa ing lamesa.’
42014023	Inya ngana ning panginuan king ipus na, ‘Munta ka pa karing baryu at sitio at pilitan mu lang munta keti ding tau ban kumatmu ya ing bale ku.
42014024	Sasabian ku keka, king ala metung man karing mekumbira ing makatakman king pamangan a sidia ku!’ ”
42014025	Milalu la karakal ding taung tutuki kang Jesus; inarapan na la at ngana,
42014026	“E ya malyaring maging alagad ku ing ninumang lalapit kanaku nung maygit neng kaluguran kesa kanaku i tata na at ima na, ing asawa na at ding anak na, ding kapatad nang lalaki at babai at pati na ing mismung sarili na.
42014027	E ya malyaring maging alagad ku ing ninumang e bisang mamusan king krus na at tuki kanaku.
42014028	Nung magplanu yang patalakad tore ing metung kekayu, e ya pa wari lukluk at balakan na ing gastusan na ban abalu na nung managyu la ding pera na ba yang mayari ing tore?
42014029	Pota mitalakad la ding pundasyun oneng e na ne man apayari, kaylian dia ding sablang manakit.
42014030	Sabian da, ‘Pegumpisan neng telakad ning taung iti at e na ne man pala apayari!’
42014031	O ninung ari a makilaban king kalupa nang ari ing e pa mu lukluk at misip nung ding apulu nang libung sundalus agyu da lang labanan ding aduang pulung libung sundalus na ning kalaban na?
42014032	At nung e na agyu, mitubud yang pekakatawan na kabang marayu ya pa ing kalaban na ban makipagkasundu.
42014033	Makanyan munaman e ya malyaring maging alagad ku ing ninuman, nung e na lakuan ing sablang atyu keya.
42014034	“Mayap ing asin; nung milako lasa ala nang paralan ban mibalik ing kalat na.
42014035	Ala nang kasilbian iti para king gabun o para king pikukuanan pataba. Iyugse ra na mu. Inya makiramdam kayu nung atin kayung balugbug!”
42015001	Kanitang misan, linapit la kang Jesus ding dakal a talapanyingil buis at makasalanan ban makiramdam.
42015002	Mibubulungan la ding Pariseo at ding talaturu ning Kautusan. Ngara, “Makisalamuha ya ing taung iti at makisulu karing makasalanan!”
42015003	Inya sinabi neng Jesus karela iting talimhaga:
42015004	“O nu mong ing metung kekayu atin yang dinalan a tupa at mebating ya ing metung kareti, nanu ing daptan na? Lakuan na la ding siam apulu’t siam king pastulan at panintunan ne ing mewala anggang e ne akit.
42015005	At nung akit na ne, masaya neng pusanan karing pago na
42015006	at iyuli ne. Kaybat kumbiran na la ngan ding kakaluguran na at kasiping bale. Sabian na karela, ‘Matula kung tutu uling ikit ke ing tupa kung mebating; munta kayu keni; magsaya tamu!’
42015007	Sasabian ku kekayu king makanyan munamang mika maygit a kasayahan karin banua uli na ning makasalanan a sisisi at ginulut king kasalanan na kesa karing siam apulu’t siam a banal a e kailangan sumisi.
42015008	“O nung ing metung a babaing ating apulung salaping pilak kebatingan yang metung kareti, nanu ing daptan na? Sindi yang sulu; palisan ne ing bale at panintunan neng masalese anggang e ne akit.
42015009	Nung akit na ne iti, kumbiran na la ding kakaluguran na at kasiping bale. Sabian na karela, ‘Matula kung tutu uling ikit ke ing mewala kung salaping pilak! Munta kayu keni; magsaya tamu!’
42015010	Sasabian ku kekayu king makanyan munamang mika kasayahan karing anghel na ning Dios uli na ning makasalanan a sisisi at painggulut king kasalanan na.”
42015011	Ngana pang Jesus, “Ating metung a taung ating aduang anak a lalaki.
42015012	Ngana ning bungsu, ‘Tatang, ibie mu na kanaku ing mana ku.’ Pinitna na ning tata ing bandi na karing adua nang anak.
42015013	Kaybat ning mapilan a aldo, pisali na ning bungsu ing mana na at minta ya king marayung bansa. Darala na la ding sablang ayabli na. Karin na la ginastus ding pera na king e ustung pamibiebie.
42015014	Inyang agastus na la ngan ding pera na, mika maragul a danup king bansang ita at melipit yang e mu nanu.
42015015	Inya mekipagobra ya king metung a taung mabandi king bansang ita. Pepapuntan ne niti king baryu ban manese babi.
42015016	Buri nang pakabsian ing sarili na agyang karing bungang tanaman a kakanan da ring babi, oneng alang minie keya.
42015017	Inyang api-isip-isip na ing kabilian na, nganang mekabalak, ‘Karakal na ipus tatang ko at sawa-sawa lang pamangan, kabang aku mamamate kung danup keti!
42015018	Magbalik ku kang tatang ku at sabian ku, “Tatang, mikasala ku king Dios at keka.
42015019	E na ku karapatdapat mayaus pang anak mu; ibilang mu na ku mung metung karing ipus mu.” ‘
42015020	Inya tinalakad ya at migbalik kang tatang na. “Marayu ya pa ikit na neng tata na at tutu yang melunus; inya memulayi yang sinalubung keya; kinaul ne at penuma.
42015021	Ngana ning anak, ‘Tatang, mikasala ku king Dios at keka. E na ku karapatdapat mayaus pang anak mu.’
42015022	Oneng sinabi na ning tata karing ipus na, ‘Mamalagua kayu! Dala ye keni ing masanting diling imalan at ipasulud ye keya. Pasuluran yeng singsing at sandalyas.
42015023	Kuanan ye ing pataban a biserung baka at paten ye; mangan tamu at magsaya!
42015024	Uling ing anak kung iti mete ne, oneng sinubli yang mebie; mebating ya, oneng meyakit yang pasibayu.’ At megumpisa lang migsaya.
42015025	“Atyu kanita king marangle ing anak a pangane. Inyang pauli ya at malapit na king bale, mekaramdam yang tigtigan at terakan.
42015026	Inaus ne ing metung karing ipus at kitnan ne, ‘Nanu ing malilyari keti?’
42015027	Pekibat na ning ipus, ‘Dinatang ya pu ing kapatad yu! Pepapate neng tatang yu ing biserung bakang pataban, uling ing kapatad yu mibalik yang mabie at alang sakit.’
42015028	Mimua ya ing pangane at e bisang lungub. Inya linual ya ing tata at inaru ne.
42015029	Oneng sinabi na, ‘Siyuan da kayu kilub ding dakal a banua at kapilan man e ra kayu pepasukal a lub. Agyang misan mu e yu ku dininan biserung kambing ban pagtawan ku la ding kanakung kakaluguran!
42015030	Ngeni mong dinatang ya ing anak yung yan a minyira king kekayung pibandian karing babaing magtinda king katawan da pepapate ye pa ing biserung bakang pataban!’
42015031	Ngana ning tata, ‘Anak ko, kapilan man kayabe ra ka at keka ing sablang bandi ku.
42015032	Sukat tamung magsaya at tumula uling ining kapatad mu mete ne, makanyan man sinubli yang mebie; mebating ya at meyakit ya.’ ”
42016001	Nganang Jesus karing alagad na, “Kanitang misan, ating mabandi a ating metung a katiwala. Simbung da king ing pibandian na panyiran na mu ning katiwala.
42016002	Inya pepayaus ne at kitang na, ‘Nanu ing ababalitan ku tungkul keka? Munie kang kwenta kanaku tungkul king kekang pamanibala king pibandian ku uling e na ka malyaring maging katiwala ku.’
42016003	Ngana ning katiwala king sarili na, ‘Lalako na na ku ning panginuan ku king pangakatiwala. Nanu ing daptan ku? E ku agyung sarul; makarine naman nung magpalimus ku.
42016004	A, balu ku na ing daptan ku! Milako ku man king obra atin namang tanggap kanaku karing pibalebale ra.’
42016005	Tunggal-tunggal na lang pepayaus ding ating utang king panginuan na. Ngana king minuna, ‘Nu anti ing utang mu king kanakung panginuan?’
42016006	Pekibat na, ‘Dinalan a barilis a larung olibo.’ Ngana ning katiwala, ‘Oyni ing kasulatan na ning utang mo. Lukluk ka at gawan meng limang pulu. Mamalagua ka!’
42016007	Kitnan ne ing kadua, ‘Ika, nu anti ing utang mu?’ Pekibat na, ‘Dinalan a kaban a trigu.’ Ngana ning katiwala, ‘Oyni ing kasulatan na ning utang mo. Walung pulu ing isulat mu.’
42016008	Pinuri ne ning panginuan ing mapamirait a katiwala uli na ning pepakit nang katosuan. Uling maygit lang biasang mamahala ding taung maka-yatu kesa karing taung maka-Dios.”
42016009	At sindu nang Jesus ing pamagsalita na. Ngana, “Inya sasabian ku kekayu: gamitan yu king pamakikaluguran ing pibandian keti king yatu. Magisan man iti, matanggap na kayu man king tuknangan a alang angga.
42016010	Ing tapat king malating bage a mipagkatiwala keya, tapat ya naman king maragul a bage a mipagkatiwala keya; ing e mu apagkatiwalan king malating bage, e mia naman apagkatiwalan king maragul a bage.
42016011	Nung e ra kayu apagkatiwalan king pibandian na niting yatu, ninu ing magkatiwala kekayu king tune pibandian?
42016012	At nung e ra kayu apagkatiwalan king pibandian da ring aliwa, ninu ing munie kekayu king tune mangaintulid kekayu?
42016013	“Alang ipus a makasuyung aduang panginuan uling pikasaman ne ing metung at luguran ne ing metung; maging tapat ya king metung at pikasaman ne ing metung. E kayu makasuyung agnan king Dios at king pibandian.”
42016014	Dimdam da iti ding Pariseo at pikayli-kayli re i Jesus uling malugud la king salapi.
42016015	Inya sinabi na karela, “Ikayu ding magpanggap banal king arapan da ring tau, oneng akikilala na ning Dios ing atyu karing pusu yu. Uling ing isipan dang maulaga ding tau, ya naman ing alang ulaga king panimanman na ning Dios.
42016016	“Ing Kautusan nang Moises at ing sinulat da ring propeta mipairal angga mu ketang panaun a dinatang ya i Juan a Maminyag. Manibat na kanita, mipanaral ne ing Mayap a Balita tungkul king Kayarian ning Dios, at ing balang metung magkapilit yang milub kaniti.
42016017	Oneng mayan pa ing lumipas ya ing banua at ing yatu kesa king milako ya ulaga ing malating dake na ning Kautusan.
42016018	“Makipangalugud ya ing ninumang mididiborsyu king asawa na at makiasawa king aliwa, at makipangalugud ya naman ing makiasawa king babaing diniborsyu ning asawa na.
42016019	“Ating metung a taung mabandi a mimalan mal at ating labis-labis a pamangan aldo-aldo.
42016020	At atin munamang pulubi a milagyuan Lazaro; mitmu yang sugat at atyu lele nang pasbul ning mabandi.
42016021	Bisa yang makapangan agyang king mugmug a mananabu ibat king lamesa na ning mabandi. Aliwa mu ita, lalapitan de pa ding asu at didilatan da la ring sugat na. “
42016022	Mete ya ing pulubi at dela de ring anghel king siping nang Abraham. Mete ya naman ing mabandi at mikutkut.
42016023	Kabang magdusa ya king Hades, tinalanga ya ing mabandi at ikit ne king marayu i Abraham at i Lazaro a atyu siping na.
42016024	At nganang kinulait ning mabandi, ‘Tatang Abraham, malunus kayu kanaku. Utusan ye i Lazaro ba neng basan danum ing sepu na ning taliri na at parimlan ne ing dila ku uling magkasakit ku king aping ini!’
42016025	Oneng nganang Abraham, ‘Anak ko, ganakan mu king kanitang atyu ka king yatu migpakasawa ka king mangayap a bage at mibata yang kasakitan i Lazaro. Oneng ngeni mipaligayan ya keni kabang ika naman magdusa ka.
42016026	Bukud pa king sablang yan, atyu pilatan tamu ing metung a maragul a bangin. Inya e la makapunta keni ding atyu ken, at ding atyu ken e la makapunta keni.’
42016027	At ngana ning mabandi, ‘Nung makanyan, tatang Abraham, ipakisabi kung mayap king papuntan ye i Lazaro king bale nang tatang ku
42016028	uling atin kung limang kapatad a lalaki. Itubud ye karin ba na lang dinan babala, kanita ila mu man e la miras keting lugal ning pamagdusa.’
42016029	Oneng sinabi nang Abraham, ‘Atyu ya karela i Moises at ding propeta; paburen mu lang makiramdam karela.’
42016030	Nganang mekibat, ‘E sapat ita, nung puntalan na la ning metung a sinubling mebie, sumisi la at painggulut karing kasalanan da.’
42016031	Sinabi nang Abraham, ‘Nung e la makiramdam kang Moises at karing propeta e la munaman maniwala agyang king mete a sinubling mebie.’ ”
42017001	Nganang Jesus karing alagad na, “E la kapilan man mawala ding panibatan na ning pamikasala, oneng makapangilabut ing kararasan na ning taung panibatan na niti!
42017002	Mayap pa ing isabit ya king batal na ing metung a maragul a gilingan-batu at iyatsa ya king dagat kesa king maging sangkan ne ning pamikasala na ning metung karing mangalating deti.
42017003	Inya mingat kayu! “Nung mikasala ya ing kapatad mu, sabianan me; patawaran me nung sumisi ya.
42017004	Nung makatapitung besis yang mikasala keka kilub ning patingapun, at makatapitung besis yang linapit keka at sinabing, ‘Sisisi ku,’ sukat meng patawaran.”
42017005	Ngara ding apostol king Ginu, “Dagdagan mu ing kekaming kasalpantayanan!”
42017006	Pekibat na ning Ginu, “Nung atin kayung kasalpantayanan a kasing dagul na mu man ning butul mustasa, asabi yu kaniting tanaman a sikomoro, ‘Mabagut ka at iyalis mu ing kekang sarili king dagat!’ at mamintu ya kekayu.”
42017007	“O nu mong ing metung kekayu atin yang ipus a sasarul o magpastul tupa, nung muli neng ibat king marangle, sabian yu wari keya, ‘Mekeni at mangan na ka?’
42017008	Agyang makananu e yu sabian ita; ing sabian yu, ‘Isadia mu kung apunan; kaybat miblas ka at silbian mu ku kabang mamangan ku. Kaybat na nita, saka na ka mangan.’
42017009	Pasalamatan ya wari ing ipus uling tiparan na ing inutus mu keya?
42017010	Makanyan munaman kekayu; nung arapat yu na ing sablang inutus da kekayu, sabian yu, ‘Mistula kami mung ipus; tinupad kami mu king kekaming katungkulan.’ ”
42017011	King pamaglakad nang Jesus papunta Jerusalem, dinalan ya king angganan na ning Samaria at ning Galilea.
42017012	Inyang lulub ya king metung a baryu, selubungan de ring apulung leprosuan, tinuknang lang makarayung bagya
42017013	at kinulait la. Ngara, “Jesus! Maestro! Malunus ka kekami!”
42017014	Ngana karela inyang ikit na lang Jesus, “Lumakad kayu at pakit karing pari.” Kabang dalan, kinayap la.
42017015	Inyang apansingan na ning metung karela king kinayap ya; migbalik yang kukulisak kapurian king Dios.
42017016	Migsakab ya arap nang Jesus at pepasalamat ya keya. Samaritano ya ing taung iti.
42017017	“E la wari apulu ding kinayap?” nganang kinutang Jesus. “Nu la karin ding siam?
42017018	Ala waring migbalik at minie kapurian king Dios subali mu kaniting dayuan?”
42017019	At nganang Jesus king Samaritano, “Talakad ka at mako na ka; kinayap ka uli na ning kasalpantayanan mu.”
42017020	Misan, ating mapilan a Pariseo a mengutang kang Jesus, nung kapilan ya datang ing Kayarian ning Dios. Nganang mekibat, “E ya mayakit daratang ing Kayarian ning Dios.
42017021	At alang makasabing, ‘Alben yu, atyu keni!’ o ‘Atyu karin!’ uling ing Kayarian ning Dios atyu kilub yu.”
42017022	At ngana karing alagad na, “Datang ing oras nung nu yu pagnasan ing akit ye ing metung karing aldo ning Anak ning Tau, oneng e ye akit.
42017023	Ating sumabi kekayu, ‘Atyu karin!’ o ‘Atyu keni!’ Oneng e kayu lulual ban panintunan ye.
42017024	Nung makananung kikislap ing kildap king banua at aslagan na ing misusumangid nang dane ning banua, makanyan ya munaman ing Anak ning Tau king aldo na.
42017025	Oneng kailangan ya pa mung dumalan dakal a kasakitan at tanggian de ring tau king kasalukuyan.
42017026	Nung nanu ing milyari kanitang panaun nang Noe, makanyan munaman ing malyari king panaun ning Anak ning Tau.
42017027	Kanitang panaun nang Noe, mamangan la at miminum ding tau, kakasal la at makiasawa la angga king aldo a sinake ya i Noe king barku. Dinatang ing albug at mete la ngan.
42017028	Mangari munaman kanitang panaun nang Lot, mamangan la at miminum ding tau, sasali la at mamisali la, tatanam at manalakad bale.
42017029	Oneng king aldo a meko ya i Lot karin Sodoma, minuran api at asupri at meduluk la ngan.
42017030	Makanyan munaman ing malyari king aldo a datang ya ing Anak ning Tau.
42017031	“King aldo ita, itang atyu king bubungan e ya pa mu kuldas ban kuanan na ing pibandian na kilub ning bale. Makanyan munaman e ya sukat muli itang atyu king marangle.
42017032	E yu kakalinguan itang milyari king asawa nang Lot!
42017033	Ing ninumang magkapilit magligtas king bie na, abating ne iti; oneng ing ninumang mibating king bie na, aligtas ne.
42017034	Sasabian ku kekayu, king benging ita, ating aduang lalaki king metung a pagkeran; ing metung mayakua ya at ing metung mitagan ya.
42017035	Ating aduang babaing miyayabe gigiling, ing metung mayakua ya at ing metung mitagan ya. [
42017036	Ating aduang lalaki king marangle; ing metung mayakua ya at ing metung mitagan ya.]”
42017037	Ngarang mengutang ding alagad, “Ginu, nukarin mapalyari iti?” Pekibat na, “Nung nu ya karin ing bangke karin la naman makatipun ding ayup a buitre.”
42018001	Selita neng Jesus karela ing metung a talimhaga ban ituru na karela king sukat lang parating manalangin at e la kapilan man mimina lub.
42018002	Ngana, “King metung a siudad, ating metung a ukum a alang takut king Dios at ala yang gagalangan a tau.
42018003	King siudad mu ring ita, ating metung a babaing mebalu a maralas pupunta king ukum at parati nang sasabian, ‘Saupan yu ku pu laban king kanakung kalaban!’
42018004	E ya mebisa ing ukum kilub ning makabang panaun. Oneng king katataulian ngana king sarili na, ‘Agyang ala kung takut king Dios at e gagalang kaninu man,
42018005	saupan keng manakit katuliran ing babaing iti ban tuknangan na kung pangabalanan, pota abuysit na ku pa keng pamamunta na keti!’ ”
42018006	At ngana ning Ginu, “Dimdam yu ing sinabi na ning marawak a ukum.
42018007	Ngeni, ipagkaymut na kaya ning Dios ing katuliran karetang sariling pinili na a mamaus pasaup keya aldo’t bengi? E na la kaya agad saupan?
42018008	Sasabian ku kekayu, agad-agad na lang dinan katuliran. Oneng paniatang na ning Anak ning Tau, manakit ya kayang taung sasalpantaya keya keti king yatu?”
42018009	Selita nia naman iting talimhaga karing taung tutungge mayap king sarili da at maninsultu naman karing aliwa.
42018010	Ngana, “Ating aduang lalaking menik king Templo ban manalangin: ing metung Pariseo ya at ing metung naman talapanyingil yang buis.
42018011	Tinalakad ya ing Pariseo at nganang menalangin king sarili na, ‘O Dios, pasalamat ku keka king e ra ku kalupa ding aliwang tau; e ku mapanako, e ku mapamirait, e ku makipangalugud o kalupa na ning talapanyingil buis a ini.
42018012	Makatadua paruminggu mag-ayunu ku; ibabie ku keka ing kapulung dake na ning sablang panakitan ku.’
42018013	Oneng makatalakad yang marayu ing talapanyingil buis; e ya man bisang matna banua, nune durugdugan ne ing salu na at sasabian na: ‘O Dios, malunus ka kanaku; metung kung makasalanan!’
42018014	Sasabian ku kekayu,” nganang Jesus, “Ing lalaking iti ya ing minuling mekilalang banal arap ning Dios at aliwa itang metung. Uling ing ninumang mitatas king sarili na mibaba ya, at ing ninumang magpakumbaba mitas ya.”
42018015	Dela da la ring mapilan a tau ding anak dang mangalati kang Jesus ba na lang itumpak ding gamat na karela. Inyang ikit da iti ding alagad na, sebianan da la ring tau.
42018016	Oneng inaus na lang Jesus ding anak at sinabi na karing alagad, “Paburen yu lang lumapit kanaku ding anak at e yu la sasabatan, uling para karing anti kareti ya ing Kayarian ning Dios.
42018017	Iti yang tandanan yu! Ninuman ing e tanggap king Kayarian ning Dios anti ing pamananggap da ring mangalating anak kapilan man e ya milub karin.”
42018018	Kitnan ne ing metung a pamuntuk da ring Judio i Jesus. Ngana, “Mayap a Maestro, nanung daptan ku ban tanggapan ku ing bie alang angga?”
42018019	Pekibat nang Jesus, “Baket ausan mu kung mayap? Alang mayap nune mu ing Dios.
42018020	Balu mu la ding kautusan: ‘E ka makipangalugud; e ka makamate; e ka manako; e ka sasaksi king e katutuan; igalang me i tatang mu at ima mu.’ ”
42018021	At sinabi na, “Daraptan ku na ing sablang yan manibat na inyang kayanakan ku.”
42018022	Inyang dimdam nang Jesus iti, ngana, “Atin pang metung a bage a kulang keka. Ipisali mu ing sablang pibandian mu at ipamie mu ing abli mu karing pakakalulu at mika pibandian ka karin banua. Kaybat, mibalik ka keti at tuki ka kanaku.”
42018023	Oneng melungkut ya ing lalaki inyang dimdam na iti uling tutu yang mabandi.
42018024	Ikit nang Jesus king melungkut ya at sinabi na, “Kasakit dang lungub king Kayarian ning Dios ding ating pibandian!
42018025	Mas mayan ya pang dumalan ing kamelyu king busbus ning karayum kesa king lungub ya ing mabandi king Kayarian ning Dios.”
42018026	Mengutang la ding mekaramdam kaniti, “Nung makanyan, ninu ding miligtas?”
42018027	Pekibat nang Jesus, “Ing e ra arapat ding tau, arapat na ning Dios.”
42018028	Kanita i Pedro sinabi na, “Alben yu, likuan mi la ding kekaming pibalebale ban tuki ke keka.”
42018029	Sinabi nang Jesus karela, “Ing katutuan sasabian ku kekayu: alang tau a pepainggulut king pibalebale na, asawa, kapatad at pengari o ding anak na alang-alang king Kayarian ning Dios
42018030	ing e tanggap lalung dakal king kasalukuyan at bie alang angga king panaun a daratang.”
42018031	Kewani na lang Jesus ding labing adua at sinabi na karela, “Lawan yu! Papunta ta na Jerusalem at karin matupad ing sablang sinulat da ring propeta tungkul king Anak ning Tau.
42018032	Ipanganiaya re karing paganu a maninsultu, lapastangan, at maglura keya.
42018033	Paglatikuan de at paten, oneng king katlung aldo subli yang mie.”
42018034	Oneng e ra aintindian ding alagad ing dimdam da; e malino karela ing kabaldugan na nita at e ra balu nung nanu ing amanuan nang Jesus.
42018035	Inyang malapit ne i Jesus karin Jerico, ating metung a lalaking bulag a makalukluk lele na ning dalan; magpalimus ya.
42018036	Dimdam na lang daralan ding dakal a tau; mengutang ya nung nanu ing malilyari.
42018037	Ngarang mekibat, “Daralan ya i Jesus ning Nazaret.”
42018038	At nganang kinulisak masikan, “Jesus, Anak nang David, malunus ka kanaku!”
42018039	Sebianan de ring tau king mumuna at sinabi ra king e ya mainge, oneng lalu yang kinulait masikan. Ngana, “Anak nang David! Malunus ka kanaku!”
42018040	Tinuknang ya i Jesus king pamaglakad na at inutus na king ilapit de keya ing bulag. Pangalapit na, kitnan neng Jesus,
42018041	“Nanu ing buri mung daptan ku keka?” Nganang mekibat, “Ginu, bisa kung manakit pasibayu.”
42018042	At sinabi nang Jesus king bulag, “Manakit ka! Pepakayap na ka ning kekang kasalpantayanan!”
42018043	Kanita mu rin menakit ya at tinuki ya kang Jesus at pepasalamat ya king Dios. Inyang ikit da iti ding tau, pinuri de ngan ing Dios.
42019001	Linub ya at linabas i Jesus karin king Jerico.
42019002	Ating metung a mabandi karin a pamuntuk da ring talapanyingil buis, ing lagyu na Zaqueo.
42019003	Pilit neng buring akit nung ninu i Jesus. Oneng pandak ya i Zaqueo at e ne agyung lawen uli na ning keraklan da ring tau.
42019004	Inya migpauna yang milayi at minukiat ya king metung a tanaman a sikomoro ba neng akit dumalan i Jesus karin.
42019005	Pangaras nang Jesus king lugal a ita, tinalanga ya at sinabi na, “Zaqueo, kuldas kang malagua uling kailangan kung salangi ngeni king bale mu.”
42019006	Memalagua yang kinuldas at matula neng tinggap i Jesus.
42019007	Mibubulungan la ding sablang menakit king mepalyari. Ngara, “Makipagbisita ya king metung a makasalanan!”
42019008	Tinalakad ya i Zaqueo at sinabi na king Ginu, “Ginu, ing kapitna king pibandian ku ipamie ku karing pakakalulu. At nung sakaling atin kung pirait ninuman, isubli kung makatapat a besis keya.”
42019009	Nganang Jesus kang Zaqueo, “Dinatang ngeni ing kaligtasan king pibalebaleng iti; ing taung ini lahi nia namang Abraham.
42019010	Uling dinatang ya ing Anak ning Tau ban panintunan na la at iligtas ding mebating.”
42019011	Sindu nang Jesus ing pamagsalita na at selita ne ing metung a talimhaga karing taung makiramdam. Depat na iti uling malapit ne Jerusalem at isipan da ring tau king malapit niang lunto ing Kayarian ning Dios.
42019012	Ngana, “Ating metung a taung marangal a minta king marayung bansa ba yang magawang ari at kaybat magbalik ya naman.
42019013	Bayu ya meko, inaus na la ding apulu nang ipus at dininan na lang tungga-tunggalan a salaping gintu, at sinabi na karela, ‘Pagnegosyu yu la den angga king pamagbalik ku.’
42019014	Tutu ra ne mang kesaman ding memalen na, inya kalako na mitubud lang pekakatawan da ban sabian da, ‘E mi ya buring maging ari ing taung iti.’
42019015	“Gewa ria mu ring ari ing taung ita. Kaybat minuli ya at pepayaus na la ding ipus a dininan nang salaping gintu ban abalu na nung magkanu ing penakitan na ning balang metung.
42019016	Linapit ya ing minunang mirinan at ngana, ‘Ing salapi yung gintu, ginu, menakitan yang apulu.’
42019017	’Masanting,’ nganang mekibat. ‘Mayap kang ipus! Anti na ning meging tapat ka king ditak a bage, panibalan da ka karing apulung siudad.’
42019018	Linapit ya ing kadua at ngana, ‘Ing kekayung salaping gintu, ginu, menakitan yang lima.’
42019019	At sinabi na, ‘Manibala ka karing limang siudad.’
42019020	Linapit ya ing aliwa pang ipus at ngana, ‘Oyni, ginu, ing kekayung salaping gintu. Binalut ke king panyu at selikut.
42019021	Tatakut ku kekayu uling masakit kayung pakiutusan; kakuanan yu ing e kekayu at pupupulan yu ing e yu tenam.’
42019022	Pekibat na ning panginuan na, ‘E ka mayap a ipus! King sinabi mung yan karin da ka atulan! Balu mu na palang masakit kung pakiutusan at kakuanan ku ing e kanaku at pupupulan ku ing e ku tenam,
42019023	obat e me bildug king bangku ing salapi ku? King pamagbalik ku mika interes ya mu man sana.’
42019024	At sinabi na karing atyu karin, ‘Kuanan ye keya ing salaping gintu at ibie ye king atin nang apulung salaping gintu.’
42019025	Oneng ngara, ‘Atin neng apulung salaping gintu, ginu!’
42019026	’Sasabian ku kekayu,’ nganang mekibat, ‘ing ninumang atin na, mirinan ya pa; oneng itang ala, agyang itang ditak a atyu keya mayakua pa.
42019027	Ngeni, tungkul naman karetang kalaban kung e maki buri king maging ari ku karela, idala yu la keni at paten yu la king arap ku!’ ”
42019028	Kaybat nang asabi iti, sinulung neng migpauna karela papunta Jerusalem.
42019029	Inyang malapit ne king Betfage at Betania, king bunduk a ausan dang Bunduk ding Olibo, pepaunan na la ding aduang alagad.
42019030	Sinabi na karela, “Munta kayu king tutuking baryu. Kalub yu karin akit ye ing metung a biserung asno. Makatali ya at ala pang mekasake kaniti. Kalagan ye at idala ye keti.
42019031	Nung sakaling ating mangutang kekayu: ‘Baket kakalagan ye yan?’ sabian yu, ‘Kailangan ne ning Ginu.’ ”
42019032	Inya linakad na la ding mituburan at ikit de ing asno, antimo ing sinabi na karelang Jesus.
42019033	Kabang kakalagan de, ding makibandi kitnan da la, “Baket kakalagan ye yan?”
42019034	Pekibat da, “Kailangan ne ning Ginu.”
42019035	Dela re ing asno kang Jesus. Kaybat deng sepinan king gulut ing asno king balabal da, pepasaken de i Jesus.
42019036	Kabang dalan lalatag da la ring tau ding balabal da king daralanan na.
42019037	Inyang malapit ne Jerusalem, king lugal a pababa king Bunduk ding Olibo, kinulisak la king tula ding heganaganang alagad a milulupung keya at king masikan a bosis pinuri de at pepasalamatan ing Dios king sablang ikit dang milagru.
42019038	Ngara, “Bendisyunan ne sa ning Dios ing ari a daratang king lagyu na ning Ginu! Kapayapan karin banua at ligaya king Dios!”
42019039	Ngara ding mapilan a Pariseong makalibutad karing dakal a tau, “Maestro, iyutus mu karing alagad mu ing e la masigla.”
42019040	Pekibat na, “Sasabian ku kekayu, nung magtahimik la, ding batu mismu ilang kulisak.”
42019041	Inyang malapit ne king siudad i Jesus at ababatiawan na ne, tengisan ne.
42019042	Ngana, “Nung balu mu mu ing makaibie kapayapan keka king aldo iti! Oneng e mu pin akakit ngeni!
42019043	Datang la ding aldo a padurutnan da kang kuta ding kekang kalaban; kubkuban da ka at lusuban king misusumangid.
42019044	Lasakan da kang lubus at pati na ding anak mung atyu kilub ding kekang pader. Ala lang itagan metung mang batu a makatumpak king kalupa nang batu uling e mu kilala ing paniatang na ning Dios keka ba na kang iligtas!”
42019045	Linub ya i Jesus king Templo at tinabi na la ding magtinda.
42019046	Ngana karela, “Makasulat: ‘Ing bale ku mayaus yang bale pipanalanginan.’ Oneng gewa yeng tuknangan ding mapanako!”
42019047	Aldo-aldo tuturu ya i Jesus kilub ning Templo. Buri da ring pamuntuk ding pari, ding talaturu ning Kautusan, at ding makatua na ning balen king ipapate re.
42019048	Oneng e la manakit paralan nung makananu rang arapat iti, uling taimtim yang makiramdam kang Jesus ing mabilug a balen; ala lang buring salanan king sasabian na.
42020001	Misan a aldo, kabang tuturu ya i Jesus karing tau kilub na ning Templo at manaral tungkul king Mayap a Balita, linapit la ding pamuntuk da ring pari at ding talaturu ning Kautusan; kayabe da la ring makatua na ning balen.
42020002	Ngara, “Sabian mu na mo kekami ing katuliran mung dapat kareting bage? Ninu ing minie kayupayan keka?”
42020003	Pekibat nang Jesus, “Kutnan da kayu naman. Sabian yu na mo kanaku
42020004	nung kenu ibat ing upaya nang maminyag Juan, ibat king Dios o karing tau?”
42020005	At ngarang mipapangutang, “Nung sabian tamung ibat king Dios, sabian na naman kekatamu, ‘Baket e ye peniwalan?’
42020006	Nung sabian tamung, ‘Ibat karing tau,’ pamasibasan da katamu ding tau uling paniwalan da king propeta ya i Juan.”
42020007	Inya ing pekibat da kang Jesus, “E mi balu.”
42020008	At nganang Jesus karela, “E ku naman sabian kekayu nung nanu ing katuliran kung dapat kareting bage.”
42020009	Kanita selita neng Jesus iting talimhaga karing tau: “Ating metung a taung menanaman ubas king gabun na. Pekiupa ne karing kasamak at minta ya king aliwang bansa. Menatili yang maluat king lugal a ita.
42020010	Inyang miras na ing panaun ning pamamupul ubas, pepapuntan ne ing metung a ipus ban kuanan na ing parti na king pupul. Oneng bigbugan de ring kasamak ing ipus at pepaulian deng alang darala.
42020011	At pepapuntan ne ing metung pang ipus; pemugbug dia naman ampon lepastangan at pepaulian deng ala munamang darala.
42020012	Pepapuntan ne ing katlu; penasakit de at penabi.
42020013	Ngana ning makibandi king ubasan, ‘Nanu ing daptan ku? Papuntan ke ing sariling anak kung lalaking pakamalan; siguradung igalang de!’
42020014	Oneng inyang ikit de ring kasamak ing anak a lalaki, ngarang misabisabi, ‘Iti ya ing talapagmana. Tara, paten ta ya ban miras kekatamu ing mana na!’
42020015	Inya liwal de king ubasan at pete re. “Nanu kaya ing daptan na karela ning makibandi king ubasan?
42020016	Ya mismu munta ya karin at pamaten na la detang kasamak at ibie ne karing aliwang kasamak ing ubasan.” Inyang dimdam da iti ding tau, sinabi ra, “E na na sa paintulut ning Dios kekatamu yan!”
42020017	Linawe na lang Jesus at kaybat kitnan na la, “Nung makanyan, nanu ing buri nang sabian niting bersikulu ning Kasulatan? ‘Ing batung e ra buri ding manalakad bale, ya ing meging batung pamuntuk.’
42020018	Manasakit ya ing ninumang makatakid king batung iti at mangalaso-laso ya ing dagpan na.”
42020019	Kanita mu rin buri deng dakpan ding talaturu ning Kautusan at ding pamuntuk da ring pari i Jesus, uling aintindian da king ila ding pamaramdaman na king talimhaga; oneng tatakut la karing tau.
42020020	Inya menaya lang masanting a panuan (panaun). Sitsutan da la ring mapilan a tau ban magkunwaring manintun king katuliran at ilang tiburan da ba reng arakap i Jesus king pamagsalita na ban kanita adalum de at miyabie king upaya ning Romanung Gobernador.
42020021	Ngara deting ispia kang Jesus, “Maestro, balu mi king ustu ing kekayung sasabian at tuturu. E kayu mangabiran kenu man, nune tuturu yu ing katutuan tungkul king buri na ning Dios para king tau.
42020022	Sabian yu na mo kekami nung labag king Kautusan ing mamayad buis king Emperador ning Roma o ali?”
42020023	Oneng balu nang Jesus ing e mayap dang kapagnasan, inya ngana karela,
42020024	“Pakitanan yu kung metung a salaping pilak. Kaninu ya larawan at lagyu ing atyu keni?” Ngarang mekibat, “King Emperador la.”
42020025	Inya nganang Jesus karela, “Nung makanyan, ibie yu king Emperador ing mangaintulid king Emperador, at ibie yu king Dios ing mangaintulid king Dios.”
42020026	Mebigu la king kapagnasan dang arakap de king pamagsalita na arap da ring tau. Ala na lang asabi pa uling mebigla la king pekibat na.
42020027	Ating mapilan a Saduseo a linapit kang Jesus. Ding Saduseo ila ding taung sasabing alang pamaniubling mebie.
42020028	Ngara, “Maestro, sinulat neng Moises iting kautusan para kekami: ‘Nung ing metung a lalaki mate yang alang ayanak king asawa na, ing kapatad nang lalaki kailangan neng pakasalan ing mebalu ban mika anak la para king mete.’
42020029	Ating pitung mikakapatad a lalaki. Mekiasawa ya ing pangane at mete ya namang alang ayanak.
42020030	Pekasalan ne ning kadua ing mebalu, at mete yang alang ayanak.
42020031	Makanyan munaman ing milyari king katlu angga king kapitu; ayasawa de ngan at mete lang alang ayanak king mebalu.
42020032	King katataulian, mete ya naman ing babai.
42020033	Ngeni, king aldo pamaniubling mebie, ninu karing pitung mikakapatad ing maging asawa na, anti na ning mikasal ya karela ngan?”
42020034	Nganang mekibat Jesus karela, “Miyayasawa la ding lalaki at babai king kapanaunan a iti,
42020035	oneng e na la makiasawa ding lalaki at babaing kabilang karing subling mie.
42020036	Mitulad la karing anghel at e na la malyaring mate; uling king pamaniubli rang mie maging anak na la ning Dios.
42020037	Agyang i Moises patutuan na king subli lang mie ding mete. Uling king istoria tungkul king mababang tanaman a milalablab, ing Ginu inaus neng ‘Dios nang Abraham, Dios nang Isaac, at Dios nang Jacob.’
42020038	Ngana wari, ing Dios e re Dios ding mete, nune Dios de ring mabie uling ding sabla mabie la uli na.”
42020039	Ngara ding mapilan a talaturu ning Kautusan, “Maestro, tinud ka king pakibat a yan!”
42020040	Ala nang mengangas pang mengutang.
42020041	Nganang Jesus karela, “Makananu rang asabi king ing Cristo anak neng David?
42020042	Uling i David mismu sasabian na king libru da ring Dalit, ‘Ngana ning Ginu king kakung Ginu: Lukluk ka (king)banda kung wanan,
42020043	anggang e ku la lubus apasukuan keka ding kekang kalaban.’
42020044	Ngeni nung i David inaus neng ‘Ginu,’ ing Cristo, makananu ya mo ngening maging anak na?”
42020045	Nganang Jesus karing alagad na kabang makiramdam la ding sabla,
42020046	“Mimingat kayu karing talaturu ning Kautusan a maburing lakad-lakad pakaimalan a makaba at maburing pupugayan da karing plasa. Buri da la ring luklukan pandangal karing sinagoga at ding kabisera neng makipamiesta la.
42020047	Ila ding gigisan king kabiayan da ring mebalung babai, at kaybat magkunwaring manalangin makaba! Lalung mabayat ing dugpang parusa karela!”
42021001	Megumasid ya i Jesus king makapadurut at ikit na la ding masalaping babaldug king karelang ain king pibabalduganan kareti king Templo.
42021002	Ikit nia naman ing metung a pakakalulung babaing mebalu; babaldug na la ding aduang salapi.
42021003	Sinabi nang Jesus, “Ing katutuan sasabian ku kekayu, ing pakakalulung babaing iti ya ing maragul a inain kesa karing sabla.
42021004	Uling binie na ing sablang pagkabie na, oneng ila binie ra mu itang labis ketang kailangan da.”
42021005	Pipagsalitan da ring mapilan karela ing sintingan na ning Templo, ing sintingan a babie da ring marmol at ding ain a miyain king Dios. Inya sinabi nang Jesus,
42021006	“Ding akakit yung den, datang ing panaun, metung man alang mitagan a batung makatumpak king kalupa nang batu; mabaldug la ngan king gabun.”
42021007	Ngarang mengutang kang Jesus, “Maestro, kapilan malyari iti? At nanu ing palatandanan king pangatupad na niti?”
42021008	Pekibat na, “Mingat kayu ban e na kayu alinlang ning ninuman. Uling dakal la ding datang king lagyu ku a sumabing, ‘Aku ing Cristo!’ at ‘Ing panaun dinatang na!’ E kayu tutuki karela.
42021009	E kayu pailigalig nung makabalita kayung gera at rebolusyun. Kailangan king mapalyari la pa mu deti, oneng e mangabaldugan king ing kawakasan dinatang na.”
42021010	At ngana pa karela, “Lusuban ne ning metung a bansa ing kalupa nang bansa at lumaban ya ing metung a kayarian king kalupa nang kayarian.
42021011	Mika mangasikan a ayun, danup, at salut karing miyayaliwang lugal at ating lunto makapangilabut a bage a mangaragul a tanda a manibat banua.
42021012	Bayu malyari iting sabla, pandakpan da kayu at ligaligan. Idala da kayu karing sinagoga ban litisan at ipasukul. King uli ku iyarap da kayu karing ari at karing gobernador.
42021013	Iti ya ing maging masanting yung oras ban munie patutu tungkul kanaku.
42021014	Ipanatag yu ing lub yu; e kayu paibalisa nung makananu yung ipagdipensa ing kekayung sarili;
42021015	uling dinan da kayung amanu at kabiasnan a e na agyung labanan o tutulan ning ninuman karing kekayung kalaban.
42021016	Agyang ding pengari yu, kapatad, kamaganak, at kakaluguran ipanganiaya ra kayu; ipapate da la ring mapilan kekayu.
42021017	Pikasaman da kayu ding sabla king uli ku.
42021018	Oneng metung man king buak yu alang mabating.
42021019	Magpakatatag kayu uling king kekayung kapibabatan karin yu tanggapan ing kaligtasan.
42021020	“Potang akit yu neng kukubkuban da ring sundalus ing Jerusalem, abalu yu king e lumuat malasak ne.
42021021	Sukat lang tumakas karing bunduk ding atyu king Judea at sukat lang mako ding manuknangan king siudad, at e na la sukat lungub pa karin ding atyu king baryu.
42021022	Uling ila deti ring ‘Aldo ning Pamamarusa’ ban matupad ing sablang sasabian ding Kasulatan.
42021023	Maging makalunus la ding mabuktut at ding pasusu karing aldo deta! Uling datang ing maragul a kasakitan at mua ning Dios laban king bansang iti.
42021024	Mate la ding mapilan king espada at idala da lang bihag ding aliwa karing sablang bansa. Damusakan de ring paganu ing Jerusalem anggang e mapupus ing panaun a mitakda para karela.
42021025	“Mika ating palatandanan king aldo, king bulan at karing batuin. Magulu la ding bansa keti king yatu at malitu uli na ning dagat at ning alun.
42021026	Mabungsul la ding tau king takut at king pamanisip da karing bage mapalyari king yatu; uling mayugun la at milisia la dalan ding planeta at ding aliwa pang bage king banua.
42021027	King panaun a ita, akit deng daratang ing Anak ning Tau libutad na ning biga at kayabe ning maragul a kayupayan at kamalan.
42021028	Kabud magumpisa na lang mapalyari deting bage, tumula kayu uling malapit na ing pangaligtas yu.”
42021029	Kaybat na nita, selita neng Jesus karela ing metung pang talimhaga. Ngana, “Lawan ye ing tanaman a higera at ding aliwa pang tanaman.
42021030	Nung akit yu na lang manulud, balu yu king malapit na ing kaleldo.
42021031	Makanyan munaman, potang akit yu na lang mangapalyari deting bage, abalu yu king malapit neng datang ing Kayarian ning Dios.
42021032	“Tandanan yu! Mapalyari ngan ing sablang bage iti bayu la ngan mangamate ding taung mabibie ngening kasalukuyan.
42021033	Lumipas ya ing banua at ing yatu, oneng manatili ing amanu ku.
42021034	“Mingat kayu! E yu paburen ing mipasoso kayu king katakawan at pamaglasing, at e kayu paibalisa king pamanintun kabiayan, pota dasnan na kayu ning Aldong ita a e kayu makasadia.
42021035	Uling datang ya ing aldong ita king e ra piadian ding sablang tau king mabilug a yatu.
42021036	Inya, magsadia kayu king balang oras; manalangin alang patugut ban mika sikanan kayu at aligtasan yu ing sablang mangapalyari at ban makayarap kayu king Anak ning Tau.”
42021037	Aldo-aldo tuturu ya i Jesus kilub ning Templo at mamako ya mu neng bengi at magpaynawa king Bunduk ding Olibo.
42021038	Inya maranun pa pupunta na la king Templo ding tau ban makiramdam kang Jesus.
42022001	Malapit nang datang ing Piesta ning Tinape Alang Lebadura a ausan dang Pamaglagpus.
42022002	Manintun lang masanting a paralan ding pamuntuk da ring pari at talaturu ning Kautusan nung makananu reng apapate i Jesus, oneng tatakut la karing tau.
42022003	Kanita linub ya i Satanas kang Judas a mayayaus Iscariote, ing metung karing labing adua.
42022004	Meko ya at mekipagsalita karing pamuntuk da ring pari at karing opisyal da ring guardia na ning Templo, nung makananu neng apanganiaya i Jesus karela.
42022005	Metula la at pengakuanan deng dinan salapi.
42022006	Mebisa ya i Judas at manibat na kanita menintun neng oportunidad ba neng apanganiaya i Jesus king e ra kamalayan ding tau.
42022007	Miras ing aldo na ning Tinape Alang Lebadura nung kapilan de papaten ing biserung tupa para king Pamaglagpus.
42022008	Inutusan na lang Jesus di Pedro at Juan. Ngana karela, “Mako na kayu at isadia yu ing kekatamung apunan para king Pamaglagpus.”
42022009	Ngarang kinutang kang Jesus, “Nukarin mu buring isadia mi?”
42022010	Pekibat na, “Makiramdam kayu! Kalub yu king siudad akasalubung ye ing metung a lalaking magdalang metung a bangang danum. Tukian ye angga king bale a puntalan na
42022011	at sabian yu king makibandi king bale: ‘Pakutang na keka ning Maestro nung nukarin ya ing kuartu a malyari nang pipanganan king Apunan ning Pamaglagpus kayabe da ring alagad na?’
42022012	Ituru ne kekayu ing metung a maragul a kuartu a kumpletu gamit. Karin kayu magsadiang apunan.”
42022013	Meko la at disnan da at ikit ing sabla-sabla antimo ing sinabi nang Jesus karela, at sidia ra ing apunan ning Pamaglagpus.
42022014	Inyang miras na ing oras, linukluk ya i Jesus king lugal na king lamesa at ding apostol.
42022015	Ngana karela, “Malambat ku nang pagnasan ing akayabe da kayung mangan king apunan ning Pamaglagpus bayu ku dumalan kasakitan!
42022016	Sasabian ku kekayu: kapilan man e na ku pasibayung mangan kaniti anggang e lubus matupad iti king Kayarian ning Dios.”
42022017	Kinua ne ing kopa at kaybat nang mekapasalamat king Dios binie ne karela. Ngana, “Tanggapan ye iti at pisulusuluan yeng inuman.
42022018	Sasabian ku kekayu king manibat ngeni e na ku minum kaniting katas ning ubas anggang e datang ing Kayarian ning Dios.”
42022019	At kinua ne ing tinape at kaybat nang mekapasalamat king Dios, pemirasu ne ing tinape at binie ne karela. Ngana, “Iti ya ing katawan ku [a miyain para kekayu. Daptan yu iti king kapigaganakan kanaku.”
42022020	Makanyan munaman, kaybat na ning apunan, binie ne ing kopa at sinabi na, “Ing kopang iti ya ing bayung kasunduan a mitatalakad king kapamilatan na ning daya kung dumagus para kekayu].
42022021	“Oneng kasulu ke keti ing magtaksil kanaku!
42022022	Uling mate ya ing Anak ning Tau agpang king birian ning Dios; oneng makalunus ne itang taung magtaksil kanaku!”
42022023	At mikukutnanan la nung ninu kaya karela ing gawang kataksilan kang Jesus.
42022024	Linto ing metung a pisasabian karing alagad nung ninu karela ing marangal dili.
42022025	Sinabi nang Jesus karela, “Ding ari keti king yatu paginu la karing karelang sasakupan at ding maki kayupayan mayayaus lang ‘Kakaluguran da ring Tau.’
42022026	Oneng e makanyan king kabilian yu, nune, ing pekamarangal kekayu sukat yang maging antimong peka-anak dili at ing pamuntuk maging anti yang talasuyu.
42022027	Ninu ing lalung marangal, ing makalukluk king lamesa o ing susuyu keya? Siempre, itang makalukluk. Oneng atyu ku libutad yu bilang metung a talasuyu.
42022028	“Menatili kayung kayabe ku karing sablang kapagsubukan a delanan ku.
42022029	Nung makananu na kung dininan katuliran sumakup ning Ibpa ku, makanyan munaman ing gawan kung kasunduan kekayu.
42022030	Mangan kayu at minum kayabe ku king Kayarian ku at lukluk kayu karing tronu ba yu lang ukuman ding labing aduang tribu na ning Israel.
42022031	“Simon! Simon! Makiramdam ka! Inawad nang Satanas at mipaintulut king ikayung sabla subukan na kayu antimo nung makananung ing ortelanu sisimen na ing sepu king pale.
42022032	Oneng penalangin da ka king kapilan man e sa lubus milako ing kekang kasalpantayanan. At kabud mibalik ka lub kanaku, pasiknangan mu la ding kekang kapatad.”
42022033	Mekibat ya i Pedro, “Ginu, makasadia da kang damayan king sukulan at king kamatayan!”
42022034	Nganang Jesus, “Pedro, tandanan mu iti: bayu ya tulauk ing tatyo king aldo iti makatatlu mu na ku ikuang alingad.”
42022035	Kanita kitang nang Jesus karela, “Inyang tinubud da kayung alang pitaka, suput o sandalyas, kekulangan kayung nanu man?” Ngarang mekibat, “Ali kami.”
42022036	“Oneng ngeni,” nganang Jesus karela, “nung atin kayung pitaka o suput idala ye. Ing ninumang alang espada kailangan ing pisali ne ing balabal na ba yang saling metung.
42022037	Uling sasabian ku iti kekayu: sukat matupad kanaku ing sasabian na ning Kasulatan, ‘Mibilang ya karing kriminal.’ Uling ing misulat tungkul kanaku matutupad na.”
42022038	Ngara ding alagad, “Ginu, oreni ding aduang espada!” Nganang mekibat, “Managyu na!”
42022039	Meko ya king siudad i Jesus at minta ya king Bunduk ding Olibo, antimo ing meging kaugalian na, at tinuki la ding alagad na.
42022040	Karas da karin ngana karela, “Manalangin kayu ban e kayu manabu king tuksu.”
42022041	Dinayu yang bagya karela; siniklaud ya at menalangin.
42022042	Ngana, “Ibpa, nung malyari idayu me kaku iting kopa. Makanyan man aliwa ing kaburian ku, nune ing kaburian mu ya ing mipamintuan.” [
42022043	Pepakit ya kang Jesus ing metung a anghel a ibat banua at pepasiknangan ne lub.
42022044	Uli na ning mabayat a panamdam na, lalu yang menalangin taimtim; tutulu ing pawas na a mengaring dayang papatak king gabun.]
42022045	Kaybat nang menalangin, tinikdo ya at belikan na la ding alagad na. Disnan na lang matudtud uli na ning maragul dang kalungkutan.
42022046	Ngana karela, “Baket matudtud kayu? Mibangun kayu at manalangin ban e kayu manabu king tuksu.”
42022047	Magsalita ya pa i Jesus inyang dinatang la ding dakal a tau; panimunan na la ning taung milagyuan Judas, ing metung karing labing adua. Lepitan ne i Jesus ba neng uman.
42022048	Oneng sinabi nang Jesus, “Judas, ipanganiaya me wari ing Anak ning Tau king kapamilatan na ning metung a uma?”
42022049	Inyang ikit da ring alagad a kayabe nang Jesus ing malilyari, sinabi ra, “Ginu, panabakan mi na la?”
42022050	At tebak ne ning metung karela ing ipus na ning Pekapun ding Pari; atigpas ne ing balugbug nang wanan.
42022051	Oneng sinabi nang Jesus, “Ustu na!” Tigkilan ne ing balugbug na ning ipus at pepakayap ne.
42022052	Kanita sinabi nang Jesus karing pamuntuk da ring pari at pamuntuk da ring guardia na ning Templo at karing makatua na ning balen a minta karin ba reng dakpan, “Tulisan ku wari inya dinatang kayung magdalang espada at palupalo?
42022053	Tuturu ku aldo-aldo king Templo at atyu kayu naman karin; makanyan man e yu ku dekap. Oneng panaun yu ngeni at ing upaya na ning karalumduman ya ing matutupad.”
42022054	Dekap de i Jesus at dela re king bale na ning Pekapun ding Pari. Tikian neng Pedro, oneng makarayu yang bagya.
42022055	Mekiabe ya i Pedro karing taung makapadurut king dapug a gewa ra king patyu.
42022056	Ikit ne karin ning metung a ipus a babai at pegumasdan neng masalese. Kaybat, ngana niting ipus, “Kayabe nia naman ing taung iti!”
42022057	Oneng lingad na; nganang Pedro, “Babae, e ke man kakilala ing taung sasabian mu!”
42022058	Kaybat da ring mapilan a penandit, apansin ne ning metung a lalaki at ngana keya, “Metung ka naman karela!” Oneng pekibat nang Pedro, “Abe, magkamali ka!”
42022059	Kaybat nang milabas ning metung a oras, pekatimid na namang sinabi ning metung a lalaking menakit kang Pedro, “Talagang kayabe neng Jesus ing taung iti, uling metung yang Galileo!”
42022060	Oneng pekibat nang Pedro, “Abe, e ku balu ing sasabian mu!” Kanita mu rin, kabang magsalita ya pa, tinulauk ya ing tatyo.
42022061	Melikid ya ing Ginu at linawe ne i Pedro. At aganaka nang Pedro ing sinabi na ning Ginu, “Bayu ya tulauk ing tatyo king aldo iti alingad mu na kung makatatlu.”
42022062	Linual ya i Pedro at menangis yang kapait-paitan.
42022063	Kabang insultuan de i Jesus at pamalupaluan ding magbante,
42022064	tikpan de lupa at saka re kukutnan. Ngara, “Sige na mo, ulahan mu nung ninu ing mekatud keka?”
42022065	Miyayaliwang kalapastanganan ing piniabi ra kang Jesus.
42022066	Inyang masala na, mitipun la ding makatua na ning balen at ding pamuntuk da ring pari at ding talaturu ning Kautusan, ding sablang bibilug king Sanhedrin at inarap de i Jesus king karelang kapulungan.
42022067	Ngara, “Sabian mu kekami, ika pin ing Cristo?” Pekibat na, “Nung sabian ku, e yu ku rin paniwalan
42022068	at nung kutnan da kayu e na kayu man makibat.
42022069	Oneng manibat ngeni lukluk ya ing Anak ning Tau king banda nang wanan ning Dios a Mayupaya.”
42022070	At ding sabla kitnan de, “Nung makanyan, ika pin ing Anak ning Dios?” Pekibat na, “Ikayu mismu sasabian yu king aku pin ya.”
42022071	Sinabi ra, “Nanu pang katibayan ing kailangan tamu? Itamu mismu dimdam tamu ing sarili nang amanu!”
42023001	Tinalakad ya ing mabilug a kapulungan at dela re i Jesus arapan nang Pilato.
42023002	Pegumpisan dang inapag ing dalum laban kang Jesus. Ngara, “Arakap mi ya ing taung iti; susutsutan na la ding kabalen mi at babawal na lang mamayad buis king Emperador at sasabian na pa king ya mismu ing Cristo, ing ari.”
42023003	Kitang nang Pilato, “Ika pin ing Ari da ring Judio?” Nganang mekibat Jesus, “Ika na mismu ing sasabi.”
42023004	Nganang sinabing Pilato karing pamuntuk da ring pari at karing tau, “Ala kung akakit a pamikasala na niting tau.”
42023005	Oneng pipilit dang sasabian, “King kapamilatan na ning turu na guguluan na la ding tau king mabilug a Judea. Megumpisa ya karin Galilea at ngeni miras ne keti.”
42023006	Inyang dimdam nang Pilato iti, kitang na nung tau ya Galilea i Jesus.
42023007	At inyang abalu nang i Jesus ibat ya king sakup nang Herodes, pepadala ne kang Herodes a atyu kanita king Jerusalem.
42023008	Metula yang e mu nanu i Herodes inyang ikit ne i Jesus. Dakal ne abalitan tungkul kang Jesus at malambat na neng buring akit. Panenayan neng akit gawang milagru i Jesus.
42023009	Inya pengutnan na neng pengutnan, oneng e ya bitasang mekibat i Jesus.
42023010	Atyu la karin ding pamuntuk da ring pari at ding talaturu ning Kautusan a alang tuknang king pamagbintang da kang Jesus.
42023011	Ininsultu ne at pisunu-sunung Herodes at ding sundalus na. Pepasuluran deng mal a imalan at binalik de kang Pilato.
42023012	At king aldo ita mikaluguran la di Herodes at Pilato; king milabas mipagkamua la.
42023013	Pepayaus na lang Pilato ding pamuntuk da ring pari, ding makatua na ning balen, ampon ding tau,
42023014	at sinabi na karela, “Delum ye kanaku iting tau king kasalanan a pamaniutsut karing tau. Ngeni, siniasat ke king arapan yu at ala kung ikit a pamikasala na karing bage susumbung yu.
42023015	Agyang i Herodes ala yang ikit a pamikasala na, inya pepabalik ne kekatamu. E karampatan ing atulan yang kamatayan uling ala yang kasalanan.
42023016	Ipabarug keng latiku at kaybat ipabulus ku ne.” [
42023017	Balang Piesta ning Pamaglagpus, kailangan king i Pilato mibulus yang metung a preso para karela.]
42023018	Oneng kilisak dang agnan-agnan ding dakal a tau, “Paten ya ing taung yan! Ibulus ya i Barabas!” (
42023019	Mesukul ya i Barabas uli na ning kaguluan a milyari king siudad at uli na ning pamakamate tau.)
42023020	I Jesus ya ing buri nang ibulus Pilato, inya migsalita yang pasibayu karing tau.
42023021	Oneng kilisak da, “Ipaku ya king krus! Ipaku ya king krus!”
42023022	Nganang Pilato karela king katlung besis, “Baket, nanung gewa nang marawak? Ala kung akakit a sangkan ba yang magdusang kamatayan. Ipabarug keng latiku kaybat ipabulus ya.”
42023023	Oneng lalu rang pekakulisak king kailangan yang ipaku i Jesus king krus at ing karelang kilisak ya ing migtagumpe.
42023024	Inya sildak nang Pilato kang Jesus ing atul a aduan da.
42023025	Binulus ne ing taung mesukul uli na ning pamangulu at pamakamate tau, at binie ne i Jesus karela ban gawan da ing buri dang daptan keya.
42023026	Inyang dela ra ne i Jesus ban ipaku king krus, akasalubung de ing metung a lalaking ibat king baryu. Ing lagyu na Simon; tau ya Cirene. Pinigil de at pepapusan ing krus kang Simon kagulutan nang Jesus.
42023027	Tutukian de ring dakal a tau i Jesus, kabilang la kareti ding babaing manangis at managulele uli na.
42023028	Belikdan na lang Jesus at sinabi na karela, “Anak nang babai ning Jerusalem, e yu ku tatangisan! Ing tangisan yu ya ing kekayung sarili at ding kekayung anak.
42023029	Tandanan yu ini: datang la ding aldo nung nu ra sabian ding tau, ‘Kapalad da ring babaing baug, ding kapilan man e menganak at kapilan man e pepasusu!’
42023030	Karing aldo deta sabian da ring tau karing bunduk, ‘Pairagsa kayu kekami!’ at karing bunduk-bundukan, ‘Kambilan yu kami!’
42023031	Uling nung makanyan ing ararapat da king tanaman potang sagiwa ya, nanu kaya ing marapat potang malangi ya?”
42023032	Atin la naman delang aduang kriminal ban paten dang kayabe nang Jesus.
42023033	Inyang miras la king lugal a mayayaus “Bungu,” pinaku re i Jesus king krus. Pinaku da la naman ding aduang kriminal, ing metung king banda nang wanan at ing metung king banda nang kayli.
42023034	Nganang Jesus, “Ibpa, patawaran mu la uling e ra balu ing daraptan da.” At piparti-parti ra ing imalan na king kapamilatan na ning pamibagutan.
42023035	Makatalakad la ding tau karin at manalbe la kabang pituya-tuya de ring makatua da ring Judio. Ngara, “Linigtas na la ding aliwa; paburen yung iligtas na ngeni ing sarili na, nung ya pin ing Cristo, ing pinili ning Dios!”
42023036	Pituya-tuya dia naman ding sundalus; lepitan de at alukan maslam a alak.
42023037	Ngara, “Nung ika pin ing ari da ring Judio iligtas mu ing kekang sarili!”
42023038	Deting amanu makasulat la king kabuntukan na: “Iti ya ing Ari da ring Judio!”
42023039	Ininsultuan nia naman ning metung karing kriminal a makabitin. Ngana, “Aliwa wari ika ing Cristo? Iligtas mu ing kekang sarili at pati na ikami!”
42023040	Oneng sebianan ne ning metung ing kayabe na. Ngana, “Ala na kang takut king Dios? Ing parusang tinggap mu kaparehu ne ning keya.
42023041	Matulid para kekata ing magdusang anti kaniti uli na ning depat tang marawak; oneng ya ala yang bitasang depat a marawak.”
42023042	At kaybat sinabi na kang Jesus, “Jesus, e mu ku sana kakalinguan potang datang na ka king kekang kayarian!”
42023043	Nganang Jesus keya, “Ing katutuan sasabian ku keka: ngeni mu rin akayabe da ka king Paraiso.”
42023044	Inyang mag-a-alas dose na ning ugtu, meralumdum king mabilug a bansa angga king alas tres ning gatpanapun.
42023045	Milako ya sala ing aldo; megabak ya king libutad ing kortina na ning Templo.
42023046	Nganang kinulisak masikan Jesus, “Ibpa, karing gamat mu panabilin ke ing kanakung espiritu!” Kaybat nang sinabi iti mepatlud ya inawa.
42023047	Inyang ikit ning kapitan da ring sundalus ing milyari, pinuri ne ing Dios. Ngana, “Tune ya ping alang kasalanan iting tau!”
42023048	Ikit da ring taung makatipun manalbe karin ing milyaring iti at minuli la; durugdugan da la ring salu ra.
42023049	Ding sablang kakilala nang Jesus at pati na ding babaing tinuki keya manibat Galilea, makatalakad lang e binang marayu; ikit da iting sablang bage milyari.
42023050	Ating metung a lalaking milagyuan Jose, tau ya Arimatea, ing metung karing balen da ring Judio. Mayap ya at gagalangan de ring tau; kabilang ya karetang manaya king pamaniatang na ning Kayarian ning Dios. Agyamang miembru ne ning Sanhedrin, e ya nayun king desisyun da at depat kang Jesus.
42023052	Pintalan ne i Pilato at inawad ne ing bangke nang Jesus.
42023053	Inyang kildas ne ing bangke, binalut ne king ulas a linen at binili ne king kutkutan a linukib king batu a e pa bitasang megamit.
42023054	Aldo Biernes kanita at malapit nang magumpisa ing Sabbath.
42023055	Tinuki la kang Jose ding babaing talatuki nang Jesus manibat Galilea, at ikit de ing pikutkutan na pati na ing pangabili na karin ning bangke nang Jesus.
42023056	Kaybat na nita, minuli la at migsadiang pabanglu at laru para king bangke na. Migpaynawa la king Aldo ning Sabbath, antimo ing yuyutus na ning Kautusan.
42024001	King kamamaranunan na nitang Domingung abak, minta la ding babai king kutkutan; darala ra ing pabanglung sidia ra.
42024002	Disnan deng midugang na ing batung makatakap king pasbul na ning kutkutan.
42024003	At inyang linub la, e re disnan ing bangke ning Ginung Jesus.
42024004	Megulu la pamisip king milyari at kabud-abud ikit da lang atyu karin ding aduang lalaking makaimalan a makasilo.
42024005	Uli na ning maragul dang takut, dinuku la angga king gabun. Kitang da ring lalaki karela, “Baket panintunan ye ing mabie karing mete?
42024006	Ala na yu keti; sinubli neng mebie! Ganakan yu itang sinabi na kekayu kanitang atyu ya pa Galilea:
42024007	’Ing Anak ning Tau kailangan yang miyabie karing taung makasalanan, mipaku ya king krus at subling mie king katlung aldo.’ ”
42024008	Kanita ra aganaka ding babai ing sinabi na.
42024009	Meko la king kutkutan at belita ra karing labing metung at karing sablang kayabe ra iting sablang milyari.
42024010	Deting babai ila di Maria Magdalena, Juana, at i Mariang ima nang Santiago; ila at ding aliwa pang babaing kayabe ra ilang memalita kaniti karing apostol.
42024011	Oneng inisip da ring apostol king imposibli ing sasabian da at e ra la peniwalan. [
42024012	Oneng tinalakad ya i Pedro at milayi yang minta king kutkutan; dinuku ya at miglalawe. Ala yang aliwang ikit nung e mu ing ulas a linen. Kaybat minuli ya bale; isip-isipan na nung nanu kaya ing milyari.]
42024013	King aldo mu ring ita, ding adua karing alagad papunta la king baryung ausan dang Emaus; atin yang labing metung a kilometru dayu manibat Jerusalem.
42024014	Pipagsalitan da ing sablang bage milyari.
42024015	Kabang mipagsalita la at mikukutnanan, linapit ya i Jesus at mekiyagnan ya karela.
42024016	Ikit de, oneng e re bitasang akilala.
42024017	Kitnan na lang Jesus, “Nanu ing pipagsalitan yu kabang lalakad kayu?” Tinuknang la; mitmu lang lungkut.
42024018	Ngana kang Jesus ning metung a milagyuan Cleopas, “Ikayu na mung dili karing manuknangan Jerusalem ing e maki balu karing bage a kaybat-ibat pa mung mepalyari karin?”
42024019	Nganang kinutang, “Nanung bage?” Pekibat da, “Ding bage mepalyari kang Jesus ning Nazaret, ing propetang mayupaya king dapat at amanu king arapan na ning Dios at ding sablang tau.
42024020	Dinemanda re ding kekaming pekapun ding pari at ding makatua na ning balen ban miyatulan kamatayan at pepapaku re king krus.
42024021	Ya pa naman ing asahan ming magligtas king Israel! Subali pa kanita, iti ya na ing katlung aldo manibat inyang milyari ita.
42024022	Mebigla kami king belita da ring mapilan a babaing kayabe mi. Minta la kanu king kutkutan nanding abak a maranun
42024023	at e re disnan ing bangke na. Migbalik la at sasabian da king menakit la kanung anghel a sinabi karela king mabie ya i Jesus.
42024024	Minta la naman king kutkutan ding mapilan a kayabe mi at makanyan pin ing disnan da; oneng e ria naman ikit i Jesus.”
42024025	Kanita sinabi nang Jesus karela, “Kapurul yu naman a isip! Angga ngeni e yu pa paniwalan ing sablang inula da ring propeta?
42024026	E wari kailangan king ing Cristo dumalan ya king sablang bage iti bayu ya lungub king Kayarian na?”
42024027	At selese nang Jesus karela ing masasabi karing sablang kasulatan tungkul keya, manibat karing libru nang Moises at karing Kasulatan da ring sablang propeta.
42024028	Miraras na la king baryung karelang pupuntalan at pepawaga nang Jesus king isundu na pa ing pamaglakad.
42024029	Oneng pinigil de. Ngara, “Tuki na kayu pa mu kekami, lalbug ne ing aldo at daralumdum na.” Inya tinuki yang sinalangi karela.
42024030	Inyang kasulu da ne king pamangan, kinangwa yang tinape at pepasalamat ya king Dios; at pemirasu ne ing tinape at binie ne karela.
42024031	Mibuklat la mata at akilala ra king ya pala i Jesus, oneng bigla yang mewala king panimanman da.
42024032	Ngara king metung at metung, “Inya pala balamu milablab kata pusu kabang pakisabian na kata king dalan at lilinawan na la kekata ding Kasulatan!”
42024033	Kanita mu rin linakad la at migbalik Jerusalem. Disnan da lang makatipun ding labing metung at ding aliwa pang kayabe ra
42024034	a sasabing, “Tutu ya ping sinubling mebie ing Ginu! Pepakit ya kang Simon!”
42024035	Belita da ring adua katau ing milyari kabang dalan at nung makananu reng akilala ing Ginu inyang pemirasu ne ing tinape.
42024036	Kabang babalita da pa iti karela, kabud-abud atyu i Jesus libutad da. Ngana karela, “Kapayapan keko ngan!”
42024037	Oneng mitakutan la at mengilibut (mengilabut) uling bala ra multu ya ing akakit da.
42024038	Inya nganang Jesus karela, “Baket magugulu kayu at mikakunu?
42024039	Lawan yu la ding kanakung gamat at bitis at kilalanan yu king aku at alang aliwa. Salatan yu ku ba yung akit. Ala yang laman at butul ing multu, oneng atin ku antimo ing akakit yu.” [
42024040	At pangasabi na niti, pepakit na la karela ding gamat na at bitis.]
42024041	E la pa mu rin maniwala uli na ning maragul dang tula at pangasdan. Inya kitang na karela, “Atin kayung nanumang apangan keti?”
42024042	Dininan deng kapirasung ningnang a asan;
42024043	kinua ne iti at pengan king akakit da.
42024044	Kaybat ngana karela, “Ing amanuan ku kanitang kayabe yu ku pa ya pin iti: kailangan ing matupad ing sablang misulat tungkul kanaku king Kautusan nang Moises, karing libru da ring propeta, at karing Dalit.”
42024045	Kanita biklat na la pamisip ba da lang aintindian ding Kasulatan
42024046	at sinabi na karela, “Anti kaniti ing makasulat: Kailangan yang dumalan kasakitan ing Cristo at subli yang mie king katlung aldo,
42024047	at king lagyu na, ing pamanisi at kapatawaran ding kasalanan sukat mipanaral karing sablang bansa, magumpisa keti Jerusalem.
42024048	Ikayu ding testigu kareting sablang bage.
42024049	E yu kakalinguan king aku mismu itubud ke kekayu itang pengaku nang Ibpa ku. Inya e kayu mamako king siudad anggang e yu tanggapan ing upayang ibat banua.”
42024050	Kaybat na nita, tiki na lang Jesus king lual na ning siudad. Karas da Betania, tinas na la ding gamat na at binendisyunan na la.
42024051	Kabang bibendisyunan na la, likuan na la at mitas ya banua.
42024052	Simban de at mibalik la Jerusalem king mitmung tula,
42024053	at e la patugut pupunta king Templo, pupuri at pasalamat king Dios.
43001001	Atyu ne ing Amanu bayu ya melalang ing yatu. Kayabe ne ning Dios ing Amanu at nung nanu ya ing Dios makanyan ya naman ing Amanu.
43001002	Ibat na king kamumulan kayabe na ne ning Dios ing Amanu,
43001003	at king kapamilatan na ning Amanu lelang na ning Dios ing sablang bage; alang nanumang mepalyari king melalang nune mu king kapamilatan na.
43001004	Atyu keya ing bie at iting bie ya ing migdalang sala karing tau.
43001005	Saslag ya ing sala king karalumduman at e ne adaig ning karalumduman.
43001006	Tinubud ne ning Dios ing metung a tau; ing lagyu na Juan.
43001007	Dinatang ya ban munie patutu tungkul king sala ban king kapamilatan na ning pamipatutu na maniwala la ding sabla.
43001008	Aliwa i Juan ing sala; dinatang ya ban munie patutu tungkul king sala.
43001009	Iti ya ing tune sala a daratang king yatu ban munie sala karing sablang tau.
43001010	Atyu ne ing Amanu king yatu, oneng e ne akilala ning yatu agyamang lelangan ne ning Dios ing yatu king kapamilatan na ning Amanu.
43001011	Dinatang ya king sarili nang balen, oneng e re tinggap ding kabalen na.
43001012	Makanyan man karetang tinanggap at meniwala keya binie na ing karapatan a maging anak na la ning Dios.
43001013	Meging anak na la ning Dios e king kapamilatan na ning daya o ning pamitan ning laman o ning dapat ning tau; ing Dios mismu ya ing Ibpa ra.
43001014	Meging tau ya ing Amanu at mekipanuknangan ya kekatamu. Ikit mi ing kamalan na a mitmung lugud at katutuan, ing kamalan a mangaintulid mung bukud king bugtung nang Anak ning Ibpa.
43001015	Minie yang patutu i Juan tungkul keya. Ngana, “Ya ing amanuan ku kanitang sinabi ku kekayu, ‘Datang ya kaybat ku, oneng maygit ya kanaku, uling atyu ne bayu ku pa mibait.’ ”
43001016	Uli na ning ganap nang lugud tinanggap tamu ngang grasya, at grasya pa.
43001017	Binie ne ning Dios ing Kautusan king kapamilatan nang Moises, oneng ing lugud na at katutuan miras karing tau king kapamilatan nang Jesu-Cristo.
43001018	Ala pang menakit king Dios; oneng mipakilala ya ing Dios karing tau king kapamilatan na ning bugtung nang Anak; ing Anak a kayabe ning Ibpa king panga-Dios at kaluguran nang tutu.
43001019	Iti ing patutu nang Juan kanitang mitubud lang pari at Levita ding Judio ning Jerusalem ban ikutang da keya: “Ninu ika?”
43001020	Pigtapat nang Juan at e na pepayalian, nune sinabi nang malino, “Aliwa aku ing Cristo.”
43001021	Kitnan deng pasibayu, “Nung makanyan, ninu ika? Ika i Elias?” Pekibat nang Juan, “Aliwa aku.” Kitnan da ne naman, “Ika ing Propetang panenayan me?” “Aliwa,” nganang mekibat Juan.
43001022	Ngara pa, “Ninu wari ika? Sabian mu ban atin keng apakibat karetang mitubud kekami. Nanu ing asabi mu tungkul king kekang sarili?”
43001023	Mekibat ya i Juan, “Aku ing siwala nitang kukulait king disyerto: ‘Itulid ye ing dalan a dalanan ning Ginu!’ ” (Iti ya ing sinabi ning propeta Isaias.)
43001024	Ding taung deti tubud lang ibat karing Pariseo.
43001025	Kitnan da ne naman i Juan, “Baket maminyag ka ngening aliwa pala ika ing Cristo o i Elias o ing Propeta?”
43001026	Nganang mekibat Juan, “Maminyag ku king danum, oneng libutad yu ating metung a e yu akikilala.
43001027	Ya ing daratang kaybat ku at e ku karapatdapat agyang kalag mu karing tali da ring sandalyas na.”
43001028	Iti mepalyari karin Betania, king kangatba ning Ilug ning Jordan nung nu ya maminyag i Juan.
43001029	Kabukasan, ikit neng Juan i Jesus at lalapit ya keya. Nganang Juan, “Oyan ing Kordero ning Dios a milalako king kasalanan ning yatu!
43001030	Ya ing amanuan ku inyang sinabi ku, ‘Ing daratang kaybat ku maygit ya kanaku, uling atyu ne bayu ku pa mibait.’
43001031	E ku balu kanita nung ninu ya, agyamang dinatang kung maminyag king kapamilatan ning danum ban mipakilala ya king Israel.”
43001032	Iti ya ing patutu nang Juan, “Ikit ke ing Espiritu a kukuldas anting patipati a ibat banua at menatili ya keya.
43001033	E ku balu kanita nung ninu ya; oneng ing mitubud kanaku ban maminyag king kapamilatan na ning danum ya ing sinabi kanaku, ‘Ing akit mung kuldasan na at panatilian ning Espiritu, ya ing maminyag king kapamilatan ning Banal a Espiritu.’
43001034	Ikit ku iti at patutuan ku king ya ing Anak ning Dios.”
43001035	Kabukasan, atyu ne naman karin i Juan; kayabe na la ding adua karing alagad na.
43001036	Ikit neng lalabas i Jesus at nganang sinabi, “Oyan ing Kordero na ning Dios!”
43001037	Dimdam da ring aduang alagad ing sinabi nang Juan at tinuki la kang Jesus.
43001038	Melikid ya i Jesus at kitnan na la inyang ikit nang tutukian de, “Nanu ing panintunan yu?” Mekibat la, “Rabbi (ing buri nang sabian niting amanu, ‘Maestro’), nukarin ka manuknangan?”
43001039	Nganang mekibat Jesus karela, “Tara, lawan yu. Tinuki la kang Jesus at ikit de ing tuknangan na; menatili lang kayabe na king aldong ita. (Mag-a-alas kuatro na ning gatpanapun kanita).
43001040	Ing metung karing aduang mekaramdam king pamagsalita nang Juan at tinuki kang Jesus ya i Andres a kapatad nang Simon Pedro.
43001041	Kanita mu rin penintun neng Andres i Simon a kapatad na. Inyang ikit ne, sinabi na kang Simon, “Atagpuan mi ya ing Mesiya” (ngana wari, ing “Cristo”).
43001042	At tiki neng Andres i Simon kang Jesus. Linawe neng Jesus at ngana, “Ika i Simon a anak nang Juan. Mayaus kang Cefas.” (Ngana wari, “Pedro.”)
43001043	Kabukasan, birian nang Jesus ing munta ya Galilea. Atagpuan ne karin i Felipe at nganang Jesus, “Tuki ka kanaku!” (
43001044	Tau ya Betsaida i Felipe, ing balen da ri Andres at Pedro.)
43001045	Penintun neng Felipe i Nathanael at ngana keya inyang ikit ne, “Atagpuan mi ya itang mababanggit king libru na ning Kautusan a sinulat nang Moises at mababanggit munaman karing kasulatan da ring propeta: i Jesus ning Nazaret a anak nang Jose.”
43001046	Nganang kinutang Nathanael, “Atin waring mayap a lunto Nazaret?” Mekibat ya i Felipe, “Tara, lawan mu.”
43001047	Inyang ikit nang Jesus king lalapit ya keya i Nathanael, nganang migsalita tungkul kang Nathanael, “Oyan ing tune Israelita! Keya ala kang akit a pamagkunwari!”
43001048	Kitang nang Nathanael, “Makananu mu kung akilala?” Nganang mekibat Jesus, “Bayu na ka inaus Felipe, ikit da na ka inyang atyu ka lalam ning tanaman a higera.”
43001049	Nganang Nathanael, “Maestro, ika ing Anak ning Dios! Ika ing Ari ning Israel!”
43001050	Mekibat ya i Jesus, “Maniwala ka wari uli na mu ning sinabi ku kekang ikit da kang atyu lalam ning tanaman a higera? Maygit pa kanyan ing akit mu!”
43001051	At tiglung nang Jesus, “Ing katutuan sasabian ku kekayu ngan: akit yeng makabuklat ing banua at tipa-manik la ding anghel ning Dios king tulid ning Anak ning Tau.”
43002001	King katlung aldo mika kasalan king Cana, Galilea. Atyu karin ing ima nang Jesus.
43002002	Mekumbira ya naman i Jesus at ding alagad na.
43002003	Megisan ing alak, inya i Mariang ima nang Jesus sinabi na keya, “Kegisanan lang alak.”
43002004	Nganang mekibat Jesus, “Babae, paburen mu, ing oras ku e pa dinatang.”
43002005	Nganang sinabing ima na karetang ipus, “Daptan yu ing nanumang sabian na kekayu.”
43002006	Karin ating anam a tapayan. Ing balang metung kareti mikakalaman yang aduang pulu o atlung pulung galun a danum. Makasadia la deting tapayan para king seremonia ning pamaglinis da ring Judio.
43002007	Sinabi nang Jesus karing ipus, “Katmuan yu lang danum ding tapayan.” At kitmuan da la angga king labi.
43002008	Kaybat na nita, nganang Jesus karela, “Ngeni sumaluk kayu at idala yu king manibala kaniting kasalan.” Inya dela ra king manibala king kasalan
43002009	at tikman na ing danum a meging alak. E na balu ning manibala nung nu karin ibat itang alak a ita (oneng balu da ring ipus a sinaklu king danum). Inaus ne ning manibala ing lalaking kinasal
43002010	at sinabi na keya, “Kaugalian ing iyapag mumuna ing maniaman a alak at nung dakal na la ainum ding bisita kanita pa iyapag ing alak a maina. Oneng ika tauli mung lege ing maniaman a alak!”
43002011	Iti milyari karin Cana, Galilea; iti ya ing mumunang milagru a depat nang Jesus. Karin na pepakit ing kayupayan na at iti meging dalan ne ning pamaniwala ra keya ding alagad na.
43002012	Kaybat na nita, minta ya Capernaum, kayabe ne i ima na, ding kapatad nang lalaki, at ding alagad na. Menatili la karin kilub ding mapilan a aldo.
43002013	Malapit na mu ing Piesta ning Pamaglagpus da ring Judio, inya minta ya Jerusalem i Jesus.
43002014	Disnan na la king Templo ding magtindang baka, tupa at patipati ampon ding maglibe salapi a karin pakalukluk.
43002015	Ginawa yang pamarug a lubid at tinabi na la ngan king Templo ding magtinda, pati na ding tupa at baka. Piniambulat na la ding salapi da ring maglibe salapi at penuag ding karelang lamesa.
43002016	Nganang Jesus karing magtindang patipati, “Ilako yu la keti ren! E ye gagawan palengki ing bale nang Ibpa ku!”
43002017	At aganaka da ring alagad na ing sasabian na ning kasulatan, “Ing pamagmalasakit ku para king bale mu balamu api a mikakaluku king pusu ku.”
43002018	Uli na niti, kitang da ring Judio kang Jesus, “Nanung tanda a pagmumulalan ing gawan mu ban apakit mu kekami king atin kang matulid dapat kaniti?”
43002019	Mekibat ya i Jesus, “Lasakan ye iting Templo at kilub ding atlung aldo italakad keng pasibayu.”
43002020	Ngara ding Judio, “Megawa ya iting Templo kilub ding apat apulu at anam a banua at ika italakad me kilub na mu ning atlung aldo?”
43002021	Oneng ing Templong amanuan na ya ing katawan na.
43002022	Inya inyang sinubli neng mie, aganaka da ring alagad na king sinabi na iti; at meniwala la king kasulatan at karing amanung sinabi nang Jesus.
43002023	Kanitang atyu Jerusalem i Jesus king Piesta ning Pamaglagpus, dakal lang tau ding meniwala keya inyang ikit da la ring makapagmulalang tanda a depat na.
43002024	Makanyan man e migtiwala i Jesus karela uling balu na la ding tau.
43002025	E na kailangan pa ing damdaman na king aliwa ing tungkul king ninumang tau uling ya mismu balu na ing atyu king pusu na ning tau.
43003001	Ating metung a lalaking milagyuan Nicodemo, metung yang Pariseo at pamuntuk ding Judio.
43003002	Misan a bengi, iting lalaki minta ya kang Jesus. Ngana kang Jesus, “Maestro, balu mi king metung kang talaturu a menibat king Dios, uling alang makagawa karing milagrung daraptan mu subali mu nung mamantabe ya keya ing Dios.”
43003003	Mekibat ya i Jesus, “Ing katutuan sasabian ku keka: subali mu nung mibait yang pasibayu ing tau e ne akit ing Kayarian ning Dios.”
43003004	Kitang nang Nicodemo, “Makananu yang mibait pasibayu ing tau nung matua ne? Makapagbalik ya pa wari king atian nang ima na ba yang mibait pasibayu?”
43003005	Mekibat ya i Jesus, “Ing katutuan sasabian ku keka: subali mu nung mibait ya king danum at king Espiritu ing tau e ya makalub king Kayarian ning Dios.
43003006	Ing mibait king laman, laman ya at ing mibait king Espiritu, espiritu ya.
43003007	E mu pagmulalan ing sinabi ku keka, ‘Kailangan kayu ngan mibait pasibayu.’
43003008	Tutiup ya ing angin king lugal a buri na at daramdaman yu ing biung na, oneng e yu balu nung nu manibat at nung nu pupunta. Makanyan munaman ing mapapalyari king balang metung a mibabait king Espiritu.”
43003009	Nganang kinutang Nicodemo, “Makananu lang mapalyari deting bage?”
43003010	Mekibat ya i Jesus, “Metung kang talaturu ning Israel at e mu la aintindian deting bage?
43003011	Ing katutuan sasabian ku keka: sasabian mi itang balu mi at patutuan mi itang ikit mi. Makanyan man e yu tatanggapan ing pamipatutu mi.
43003012	Nung e yu paniwalan ing sasabian ku tungkul karing bage keti king yatu, makananu kayung maniwala nung magsalita ku tungkul karing bage a atyu banua?
43003013	Ala pang miyukiat king banua subali mu ing Anak ning Tau a tinipang ibat banua.”
43003014	At nung makananu neng tinas Moises ing ubingan a tangsu king disyerto, makanyan ya namang sukat itas da ing Anak ning Tau
43003015	ban ing ninumang maniwala keya mika bie yang alang angga.
43003016	Uli na ning maragul nang lugud ning Dios king yatu binie ne ing bugtung nang Anak ban ing ninumang maniwala keya e ya mate nune mirinan yang bie alang angga.
43003017	Uling tinubud ne ning Dios ing Anak na king yatu e ban atulan ne at parusan ing yatu, nune ban miligtas ya ing yatu king kapamilatan na.
43003018	E ya miyatulan kaparusan ing ninumang maniwala keya; oneng miyatulan ne ing e maniwala keya, uling e ya meniwala king bugtung nang Anak ning Dios.
43003019	Ing kayatulan ya iti: dinatang ya ing sala keti king yatu, oneng aliwa ing sala ing liguran da ring tau, nune ing dalumdum uling e mayap ing dapat da.
43003020	Uling kasaman da ring darapat e mayap ing sala at e la lalapit king sala ban e mayakit ing karelang dapat.
43003021	Oneng lalapit ya king sala ing darapat king katutuan ban masalang mayakit king ding dapat na daraptan na la agpang king kaburian ning Dios.
43003022	Kaybat na nita, i Jesus at ding alagad na minta la king sakup ning Judea. Karin ya menatiling kayabe ra at meminyag ya.
43003023	Maminyag ya naman i Juan king Enon malapit king Salim uling dakal a danum karin. Pintalan de karin ding tau i Juan at bininyag na la. (
43003024	E ya pa makasukul kanita i Juan.)
43003025	Mekiargu la ding mapilan karing alagad nang Juan king metung a Judio tungkul king seremonia na ning pamanos.
43003026	Inya pintalan de i Juan at sinabi ra, “Maestro, itang lalaking akayabe yu kangatba ning Jordan a kekang sasabian karing tau, maminyag ya naman at pupuntalan de ring sablang tau!”
43003027	Mekibat ya i Juan, “Alang taung makatanggap nanuman subali ketang babie ning Dios keya.
43003028	Ikayu mismu apatutuan yu king sinabi ku, ‘Aliwa aku ing Cristo, nune mituburan kung makauna keya.’
43003029	Bandi ne ning lalaking kakasal ing babaing ikakasal na. Manenaya ya ing kakaluguran ning lalaking kakasal at makiramdam king paniatang na at maragul ing tula na kabud damdaman na ing bosis ning lalaking kakasal. Makanyan maging ganap ing tula ku ngeni.
43003030	Ya ing sukat mirangal at aku ing sukat mibaba.”
43003031	Itang daratang ibat babo maygit ya karing sabla. Itang manibat king yatu, king yatu ya at magsalita ya tungkul karing bage keti king yatu. Itang daratang ibat banua maygit ya karing sabla.
43003032	Patutuan na ing ikit na at dimdam, makanyan man alang tatanggap king pamipatutu na.
43003033	Ing tatanggap king pamipatutu na patunayan na king tapat ya ing Dios.
43003034	Magsalita ya itang tinubud ning Dios karing amanu na ning Dios, uling ganap neng babie keya ing Espiritu.
43003035	Kaluguran ne ning Ibpa ing Anak at binie na keya ing sablang bage.
43003036	Atin yang bie alang angga ing maniwala king Anak; oneng e ya mirinan bie ing e mamintu king Anak, nune manatili keya ing milalablab nang mua ning Dios.
43004001	Abalitan da ring Pariseo king lalu lang dakal ding alagad a ayayagkat na at abibinyag Jesus kesa karing kang Juan. (
43004002	King kamatutuanan aliwa i Jesus ing maminyag nune ding alagad na.)
43004003	Inyang abalu na iting Jesus, meko ya Judea at mibalik ya Galilea.
43004004	Kailangan king dumalan ya Samaria.
43004005	Miras ya Sicar, ing metung a balen ning Samaria a malapit king gabun a pepamana nang Jacob kang Jose a anak na.
43004006	Atyu karin ing talaga nang Jacob, at anti na ning mapagal ya i Jesus king pamaglakbe na, linukluk ya lele ning talaga. Halus kaugtuan nang aldo tapat kanita.
43004007	Dinatang ya ing metung a Samaritana ban saklung danum. Nganang Jesus king Samaritana, “Maki-inum na ku mo.” (
43004008	Alalu kanita ding alagad na uling minta la king balen ban saling pamangan.)
43004009	Mekibat ya ing Samaritana, “Judio ka at aku Samaritana ku, obat maki-inum ka kanaku?” (Sinabi na iti uling ala lang pamakiabe ding Judio karing Samaritano.)
43004010	Sinabi nang Jesus, “Nung balu mu mu ing babie ning Dios at nung ninu ing maki-inum, mekad ika na ing maniawad keya at ibie na keka ing danum a mabie.”
43004011	Ngana ning babai, “Ala kang paniaklu, ginu, at malalam ya ing talaga. Nukarin ka kumang danum a mabie?
43004012	Maygit ka pa wari king makatua ming i Jacob a minie kekami kaniting talaga? Mininum ya at ding anak nang lalaki at ding sese nang animal keting talaga.”
43004013	Mekibat ya i Jesus, “Kumau yang pasibayu ing ninumang minum king danum niting talaga;
43004014	oneng e ne kumau kapilan man ing ninumang minum king danum a ibie ku. Uling ing danum a ibie ku keya maging sibul ya kilub na at ibie ne ing bie alang angga.”
43004015	Ngana ning babai, “Dinan mu ku kaniting danum, ginu, ban kanita e na ku kumaung pasibayu ni e na ku saklu keti.”
43004016	Nganang Jesus king Samaritana, “Puntalan me at ausan ing asawa mu, at kaybat mibalik ka keti.”
43004017	Ngana ning babai, “Ala kung asawa.” Pekibat nang Jesus, “Tutu ing sinabi mung ala kang asawa.
43004018	Uling lima na la ding meging asawa mu at e me tune asawa ing lalaking pakiabayan mu ngeni. Tutu ing sinabi mu kanaku.”
43004019	Ngana ning babai, “Aintindian ku, ginu, king metung kang propeta.
43004020	Ding Samaritanong makatua mi simban de ing Dios keting bunduk, oneng ikayung Judio sasabian yu king karin Jerusalem ya sukat samban ing Dios.”
43004021	Nganang Jesus, “Babae, maniwala ka kanaku, datang ing oras nung kapilan ding tau e re samban ing Ibpa keting bunduk o king Jerusalem man.
43004022	Ikayung Samaritano e yu talagang balu nung ninu ing sasamban yu. Ikaming Judio balu mi nung ninu ing sasamban mi, uling ing kaligtasan manibatan karing Judio.
43004023	Oneng daratang na ing oras, at miras na, nung kapilan ding tune sasamba samban de ing Ibpa king espiritu ampon king katutuan. Ding anti kareti ila ding buri nang samba ning Ibpa keya.
43004024	Ing Dios Espiritu ya at detang sasamba king Dios kailangan king samban de king espiritu at king katutuan.”
43004025	Ngana ning babai, “Balu ku king ing Mesiya, ing ausan dang Cristo, datang ya. Paniatang na, ipabalu na kekatamu ing sablang bage.”
43004026	Mekibat ya i Jesus, “Aku ya, akung kapagsalita mu.”
43004027	Ketang penandit a ita, dinatang la ding alagad nang Jesus. Mengapamulala la inyang ikit deng makipagsalita king babai. Oneng metung man karela alang kinutang king babai nung nanu ing buri na ni e re kitnan i Jesus nung baket makipagsalita ya king babai.
43004028	Kanita likuan ne ning babai ing banga na at minta ya king balen at sinabi na karing tau,
43004029	“Tara at lawan ye ing lalaking sinabi kanaku king sablang depat ku. Ya na kaya ing Cristo?”
43004030	Linual la ding tau king balen at pintalan de i Jesus.
43004031	Samantala, ding alagad na namang Jesus pakisabian deng mayap. Ngara, “Maestro, mangan na kayu.”
43004032	Oneng sinabi na, “Atin kung pamangan a e yu balu.”
43004033	Inya megumpisa lang mikukutnanan ding alagad, “Atin kayang migdalang pamangan keya?”
43004034	Nganang Jesus, “Ing pamangan ku ya ing pamintuan ku ing kaburian na nitang mitubud kanaku at arian ing obrang mibie kanaku.
43004035	Atin kayung kasebian, ‘Apat nang bulan at datang na ing pamamupul.’ Oyni ing asabi ku kekayu: pagumasdan yu la ding marangle, matua na at makasadia nang palutan ing makatanam!
43004036	Tatanggap yang upa ing papalut at titipunan na la ding bunga para king bie alang angga ban kanita ing tatanam at ing papalut parehu lang tumula.
43004037	Kaniti ya mipatutuan ing kasebian, ‘Aliwa ya ing tatanam at aliwa ya ing pupupul.’
43004038	Tinubud da kayu ban pupulan ing e yu pipagalan. Ding aliwa ilang mepagal at ikayung makinabang king pipagalan da.”
43004039	Dakal lang Samaritano king balen a ita ding meniwala kang Jesus uli na ning patutu ning babai: “Sinabi na la kanaku ding sablang bage depat ku.”
43004040	Inya inyang dinatang la ding Samaritano kang Jesus inawad da king manatili ya karela; at menatili yang aduang aldo karin.
43004041	At lalu lang merakal ding meniwala kang Jesus uli na ning sasabian na.
43004042	Ngara king babai, “Ngeni maniwala kami e king uli na ning sinabi mu, nune uling ikami mismu dimdam mi ya at abalu mi king ya ing tune Talapagligtas ning yatu.”
43004043	Kalabas da ring aduang aldo, meko ya i Jesus at minta ya Galilea.
43004044	Uling i Jesus mismu ya ing pepatutu king e re gagalangan ing propeta king sariling balen na.
43004045	Karas na Galilea, tinggap deng matula; ikit da ring tau ing sablang depat na karin Jerusalem inyang Piesta ning Pamaglagpus uling mekipamiesta la naman.
43004046	Mibalik yang pasibayu king Cana, Galilea, nung nu na gewang alak ing danum. At karin Capernaum ating metung a opisyal na ning gobiernu; masakit ya ing anak nang lalaki.
43004047	Pintalan ne inyang abalitan na king dinatang ya i Jesus king Galilea ibat Judea. Pekisabi na king puntalan ne sa at pakayapan ing anak nang mamamate.
43004048	Nganang Jesus, “Subali mu nung manakit kayung tanda at milagru e kayu maniwala.”
43004049	Ngana ning opisyal, “Tara na, ginu, pota e tane dasnan mabie ing anak ku.”
43004050	Mekibat ya i Jesus, “Muli na ka, ing anak mu mie ya!” Peniwalan na ning lalaki ing sinabi nang Jesus at meko ya.
43004051	Kabang pa-uli ya, selubungan de ring ipus na at sinabi ra king kinayap ne ing anak na.
43004052	Kitnan na la nung nanung oras ya kinayap ing anak. Ngarang mekibat, “Napun pu, king oras a ala una milako ing lagnat na.”
43004053	Kanita na aganaka ning tata king ita ya ing oras inyang sinabi nang Jesus, “Ing anak mu mie ya.” Inya ya at ing mabilug nang pamilya meniwala la kang Jesus.
43004054	Iti ya ing kaduang milagrung depat nang Jesus inyang dinatang ya Galilea ibat Judea.
43005001	Kaybat na nita, mika piesta la ding Judio at minta ya Jerusalem i Jesus.
43005002	Karin lele na ning Pasbul ding Tupa, ating sibul a king salitang Hebreo mayayaus yang Betsata. Atin yang limang balkon.
43005003	Dakal lang makakerang masakit kareting balkon—bulag, pile, at paralitiko. [Panenayan dang galo ing danum;
43005004	uling ating oras a ing metung a anghel na ning Ginu durulung ya at gagalon na ing danum. Ing mumunang midulung kaybat nang megalo ning danum kumayap ya king nanumang sakit a panamdaman na.]
43005005	Karin ating metung a lalaking atlu nang pulu’t walung banuang masakit.
43005006	Ikit neng Jesus at balu na king maluat neng masakit iting lalaki. Kitnan ne, “Bisa kang kumayap?”
43005007	Mekibat ya ing lalaki, “Ginu, ala pung midala kanaku king sibul potang gagalo ing danum at kabang papunta ku pa mu atin nang mekadulung makauna kanaku.”
43005008	Nganang Jesus keya, “Talakad ka, ibuat me ing pagkeran mu at lumakad ka.”
43005009	Kanita mu rin kinayap ya ing lalaki. Binuat ne ing pagkeran na at linakad ya. Aldo ning Sabbath kanita.
43005010	Inya sinabi da ring Judio king lalaking kinayap, “Aldo Sabbath ngeni at labag king Kautusan ing ibuat me ing pagkeran mu.”
43005011	Oneng pekibat na karela, “Ing taung pepakayap kanaku ya ing sinabi kanakung ‘Ibuat me ing pagkeran mu at lumakad ka.’ ”
43005012	Kitnan de, “Ninu ing taung sinabi keka king ibuat me ing pagkeran mu at lumakad ka?”
43005013	Oneng e na balu nung ninu itang pepakayap keya uling meko ne i Jesus at uling dakal a tau king lugal a ita.
43005014	Kaybat na niti, atagpuan neng Jesus king Templo at sinabi na keya, “Lawan mu, mayap na ka! E na ka mikakasalang pasibayu magkang lalu pang marawak ing dugpa keka.”
43005015	Meko ya ing lalaki at sinabi na karing Judio king ing pepakayap keya ya i Jesus.
43005016	Uli na niti, pegumpisan deng ligalig ding Judio i Jesus uling depat na iti king Aldo ning Sabbath.
43005017	Oneng pekibatan na lang Jesus. Ngana, “Alang tuknang ing pamagobra nang Ibpa ku at aku man kailangan kung magobra.”
43005018	Inya lalu reng pigkapilitan paten ding Judio uling e mu ing lebagan ne ing Aldo ning Sabbath, nune ausan ne pang Ibpa na ing Dios. Nanupata, makipante ya king Dios.
43005019	Nganang Jesus karela, “Ing katutuan sasabian ku kekayu: ala yang arapat ing Anak king sarili nang kaburian, nune daraptan na mu itang akakit nang daraptan na ning Ibpa. Nanuman ing daraptan na ning Ibpa ya naman ing daraptan na ning Anak.
43005020	Uling kaluguran ne ning Ibpa ing Anak at papakit na king Anak ing sablang daraptan na. At pakitanan ne pang dapat a maygit kareti ban mangapamulala kayu.
43005021	Nung makananung pasublian na lang mie ning Ibpa ding mete, makanyan munaman biayan na la ning Anak ding buri nang biayan.
43005022	E ne atulan ning Ibpa ing ninuman. Binie na king Anak ing kabilugan a upaya ning pamanatul
43005023	ban ding sabla gumalang la king Anak, antimo ing pamangalang da king Ibpa. Itang e gagalang king Anak e gagalang king Ibpa a mitubud keya.
43005024	“Ing katutuan sasabian ku kekayu: ing makiramdam king amanu ku at maniwala king mitubud kanaku atin yang bie alang angga. E ya mayatul, nune ibat king kamatayan linipat ne king bie.
43005025	Ing katutuan sasabian ku kekayu: daratang na ing panaun, at miras na, nung kapilan damdaman da ring mete ing siwala na ning Anak ning Dios. At detang makaramdam mie la.
43005026	Atin yang upayang munie bie ing Ibpa at dininan neng upayang munie bie ing Anak.
43005027	Dininan neng upayang matul uling ya ing Anak ning Tau.
43005028	E yu pagmulalan iti; uling daratang na ing oras nung kapilan ding sablang atyu karing kutkutan damdaman da ing siwala na
43005029	at lumual la. Subli lang mie detang dinapat mayap at mie lang alang angga. Subli la naman mie detang dinapat e mayap, oneng miparusan la.
43005030	“Ala kung arapat king sarili kung kayupayan. Mamatul ku agpang king sasabian na ning Ibpa kanaku; inya matulid ing atul ku uling e ku pagnasan daptan ing sarili kung kaburian, nune ing kaburian na nitang mitubud kanaku.
43005031	“Nung aku ing patutu tungkul king sarili ku, ing pamipatutu ku alang kabaldugan.
43005032	Oneng ating aliwang patutu tungkul kanaku at balu ku king tutu ing sasabian na tungkul kanaku.
43005033	Pepadala kayung tubud kang Juan at pepatutuan na ing katutuan.
43005034	E uli na ning kailangan ku ing patutu ning tau, nune sasabian ku iti ban miligtas kayu.
43005035	Mengari yang sulung milalablab i Juan at maslag ya; at birian yung matula kayung sinaguli king aslag na.
43005036	Ating pamipatutu tungkul kanaku a maygit king pamipatutu nang Juan: ila pin ding dapat a parapat na ning Ibpa kanaku a kanaku namang daraptan. Ila deti ring patutu kanaku king ing Ibpa ya ing mitubud kanaku.
43005037	Ing Ibpang mitubud kanaku ya mismu patutu ya naman tungkul kanaku. E yu pa dimdam kapilan man ing siwala na at e ye pa ikit kapilan man ing itsura na.
43005038	Ala lang lugal king pusu yu ding amanu na uling e kayu bisang maniwala king tinubud na.
43005039	Sasaliksikan yu la ding Kasulatan uling isipan yu king kareti yu atuklasan ing bie alang angga. Oneng deti ila kabud ding patutu tungkul kanaku;
43005040	makanyan man e kayu bisang lumapit kanaku ban mika bie kayu.
43005041	“Aliwa ing kapurian da ring tau ing pagnasan ku.
43005042	Oneng balu ra kayu; balu ku king ala kayung lugud king Dios.
43005043	Dinatang ku king lagyu nang Ibpa ku, oneng e yu ku buring tanggapan. Nung datang ya ing aliwa king sarili nang lagyu, tatanggapan ye.
43005044	Makananu kayung makapaniwala ngening pagnasan yung tanggap kapurian ibat karing tau, at e yu pagnasan ing tanggap kapurian a manibat king bukud mung Dios?
43005045	E yu isipan king aku ing mandalum kekayu king Ibpa. I Moises a panaligan yu ya ing mandalum kekayu.
43005046	Nung meniwala kayu kang Moises kailangan sana ing maniwala kayu kanaku uling sinulat ya tungkul kanaku.
43005047	Nung e yu paniwalan ing sinulat na makananu kayung maniwala karing amanu ku?”
43006001	Kaybat na nita, dinalakit ya i Jesus king kangatba na ning Dagat-dagatan ning Galilea (o Dagat-dagatan ning Tiberias).
43006002	Tikian de ring dakal a tau uling ikit da la ring milagrung depat na king pamanulu karing masakit.
43006003	Minukiat ya i Jesus king bunduk-bundukan at karin linukluk yang kayabe da ring alagad na.
43006004	Malapit na kanita ing Pamaglagpus, ing piesta da ring Judio.
43006005	Inyang lawan nang Jesus ing makapadurut, ikit na lang lalapit keya ding dakal a tau. Ngana kang Felipe, “Nukarin tamu saling tinape ban apakanan ta la deting tau?” (
43006006	Balu nang Jesus nung nanung daptan na at sinabi na iti ba neng subukan i Felipe.)
43006007	Nganang mekibat Felipe, “E la managyung panialing tinape ding aduang dalan a salaping pilak ban makapangan ya ing balang metung agyang ditak mu.”
43006008	Ing metung karing alagad, i Andres a kapatad nang Simon Pedro, sinabi na,
43006009	“Ating metung a anak a lalaki keti a migbakal limang tinape sebada at aduang asan. Nu na la anti deti para kareting dakal a tau?”
43006010	Nganang Jesus, “Paluklukan yu la ding tau.” (Madikut king lugal a ita.) Inya linukluk la ding tau. Migit o kumulang la king limang libu ding lalaki.
43006011	Kinua na lang Jesus ding tinape at inyang mekapasalamat ne king Dios, pemie na la karing pakalukluk. Makanyan munaman ing gewa na karing asan. Mirinan la ngan ding tau anggang bisa la.
43006012	Inyang kinabsi la ngan, sinabi na karing alagad na, “Tipunan yu la ding pisipising mitagan ban alang masayang.”
43006013	Inya tinipun da la ring pisipisi a ibat karing limang tinape sebada, at akatmu da la ring labing aduang kaing karing tagan ding taung mengan.
43006014	Ngarang sinabi inyang ikit da ring tau ing milagrung depat na, “Tune pin ya ing Propeta a datang keti king yatu!”
43006015	Balu nang Jesus king buri deng lapitan ban pilitan deng gawan ari. Inya meko yang pasibayu at minta yang magdili-dili king bunduk-bundukan.
43006016	Inyang mabibengi na, minta la ding alagad king dagat-dagatan.
43006017	Sinake la king bangka at dinalakit lang papunta Capernaum. Bengi na kanita at e na la pa detangan Jesus.
43006018	Mayalun ya ing dagat uling tutiup ing masikan a angin.
43006019	Inyang mekabagse na lang ating lima o anam a kilometru, ikit deng lalakad i Jesus babo ning danum at palapit ya king bangka. Mitakutan la.
43006020	Nganang Jesus karela, “Aku, e kayu tatakut.”
43006021	Matula reng pepasaken i Jesus king bangka; agad-agad yang sinadsad ing bangka king lugal a karelang pupuntalan.
43006022	Kabukasan, ikit da ring dakal a taung menatili king kangatba na ning dagat-dagatan king metung ya mu ing bangkang atyu karin. Balu ra king e ya sinake i Jesus king bangkang seken da ring alagad na, nune ding alagad na ila mung meko.
43006023	Oneng ating mapilan a bangkang menibatan Tiberias a sinadsad malapit king lugal nung nu da la pengan ding tinape kaybat nang pepasalamat ning Ginu.
43006024	Inyang ikit da ring tau king alayu karin i Jesus ni ding alagad na, sinake la kareting bangka at minta la Capernaum ban panintunan de i Jesus.
43006025	Inyang ikit da ne i Jesus king kangatba na ning dagat, kitnan de. Ngara, “Maestro, kapilan ka pa dinatang keti?”
43006026	Nganang mekibat, “Ing katutuan sasabian ku kekayu: panintunan yu ku e uling ikit yu la ding depat kung milagru, nune uling mengan kayu at kinabsi karing tinape.
43006027	E yu panintunan ing masisirang pamangan, nune panintunan yu ing pamangan a manatili angga king bie alang angga. Ibie na iti kekayu ning Anak ning Tau uling ya ing dininan nang upaya ning Dios Ibpa.”
43006028	Inya kitnan de, “Nanu ing kailangan ming daptan ban arapat mi ing parapat ning Dios?”
43006029	Nganang mekibat Jesus, “Iti ya ing parapat na ning Dios: maniwala kayu king tinubud na.”
43006030	Ngara kang Jesus, “Nanu ing milagrung arapat mu ban akit mi at maniwala kami keka? Nanu ing kekang daptan?
43006031	Mengan lang manna king disyerto ding makatua mi. Agpang king kasulatan, ‘Dininan na lang tinape ibat banua ban apangan da.’ ”
43006032	Nganang mekibat Jesus, “Ing katutuan sasabian ku kekayu: aliwa i Moises ing minie kekayu king tinapeng ibat banua; nune ing Ibpa ku ya ing babie king tune tinape a ibat banua.
43006033	Uling ing tinape a babie na ning Dios ya itang titipang ibat banua at babie yang bie king yatu.”
43006034	Ngara, “Dinan mu kaming parati, ginu, kaniting tinape.”
43006035	Nganang Jesus karela, “Aku ing tinape ning bie. E ya dumanup kapilan man ing lumapit kanaku at e ya kumaung danum kapilan man ing maniwala kanaku.
43006036	Antimo ing asabi ku na kekayu, ikit yu na ku, makanyan man e kayu pa bisang maniwala kanaku.
43006037	Lumapit la kanaku ding sablang babie na ning Ibpa kanaku at e ke tanggian ing ninumang lumapit kanaku,
43006038	uling tinipa kung ibat banua e ban daptan ing sarili kung kaburian, nune ing kaburian na nitang mitubud kanaku.
43006039	Iti ya ing kaburian na nitang mitubud kanaku: king e ku kabatingan agyang metung mu karing sablang binie na kanaku, nune pasublian ku la ngan mie king tauling aldo.
43006040	Uling iti ya ing kaburian nang Ibpa ku: ing balang metung a manakit king Anak at maniwala keya mika bie yang alang angga at pasublian keng mie king tauling aldo.”
43006041	Mibubulungan la ding Judio uling sinabi na, “Aku ing tinape a tinipa ibat banua.”
43006042	Sinabi ra, “Aliwa iti i Jesus a anak nang Jose? Kakilala ta ya i tata na at ima na! Makananu nang asabing tinipa yang ibat banua?”
43006043	Mekibat ya i Jesus, “E na kayu mibubulungan.
43006044	Alang makalapit kanaku subali mu nung ilapit ne ning Ibpang mitubud kanaku at pasublian keng mie king tauling aldo.
43006045	Makasulat karing libru da ring propeta, ‘At ding sabla turuanan na la ning Dios.’ Lalapit la kanaku ding sablang mekaramdam at mebiasa king turu na ning Ibpa.
43006046	Iti e mangabaldugan king atin nang menakit king Ibpa; ita mung ibat king Dios ya ing bukud menakit na king Ibpa.
43006047	Ing katutuan sasabian ku kekayu: atin yang bie alang angga ing maniwala.
43006048	Aku ing tinape ning bie.
43006049	Mengan lang manna king disyerto ding makatua yu, makanyan man mete la.
43006050	Oneng ing amanuan ku ya itang tinape a ibat banua; ing ninumang mangan kaniti e ya mate.
43006051	Aku ing mabie tinape a tinipang ibat banua. Ing ninumang mangan kaniti mie ya kapilan man. At ing laman ku ya ing tinape a ibie ku ban mie ya ing yatu.”
43006052	Uli na niti, mapali lang mibadbaran ding Judio. Ngarang mipapangutang, “Makananu nang aibie kekatamu ning taung iti ing laman na ba tamung apangan?”
43006053	Nganang Jesus karela, “Ing katutuan sasabian ku kekayu: nung e kayu mangan king laman na ning Anak ning Tau at minum king daya na e kayu mika bie king sarili yu.
43006054	Ing mangan king laman ku at minum king daya ku atin yang bie alang angga, at pasublian keng mie king tauling aldo.
43006055	Uling ing laman ku tune yang pamangan at ing kanakung daya tune yang inuman.
43006056	Ing mangan king laman ku at minum king daya ku manatili ya kanaku at aku manatili ku keya.
43006057	Tinubud na ku ning mabie Ibpa at king uli na mabibie ku; anti munaman ing mamangan kanaku mabibie ya king uli ku.
43006058	Iti ya ing tinapeng tinipa ibat banua. E ya anti king pengan ding makatua yu. Mengan la, oneng kaybat mete la. Ing mamangan king tinapeng iti mie ya kapilan man.”
43006059	Sinabi nang Jesus iti kilub ning sinagoga inyang tuturu ya Capernaum.
43006060	Ngara ding dakal karing alagad na inyang dimdam da iti, “Masakit ing sasabian na. Ninu ing makatanggap kanyan?”
43006061	Oneng balu nang Jesus king mibubulungan la tungkul kaniti. Inya sinabi na karela, “Magugulu kayu pamisip kanite?
43006062	O nung akit ye pa ing Anak ning Tau a magbalik king kabilianan na king minuna?
43006063	Ing Espiritu ya ing babie bie. Ala yang aibie ing laman. Ding amanung sinabi ku kekayu Espiritu la at bie.
43006064	Oneng ating mapilan kekayu a e maniwala.” (Uling manibat king kapupurmeruan balu nang Jesus nung ninu ding e maniwala at nung ninu ing magtaksil keya.)
43006065	At ngana pa, “Iti yang sangkan nung inya sinabi ku kekayu king alang milapit kanaku subali mu nung burian na ning Ibpa.”
43006066	Manibat na kanita dakal na la karing alagad na ding ginulut at e na mekiabe kang Jesus.
43006067	Inya sinabi nang Jesus karing labing adua, “Ikayu, bisa kayu namang mako?”
43006068	Nganang mekibat Simon Pedro, “Ginu, kenu ke pa munta? Atyu la keka ding amanung babie bie alang angga.
43006069	Maniwala kami at balu mi na ngeni king ika ing Banal ning Dios.”
43006070	Pekibat nang Jesus, “E ra kayu wari pinili ikayung labing adua? Makanyan man ing metung kekayu diablo ya!”
43006071	Ing amanuan na ya i Judas; ing anak nang Simon Iscariote. Metung ya i Judas karing labing adua; at ya ing magtaksil kang Jesus.
43007001	Kaybat na nita, miglakbe ya i Jesus king Galilea. E ya bisang maglakad king Judea uling buri deng paten ding Judio.
43007002	Malapit na kanita ing piesta da ring Judio, ing piesta da ring Tolda.
43007003	Inya ngara kang Jesus ding kapatad nang lalaki, “Mako ka keti at munta ka Judea ban akit da la ring kekang alagad ding dapat mu.
43007004	Uling alang taung darapat makalihim, nung bisa yang maging pikabaluan. Anti na ning daraptan mu na la deting bage, pakilala na ka king yatu!” (
43007005	Agyang ding kapatad nang lalaki e la maniwala keya.)
43007006	Nganang Jesus karela, “E pa dinatang ing panaun ku, oneng ing panaun yu e mamako.
43007007	E na kayu pikasaman ning yatu, oneng kasaman na ku uling patutuan ku king ding dapat na marawak la.
43007008	Ikayu na mung makipamiesta. E ku tumagun uling e pa panaun ban kimut ku.”
43007009	Inyang asabi na iti karela, pepailakuan ya Galilea.
43007010	Kalako da ring kapatad na ban makipamiesta, minta ya mu rin i Jesus, oneng e mu hayagan nune pasalikut.
43007011	Panintunan de ring pamuntuk da ring Judio king piesta. Ngarang mengutang, “Nu ya karin?”
43007012	At misisitsitan la ding dakal a tau tungkul kang Jesus. Ngara ding aliwa, “Mayap yang tau.” “Ali ya, uling lilili na la deng tau,” ngara naman ding aliwa pa.
43007013	Oneng alang migsalitang hayagan tungkul kang Jesus uli na ning takut da karing pamuntuk da ring Judio.
43007014	Inyang halus mepitna na ing piesta, minta ya i Jesus king Templo at tinuru ya.
43007015	Pigmulalan da iti ding pamuntuk da ring Judio. Ngarang sinabi, “Makananu yang mebiasa ing taung iti kabang e ne man megaral?”
43007016	Mekibat ya i Jesus, “E kanaku ing tuturu ku, nune ibat king Dios a mitubud kanaku.
43007017	Ninuman ing bisang tupad king kaburian ning Dios, abalu na nung ing kanakung tuturu ibat king Dios o nung aku maniabi ku king sarili kung kayupayan.
43007018	Buri na ning maniabi king sarili nang kayupayan ing miparangalan ya ing sarili na. Oneng ing manintun king dangalan na ning mitubud keya tapat ya at alang kalaraman keya.
43007019	Aliwa wari i Moises ing minie kekayu king Kautusan? Makanyan man ala metung man kekayu ing tutupad king Kautusan. Obat buri yu kung paten?”
43007020	Mekibat la ding tau, “Alipnan na ka pin ning demonyu! Ninu wari ing bisang makamate keka?”
43007021	Pekibatan na lang Jesus, “Metung pa mung bage ing depat ku at pigmulalan yu na.
43007022	Binie neng Moises kekayu ing Kautusan tungkul king sirkunsisyun (iti e ibat kang Moises, nune karing makatua yu) at magsirkunsisyun kayu agyang king Aldo ning Sabbath.
43007023	Nung sirkunsisyunan ye ing metung a anak king Aldo ning Sabbath ban matupad ing Kautusan nang Moises, obat mimimua kayu kanaku uling pepakayap keng lubus ing metung a tau king Aldo ning Sabbath?
43007024	Tuknang kayung mamatul agpang mu king akakit yu, nune matul kayu ketang matulid.”
43007025	Ngarang migsalita ding mapilan a tau Jerusalem, “Aliwa iti ing taung buri dang paten?
43007026	Pagumasdan ye, magsalita yang hayagan at ala lang asabi laban keya! Pota galang balu ra na ding pamuntuk king ya ing Cristo?
43007027	Alang makibalu metung man king lugal a panibatan na potang datang ya ing Cristo; oneng balu tamu nung nukarin ya ibat ing taung iti.”
43007028	Inya king pamanuru nang Jesus kilub ning Templo matimid nang sinabi, “Talaga kayang balu yu ko at balu yu nung nukarin ku menibat? E ku dinatang king sarili kung kaburian. Itang mitubud kanaku tutu ya; oneng e ye balu.
43007029	Aku balu ke uling ibat ku keya at ya ing mitubud kanaku.”
43007030	Uli na niti, buri deng dakpan; oneng alang dinakap keya uling e pa miras ing oras na.
43007031	Makanyan man dakal la karing tau ding meniwala kang Jesus at ngarang sinabi, “Potang datang ne ing Cristo, gawa ya kayang dakal pang milagru kesa karing gewa na ning taung iti?”
43007032	Dimdam da ring Pariseo ing babalita da ring tau tungkul kang Jesus, at ding pamuntuk da ring pari, at ding Pariseo mitubud lang guardia ba reng dakpan.
43007033	Inya sinabi nang Jesus, “Akayabe yu ku king ditak na mung panaun at mibalik na ku ketang mitubud kanaku.
43007034	Panintunan yu ku oneng e yu ku akit; nung nu ku munta e kayu makapunta.”
43007035	Ngarang misabisabi ding pamuntuk da ring Judio, “Nukarin ya kaya munta? Obat e ta ya malyaring akit? Munta ya kaya karing Judio a manuknangan karing siudad da ring Griego? Turu ya kaya karing Griego?
43007036	Nanu ing buri nang sabian king pamagsalita nang ‘Panintunan yu ku, oneng e yu ku akit,’ at ‘Nung nu ku munta e kayu makapunta?’ ”
43007037	King tauling aldo, ing maragul diling aldo na ning piesta, tinalakad ya i Jesus at sinabi nang masikan, “Nung ing ninuman kakau ya, lumapit ya kanaku at minum.
43007038	Agpang king sasabian na ning kasulatan, ‘Ing maniwala kanaku, manibat king pusu na magus la ding batis ning mabie danum.’ ”
43007039	Iti sinabi na tungkul king Espiritu a tanggapan ding maniwala keya. E ya pa miyabie kanita ing Espiritu uling e ya pa mipaligayan i Jesus.
43007040	Dakal la ding taung mekaramdam kaniti at sinabi ra, “Tune pin ya ing Propeta!”
43007041	Ngara naman ding aliwa, “Ya pin ing Cristo!” Oneng ding aliwa sinabi ra, “Manibat ya wari Galilea ing Cristo?
43007042	Sasabian na ning kasulatan king ing Cristo manibatan ya king lahi nang David at manibatan ya Betlehem, ing balen nung nu ya menuknangan i David.”
43007043	Inya misagsag la ding tau tungkul kang Jesus.
43007044	Buri da ring mapilan ing dakpan de, oneng alang dinakap keya.
43007045	Migbalik la ding guardia karing pamuntuk da ring pari at Pariseo. Ngarang kinutang, “Baket e ye dela keti?”
43007046	Mekibat la, “Ala pang taung miniabing anti ing taung iti!”
43007047	Kitang da ring Pariseo karela, “Ikayu man alinlang na na kayo?
43007048	Atin na waring pamuntuk ding Judio o metung mu man Pariseo a meniwala na kang Jesus?
43007049	Ala lang balu ding dakal a taung den king Kautusan nang Moises, inya makasumpa la!”
43007050	Ing metung karela, i Nicodemo, itang minta kang Jesus king misan a bengi, migsalita ya karela.
43007051	Ngana, “Agpang king Kautusan tamu, e ta ya sukat atulan ing metung a tau anggang e tamu pekiramdaman at abalu ing depat na.”
43007052	Pekibat da kang Nicodemo, “Ika man tau ka Galilea? Pagaralan me ing Kasulatan at akit mu king alang lunto propeta a tau Galilea.” [
43007053	Minuli ya ing balang metung karela king sarili nang bale,
43008001	oneng minta ya i Jesus king Bunduk ding Olibo.
43008002	At kabukasan abak a maranun minta yang pasibayu king Templo. Lepitan de ring sablang tau karin. Linukluk ya i Jesus at tiru na la.
43008003	Dela re king arap na ding talaturu ning Kautusan at ding Pariseo ing metung a babaing merakap makipangalugud. Pepatalakaran de ing babai king arap da
43008004	at ngara kang Jesus, “Maestro, merakap ya ing babaing iti a makipangalugud.
43008005	Agpang king Kautusan, inutus na kekatamung Moises king ing anti kaniting babai paten ya king basibas batu. Nanu ing asabi mu tungkul keya?”
43008006	Sinabi ra iti ba reng pakirakpan; ban atin lang abusbus laban kang Jesus. Dinuku ya i Jesus at king kapamilatan na ning taliri na sinulat ya king gabun.
43008007	Sigiran de king karelang pamangutang; inya inarapan na lang Jesus at sinabi na karela, “Ing ninuman alang kasalanan kekayu ya ing munang masibas keya.”
43008008	Dinuku yang pasibayu at sinulat ya king gabun.
43008009	Inyang dimdam da iti meko lang tunggal-tunggal, megumpisa king matuang dili. I Jesus na mu ing melakuan at ing babaing makatalakad arap na.
43008010	Minatna ya i Jesus at ngana king babai, “Nu la karin? Ala waring mitagan metung man ban matul keka?”
43008011	Nganang mekibat, “Ala pu, ginu.” Nganang Jesus, “Aku man, e ra ka atulan. Mako na ka at e na ka mikakasalang pasibayu.”]
43008012	Pasibayu yang migsalita i Jesus karing Pariseo. Ngana, “Aku ing sulu na ning yatu. E ya lumakad king dalumdum ing tutuki kanaku, nune mika sulu yang babie bie.”
43008013	Ngara ding Pariseo, “Ika mu ing patutu tungkul king sarili mu; e tutu ing sasabian mu.”
43008014	Pekibat nang Jesus, “Agyang aku ing patutu tungkul king sarili ku ing pamipatutu ku katutuan uling balu ku nung nu ku menibat at nung nu ku munta. Oneng e yu balu nung nu ku menibat at nung nu ku munta.
43008015	Mamatul kayu agpang king pamanatul tau; oneng aku ala kung atulan ninuman.
43008016	Agyang munie kung kayatulan, ing atul ku katutuan uling e mu akung dili ing mamatul, nune aku at ing Ibpang mitubud kanaku.
43008017	Makasulat king kekayung Kautusan king matanggap bilang katutuan ing pamipatutu ding adua katau.
43008018	Patutu ku tungkul king sarili ku at ing Ibpang mitubud kanaku patutu ya naman tungkul kanaku.”
43008019	Inya kitang da, “Nu ya karin ing Ibpa mu?” Mekibat ya i Jesus, “E yu ku balu ni e ye balu i Ibpa ku. Nung balu yu ku, balu ya naman ing Ibpa ku.”
43008020	Sinabi na lang (la) deting amanu Jesus king lugal a pibaldugan ain kabang tuturu ya king Templo. Oneng alang dinakap kang Jesus uling e pa dinatang ing oras na.
43008021	Pasibayu nang sinabi karela, “Mako ku at panintunan yu ku, oneng mate kayu king kekayung kasalanan. E kayu makapunta ketang nung nu ku munta.”
43008022	Ngara ding Judio, “Magpakamate ya kaya? Ita kaya ing sangkan nung inya sinabi nang ‘E kayu makapunta ketang nung nu ku munta’? ”
43008023	Mekibat ya i Jesus, “Ibat kayu keti sulip; aku ibat ku babo. Ibat kayu king yatung iti; aku ali ku.
43008024	Inya sinabi ku kekayu king mate kayu karing kasalanan yu. Talagang mate kayu karing kasalanan yu, nung e kayu maniwala king ‘Aku pin Ya’.”
43008025	Inya kitang da kang Jesus, “Ninu wari ika?” Pekibat nang Jesus, “Aku itang sinabi ku na kekayu manibat na king kapupurmeruan.
43008026	Dakal ku sukat sabian at atulan tungkul kekayu. Oneng ing mitubud kanaku tutu ya at ing dimdam ku keya ya mu ing sasabian ku king yatu.”
43008027	E ra aintindian king magsalita ya karela tungkul king Ibpa.
43008028	Inya sinabi nang Jesus, “Potang ikua yu neng tinas ing Anak ning Tau, kanita yu abalu king ‘Aku pin Ya’; at king ala kung daraptan king sarili kung upaya nune magsalita ku agpang king tiru na kanaku ning Ibpa.
43008029	Kayabe ke ing mitubud kanaku; e na ku likuan dili-dili uling daraptan kung parati ing makaibie tula keya.”
43008030	Meniwala la ding dakal a mekaramdam karing bage a sinabi nang Jesus.
43008031	Inya sinabi nang Jesus karing Judiong meniwala keya, “Nung tuparan yu ing tuturu ku, tune kayu ping alagad ku
43008032	at abalu yu ing katutuan at gawan na kayung malaya ning katutuan.”
43008033	Pekibat da kang Jesus, “Lahi na keng Abraham at kapilan man e ke pa me-ipus kenu man. Makananu mung asabing ‘Maging malaya kami’?”
43008034	Mekibat ya i Jesus karela, “Ing katutuan sasabian ku kekayu: ing balang mikakasala ipus ne ning kasalanan.
43008035	E ya manatili ing ipus king pibalebale kapilan man, oneng manatili ya ing anak kapilan man.
43008036	Nung ing Anak gawan na kayung malaya tune ping malaya kayu.
43008037	Balu ku king lahi na kayung Abraham; makanyan man buri yu kung paten uling alang lugal ing tuturu ku karing pusu yu.
43008038	Sasabian ku ing ikit ku king kanakung Ibpa, oneng daraptan yu ing kekayung dimdam king kekayung tata.”
43008039	Pekibat da kang Jesus, “I Abraham ya ing tatang mi.” Nganang Jesus karela, “Nung anak na kayung Abraham, depat yu sa ing dapat nang Abraham.
43008040	Oneng ngeni buri yu kung paten; akung taung maniabi kekayu king katutuan a dimdam ku king Dios. E anti kanyan ing depat nang Abraham!
43008041	Ing daraptan yu kalupa na ning daraptan na ning sarili yung tata.” Pekibat da kang Jesus, “E ke anak king lual; atin keng metung a tata, ing Dios.”
43008042	Nganang Jesus karela, “Nung ing Dios ya ing kekayung Tata, sukat ing luguran yu ku uling dinatang kung menibat king Dios. E ku dinatang king sarili kung kaburian, nune ya ing mitubud kanaku.
43008043	Baket e yu aintindian ing sasabian ku? Uling e yu atanggap ing sasabian ku.
43008044	Ing diablo ya ing tata yu at ing buri nang tata yu ya ing buri yung daptan. Makamate ya manibat na king minuna at kalaban ne ning katutuan uling alang katutuan keya. Neng maglaram ya ing diablo, magsalita ya agpang king sarili nang katutubu, uling malaram ya at ya ing tata na ning kalaraman.
43008045	Oneng sasabian ku ing katutuan, inya e yu ku paniwalan.
43008046	Ninu kekayu ing makapatutu king mikasala ku? Nung katutuan ing sasabian ku, baket e yu ku paniwalan?
43008047	Ing menibat king Dios makiramdam ya karing amanu na ning Dios. Oneng e kayu ibat king Dios inya e kayu bisang makiramdam.”
43008048	Ngara ding Judio kang Jesus, “E ke wari tinud king sinabi ming Samaritano ka at alipnan na ning demonyu?”
43008049	Mekibat ya i Jesus, “E na ku alipnan ning demonyu, nune igagalang ke ing Ibpa ku, oneng ikayu e yu ku gagalangan.
43008050	Makanyan man, e ku panintunan ing sarili kung dangalan; ating metung a manintun kaniti at ya ing mamatul.
43008051	Ing katutuan sasabian ku kekayu: ing tutupad king tuturu ku e na takman kapilan man ing kamatayan.”
43008052	Ngara ding Judio, “Ngeni, siguradu na kami king alipnan na ka pin ning demonyu! Mete ya i Abraham, antimu rin ding propeta; makanyan man sasabian mu, ‘Ing tutupad king tuturu ku e na takman kapilan man ing kamatayan.’
43008053	Maygit ka pa wari king tata ming i Abraham a mete na? At mete na la naman ding propeta. King pamalak mu ninu ika?”
43008054	Pekibat nang Jesus, “Nung parangalan ku ing sarili ku iti alang kabaldugan. Ing Ibpa ku ya ing parangal kanaku. Ya ing amanuan yung Dios yu.
43008055	Oneng ikayu kapilan man e ye balu, aku balu ke. Nung sabian kung e ke balu maging malaram kung kalupa yu. Oneng balu ke at tutuparan ku ing amanu na.
43008056	Metula ya i tata yung i Abraham inyang abalu na king akit na ing paniatang ku at ikit na iti at mesaya ya.”
43008057	Inya ngara ding Judio, “Ala ka pang limang pulung banua tua at ikit mu ne i Abraham?”
43008058	Mekibat ya i Jesus, “Ing katutuan sasabian ku kekayu: atyu na ku bayu ya mibait i Abraham.”
43008059	Inya kinangwa lang batu ban basibasan de i Jesus, oneng sinalikut ya at meko ya king Templo.
43009001	Kabang lalakad ya i Jesus ikit ne ing metung a lalaking bulag ibat na king pangabait na.
43009002	Kitang da ring alagad na, “Maestro, ninu ing makikasalanan king pangabait nang bulag—ing lalaking iti o ding pengari na?”
43009003	Mekibat ya i Jesus, “Bulag ya e uling mikasala ya o ding pengari na. Iti milyari ban king kapamilatan na mibulalag la ding dapat na ning Dios.
43009004	Kabang aldo pa sukat ta lang daptan ding dapat na nitang mitubud kanaku. Ing bengi daratang nung kapilan ala nang makapagobra.
43009005	Kabang atyu ku king yatu, aku ing sulu ning yatu.”
43009006	Inyang asabi na iti, linura ya king gabun at ginawa yang burak king kapamilatan na ning gabun at lura. At kiskas na ing burak karing mata na ning bulag.
43009007	Ngana, “Munta ka at manimu king Sibul ning Siloe.” (Ing Siloe mangabaldugan yang “Tinubud.”) Inya minta ya at menimu at mibalik yang manakit na.
43009008	Ngara ding kasiping nang bale at ding menakit keya inyang magpalimus ya, “Aliwa iti ing lalaking parating makalukluk at magpalimos?”
43009009	“Ya pin,” ngarang mekibat ding mapilan. “Aliwa ya, kalupa nia mu,” ngara naman ding aliwa. Oneng sinabi na ning bulag, “Aku ita.”
43009010	Kitnan de, “Makananu lang mesala ding mata mu?”
43009011	Pekibat na, “Ginawa yang burak ing taung ausan dang Jesus at kiskas na iti karing mata ku at sinabi na kanaku, ‘Munta ka king Siloe at manimu ka.’ Inya minta ku at menimu at menakit ku.”
43009012	Ngarang kinutang, “Nu ya karin?” Nganang mekibat, “E ku balu.”
43009013	Dela re karing Pariseo ing lalaking sadiang bulag.
43009014	Aldo Sabbath inyang ginawa yang burak i Jesus at pepasala ne mata.
43009015	Kitnan dia naman ding Pariseo nung makananu yang mesala mata. Nganang mekibat karela, “Kiskas na ing burak karing mata ku at menimu ku at ngeni manakit na ku.”
43009016	Ngara ding mapilan a Pariseo, “E ya king Dios ing taung ita uling e ya tutupad king Aldo ning Sabbath.” Oneng sinabi da ring mapilan, “Makananu yang makarapat ing taung makasalanan karing anti kareting milagru?” Milaban-laban ing sasabian da.
43009017	Inya pasibayu deng kitnan ing sadiang bulag. Ngara, “Ika naman, nanu ing asabi mu tungkul keya anti na ning pepasala na la ding mata mu?” Pekibat na, “Propeta ya.”
43009018	E la bisang maniwala ding Judio king sadia yang bulag at ngeni manakit ne anggang e da la inaus ding pengari na.
43009019	At kitnan da la, “Anak ye iti? Sasabian yu king mibait yang bulag. Nanu ing sangkan baket manakit ya ngeni?”
43009020	Mekibat la ding pengari na, “Balu mi king ya ing anak mi at king mibait yang bulag.
43009021	Oneng e mi balu nung makananu yang manakit na ngeni o nung ninu ing mekapasala karing mata na. Kutnan ye; atyu ne king idad at makapagsalita ya para king sarili na!”
43009022	Makanyan lang migsalita ding pengari na uling tatakut la karing Judio at uli na ning pikasundu da ring Judio king itiwalag de king sinagoga ing ninumang sumabi king i Jesus ya ing Cristo.
43009023	Inya ngara ding pengari na, “Kutnan ye; atyu ne king idad!”
43009024	Inya pasibayu deng inaus ing sadiang bulag at ngara keya, “Sabian mu ing katutuan arapan na ning Dios! Balu mi king makasalanan ya ing taung ita.”
43009025	Nganang mekibat, “E ku balu nung makasalanan ya o ali. Metung mu ing balu ku: kanita bulag ku, oneng ngeni manakit ku.”
43009026	Kitang da, “Nanu ing depat na keka? Makananu na lang pepasala ding mata mu?”
43009027	Pekibat na, “Sinabi ku na kekayu at e kayu bisang maniwala. Baket buri yung damdaman pasibayu? Bisa kayu namang maging alagad na?”
43009028	At ininsultu de, ngara, “Ika na sanang diling alagad na, oneng ikami alagad na kaming Moises.
43009029	Balu mi king migsalita ya ing Dios kang Moises, oneng tungkul king taung iti, e mi man balu nung nu ya ibat!”
43009030	Nganang mekibat ning taung mesala mata, “Yan ing makapagmulala! E yu balu nung nu ya ibat, makanyan man ya ing pepasala karing mata ku!
43009031	Balu tamu king e na la pakiramdaman ning Dios ding makasalanan, oneng pakiramdaman na la ding tune sasamba keya at tutupad king kaburian na.
43009032	Manibat na king pangalalang na ning yatu ala pang mibalitang mekapasala karing mata na ning taung mibait bulag.
43009033	Nung e ya ibat king Dios ing taung iti, ala yang arapat nanuman.”
43009034	Pekibat da, “Ikang mipanganak at meragul king kasalanan, ikang turu kekame?” At tiwalag de king sinagoga.
43009035	Abalitan nang Jesus king tiwalag de; inya inyang ikit ne sinabi na keya, “Maniwala ka wari king Anak ning Tau?”
43009036	Mekibat ya, “Ninu ya, ginu, ban paniwalan ke?”
43009037	Nganang Jesus, “Ikit mu ne at ya ing kapagsalita mu.”
43009038	Ngana ning lalaki, “Maniwala ku, Ginu!” At sinamba ya kang Jesus.
43009039	Sinabi nang Jesus, “Dinatang ku king yatung iti ban matul, ban manakit la ding bulag at mabulag la ding manakit.”
43009040	Dimdam da iti ding mapilan karing Pariseo a atyu karin kayabe na, at kitang da, “Ing buri mung sabian bulag kame?”
43009041	Mekibat ya i Jesus, “Nung bulag kayu ala kayu sanang kasalanan; oneng sasabian yu ngeni, ‘Manakit kami,’ inya manatili kayung makasalanan.”
43010001	“Ing katutuan sasabian ku kekayu: ing lulub king kural da ring tupa a e daralan king pasbul nune king aliwang paralan, ing taung ita mapanako ya at tulisan.
43010002	Oneng ing lulub king pasbul, ya ing pastul da ring tupa.
43010003	Ya ing bubuklatanan na ning bante pasbul. Pakiramdaman da ring tupa ing siwala na kabang ausan na la king lagyu ra at panimunan na la king paglual da.
43010004	At nung alual na na la ngan, manimuna ya karela at tukian de ring tupa uling balu re ing siwala na.
43010005	Oneng e re tukian ing aliwang tau, nune takasan de uling e re balu siwala ing aliwang tau.”
43010006	Sinabi neng Jesus iting talimhaga karela, oneng e ra aintindian ing buri nang sabian.
43010007	Inya pasibayu nang sinabing Jesus karela, “Ing katutuan sasabian ku kekayu: Aku ing pasbul na ning kural da ring tupa.
43010008	Mapanako la at tulisan ding sablang dinatang makauna kanaku, oneng ding tupa e da la pekiramdaman.
43010009	Aku ing pasbul. Miligtas ya ing ninumang lungub king kapamilatan ku. Malaya yang lungub at lual at makatagpu yang pastulan.
43010010	Daratang ya ing mapanako ba ya mung manako, makamate, at manyira. Dinatang ku ba lang mika bie—bie a labis-labis.
43010011	“Aku ing mayap a pastul. Makasadia yang mate ing mayap a pastul para karing tupa na.
43010012	Ing upahan, potang akakit neng daratang ing asung-gubat, darayu ya at tatakas uling upahan ya mu at uling e na la bandi ding tupa. Inya sagmitan na la ning asung-gubat at isalbag ding tupa.
43010013	Tatakas ya ing taung upahan uling upahan ya mu at ala yang malasakit karing tupa.
43010014	Aku ing mayap a pastul. Balu ku la ding kanaku at balu da ku ding kanaku,
43010015	nung makananung ing Ibpa balu na ku at ing Ibpa balu ke. At babie ku ing kanakung bie para karing tupa.
43010016	Atin kung aliwang tupa a ala pa keting kural. Kailangan ku la namang panimunan deti; at pakiramdaman da ing siwala ku. Maging metung nia mu ing kawan at metung ing pastul.
43010017	“Kaluguran na ku ning Ibpa uling makasadia kung ibie ing kanakung bie ba keng tanggapan pasibayu.
43010018	E ne akua ninuman kanaku iting bie, nune kusa keng babie iti. Atin kung upayang ibie at upayang kumang pasibayu kaniti. Iti ya ing utus na kanakung Ibpa ku.”
43010019	Pasibayu lang misagsag ding Judio uli da reting amanu.
43010020	Dakal la karela ding sinabi, “Alipnan ne ning demonyu! Sira ya buntuk! Baket pakiramdaman ye?”
43010021	Ngara naman ding aliwa, “E makapagsalitang anti kaniti ing alipnan na ning demonyu! Makapasala ya waring mata ing demonyu?”
43010022	Piesta na ning Pamitalaga king Templo kanita karin Jerusalem at panaun na ning dimla.
43010023	Atyu king Templo i Jesus; lakad-lakad ya king Balkon nang Solomon,
43010024	at pilupungnan de ring Judio. Ngara kang Jesus, “Angga kapilan ing ibili mu kami king pamikekelangan? Nung ika ing Cristo, sabian mung tapatan kekami.”
43010025	Mekibat ya i Jesus, “Sinabi ku na kekayu, oneng e kayu meniwala. Ding dapat a daraptan ku king lagyu nang Ibpa ku ilang patutu tungkul kanaku.
43010026	Oneng e kayu bisang maniwala uling e ra kayu tupa.
43010027	Makiramdam la king siwala ku ding kanakung tupa at akikilala ku la at tutuki la kanaku.
43010028	Dirinan ku lang bie alang angga at e la mipahamak kapilan man. Alang makasamsam kareti kanaku.
43010029	Ing Ibpa ku a minie kareti kanaku maygit ya karing sabla at alang makasamsam kareti king gamat nang Ibpa ku.
43010030	Aku at ing Ibpa metung kami mu.”
43010031	Pasibayu lang dinamput batu ding Judio ba reng basibasan.
43010032	Inya sinabi na karela, “Pepakitanan da kayung dakal a mayap a dapat ibat king Ibpa, isanu kareti ing sangkan ning pamamasibas yu kanaku?”
43010033	Pakibat da, “Babasibasan da ka e uli na ning mayap mung dapat, nune uli na ning pamaglapastangan mu king Dios! Uling magbansag kang Dios kabang metung ka mung tau!”
43010034	Mekibat ya i Jesus karela, “E wari makasulat king kekayung Kautusan, ‘Sinabi ku, dios kayu?’
43010035	Nung ausan na lang dios ning Kautusan ding taung dininan na ning Dios king amanu na, e malyaring payalian ing kasulatan.
43010036	Pinili na ku ning Ibpa at tinubud keti king yatu. Makananu yung asabi kanaku ngeni ing lalapastanganan ke ing Dios uling sinabi kung ‘Aku ing Anak ning Dios?’
43010037	Nung e ku la daraptan ding parapat ning Ibpa ku, e kayu sukat maniwala kanaku.
43010038	Nung daraptan ku la, agyang e kayu maniwala kanaku, karing mu mang dapat ku sukat kayung maniwala ban abalu yu at aintindian king ing Ibpa atyu kanaku at aku atyu ku keya.”
43010039	At pasibayu deng pekikuanan dakpan i Jesus, oneng ikua na lang apangilagan.
43010040	Pasibayu yang minta i Jesus king kasumangid na ning Ilug ning Jordan, king lugal nung nu ya minunang meminyag i Juan. Menatili ya karin.
43010041	At dakal lang tau ding minta kang Jesus. Ngara, “Ala yang depat a milagru i Juan, oneng tutu ing sablang bage sinabi na tungkul king taung iti.”
43010042	At dakal la ding taung meniwala kang Jesus karin.
43011001	Ating metung a taung masakit; Lazaro ing lagyu na. Tau ya Betania, ing balen nang Maria at ning kapatad nang i Marta. (
43011002	I Maria ya ing mitugtug pabanglu at menamulis karing bitis na ning Ginu king kapamilatan na ning buak na. Kapatad ne i Lazaro, ing masakit.)
43011003	Inya pepabalita da ring mikapatad a babai kang Jesus ing anti kaniti: “Ginu, masakit ya ing kakaluguran mu.”
43011004	Inyang tinggap nang Jesus iting balita, sinabi na, “E na ikamate iting sakit; nune milyari iti para king ikaligaya na ning Dios ban mipaligayan ya ing Anak ning Dios king kapamilatan na niti.”
43011005	Kaluguran na lang Jesus di Marta, Maria at i Lazaro.
43011006	Inyang abalitan nang masakit ya i Lazaro, menatili ya pang aduang aldo king lugal nung nu ya karin.
43011007	Kaybat na nita, sinabi na karing alagad, “Tara, magbalik tamu Judea.”
43011008	Ngara ding alagad, “Maestro, bayu pamu buri da kang basibasan ding Judio; ngeni magbalik na ka na naman karin?”
43011009	Nganang Jesus karela, “E ya wari labing aduang oras ing patingapun? E ya mitakid ing ninumang lalakad king masala uling akakit na ing sala na ning yatu.
43011010	Oneng mitatakid ya ing ninumang lalakad king bengi uling alang sala keya.”
43011011	At ngana pa, “Matudtud ya ing kakaluguran tamung i Lazaro, oneng puntalan ke ba keng gisingan.”
43011012	Ngara ding alagad, “Ginu, nung matudtud ya, mipaldan ya.”
43011013	Ing buri nang sabian Jesus, mete ne i Lazaro; bala da ring alagad ing karaniwan a pamanudtud ing amanuan na.
43011014	Inya malino nang sinabing Jesus karela, “Mete ne i Lazaro.
43011015	Oneng king uli yu matula ku king ala ku karin ban maniwala kayu. Tara, puntalan ta ya.”
43011016	I Tomas a mayayaus Kambal, sinabi na karing kalupa nang alagad, “Tara, tukian ta ya ing Maestro ban nung mate ya, mate tamu munaman!”
43011017	Inyang miras ne i Jesus, abalu na king apat neng aldo mikutkut i Lazaro.
43011018	Malapit ya ing Betania king Jerusalem; ating atlung kilometru manibat karin.
43011019	At dakal lang Judio ding dinalo kari Marta at Maria ba da lang damayan uli na ning pangamate na ning kapatad da.
43011020	Panamdam nang Marta king daratang ya i Jesus, tinipa ya at seganan ne. Melakuan ya i Maria king bale.
43011021	Nganang Marta kang Jesus, “Ginu, nung atyu ka keti e ya sana mete ing kapatad ku!
43011022	Agyang ngeni balu ku king ibie na keka ning Dios ing nanumang aduan mu.”
43011023	Nganang Jesus kang Marta, “Mie yang pasibayu ing kapatad mu.”
43011024	Mekibat ya i Marta, “Balu ku king mie yang pasibayu king tauling aldo.”
43011025	Nganang Jesus, “Aku ing pamaniubling mebie at ing bie. Ing maniwala kanaku, agyang mate ya, mie yang pasibayu;
43011026	at ing ninumang mabibie at maniwala kanaku e mate kapilan man. Paniwalan mu ite?”
43011027	Nganang mekibat, “Wa, Ginu, paniwalan ku king ika ing Cristo, ing Anak ning Dios a datang keti king yatu.”
43011028	Pangasabi na niti, meko ya i Marta at inaus ne i Mariang kapatad na at sinitsit na, “Atyu ing Maestro, kukutang na ka.”
43011029	Panamdam nang Maria kaniti, memalagua yang tinikdo at selubungan ne.
43011030	(E pa miras kanita i Jesus king balen; atyu ya pa king lugal nung nu ne seganan Marta.)
43011031	Inyang ikit deng memalaguang tinikdo at linual, tikian de i Maria ding Judiong darame keya king bale. Bala ra munta ya king kutkutan ban manangis karin.
43011032	Miras ya king lugal nung nu ya karin i Jesus. Panakit na kang Jesus siniklaud ya i Maria king arap na at ngana, “Ginu, nung atyu ka keti e sana mete ing kapatad ku!”
43011033	Panakit nang Jesus king i Maria manangis ya at pati ding Judiong kayabe na, mengisnawa yang malalam at metagkil ya kapanamdaman.
43011034	Nganang kinutang Jesus karela, “Nu ye kitkut?” Mekibat la, “Mekeni, Ginu at lawan mu.”
43011035	Kiniak ya i Jesus.
43011036	Inya sinabi da ring Judio, “Talagang kaluguran ne i Lazaro!”
43011037	Oneng ngara ding mapilan, “Pepasala ne mata ing bulag! Baket pepaburen neng mete i Lazaro?”
43011038	Pasibayu yang mengisnawang malalam i Jesus at kaybat minta ya king kutkutan. Iti metung yang kueba a makatakap batung maragul.
43011039	Nganang Jesus karela, “Ilako ye ing batu.” Mekibat ya i Marta, ing kapatad na ning mete, “Ginu, mamau ne kanyan uling apat neng aldo makakutkut!”
43011040	Nganang Jesus, “E ku wari sinabi keka king nung maniwala ka akit mu ing ligaya na ning Dios?”
43011041	Inya leko re ing batu. Tinalanga ya banua i Jesus at ngana, “Ibpa, pasalamat ku king pakiramdaman mu ku.
43011042	Balu ku king pakiramdaman mu ku kapilan man, oneng sinabi ku iti king uli da ring taung atyu keti ba lang maniwala king ika ing mitubud kanaku.”
43011043	Pangasabi na niti, kinulait yang masikan. Ngana, “Lazaro, lumual ka!”
43011044	Linual ya ing mete; makabalut la ding gamat at bitis na king telang pamburul at makabalut yang imalan ing lupa na. Nganang Jesus karela, “Kalagan ye at paburen yeng lumakad.”
43011045	Uli na niti, meniwala la kang Jesus ding keraklan karing Judiong dinalo kang Maria at menakit king depat na.
43011046	Oneng minta la ding mapilan karela karing Pariseo at belita ra ing depat nang Jesus.
43011047	Inya ding Pariseo ampon ding pamuntuk da ring pari inawad dang mipulung ya ing Sanhedrin. Ngarang kinutang, “Nanu ing daptan tamu? Darapat yang dakal a milagru ing taung iti!
43011048	Nung paburen ta niang makanyan, maniwala la keya ding sabla at datang la ding tau Roma at lasakan de ing kekatamung Templo at ing kekatamung bansa!”
43011049	Oneng nganang migsalita ning metung karela, i Caifas, ing Pekapun ding Pari king banuang ita, “Ala kayung balu!
43011050	E yu man aisip king mayap para king balen ing metung ya mu ing mate kesa king malasak ya ing mabilug a bansa!”
43011051	Sinabi na iti e king sarili nang pamalak, nune bilang Pekapun ding Pari king banuang ita at inula na king mate ya i Jesus para king Israel.
43011052	At e mu para king bansang iti nune ban tipunan na lang anting metung mu ding makakalat nang anak ning Dios.
43011053	Inya manibat king aldong ita minisip na lang paralan ban apapate re i Jesus.
43011054	E ne linakad bulalagan i Jesus king Judea. Meko ya at minta king lugal a malapit king disyerto, king balen a mayayaus Efraim. Karin ya menatiling kayabe da ring alagad na.
43011055	Malapit na ing Piesta ning Pamaglagpus da ring Judio. Dakal lang taung ibat karing balen at baryu ding minukiat Jerusalem bayu magpiesta ban gampanan da ing seremonia na ning pamaglinis.
43011056	Panintunan de i Jesus at ngarang misabisabi kabang atyu la kilub ning Templo, “Nanu ing pamalak yu? Datang ya kaya king piesta o ali ya?”
43011057	Oneng inutus da ring pamuntuk da ring pari at ding Pariseo king ing ninumang makibalu nung nu ya karin i Jesus kailangan nang ipabalu karela ban reng aparakap.
43012001	Anam a aldo bayu ing Piesta ning Pamaglagpus, minta ya i Jesus king Betania, ing balen nang Lazaro a pepasublian nang mebie.
43012002	Pigsadia deng apunan karin. Sinaup yang migsilbi i Marta at metung ya i Lazaro karing kasulu nang Jesus king lamesa.
43012003	I Maria naman kinangwa yang kapitnang litrung mal a pabanglung purung nardo. Kiskusan ne bitis i Jesus at pinulis na la deti king buak na. Sinalingalngal ing banglu king kabilugan a bale.
43012004	Oneng i Judas Iscariote, ing metung karing alagad nang Jesus, itang magtaksil keya, sinabi na,
43012005	“Baket e mipisaling atlung dalan a salaping pilak iting pabanglu at mipamie la sa ding abli karing pakakalulu?”
43012006	Sinabi na iti e uling atin yang malasakit karing pakakalulu, nune uling mapanako ya; ya ing tesoreru da at kukupit ya karing salaping ingatan na.
43012007	Oneng nganang Jesus, “E ye pakialaman! Paburen yeng daptan na iti para king aldo na ning kanakung pangakutkut.
43012008	Kayabe yu la kabang panaun ding pakakalulu, oneng e kabang panaun ing kayabe yu ku.”
43012009	Abalitan da ring dakal a Judio king atyu Betania i Jesus. Inya minta la karin, e mu king uli na, nune ban akit dia naman i Lazaro a pepasublian nang mebie.
43012010	Binalak da ring pamuntuk ding pari king papate ria naman i Lazaro
43012011	uling king uli na dakal la ding Judiong kakawani karela at maniwala kang Jesus.
43012012	Kabukasan, abalitan da ring dakal a taung dinatang makipamiesta king datang ya i Jesus.
43012013	Memangua lang sangang palma at linual la ba reng salubungan. Ngarang kukulisak, “Purian ya ing Dios! Bendisyunan ne sa ning Dios ing daratang king lagyu ning Ginu!”
43012014	Ikit neng Jesus ing metung a biserung asno at sekian ne, antimo ing sasabian na ning kasulatan:
43012015	“Siudad ning Zion, e ka tatakut! Oyan, daratang ya ing ari mu, makasake ya king biserung asno!”
43012016	King oras a ita, e ra aintindian iti ding alagad; oneng inyang mipaligayan ne i Jesus kanita ra aganaka king iti misulat tungkul keya at king depat da iti para keya.
43012017	Minie lang patutu tungkul kaniti ding dakal a taung atyu inyang inaus neng lumual i Lazaro king kutkutan ampon pepasublian mebie.
43012018	Iti ya ing sangkan nung inya selubungan de i Jesus ding dakal a tau; abalitan da king ya ing dinapat kaniting milagru.
43012019	Inya ngara ding Pariseo king metung at metung, “Lawan yu, ala tamung akarapat! Tutukian de ring sablang tau!”
43012020	Ating mapilan a Griego karin a minta king piesta ban samba.
43012021	Linapit la deti kang Felipe a tau Betsaida, Galilea. Ngara, “Malyari mi yang akit i Jesus?”
43012022	Pintalan neng Felipe i Andres at sinabi na iti keya. At linapit la ilang adua kang Jesus at sinabi ra iti.
43012023	Pekibat nang Jesus, “Dinatang na ing oras ban mipaligayan ya ing Anak ning Tau.
43012024	Ing katutuan sasabian ku kekayu: subali mu nung manabu ya king gabun ing binutil pale at mate, manatili yang dili-dili. Nung mate ya, mamunga yang dakal.
43012025	Abating ne ning taung malugud king bie na ing bie na; oneng ing tanggi king bie na king yatung iti apapanatilian ne iti angga king bie alang angga.
43012026	Ing ninumang bisang sumuyu kanaku kailangan yang tuki kanaku; nung nu ku karin, karin ya naman ing talasuyu ku. Parangalan neng Ibpa ku ing ninumang susuyu kanaku.
43012027	“Ngeni mababalisa ku pamisip. Nanu ing sabian ku? Sabian ku wari, ‘Ibpa, iligtas mu ku king oras a iti?’ Ali, uling iti yang sangkan nung inya dinatang ku—ban dikilan ing kasakitan a iti.
43012028	Ibpa, parangalan me ing lagyu mu.” Kanita ing metung a siwalang ibat banua sinabi na, “Peparangalan ku ne at parangalan ke pang pasibayu.”
43012029	Dimdam da ring taung atyu karin iting siwala at ngara, “Menuldul!” Sinabi da naman ding aliwa, “Ating anghel a mekipagsalita keya!”
43012030	Mekibat ya i Jesus, “Meramdam ya ing siwalang iti e king uli ku, nune king uli yu.
43012031	Panaun na ban atulan ya ing yatung iti. Mitabi ne ngeni ing pamuntuk na niting yatu.
43012032	At potang itas da na ku babo ning yatu, ilapit ku la kanaku ding sablang tau.” (
43012033	Sinabi na iti ban ipakilala na nung makananu deng ipapate.)
43012034	Ngarang mekibat ding tau, “Agpang king sasabian na ning Kautusan, ing Cristo manatili ya kapilan man. Inya makananu mung asabi king sukat yang itas ing Anak ning Tau? Ninu wari iting Anak ning Tau?”
43012035	Nganang Jesus karela, “Ditak nang panaun ing akayabe ye ing sala. Lumakad kayu kabang atyu kekayu ing sala, pota arakap na kayu ning dalumdum. E na balu ning lalakad king dalumdum nung nu ya pupunta.
43012036	Kabang atyu kekayu ing sala, maniwala kayu king sala ban maging talatuki na kayu ning sala.” Inyang asabi nang Jesus iti, meko ya at selikutan na la.
43012037	Agyang dakal ing milagrung depat na king akakit da, makanyan man e la meniwala keya.
43012038	Uli na niti, metupad ing sinabi nang propeta Isaias: “Ginu, ninu ing meniwala karing amanung dimdam da kekami? At kaninu na pepakilala ning Ginu ing upaya na?”
43012039	Iti yang sangkan nung inya e la meniwala, uling sinabi na namang Isaias:
43012040	“Binulag na la mata at pepasias a buntuk, ban e la manakit ding mata ra at e la makaintindi ding pamisip da, at e la mibalik a lub kaku ban pakayapan ku la.”
43012041	Sinabi nang Isaias iti uling ikit na ing ligaya nang Jesus at migsalita ya tungkul keya.
43012042	Makanyan man, agyang karing pamuntuk da ring Judio dakal la ding meniwala kang Jesus. Oneng e ra pepaulata ing pamaniwala ra uli na ning takut da karing Pariseo, pota itiwalag da la king sinagoga.
43012043	Buri da pa ing kapurian a ibat karing tau kesa king kapurian a ibat king Dios.
43012044	Sinabi nang matimid Jesus, “Ing maniwala kanaku maniwala ya e mu kanaku nune pati kanitang mitubud kanaku.
43012045	At ing manakit kanaku akakit nia naman itang mitubud kanaku.
43012046	Dinatang ku keti king yatu antimong sala ban ding sablang maniwala kanaku e na la manatili king dalumdum.
43012047	Nung ating makiramdam karing amanu ku at e na la tutuparan, e ke atulan, uling e ku dinatang ban atulan ke ing yatu, nune ban iligtas ke.
43012048	Ating matul king ninumang e tanggap kanaku at karing amanu ku. Ing amanung sinabi ku ya ing matul keya king tauling aldo!
43012049	Uling e ku migsalita king sarili kung kayupayan, nune ing Ibpang mitubud kanaku ya ing minutus nung nanung sabian ku at ipabalu kekayu.
43012050	At balu ku king babie bie alang angga ing utus na. Inya ing inutus nang sabian ku ning Ibpa ya ing sasabian ku.”
43013001	Bespera na kanita ning Piesta ning Pamaglagpus. Balu nang Jesus king dinatang na ing oras na ban mako ya keti king yatu at mibalik ne king Ibpa. Kaluguran na la ding bandi na a atyu king yatu at liguran na la angga king kawakasan.
43013002	Kasulu na lang Jesus ding alagad na king apunan. Alulan na na ning diablo king isip nang Judas Iscariote a anak nang Simon ing pamagtaksil kang Jesus.
43013003	Balu nang Jesus king ing sablang upaya binie na na ning Ibpa keya at king ibat ya king Dios at papunta ya king Dios.
43013004	Tinalakad ya i Jesus, likas ne ing piblas na at bebatan na ing sarili na king tualya.
43013005	Kaybat, mitugtug yang danum king palanggana at pegumpisan na lang inos a bitis ding alagad. At pinulis na la king tualyang makababat king awakan na.
43013006	Nganang Simon Pedro inyang lapitan neng Jesus, “Ginu, ikang manos karing bitis ko?”
43013007	Pekibat nang Jesus, “E mu pa aintindian ing daraptan ku ngeni, oneng bandang tauli aintindian mu.”
43013008	Sinabi nang Pedro, “E ku la malyaring paos ding bitis ku keka!” Pekibat nang Jesus, “Nung e ka paos bitis kanaku, ala kang pangataid kanaku.”
43013009	Sinabi nang Simon Pedro, “Ginu, nung makanyan, e mu ding bitis ku ilang wasan mu nune pati na ding gamat ku at ing buntuk ku!”
43013010	Nganang Jesus, “E ne kailangan manos ing mindilu na, subali karing bitis na, uling malinis ne mabilug a katawan. At malinis na kayu, oneng e ikayu ngan.” (
43013011	Uling balu nang Jesus nung ninung magtaksil keya; inya sinabi na, “E ikayu ngan malinis na kayu.”)
43013012	Inyang aos na na la bitis at asulud na nang pasibayu ing piblas na migbalik ya king lamesa. Nganang kinutang karela, “Aintindian yu ing depat ku kekayu?
43013013	Ausan yu kung Maestro at Ginu at tinud kayu; uling makanyan ku pin.
43013014	Nung akung kekayung Ginu at Maestro inos da kayu bitis, ikayu man sukat kayung mipapanos bitis.
43013015	Dininan da kayung alimbawa ban daptan yu naman ing anti ing depat ku kekayu.
43013016	Ing katutuan sasabian ku kekayu: e ya maygit ing ipus king panginuan na ni e ya maygit ing tinubud king mitubud keya.
43013017	Balu yu la deting bage at mapalad kayu nung tuparan yu la!
43013018	“E para kekayu ngan ing sasabian ku. Balu ku la ding kanakung pinili. Oneng sukat matupad ing sasabian ning kasulatan, ‘Pildak na ku ning pepakan ku.’
43013019	Ngeni pa sasabian ku na iti kekayu ban nung mapalyari na, paniwalan yu king ‘Aku pin Ya.’
43013020	Ing katutuan sasabian ku kekayu: ing tatanggap king ninumang tinubud ku, akung tatanggapan na at ing tatanggap kanaku tatanggapan ne itang mitubud kanaku.”
43013021	Inyang asabi nang Jesus iti, melingasngas ya pilubluban at nganang migtapat, “Ing katutuan sasabian ku kekayu: pagtaksilan na ku ning metung kekayu.”
43013022	Mipaglalawe la ding alagad at e ra balu nung ninu ing amanuan na.
43013023	Makahilig yang malapit kang Jesus ing pakamalan nang dili karing alagad na.
43013024	Sininialan neng Simon Pedro at ngana, “Ikutang mu na mo keya nung ninu ing amanuan na.”
43013025	Inya linapit ya kang Jesus at kitang na, “Ginu, ninu ing amanuan mu?”
43013026	Pekibat nang Jesus, “Isoso ke ing tinape at ing dinan ku kaniti, ya ita.” At inyang asoso na ne ing tinape, inabut ne kang Judas, ing anak nang Simon Iscariote.
43013027	Inyang atanggap na neng Judas ing tinape, linub ya keya i Satanas. Nganang Jesus, “Daptan mu nang agad ing sukat mung daptan!”
43013028	Oneng alang makibalu metung man karing kasulu na nung baket sinabi na iti.
43013029	Uling i Judas ya ing talaingat karing salapi ra, ating minisip king pasaliwan neng Jesus king kailangan da para king piesta o parinan na lang limus ding pakakalulu.
43013030	Inyang apangan na neng Judas ing tinape, agad neng meko. Bengi na kanita.
43013031	Nganang Jesus kalako nang Judas, “Ngeni mipaligayan ne ing Anak ning Tau at king kapamilatan na mipaligayan ya ing Dios.
43013032	Nung king kapamilatan na mipaligayan ya ing Dios, ing Dios naman paligayan neng agad ing Anak ning Tau.
43013033	Anak ko, ditak nang panaun ing akayabe yu ku. Panintunan yu ku oneng sabian ku kekayu ngeni itang sinabi ku karing Judio, ‘E kayu makapunta king puntalan ku.’
43013034	Babie ke kekayu ing metung a bayung kautusan: mikakalugud kayu. Nung makananu da kayung liguran, makanyan kayu namang mikakalugud.
43013035	Abalu da ring sablang tau king alagad da kayu, nung mikakalugud kayu.”
43013036	Nganang kinutang Simon Pedro, “Ginu, nu ka munta?” Mekibat ya i Jesus, “E ka makatuki ngeni kanaku ketang puntalan ku, oneng kaybat makatuki ka.”
43013037	Nganang pasibayung kinutang Pedro, “Ginu, obat e ku makatuki keka ngeni? Idame ku ing bie ku para keka!”
43013038	Mekibat ya i Jesus, “Idame mu ing bie mu kanako? Ing katutuan sasabian ku keka: alingad mu na kung mekatatlu bayu ya tulauk ing tatyo.”
43014001	Nganang sinabing Jesus karela, “E kayu sukat mababalisa. Maniwala kayu king Dios at maniwala kayu naman kanaku.
43014002	Ating dakal a kuartu king bale nang Ibpa ku. Nung e mu makanyan e ku sabian iti kekayu. Mako ku ban magsadiang lugal para kekayu.
43014003	At nung miras na ku at mekapagsadiang lugal para kekayu, mibalik kung pasibayu keti at ituki da kayu ban nung nu ku karin, karin kayu naman.
43014004	At balu yu ne ing dalan papunta king pupuntalan ku.”
43014005	Nganang Tomas, “Ginu, e mi man balu nung nu ka munta, makananu mi yang balu ing dalan?”
43014006	Pekibat nang Jesus, “Aku ing dalan, ing katutuan, at ing bie. Alang malyaring miras king Ibpa nung e mu king kapamilatan ku.
43014007	Nung balu yu ku, balu ya naman ing Ibpa. Manibat ngeni balu yu ne at ikit yu ne.”
43014008	Sinabi nang Felipe, “Ginu, ipakit me kekami ing Ibpa at managyu na iti kekami.”
43014009	Mekibat ya i Jesus, “Felipe, kalambat yu na kung kayabe e mu ku pa balu? Ing menakit kanaku, ikit na ne ing Ibpa. Baket sinabi mung ‘Ipakit me kekami ing Ibpa’?
43014010	E ka wari maniwala king atyu ku king Ibpa at ing Ibpa atyu kanaku? E la manibat kanaku ding amanung sasabian ku kekayu. Gagawan na ning Ibpang atyu kanaku ing obra na.
43014011	Maniwala kayu kanaku: atyu ku king Ibpa at atyu kanaku ing Ibpa. Nung e kayu bisang maniwala king sasabian ku, maniwala kayu king uli da ring dapat ku.
43014012	Ing katutuan sasabian ku kekayu: ing maniwala kanaku makarapat ya naman karing dapat a daraptan ku, at maygit pa kareti uling munta ku king Ibpa.
43014013	Ing nanumang aduan yu king lagyu ku daptan ku ban mipaligayan ya ing Ibpa king kapamilatan na ning Anak.
43014014	Nung maniawad kayung nanuman king lagyu ku, daptan ku.
43014015	“Nung kaluguran yu ku, pamintuan yu la ding utus ku.
43014016	Maniawad ku king Ibpa at dinan na kayung Talasaup a akayabe yu kapilan man.
43014017	Ya ing Espiritu na ning katutuan a e na atanggap ning yatu uling e ne akakit at e ne balu. Oneng balu ye uling akayabe ye at manuknangan ya kekayu.
43014018	“E ra kayu lakuan dili-dili; mibalik ku kekayu.
43014019	Saguli na mu at e na na ku akit ning yatu, oneng akit yu ku; uling mabie ku, ikayu man mie kayu.
43014020	Abalu yu king aldong ita king atyu ku king Ibpa at ikayu atyu kayu kanaku, nung makananu kung atyu kekayu.
43014021	“Ing tatanggap karing utus ku at tutupad kareti ya ing malugud kanaku. At luguran neng Ibpa ku itang malugud kanaku. Luguran ke at ipakilala ku keya ing kanakung sarili.”
43014022	Kitnan neng Judas (aliwa ing Iscariote), “Ginu, baket kekami ka mu pakilala at e king yatu?”
43014023	Pekibat nang Jesus, “Pamintuan na la ning lulugud kanaku ding amanu ku; luguran neng Ibpa ku at i Ibpa ku at aku manuknangan ke keya.
43014024	E tutupad karing amanu ku ing e lulugud kanaku. E kanaku ing amanung dimdam yu nune ibat king Ibpang mitubud kanaku.
43014025	“Sinabi ku la deting bage kekayu kabang kayabe yu ku pa.
43014026	Oneng ing Talasaup, ing Banal a Espiritu a itubud na ning Ibpa king lagyu ku, ya ing mituru kekayu king sablang bage. Paganaka na kekayu ing sablang sinabi ku kekayu.
43014027	“Ing kapayapan lalakuan ku kekayu; ing kanakung kapayapan babie ku kekayu, ing kapayapan a e na kalupa ning babie ning yatu. E kayu sukat mababalisa o mitakutan man.
43014028	Dimdam yung sinabi ku, ‘Mako ku, oneng mibalik ku naman kekayu.’ Nung liguran yu ku, sukat kayung tumula king munta ku king Ibpa uling maygit ya kanaku ing Ibpa.
43014029	Sinabi ku na iti ngeni kekayu bayu pa mapalyari ban maniwala kayu potang mapalyari na.
43014030	E ku na pakakaban pa ing sabian ku kekayu uling daratang ne ing pamuntuk na ning yatung iti. Ala yang upaya kanaku;
43014031	oneng daratang ya ban akilala na ning yatu king kaluguran ke ing Ibpa at king daraptan ku ing yuyutus na kanaku. “Talakad na kayu, tara na.
43015001	“Aku ing tune tanaman a ubas at ing Ibpa ku ya ing mananaman.
43015002	Pupututan ne ing balang sanga kung e mamunga at lilinisan ne ing balang sangang mamunga ban lalu ya pang mamunga.
43015003	Malinis na kayu ngeni uli na ning amanung sinabi ku kekayu.
43015004	Manatili kayu kanaku at manatili ku kekayu. E ya makapamunga ing metung a sanga king sarili na; makapamunga ya mu nung manatili yang makataid king tanaman a ubas. E kayu makapamunga nung e kayu manatili kanaku, antimo ing sanga e ya makapamunga nung e makataid king tanaman a ubas.
43015005	“Aku ing tanaman a ubas, ikayu ding sanga. Ing manatili kanaku at aku keya, mamunga yang dakal; uling ala kayung arapat nanuman, nung makakawani kayu kanaku.
43015006	Mangari ya ing e manatili kanaku king metung a sangang miyugse at langi ya. Titipunan la ding anti kareting sanga at iyugse king api at maduluk la.
43015007	Nung manatili kayu kanaku at ding amanu ku manatili la kekayu, aduan yu itang nanumang buri yu at miyabie kekayu.
43015008	Mipaligayan ya ing Ibpa ku, nung mamunga kayung dakal at king makanyan a paralan maging alagad da kayu.
43015009	Nung makananu na kung liguran ning Ibpa, makanyan da kayu namang liguran. Manatili kayu king lugud ku.
43015010	Nung tuparan yu la ding utus ku, manatili kayu king lugud ku, antimo nung makananu kung tutupad karing utus nang Ibpa ku at manatili ku king lugud na.
43015011	“Sinabi ku la kekayu deting bage ban manatili kekayu ing tula ku at miganap ing tula yu.
43015012	Iti ya ing utus ku: mikakalugud kayu anti ing pamaglugud ku kekayu.
43015013	Ala nang lugud a maygit pa kesa ketang ibie na ning metung a tau ing bie na para karing kakaluguran na.
43015014	Kakaluguran da kayu, nung tuparan yu la ding utus ku.
43015015	E da na kayu ausan ipus, uling e na balu ning ipus ing daraptan na ning panginuan na. Inya inaus da kayung kakaluguran uling pepabalu ku kekayu ing sablang dimdam ku kang Ibpa ku.
43015016	E yu ku pinili, nune aku ing memili at tinuldu kekayu ban lumual kayu at mamunga karing bungang manatili. King uli na niti, nanumang aduan yu king Ibpa king lagyu ku, ibie na kekayu.
43015017	Iti ya ing yuyutus ku kekayu: mikakalugud kayu.
43015018	“Nung kesaman na kayu ning yatu, sukat yung ganakan king minuna na na kung kesaman.
43015019	Nung para king yatu kayu, luguran na kayu ning yatu anting keya. Oneng e kayu para king yatu, nune pinili da kayung ibat king yatu, inya kasaman na kayu ning yatu.
43015020	Ganakan yu ing sinabi ku kekayu: ‘E ya maygit ing ipus king panginuan na.’ Nung ligaligan da ku, ligaligan da kayu naman. Nung tiparan da ing amanu ku, tuparan da naman ing kekayu.
43015021	Oneng iti ngan daptan da kekayu uli ku; uling e re akikilala ing mitubud kanaku.
43015022	E la sana mikasala nung e ku dinatang at migsalita karela; oneng ngeni ala lang asangkan king karelang kasalanan.
43015023	Ing masama kanaku kasaman nia naman i Ibpa ku.
43015024	Nung ding dapat a e na agawa ning ninuman e ku la depat libutad da, ala la sanang kasalanan. Oneng ikit da ing depat ku at pikasaman da ku ampon i Ibpa ku.
43015025	Iti mepalyari ban matupad ing amanung makasulat king karelang Kautusan: ‘Pikasaman da kung alang sangkan.’
43015026	“Oneng datang ya ing Talasaup, ing Espiritu na ning katutuan a manibat king Ibpa. Itubud ke kekayu ibat king Ibpa at ya ing munie patutu tungkul kanaku.
43015027	At ikayu man munie kayung patutu tungkul kanaku uling akayabe da kayu manibat na king kapupurmeruan.
43016001	“Sinabi ku iti kekayu ban e kayu milako pamanalig kanaku.
43016002	Itiwalag da kayu karing sinagoga. Datang ing panaun potang ing ninumang makamate kekayu isipan na king susuyu ya king Dios.
43016003	At daptan da iti uling e re balu ing Ibpa ni e ra ku balu.
43016004	Sinabi ku la deting bage kekayu ban nung datang na ing oras a daptan da iti, aganaka yu king sinabi ku na la kekayu. “E ku la sinabi deting bage kekayu kanitang minuna uling kayabe yu ku pa.
43016005	Oneng ngeni munta na ku ketang mitubud kanaku. Metung man kekayu alang mangutang nung nu ku munta.
43016006	Malungkut kayu uling sinabi ku la ngeni deting bage.
43016007	Ing katutuan sasabian ku kekayu: ikakayap yu ing paglako ku; uling nung e ku mako, e ya datang kekayu ing Talasaup. Nung mako ku, itubud ke kekayu.
43016008	At paniatang na, pakilala na karing tau keti king yatu nung isanu ing kasalanan, nung isanu ing matulid at ing kayatulan na ning Dios.
43016009	Tungkul king kasalanan: uling e la meniwala kanaku.
43016010	Tungkul naman king matulid: uling munta ku king Ibpa at e yu na ku akit.
43016011	At tungkul king kayatulan na ning Dios: uling miyatulan ne ing pamuntuk na ning yatung iti.
43016012	“Dakal ku pa buring sabian kekayu, oneng e yu pa agyung paki-intindian ngeni.
43016013	Saupan na kayu paniatang na ning Espiritu ning katutuan ban aintindian yu ing sablang katutuan. Uling e ya magsalita king sarili na, nune magsalita ya kekayu king dimdam na at sabian na la ding bage datang.
43016014	Paligayan na ku uling manibatan kanaku ing sablang sabian na kekayu.
43016015	Ing sablang atyu king Ibpa, kanaku; inya sinabi kung ‘Ing sablang sabian na kekayu manibatan kanaku.’
43016016	“Saguli na mu at e yu na ku akit at kaybat na ning ditak a panaun akit yu kung pasibayu.”
43016017	Ngarang mipapagsalita ding mapilan karing alagad, “Nanu kaya ing buri nang sabian king ‘Saguli na mu e yu na ku akit, at kaybat na ning ditak a panaun akit yu kung pasibayu’ at ‘Munta ku king Ibpa’?
43016018	Nanu kaya ing buri nang sabian ning ‘Saguli na mu’? E tamu aintindian ing sasabian na!”
43016019	Balu nang Jesus king buri deng kutnan, inya ngana karela, “Iti wari ing kukutang yu: nung nanu ing buri kung sabian tungkul king sinabi kung ‘Saguli na mu e yu na ku akit, at kaybat ning ditak a panaun akit yu kung pasibayu’?
43016020	Ing katutuan sasabian ku kekayu: tumangis kayu at lungkut, oneng tumula ya ing yatu. Lungkut kayu, oneng miyalilan tula ing lungkut yu.
43016021	Neng manganak ya ing metung a babai, lulungkut ya uling dinatang na ing oras ning pamagkasakit na. Potang abait na ne ing anak na, e na na agaganaka ing kasakitan a delanan na; tumula ya uling abait na ne king yatu ing metung a anak.
43016022	Makanyan munaman kekayu: malungkut kayu ngeni, oneng pakikitan da kayung pasibayu, at mikatmuan la king tula ding pusu yu. E na adayu ning ninuman ing tula yu.
43016023	“King aldo ita, ala na kayung aduan nanuman kanaku. Ing katutuan sasabian ku kekayu: nung maniawad kayung nanuman king Ibpa king lagyu ku, ibie na iti kekayu.
43016024	Angga man ngeni ala kayu pang inawad king lagyu ku; maniawad kayu at mirinan kayu ban miganap ing tula yu.
43016025	“Sinabi ku la kekayu deting bage king kapamilatan da ring talimhaga. Oneng datang ing panaun a e na ku magsalita kekayu king kapamilatan da ring talimhaga, nune magsalita kung malino kekayu tungkul king Ibpa.
43016026	King aldo ita, maniawad kayu king lagyu ku, at e ku sasabian king aku ing maniawad king Ibpa para kekayu,
43016027	uling ing Ibpa mismu kaluguran na kayu. Kaluguran na kayu uling liguran yu ku at meniwala kayung ibat ku king Ibpa.
43016028	Ibat ku king Ibpa at dinatang ku king yatu. Ngeni lalakuan ku ne ing yatu at mibalik na ku king Ibpa.”
43016029	Ngara ding alagad na, “Ngeni magsalita na kang malino at e na ka gagamit talimhaga!
43016030	Balu mi na ngeni king balu mu ing sabla, at e na kailangan ing kutnan na ka ning ninuman. Uli na niti, paniwalan mi king menibat ka king Dios.”
43016031	Mekibat ya i Jesus karela, “Maniwala na kayu ngene?
43016032	Daratang ing oras, at makaras na ing misalbag-salbag kayu; muli ya ing balang metung king sarili nang bale at lakuan yu kung magdili-dili. Oneng e ku tune magdili-dili uling kayabe ke ing Ibpa.
43016033	Sinabi ku la deting bage ban mika kapayapan kayu king pamakiabe yu kanaku. Mika kasakitan kayu keti king yatu; oneng magpakatatag kayu! Migtagumpe na ku king yatu!”
43017001	Inyang asabi na la deting amanu tinalanga ya banua i Jesus at ngana, “Ibpa, dinatang na ing oras; paligayan me ing Anak mu ban apaligayan na ka ning Anak.
43017002	Uling dininan meng upayang sumakup karing sablang tau ban munie bie alang angga karing sablang binie mu keya.
43017003	Iti ya ing bie alang angga: ing akilala ra ka, ikang bukud ing tune Dios at i Jesu-Cristo a kekang tinubud.
43017004	Pepaligayan da ka keti king yatu; inari ku ing obrang pepagawa mu kanaku.
43017005	At ngeni, Ibpa, paligayan mu ku king keka mu ring kaligayan a sadiang atyu kanaku king pangayabe ku keka bayu ya melalang ing yatu.
43017006	“Pepakilala da ka karing taung binie mu kanaku ibat king yatung iti. Keka la, binie mu la kanaku, at tiparan da ing amanu mu.
43017007	Ngeni balu da king ing sablang binie mu kanaku ibat keka,
43017008	uling tiru ku la king amanung tinggap ku keka at tinggap da iti. Abalu ra king tune kung menibat keka at meniwala la king tinubud mu ku.
43017009	“Ipanalangin ku la. Manalangin ku e para king yatu, nune para karing binie mu kanaku uling keka la.
43017010	Keka ing sablang kanaku at kanaku ing sablang keka at mipaligayan ku king kapamilatan da.
43017011	Ngeni munta na ku keka, lakuan ku ne ing yatu, oneng atyu la king yatu. Ibpang Banal, ingatan mu la king kapamilatan na ning upaya ning lagyu mu, ing lagyung binie mu kanaku ban maging metung la mu, antimo ikata metung kata mu.
43017012	Kabang kayabe da ku iningat ku la king kapamilatan na ning upaya ning lagyu mu, ing lagyung binie mu kanaku. Iningat ku la at metung man karela alang mebating, subali mu king metung a kusang lub a migpakabating ban matupad ya ing kasulatan.
43017013	Oneng ngeni papunta na ku keka at sasabian ku la deting bage kabang atyu ku keti king yatu ban mikatmuan lang lubus king kanakung tula.
43017014	Binie ku karela ing amanu mu at pikasaman na la ning yatu uling e la para king yatu antimo aku e ku para king yatu.
43017015	E ku aduan keka ing ilako mu la king yatu, nune ilisia mu la king Marawak.
43017016	Nung makananung aku e ku para king yatu, makanyan la namang e para king yatu.
43017017	Gawan mu lang keka king kapamilatan na ning katutuan; katutuan ing amanu mu.
43017018	Nung makananu mu kung tinubud keti king yatu, makanyan ku la namang tutubud king yatu.
43017019	At king uli ra babie ku keka ing kanakung sarili ban ila man maging keka la kapamilatan na ning katutuan.
43017020	“E mu ila ding ipanalangin ku, nune pati na detang maniwala kanaku uli na ning karelang patutu.
43017021	Maging metung la ngan sa, Ibpa, antimo ika atyu ka kanaku at aku atyu ku keka, ban ila man maging metung la kekata; kanita maniwala ya ing yatu king ika tinubud mu ku.
43017022	Binie ke karela ing ligayang binie mu kanaku ban maging metung la antimo ika at aku metung kata mu:
43017023	aku atyu ku karela at ika atyu ka kanaku ban maging ganap lang metung. Kanita abalu na ning yatu king tinubud mu ku at liguran mu la antimo ing pamaglugud mu kanaku.
43017024	“Ibpa, buri ku king nung nu ku karin kayabe ku la ding binie mu kanaku ban akit da ing binie mung kaligayan kanaku, uling liguran mu na ku bayu ya melalang ing yatu.
43017025	O Ibpang Banal, e na ka balu ning yatu, oneng aku balu ra ka at abalu ra deting binie mu kanaku king ika ing mitubud kanaku.
43017026	Pepakilala da ka karela at ipakilala da ka pa ban ing lugud mu kanaku miyabie karela, at aku manatili ku karela.”
43018001	Kaybat na lang asabi deting bage, minta ya i Jesus at ding alagad na king kasumangid na ning Sapa ning Kidron. Ating mulahan karin at linub la.
43018002	Balu neng Judas a magtaksil kang Jesus ing lugal a ita uling maralas lang mititipun karin di Jesus at ding alagad na.
43018003	Minta ya karin i Judas; kayabe ne ing metung a grupu da ring sundalus at ding mapilan a guardia na ning Templo a peparala da ring pamuntuk ding pari at ding Pariseo. Magdala lang sulu, sulugi at sandata.
43018004	Balu nang Jesus ing sablang mapalyari, inya selubungan na la at kitnan, “Ninu ing panintunan yu?”
43018005	Ngarang mekibat, “I Jesus ning Nazaret.” Sinabi na karela, “Aku ya.” Kayabe re i Judas, ing migtaksil kang Jesus.
43018006	Inyang sinabi nang Jesus karela, “Aku ya,” mengapayatras la at miragsa king gabun.
43018007	Kitnan na lang pasibayu, “Ninu ing panintunan yu?” Ngarang mekibat, “I Jesus ning Nazaret.”
43018008	Nganang Jesus, “Sinabi ku na kekayu king aku ya. Paburen yu lang mako deng taung deni, nung aku ing kekayung panintunan.” (
43018009	Sinabi na iti ban matupad itang amanu na, “Alang mabating metung man karing binie mu kanaku, Ibpa.”)
43018010	Atin yang espada i Simon Pedro; begut ne iti at tebak ing ipus na ning Pekapun ding Pari. Atigpas ne wanan a balugbug. Malkus ing lagyu na ning ipus.
43018011	Sinabi nang Jesus kang Pedro, “Ikaluban me ing espada mu! E wari kailangan ing inuman ke ing kopa a painum na kanaku ning Ibpa?”
43018012	Dekap de i Jesus at ginapus de ring guardiang Judio at ding sundalus a panimunan na ning kapitan da.
43018013	Minuna reng dela kang Anas, ing katuangan nang Caifas a Pekapun ding Pari king banuang ita.
43018014	I Caifas ya itang minie payu karing Judio king makakayap ing katau ya mu ing mate para king balen.
43018015	Tinuki ya kang Jesus i Simon Pedro at ing metung pang alagad. Kakilala ne ning Pekapun ding Pari ing alagad a iti, inya mekalub yang kayabe nang Jesus king patyu na ning Pekapun ding Pari.
43018016	Melakuan ya i Pedro lual ning pasbul. Linual ya ing alagad a kakilala ning Pekapun ding Pari, at pekisabian ne ing babaing magbante king pasbul. Tiki neng linub i Pedro.
43018017	Nganang mengutang niting babai kang Pedro, “E ka wari metung karing alagad na ning taung yan?” “Ali ku,” nganang mekibat Pedro.
43018018	Marimla kanita, inya migdapug la ding ipus ampon ding guardia at migsalab la. Mekiabe ya i Pedro at migsalab ya naman.
43018019	Pengutnan ne ning Pekapun ding Pari i Jesus tungkul karing alagad na at king tuturu na.
43018020	Mekibat ya i Jesus. Ngana, “Hayagan kung migsalita karing sablang tau; parati kung tuturu kilub da ring sinagoga at kilub ning Templo nung nu la parating mititipun ding Judio. Ala kung sinabi nanuman king makasalikut.
43018021	Baket kukutnan mu ku? Mangutang ka karing mekaramdam kanaku nung nanu ing sinabi ku karela; balu ra nung nanu ing sinabi ku.”
43018022	Inyang asabi na iti, timpaling ne ning metung karing guardiang atyu karin. Nganang sinabi, “Baket makanyan kang makibat king Pekapun ding Pari?”
43018023	Pekibat nang Jesus, “Nung e ustu ing sinabi ku, patunayan mu. Nung mayap ing sinabi ku, obat timpaling mu ku?”
43018024	Makagapus ya pa i Jesus inyang peparala neng Anas kang Caifas, ing Pekapun ding Pari.
43018025	Makatalakad ya pa mu rin at magsalab karin i Pedro. Kitang da, “E ka naman wari metung karing alagad na?” “Ali ku!” nganang mekibat Pedro.
43018026	Kitnan na ne naman ning metung karing ipus ning Pekapun ding Pari, kamaganak ne nitang tinigpas na balugbug Pedro, “Aliwa wari ika ing ikit kung kayabe na king mulahan?”
43018027	Pepayalian nang pasibayung Pedro iti, at kanita mu rin tinulauk ya ing tatyo.
43018028	Ibat king bale nang Caifas dela re i Jesus king palasyu na ning gobernador. Abak a maranun kanita. E la linub ding Judio king palasyu na ning gobernador ban e la midinatan, uling pagnasan dang makapangan la king apunan na ning Pamaglagpus.
43018029	Inya liwalan na lang Pilato at kitang na karela, “Nanung dalum ing yarap yu laban king taung iti?”
43018030	Pekibat da, “Nung e ya dinapat e mayap ing taung iti, e mi ya sa dela keka.”
43018031	Nganang Pilato karela, “Kuanan ye at atulan agpang king Kautusan yu.” Ngara ding Judio, “Makabawal kekami ing papate mi ya ing ninuman.”
43018032	(Iti milyari ban matupad ing sinabi nang Jesus nung makananu yang mate.)
43018033	Pasibayu yang linub king palasyu i Pilato at inaus ne i Jesus. Nganang kinutang kang Jesus, “Ika ing Ari da ring Judio?”
43018034	Mekibat ya i Jesus, “Ibat keka yan o ating aliwang sinabi keka tungkul kanaku?”
43018035	“Judio ku wari?” nganang kinutang Pilato. “Dela ra ka kanaku ding sarili mung kabalen at ding pamuntuk da ring pari. Nanu waring depat mu?”
43018036	Pekibat nang Jesus, “E ya king yatu ing kanakung kayarian. Nung ing kayarian ku keti ya king yatu, makilaban la ding kanakung talasuyu ban e ku miyabie karing Judio. Oneng e ya king yatung iti ing kanakung kayarian!”
43018037	Nganang Pilato, “Ing buri mung sabian, metung ka ping ari?” Mekibat ya i Jesus, “Ika ing sasabing ari ku. Iti ya ing sangkan nung inya mibait ku at dinatang keti king yatu ban munie patutu king katutuan. Makiramdam ya kanaku ing ninumang atyu king katutuan.”
43018038	Nganang kinutang Pilato, “Nanu ing katutuan?” Kaybat nang asabi iti, pasibayu na lang liwalan Pilato ding Judio. Ngana karela, “Ala kung ikit a kasalanan na.
43018039	Agpang king kekayung kaugalian kailangan kung mibulus metung a preso para kekayu neng Pamaglagpus. Buri yung ibulus ke ing Ari da ring Judio?”
43018040	Ngarang kinulisak mekibat, “Ali mi ya, aliwa ya, nune i Barabas!” (Metung yang tulisan i Barabas.)
43019001	Inya pepakua neng Pilato i Jesus at pepabarug neng latiku.
43019002	Ginawa lang koronang suksuk ding sundalus at pinutung de king buntuk nang Jesus. At pepasuluran deng imalan a kule ubi.
43019003	Lepitan de at ngara, “Luid ya ing Ari da ring Judio!” At kaybat penampaling de.
43019004	Linual yang pasibayu i Pilato at sinabi na karing tau, “Iyarap ke kekayu ban abalu yu king e ku manakit nanumang kasalanan keya.”
43019005	At linual ya i Jesus a ating koronang suksuk at makaimalan yang kule ubi. Sinabi nang Pilato karela, “Oyni ing tau!”
43019006	Panakit da kang Jesus ding pamuntuk da ring pari at ding guardia, sinabi rang masikan, “Ipaku me king krus! Ipaku me king krus!” Nganang Pilato karela, “Kuanan ye at ikayung mipaku king krus uling ala kung akakit a kasalanan na.”
43019007	Ngarang mekibat ding Judio, “Atin keng kautusan at agpang king kautusan a iti kailangan yang mate uling pakilala na king Anak ne ning Dios.”
43019008	Lalu yang mitakutan i Pilato inyang dimdam na la deting amanu.
43019009	Linub yang pasibayu king palasyu at kitnan ne i Jesus, “Nu ka tau?” Oneng e ne pekibatan Jesus.
43019010	Nganang Pilato, “E ka bisang maniabi kanaku? E mu wari balu king atin kung upayang ipabulus da ka at upayang ipapaku da ka king krus?”
43019011	Mekibat ya i Jesus, “Atin kang upaya kanaku uling iti binie na keka ning Dios. Inya lalung mabayat ing kasalanan na nitang menganiaya kanaku keka.”
43019012	Inyang dimdam nang Pilato iti, pigkapilitan neng ipabulus i Jesus. Oneng ngarang kinulisak ding Judio, “Nung ibulus me ing taung yan, e na ka kakaluguran ning Emperador! Ing ninumang gagawang ari king sarili na, kalaban ne ning Emperador!”
43019013	Panamdam nang Pilato kaniti, liwal ne i Jesus. At linukluk ya king piukuman, king lugal a mayayaus “Dalan a Batu.” (“Gabbatha” king salitang Hebreo.)
43019014	Kanita aldo na ning Pamagsadia para king Pamaglagpus, at mag-a-alas dosi na ning kaugtuan aldo. Nganang Pilato karing Judio, “Oyni ing kekayung Ari!”
43019015	Oneng kilisak da, “Paten ya! Paten ya! Ipaku ya king krus!” Nganang kinutang Pilato karela, “Ipapaku ke king krus ing kekayung Ari?” Mekibat la ding pamuntuk da ring pari, “Ala keng ari nung e mu ing Emperador!”
43019016	Kanita binie na neng Pilato karela i Jesus ba reng ipaku king krus. Inya kinua re i Jesus.
43019017	Linual yang mamusan king krus na papunta king lugal a mayayaus “Lugal ning Bungu.” (“Golgota” king salitang Hebreo.)
43019018	Karin de pinaku king krus. Kayagnan na lang pinaku da ring adua katau; mingatba la keya. Makalibutad ya karela i Jesus.
43019019	Sinulat neng Pilato ing metung a kapabaluan at pepabili ne king krus. Iti ya ing makasulat: “I Jesus ning Nazaret, ing Ari da ring Judio.”
43019020	Dakal la karing Judio ding mekabasa keting kapabaluan uling ing lugal nung nu ya mipaku i Jesus malapit ya king siudad at misulat ya iti karing amanung Hebreo, Latin, at Griego.
43019021	Inya sinabi da ring pamuntuk da ring pari kang Pilato, “Ing isulat mu e ‘Ing Ari da ring Judio.’ nune, ‘Sinabi na ning taung iti, Aku ing Ari da ring Judio.’ ”
43019022	Mekibat ya i Pilato, “Ing sinulat ku, sinulat ku.”
43019023	Inyang apaku da ne ding sundalus king krus i Jesus, kinua ra ing imalan na at piparti-parti da ring apat a sundalus. Kinua ria naman ing tunika nang Jesus; iti ala yang tai at megawa yang une manibat babo angga lalam.
43019024	Ngarang misabisabi ding sundalus, “E ta ya gigisian iti, nune mipagsapalaran tamu ban abalu tamu nung ninung manikua kaniti.” Milyari iti ban matupad ing sasabian na ning Kasulatan, “Piparti-parti ra ing susulud ku, at pipagsapalaran da ing imalan ku.” Makanyan ing depat da ring sundalus.
43019025	Makatalakad ya lele na ning krus nang Jesus i ima na at ing babaing kapatad nang ima na at i Mariang asawa nang Clopas at i Maria Magdalena.
43019026	Panakit nang Jesus kang ima na at king pakamalan nang alagad a makatalakad karin, sinabi na kang ima na, “Babae, oyan ing anak mo.”
43019027	At ngana king alagad, “Oyan i ima mo.” At manibat na kanita inampun na ne ning alagad king pibalebale na.
43019028	Kaybat na nita, balu nang Jesus king meganap na ing sablang bage at ban matupad ya ing kasulatan, sinabi na, “Mau ku.”
43019029	Ating pitsil karin a mitmung alak a maslam. Sinoso re king alak ing metung a espongha at kaybat inasta re king sanga na ning tanaman a hisopo at tinutuk de king asbuk nang Jesus.
43019030	Inyang asipsip nang Jesus ing alak a maslam, sinabi na, “Meyari na!” Kaybat diku ne ing buntuk na at mete ya.
43019031	Aldo ning Pamagsadia kanita. Ban e la manatili king krus ding bangke king Aldo ning Sabbath (ing Sabbath a ita pamagselebra yang e karaniwan), inawad da ring Judio kang Pilato king paklian da la puad ding mipaku king krus at ilako la karin ding bangke.
43019032	Inya dinatang la ding sundalus at pikli da la ring puad da retang aduang kayagnan nang mipakung Jesus.
43019033	Inyang linapit la kang Jesus, e da la pikli ding puad na uling ikit dang mete ne.
43019034	Oneng tindus ne katalindikingan ning metung karing sundalus at biglang linual ing daya ampon danum. (
43019035	Ing menakit kaniti ya ing patutu; tutu ing sasabian na at balu na king katutuan ing sasabian na ban maniwala kayu.)
43019036	Mepalyari iti ban matupad ing sasabian na ning kasulatan, “Alang mapakli metung man karing butul na.”
43019037	At sasabian na naman ning aliwang kasulatan, “Lawan de ring tau itang tindus da.”
43019038	Kaybat na nita, i Jose ning Arimatea pekisabi ne kang Pilato ing bangke nang Jesus. (I Jose metung yang alagad nang Jesus, oneng makalihim mu uli na ning takut na karing Judio.) At peintulutan neng Pilato. Inya meko ya at kinua ne ing bangke nang Jesus.
43019039	Tinuki ya keya i Nicodemo; magdala yang pisamut a mira at aksibal at titimbang maygit apat apulung kilu. (I Nicodemo ya itang mekikit misan a bengi kang Jesus.)
43019040	Kinua re ing bangke nang Jesus at kayabe ning pisamut a mira at aksibal binalut de king telang pamburul. Makayagpang iti king kaugalian da ring Judio king pamangutkut.
43019041	Ating mulahan king lugal nung nu re pinaku i Jesus at karin ating bayung kutkutan a e pa megamit.
43019042	Anti na ning aldo ne kanita ning Pamagsadia da ring Judio at uling malapit ne man iting kutkutan, karin de kitkut i Jesus.
43020001	King abak a maranun na ning mumunang aldo ning paruminggu, maralumdum pa, minta ya king kutkutan i Maria Magdalena. Ikit na king makalako ya ing batung takap ning kutkutan.
43020002	Inya milayi ya at minta kang Simon Pedro at king aliwang alagad a pakamalan nang Jesus. Ngana karela, “Kinua re king kutkutan ing Ginu at e mi balu nung nu re binili!”
43020003	Inya linual ya i Pedro at itang aliwang alagad at minta la king kutkutan.
43020004	Milayi la, oneng itang aliwang alagad milayi yang mabilis kesa kang Pedro, at minuna yang miras king kutkutan.
43020005	Dinuku ya at kilub ning kutkutan ikit na ing telang pamburul a makabili karin; oneng e ya linub.
43020006	Kanita dinatang yang katuki na i Simon Pedro at taglus-taglus yang linub king kutkutan. Ikit nang makabili karin ing telang pamburul
43020007	at ing panyung penakap king buntuk nang Jesus. Iti e makakayabe king telang pamburul, nune makakalilua yang makatuklip king metung a lugal.
43020008	Linub ya naman itang aliwang alagad a minunang dinatang at ikit na at meniwala ya. (
43020009	E ra pa aintindian kanita ing sasabian na ning kasulatan king kailangan yang subling mie i Jesus.)
43020010	At kaybat minuli la ding alagad.
43020011	Makatalakad yang manangis i Maria lual na ning kutkutan. Dinuku ya kabang manangis ya at linawe kilub na ning kutkutan.
43020012	Atin yang ikit a aduang anghel a makaimalan maputi; makalukluk la king pibilianan king bangke nang Jesus, ing metung king kabuntukan at ing metung king kabitisan.
43020013	Kitnan de, “Babae, obat kikiak ka?” Mekibat ya, “Kasi kinua re ing Ginu ku at e ku balu nung nu re dela!”
43020014	Pangasabi na niti, melikid ya at ikit neng makatalakad karin i Jesus; oneng e na balu king ya i Jesus.
43020015	Kitnan neng Jesus, “Babae, obat manangis ka? Ninung panintunan mu?” Bala nang Maria ya ing hardinero, inya sinabi na, “Nung ikang kinangwa keya, ginu, sabian mu kanaku nung nu me dela at kuanan ke.”
43020016	“Maria!” nganang Jesus. Inarapan ne at sinabi na, “Rabboni!” (Ngana wari king Hebreo “Maestro.”)
43020017	Nganang Jesus kang Maria, “E mu ku tatagkilan uling e ku pa pepaitas papunta king Ibpa. Munta ka karing kapatad ku at sabian mu karela king paitas na kung magbalik kang Ibpa ku at Ibpa yu, king Dios ku at king Dios yu.”
43020018	Inya pintalan na lang Maria Magdalena ding alagad at sinabi na karela, “Ikit ke ing Ginu.” At sinabi na karela ing pasabi nang Jesus.
43020019	Kanitang bengi na ning aldo mu ring ita, mitipun la ding alagad. Pakasara la ding pasbul king lugal nung nu la makatipun uli na ning takut da karing Judio. Dinatang ya i Jesus at tinalakad ya libutad da. Ngana karela, “Kapayapan keko ngan.”
43020020	Pangasabi na niti, pepakit na la karela ding gamat na at ing katalindikingan na. Mesaya la ding alagad panakit da king Ginu.
43020021	Pasibayu nang sinabing Jesus karela, “Kapayapan keko ngan. Nung makananu na kung tinubud ning Ibpa, makanyan da kayu namang tutubud.”
43020022	Pangasabi na niti, pengisnawanan na la at sinabi na, “Tanggapan ye ing Banal a Espiritu.
43020023	Nung patawaran yu la ding kasalanan na ning ninuman, mipatawaran la; ing e yu patawaran e ya mipatawaran.”
43020024	Oneng i Tomas (ing mayayaus Kambal), ing metung karing labing adua, alayu inyang dinatang ya i Jesus.
43020025	Inya sinabi da ring aliwang alagad kang Tomas, “Ikit mi ya ing Ginu!” Nganang mekibat Tomas, “E ku maniwala anggang e ku la akit ding bakas ding paku karing gamat na at itagkil ing taliri ku king bakas da ring paku at ing gamat ku king katalindikingan na.”
43020026	Pangalabas da ring walung aldo, makatipun lang pasibayu ding alagad king bale at kayabe re i Tomas. Makasara la ding pasbul, oneng linub ya i Jesus at tinalakad ya libutad da. Nganang Jesus karela, “Kapayapan keko ngan.”
43020027	At saka na sinabi kang Tomas, “Lawen mu la deng gamat ku at itagkil me keni ing taliri mu. Dala me keni ing gamat mu at itagkil me king katalindikingan ku. E na ka mag-alinlangan, maniwala na ka!”
43020028	Mekibat ya i Tomas, “Ginu ko at Dios ko!”
43020029	Nganang Jesus kang Tomas, “Maniwala na ka uling ikit mu ko? Mapalad la detang maniwala kanaku agyamang e ra ku ikit!”
43020030	Ginawa yang dakal at miyayaliwa pang milagru i Jesus king akakit da ring alagad na, oneng e la makasulat keting libru.
43020031	Misulat la ding atyu keting libru ban maniwala kayu king i Jesus ya ing Cristo, ing Anak ning Dios at king pamaniwala yu mika bie kayu king kapamilatan na.
43021001	Kaybat na nita, pasibayu yang pepakit i Jesus karing alagad na king pampang na ning Dagat-dagatan ning Tiberias. Pepakit ya king anti kaniting paralan.
43021002	Miyabe-abe la di Simon Pedro, Tomas (ing mayayaus Kambal), Nathanael a tau Cana, Galilea, ding anak nang Zebedeo, at ding adua pa karing alagad nang Jesus.
43021003	“Manasan ku,” nganang sinabing Simon Pedro karela. “Tuki kami keka,” ngara naman kang Simon Pedro. Meko la at sinake king bangka. Oneng ala lang arakap nanumang asan king kabukas a ita.
43021004	Inyang saslag ne ing aldo, atyu i Jesus king pampang; oneng e re akilala ding alagad king ya i Jesus.
43021005	Ngana karela, “Anak, atin kayung ikua?” “Ala,” ngarang mekibat.
43021006	Sinabi na karela, “Ibaldug ye ing lambat king dane nang wanan ning bangka at manikua kayu.” Bildug de ing lambat at e re agyung isaka uli na ning keraklan da ring asan.
43021007	Ngana ning alagad a pakamalan nang Jesus kang Pedro, “Ya ing Ginu!” Panamdam nang Simon Pedro king ya pala ing Ginu, sinulud na ing imalan na (uling lubas ya) at linuksu ya king danum.
43021008	Oneng sinadsad lang makabangka king pampang ding aliwang alagad at guguyud de ing lambat a mitmung asan. E la masiadung malaut king pampang; manga dinalan a yarda mu ing dayu ra.
43021009	Kasaka da king pampang menakit lang uling a mibabaya at asan a makaderang ampon tinape.
43021010	Nganang Jesus karela, “Magdala kayung mapilan keni karing asan a arakap yu.”
43021011	Inya sinake ya king bangka i Simon Pedro at ginuyud ne papunta king pampang ing lambat a mitmung mangaragul a asan; dinalan la at limang pulu’t atlu heganagana. E ya mesira ing lambat agyang marakal la.
43021012	Nganang Jesus karela, “Me kayu keni at magalmusal kayu.” Oneng ala metung man karela ing mengangas kinutang nung ninu ya uling balu ra king ya ing Ginu.
43021013	Linapit ya i Jesus at kinua ne ing tinape at binie ne karela at antimu rin ding asan.
43021014	Iti ya ing katlung pamipakit nang Jesus karing alagad kaybat nang sinubling mebie.
43021015	Inyang mekapag-almusal na la, kitnan neng Jesus i Simon Pedro. Ngana, “Simon, anak nang Juan, kaluguran mu ko maygit kareni?” Nganang mekibat Pedro, “Wa, Ginu, balu mu king kaluguran da ka!” Sinabi nang Jesus, “Pakanan mu la ding kanakung biserung tupa.”
43021016	Kitang nang kaduang besis, “Simon, anak nang Juan, kaluguran mu ko?” Mekibat ya i Pedro, “Wa, Ginu, balu mu king kaluguran da ka.” Nganang Jesus, “Ingatan mu la ding tupa ku.”
43021017	Kitang na king katlung besis, “Simon, anak nang Juan, kaluguran mu ko?” Melungkut ya i Pedro uling mekatatlu na kitang: “Kaluguran mu ko?” At mekibat ya, “Ginu, balu mu ing sabla; balu mu king kaluguran da ka!” Sinabi nang Jesus, “Pakanan mu la ding tupa ku.
43021018	Ing katutuan sasabian ku keka: inyang kayanakan ka ika ing mibiblas king sarili mu at lalakad ka nung nu ka bisang munta. Potang tumua ka, iyatiat mu la ding gamat mu at aliwa ya ing miblas keka at midala keka king lugal a e ka bisang munta.”
43021019	(Sinabi na iti ban ipabalu na nung makananu yang mate i Pedro at munie kaligayan king Dios.) Pangasabi na niti, nganang Jesus, “Tuki ka kanaku!”
43021020	Melikid ya i Pedro at ikit ne king kagulutan na ing alagad a pakamalan nang Jesus; ya itang linapit king salu nang Jesus inyang mag-apunan la at kinutang, “Ginu, ninu ing magtaksil keka?”
43021021	Inyang ikit neng Pedro, kitang na kang Jesus, “Ginu, nanu ing mapalyari king taung ini?”
43021022	Pekibat nang Jesus, “Nung burian kung mie ya angga king pamagbalik ku, nanu keka ita? Ika tuki ka kanaku!”
43021023	Inya mikalat ing balita karing kapatad king e ya mate iting alagad. Oneng e na sinabing Jesus king e ya mate, nune sinabi na, “Nung burian kung mie ya angga king pamagbalik ku, nanu keka ita?”
43021024	Iti ya ing alagad a patutu tungkul kareting bage at ya naman ing sinulat kareti at balu mi king tutu ing sasabian na.
43021025	At atin pang dakal a miyaliwang bage a depat nang Jesus; nung isulat ngan, babalakan ku king e la mipagyu ding librung misulat agyang king mabilug a yatu.
44001001	King minunang librung sinulat ku, O Teofilo, selese ku ing sablang depat na at ing tiru nang Jesus ibat king kapupurmeruan
44001002	angga king aldo a mitas ya banua. Bayu ya mitas banua milakuan yang panabilin king kapamilatan na ning Banal a Espiritu karing taung pinili na bilang apostol na.
44001003	Kilub ding apat apulung aldo, kaybat ning kamatayan na, maralas yang pepakit karela king miyayaliwang paralan a e karaniwan bilang patutu king ya mabie ya. Ikit de at akasabi na la tungkul king Kayarian ning Dios.
44001004	At inyang makatipun la nganang minie panabilin karela, “E kayu mamako king Jerusalem, nune panayan ye karin ing regalung pengaku na ning Ibpa a asabi ku na kekayu.
44001005	Meminyag ya i Juan king kapamilatan na ning danum, oneng karing daratang a mapilan a aldo mabinyag kayu king Banal a Espiritu.”
44001006	Kayabe de i Jesus kanitang mitipun la ding apostol at kitang da, “Ginu, ibalik mu ne kanyan king Israel ing Kayarian?”
44001007	Pekibat nang Jesus karela, “Ing kayupayan nang Ibpa ku ya ing mitutuldu karing panaun at karing aldo, at e mangaintulid kekayu ing pakibaluan pa nung kapilan la datang.
44001008	Oneng mikatmuan kayung upaya potang datang ne kekayu ing Banal a Espiritu at ikayu ding maging testigu ku king Jerusalem, king mabilug a Judea at Samaria at angga na karing wakas ning yatu.”
44001009	Kaybat nang asabi iti, mitas ya banua kabang makalawe la kang Jesus at pimpanan ne ning biga king panimanman da.
44001010	Makalawe la pa banua kabang paitas ya, inyang bigla lang linto king arap da ring aduang taung makaimalan a maputi.
44001011	Ngara karela, “Lalaking tau Galilea, baket pakatalakad kayu keti at makatalanga banua? I Jesus a ikit yung mitas banua king arap yu datang yang pasibayu, nung makananu yeng ikit mitas banua.”
44001012	Kaybat na nita, migbalik la Jerusalem ding apostol ibat king Bunduk ding Olibo a atin anggang metung a kilometru karayu king siudad.
44001013	Inyang miras la king siudad, tinaglus lang menik ketang kuartung karelang pitutuknangan: i Pedro, i Juan, i Santiago, i Andres, i Felipe, i Tomas, i Bartolome, i Mateo, i Santiago a anak nang Alfeo, i Simon a aktibista, at i Judas a anak nang Santiago.
44001014	Maralas lang mititipun ban miyabe-abe manalangin kayabe da ring babai, i Maria a ima nang Jesus at ding kapatad na.
44001015	Kaybat na ning mapilan a aldo mika pulung la ding talasalpantaya a ating mekad dinalan at aduang pulu heganagana. Tinalakad ya i Pedro ban magsalita.
44001016	Ngana, “Kapatad, kailangan yang matupad ing kasulatan nung nukarin sinabi nang makapauna ning Banal a Espiritu king kapamilatan nang David, ing kasulatan tungkul kang Judas a menimuna karetang dinakap kang Jesus.
44001017	Metung ya i Judas karing meging galame na ning kekaming grupu, uling mepili yang mika dake king kekaming obra.” (
44001018	Karing salaping tinggap nang Judas para king kataksilan na sinali yang kapirasung gabun at ya namang lugal a kematayan na; menabu yang mumuna buntuk, mitdas ya atian at linual ing heganaganang bituka na.
44001019	Abalitan da ngan iti ding sablang tau Jerusalem, inya king amanu dang sisuan ausan deng “Akeldama” ing marangleng ita. Ngana wari, “Ing Marangle ning Daya.”)
44001020	“Uling makasulat king libru ding Dalit, ‘Milako ya sana tau ing bale na; ala sanang tuknang kilub na. ’Misulat munaman, ‘Kuanan na sana ning aliwang tau ing dake nang gagampanan king kasuyuan.’
44001021	“Inya kailangan yang makiabe kekami ing katau antimong metung a talapatutu king pangasubli nang mebie ning Ginung Jesus. Kailangan ing metung ya karetang akayabe mi na kabang maglakbe ya ing Ginung Jesus abe mi, manibat king panaun a penaral nang Juan ing pamaminyag na angga na king aldo a meko ya i Jesus libutad tamu at mitas ya banua.”
44001023	Inya inapag da la lagyu ding adua katau: i Jose a ausan dang Barsabas (mipalayawan munamang Justo) at i Matias.
44001024	Kaybat ngarang menalangin, “Ginu, atataruk me pilubluban ing balang tau. Uli na niti, O Ginu, ipakit mu kekami nung ninu kareting adua ing kekang pinili
44001025	ban kuma king kasuyuan at panga-apostol a peinggulutan nang Judas a minta ketang lugal a pangaintuliran na.”
44001026	Kaybat na nita, mibagutan la karing lagyu da ring adua katau. At mebagut ya ing kang Matias, at ya ing digdag da king grupu da ring labing metung a apostol.
44002001	Inyang miras ing aldo ning Pentecoste, makatipun la ding sablang talasalpantaya king metung a lugal.
44002002	Kabud-abud mika alingongo a menibat king banua a balamu biung na ning masikan a angin; kitmuan ne ing bale nung nu la pakalukluk.
44002003	Kaybat na nita, ikit da lang mikakalat ding balamu dakal a dilang api at mika atin ya kareti king tulid na ing balang katau.
44002004	Mikatmuan la ngan king Banal a Espiritu. Megumpisa lang migsalita karing miyayaliwang amanu, agpang king binie na karela ning Espiritu.
44002005	Ating Judio kanita karin Jerusalem; talasamba la king Dios at menibatan la karing miyayaliwang bansa na ning yatu.
44002006	Inyang dimdam da iting alingongo mitipun-tipun la ding dakal a tau. Mengasdan la ngan uling dimdam da lang migsalita ding apostol king amanu nang sisuan ning balang metung karela.
44002007	Ngarang sinabi king pangasdan da at pangapamulala, “E la ngan wari tau Galilea deting taung magsalitang makanyan?
44002008	Baket ngeni daramdaman ta lang magsalita karing sarasarili tamung amanung sisuan?
44002009	Atin kekatamung menibatan Partia, Media at Elam, atin munamang menibatan Mesopotamia, Judea at Capadocia; ating menibatan karin Ponto at Asia,
44002010	Frigia at Pamfilia, Ehipto at karing lugal na ning Libya, malapit Cirene; ding aliwa naman kekatamu menibatan la Roma; Judio ampon paganung mekonberti king Judaismo;
44002011	ding aliwa pa menibatan la Creta at Arabia. Makanyan man daramdaman ta la ngang magsalita karing sarasarili tamung amanung sisuan; sasalita da ing makapagmulalang bage a depat na ning Dios!
44002012	King pangasdan da at pangabalisa lub mikukutnanan lang alang patugut. Ngara, “Nanu kaya kabaldugan iti?”
44002013	Oneng atin namang mapilan a migsalitang kapanyiran. Ngara, “Malasing la ding taung den!”
44002014	Kanita tinalakad ya i Pedro at ding labing metung a apostol, at nganang migsalitang masikan karing tau, “Kabalen a Judio at ikayung sablang manuknangan keti Jerusalem, pakiramdaman yu ku at paintulut yung sabian ku kekayu nung nanu ing kabaldugan na niti.
44002015	E la malasing ding taung deni, antimo ing isipan yu karela; alas nuebe na pa mu ning abak, tutu pang maranun.
44002016	Oneng iti ing sinabi na ning propeta Joel,
44002017	’Iti ing kakung daptan karing tauling aldo, ngana ning Dios; dinan ku la ding sablang tau king kakung Espiritu. Ding anak mu manula la; ding kekang baintau manakit lang vision, at ding makatua mung lalaki maninap la.
44002018	Wa, pati na karing kakung talasuyu a lalaki at babai, itugtug ke ing kakung Espiritu karing aldo deta, at ila man manula la.
44002019	Palto kung tanda king banua, at miyayaliwang pagmulalan king yatu. Mika daya at api at makapal a asuk;
44002020	kulimlim ya ing aldo, at lare ya ing bulan antimo ing daya, bayu ya datang ing maragul at maligayang Aldo ning Ginu.
44002021	At kanita, ninuman ing maus king lagyu ning Ginu miligtas ya.’
44002022	“Pakiramdaman yu iting sasabian ku, memalen ning Israel! I Jesus ning Nazaret ya ing taung tinubud na ning Dios. At ing pangatuburan na king Dios mipakilalang masala kekayu king kapamilatan da ring milagru, ding makapagmulalang bage, at ding tanda a depat na ning Dios king kapamilatan na. Ikayu mismu balu yu iti uling keti mismu libutad yu karin mepalyari.
44002023	Ing Dios, king sarili nang kaburian at kabiasnan, telaga na nang makapauna king miyabie ya i Jesus kekayu, at pete ye inyang peintulut yung ipaku de king krus ding e mayap a tau.
44002024	Oneng pepasublian neng mie ning Dios; linigtas ne king upaya na ning kamatayan uling e malyari kapilan man ing bihagan ne ning kamatayan.
44002025	Uling sasabian nang David ing tungkul keya. Ngana, ‘Ikit ke ing Ginu, atyu king arap ku king sablang panaun; atyu king banda kung wanan ban e ku maligalig.
44002026	Uli na niti, mesaya ya ining pusu ku, at ing dila ku magkanta yang mitmung tula; miyatdanan ya namang matibe kapanayan, ing katawan ku,
44002027	uling e me lakuan ing kaladua ku, at e me paburen king tuknangan da ring mete ni e mu paintulut king ining kekang Banal takman yang kasiran.
44002028	Pepakilala mu la kaku ding dalan ning bie, at katmuan mu ku king tula uli ning atyu ka king siping ku.’
44002029	“Kapatad, e na alingad ning ninuman king i David a kekatamung makatua mete ne at makakutkut; atyu ya pa libutad tamu ing pantiun na.
44002030	Anti na ning metung yang propeta balu na king ing Dios pengaku na at simpa keya ing gawan neng kayalili na bilang ari ing metung karing lahi na;
44002031	ikit na nang makapauna ing daptan na ning Dios, inya ing sinabi na makatungkul king pangasubli nang mie ning Cristo: ya kabud itang sasabian nang, ‘E mipaburen king tuknangan da ring mete; e ya mebuluk king kutkutan ing keyang katawan.’
44002032	Binangun ne at pepasublian mie ning Dios iti mismung i Jesus, at ikami ngan testigu kami kaniti.
44002033	Mitas ya king banda nang wanan ning Dios at tinggap ne keya ing Banal a Espiritu, antimo ing pengaku na ning Ibpa na at ing akakit yu at daramdaman ngeni ya itang kalam a tigtug nang labis-labis kekami.
44002034	Uling aliwa i David ing minukiat karin banua; oneng ya itang sinabi, ‘Ing Ginu sinabi na king kakung Ginu: Lukluk ka keni king banda kung wanan,
44002035	anggang e ku la apasuku keka ding kekang kalaban.’
44002036	“Uli na niti, kailangan dang abalu ding sablang memalen ning Israel king masalang tutu king iting Jesus, ing pinaku yu king krus, ya ing gewa nang Ginu at Cristo ning Dios!”
44002037	Inyang dimdam da ring tau iti, meligalig la pilubluban, at ngara kang Pedro at karing aliwang apostol, “Nanu ing sukat ming daptan, kapatad?”
44002038	Pekibat nang Pedro karela, “Sumisi kayu at painggulut karing kekayung kasalanan, ing metung at metung kekayu, at pabinyag kayu king lagyu nang Jesu-Cristo ba lang mipatawaran ding kekayung kasalanan at tanggapan ye ing Banal a Espiritu, ing regalu ning Dios.
44002039	Uling ing pengaku na ning Dios para kekayu ya at para karing kekayung anak at para karing sablang atyu king marayu, ding sablang ausan nang lumapit keya ning Ginu tamung Dios.”
44002040	Migsalita ya pang malambat karela i Pedro king kapamilatan da ring miyayaliwang pamagmatulid, at nganang menagkat karela, “Iligtas yu ing kekayung sarili king parusang daratang kaniting marawak a lahi!”
44002041	Meniwala la ding keraklan karela king aral na, at tinggap da ing sinabi na at pepabinyag la. Kanita mu ring aldong ita angga lang atlung libu katau ding miragdag king kabilangan da.
44002042	Ginamit da ing karelang oras king pamagaral king tuturu da ring apostol; miyabe-abe la antimong metung a pamilya, misasanmetung la king panalangin at misulusulu la king pamamirasung tinape.
44002043	Uli da ring dakal a makapagmulalang bage a daraptan da ring apostol, mikatmuan la ding sabla king takut.
44002044	Menatili lang misasanmetung ding sablang talasalpantaya at para karela ngan ing sabla dang pibandian.
44002045	Pemisali da ing kayatinan da at pibandian, at piparti-parti da ing ayabli ra karing sabla, agpang king pamangailangan na ning balang metung.
44002046	Aldo-aldo lang mititipun miyabe-abe king Templo, at misulusulu la king pamamirasung tinape karing karelang pibalebale. Misulusulu lang mitmung saya at katapatan,
44002047	pupuri la king Dios at ikua ra ing mayap dang pilubluban ding sablang tau. At aldo-aldo daragdag na la karela ning Ginu ding mangaligtas.
44003001	Misan a aldo, papunta la king Templo di Pedro at Juan. Alas tres na ning gatpanapun kanita; oras para king pamanalangin.
44003002	King lele na ning pasbul a ausan dang “Pasbul a Masanting,” ating metung a taung lumpu. Katutubu na ing pangalumpu na. Darala re aldo-aldo king lele na niting pasbul ban magpalimus karing taung lulub king Templo.
44003003	Inyang ikit na lang lulub di Pedro at Juan meniawad yang limus karela.
44003004	Linawe deng maratna di Pedro at Juan at ngara, “Lumawe ka kekami!”
44003005	Linawe na la; panayan nang atin lang ibie keya.
44003006	Oneng nganang migsalitang Pedro, “Ala kung bitasang pera, oneng dinan da ka king atyu kanaku: king lagyu nang Jesu-Cristo ning Nazaret, lumakad ka!”
44003007	Kanita inabut neng Pedro ing gamat na at seupan neng tinalakad. Kanita mu rin mirinan lang sikanan ding bitis na at bukung-bukung;
44003008	mipalundag ya, ikua nang mekatalakad at megumpisa yang linakad. Kaybat, tikian na lang linub king Templo, ngananang lumakad, ngananang lundag, pupuri at pasalamat king Dios.
44003009	Ikit de ring sabla king lalakad ya at babie kapurian king Dios.
44003010	Akilala da king ya ing taung sadiang makalukluk magpalimus king lele ning “Pasbul a Masanting” ning Templo. Mengapamulala la at mengasdan; e da abut isipan nung makananu yang kinayap.
44003011	Kabang tataid ya pa kari Pedro at Juan ing taung mibait lumpu, mengapamulala la ding sablang tau at pupulayi lang linapit karela king balkon na ning Templo, itang balkon a ausan dang “Balkon nang Solomon.”
44003012	Nganang Pedro panakit na karing tau, “Memalen ning Israel, baket mangasdan kayu kaniti at pagmulalan yu kaming makanyan? Bala yu galang apalakaran mi ya ing taung ini king kapamilatan na ning sarili ming upaya o kabanalan?
44003013	Ing Dios nang Abraham, Isaac, Jacob, at ing Dios ding kekatamung makatua ya ing pepaligaya king Talasuyu nang i Jesus. Oneng ikayu ing peparakap keya at kaybat tinggian ye king arapan nang Pilato, agyamang buri neng ipabulus Pilato.
44003014	Banal ya at mayap, oneng tinggian ye at inawad kang Pilato, antimong dapat nang mayap kekayu, ing ibulus ne ing metung a mekamate tau
44003015	at pepapate ye ing panibatan na ning bie. Makanyan man, pepasublian neng mie ning Dios, at tungkul kaniti ikami ding babie patutu.
44003016	Uli na ning kapaniwalan mi king lagyu nang Jesus, iting lagyu ya ing minie upaya ban mibalik ing sikanan na niting taung akakit yu ngeni keti at kakilala yu. Ing kasalpantayanan kang Jesus ya ing mekapakayap kaniting tau antimo ing akakit yu ngeni.
44003017	“Ngeni, kapatad, balu ku king ikayu at ding kekayung mamuntukan e yu tune balu ing sablang depat yu kang Jesus;
44003018	makanyan nang birian nang metupad ning Dios itang meula nang makapauna, inyang king kapamilatan da ring sablang propeta sinabi na king ing Cristo na dumalan yang kasakitan.
44003019	Inya ngeni sumisi kayu at magbalik lub king Dios ban mipatawaran ing kasalanan yu,
44003020	at ban paratangan na ning Ginu ing panaun ning banal a bendisyun. Kaybat, itubud ne kanita i Jesus, ing Cristo a pinili na para kekayu.
44003021	Kailangan ing manatili ya pa karin banua anggang e datang ing panaun para mibayu ngan ing sablang bage, antimo ing pepabalu na ning Dios king kapamilatan da ring banal nang propeta kanita pang minunang panaun.
44003022	Uling sinabi nang Moises, ‘Palto yang metung a propetang kalupa ku ing Ginung Dios para kekayu. Manibat ya karing sarili yung kapatad; kailangan yung pamintuan ing sablang sabian na kekayu.
44003023	Ninuman ing e mamintu king sabian na ning propetang ita, mitiwalag ya king balen na at masintang ya.’
44003024	King kamatutuanan ding sablang propeta, manibat kang Samuel angga na king tauling dili kaybat na, atin la ngang sinabi at inula da ngan iting kasalukuyan a panaun.
44003025	Ding pengaku na ning Dios a mibie king kapamilatan da ring propeta para kekayu la, at makayabe kayu ketang kasunduan a tinatag na ning Dios a kayabe da ring kekayung makatua. Antimo ing sinabi na kang Abraham, ‘King kapamilatan da ring maging lahi mu bendisyunan ku la ding sablang tau king mabilug a yatu.’
44003026	Makanyan neng pinili at tinubud mumuna kekayu ning Dios ing Talasuyu na ban bendisyunan na kayu at saupan painggulut king e mayap yung pamibiebie.”
44004001	Kasalukuyan da pang magsalita karing tau di Pedro at Juan inyang linapit la karela ding pari, at ing kapitan ding guardia ning Templo, at ding Saduseo.
44004002	Kalilingasngas da king ding aduang apostol tuturu da king sinubli yang mebie i Jesus, ing metung a bage patune king subli lang mie ding mete.
44004003	Inya dekap da la at pepakulung king sukulan angga itang kabukasan, anti na ning mabibengi na.
44004004	Oneng meniwala la ding dakal a taung mekaramdam king penaral da, at mamabut lang anggang limang libu ding lalaking miragdag.
44004005	Kabukasan, mitipun la Jerusalem ding pamuntuk da ring Judio, ding makatua, at ding talaturu ning Kautusan.
44004006	Mekipulung la king Pekapun ding Paring i Anas at kang Caifas at kang Juan ampon kang Alejandro (Alexander), karing aliwa na pang galame ning pamilya na ning Pekapun ding Pari.
44004007	Pepatalakaran da la king arap da ring apostol at kitang da karela, “Makananu yung depat iti? Nanu ing kayupayan yu o isanung lagyu ing ginamit yu?”
44004008	Nganang mekibat Pedro a kitmuan king Banal a Espiritu, “Makamal a pamuntuk at makatua na ning balen:
44004009	nung ing kukutang yu kekami ngeni tungkul ya king depat ming mayap king taung lumpu at nung makananu yang kinayap,
44004010	sukat yung abalu at pati na ing mabilug a balen na ning Israel king iting tau makatalakad ya keti king arap yu, at lubus yang kinayap uli na ning upaya ning lagyu nang Jesu-Cristo ning Nazaret a kekayung pepapaku king krus at pepasublian nang mie ning Dios.
44004011	I Jesus ya itang amanuan na ning kasulatan, ‘Ing batung e yu buri, ikayung manalakad bale, ya kabud ing meging maulagang diling batu.’
44004012	Bukud mung kang Jesus mayakit ing kaligtasan uling karing sablang lagyung binie na ning Dios karing tau keti king yatu, bukud mung king lagyung yan karin tamu malyaring miligtas.”
44004013	Mengapamulala la ding miembru na ning Konsehu inyang ikit da ing tepangan da lub di Pedro at Juan, at inyang abalu da king karaniwan la mung taung alang pegaralan. Akilala ra kanita king akayabe na lang Jesus.
44004014	Oneng ala na la mang malyaring asabi laban karela uli na ning kayarap de mismu ing taung kinayap a atyu king siping da ri Pedro at Juan.
44004015	Inya inutus da lang mako king sala na ning Konsehu. At kalual da ri Pedro, misabisabi la ding miembru na ning Konsehu.
44004016	Ngarang mikukutnanan, “Nanung daptan tamu karing taung deti? Balu da ring sablang tau keti king Jerusalem king ila ding dinapat kaniting milagru, at e tamu malyaring alingad iti.
44004017	Ban e na lalung mikalat karing tau iting pisasabian, masanting tantuan ta na la mung e na magsalita kenu man king lagyu nang Jesus.”
44004018	Inya pepayaus da lang lungub pasibayu at sinabi da karela king e na la magsalita o tuturu king makananu mang paralan king lagyu nang Jesus.
44004019	Oneng ngarang mekibat di Pedro at Juan, “Ikayu na mismu ing matul nung isanu ing matulid arap ning Dios: ing mamintu kami kekayu o mamintu ke king Dios.
44004020	Uling e ke malyaring e magsalita tungkul king ikit mi ampon dimdam.”
44004021	Lalu na lang tintuan maigpit ning Konsehu at kaybat binulus da la. Ala lang ikit a sangkan para parusan da la uling pupurian de ring sablang tau ing Dios uli na ning mepalyari.
44004022	Uling itang taung keraptanan milagru maygit neng apat apulung banua tua.
44004023	Kabulus da ri Pedro at Juan, migbalik la karing karelang kayabe, at belita ra karela ing sinabi da ring pamuntuk da ring pari at ding makatua na ning balen.
44004024	Inyang dimdam da iti, ngara ngan menalangin king Dios, “O Ginu at (a) Miglalang king banua at yatu at king dagat at king sablang atyu kareti!
44004025	Ika ing migsalita king kapamilatan na ning talasuyu mung i David a makatua mi, inyang nganang sinabi lalam nang agkat ning Banal a Espiritu, ‘Ba’t ding bansa malisuas la, ba’t ding memalen mitatangka lang alang parasan?
44004026	Ding ari keti king yatu magsadia la, at ding pamuntuk mipupulung la laban king Ginu at king Pinili na?’
44004027	At iti pin ing mapapalyari: keni mismu Jerusalem, i Herodes ampon i Pilato mekipulung la karing paganu at karing memalen na ning Israel laban kang Jesus, ing banal mung Talasuyu at kekang Pinili.
44004028	Misanmetung lang dinapat king sablang bage a king upaya mu at kaburian malambat mu nang birian marapat.
44004029	Ngeni, O Ginu, pansinan mu ing babala ra kekami at saupan mu kami, ikaming talasuyu mu ban asabi ming mitmung tetagan a lub ing kekang amanu.
44004030	Igong me ing gamat mu ban pakayap at palto kang makapagmulalang bage at milagru king lagyu nang Jesus, ing banal mung Talasuyu.”
44004031	Kayari dang menalangin, minugun ya ing bale nung nu la makatipun at mikatmuan la ngan king Banal a Espiritu, at megumpisa lang migsalitang mitmung tetagan a lub king amanu na ning Dios.
44004032	Mikakametung la pusu ding sablang talasalpantaya at pamisip; ala metung man karela ing sinabing bandi na ing sariling pibandian na. Ing sabla dang pibandian para karela ngan.
44004033	Sindu da ring apostol a kayabe ning maragul a kayupayan ing pamipatutu ra tungkul king pangasubli nang mie ning Ginung Jesus. E makanyan-kanyan a bendisyun ing tigtug na karela ning Dios.
44004034	Alang mibili king kalipitan metung man karing talasalpantaya, uling pemisali da ring ating pibandian a gabun o ating pibalebale.
44004035	Darala da la at intriga karing apostol ding salaping ayabli ra. At mirarakayan ya ing balang kapatad king abli, agpang king pamangailangan na.
44004036	Makanyan ing depat nang Jose, ing metung a Levitang tubu karin Cyprus a pemalayawan dang Bernabe ding apostol (lagyung mangabaldugan “Ing Babie Sikanan Lub”).
44004037	Atin yang kapirasung gabun; pisali na iti at inintriga na la ding ayabli na karing apostol.
44005001	Oneng atin namang miyasawa, ing lagyu ra Ananias at Safira; misali lang kapirasu king pibandian da.
44005002	King kabaluan nang Safira, e na la ngan inintrigang Ananias ding ayabli ra. Mitagan yang ditak a alaga, at inintriga na la ding sobra karing apostol.
44005003	Nganang Pedro, “Ananias, baket peintulutan meng mig-ari i Satanas king pusu mu at ituru na kang maglaram king Banal a Espiritu king pamilingad mu karing meging abli na ning kekang pibandian?
44005004	Bayu mu pemisali, e wari bandi mung tune at kaybat mung apisali, ding ayabli mu e la wari keka la mu ren? Obat aisip mu pang dinapat king anti kanyan? Aliwa ding tau ding kekang paglingaran nune ing Dios mismu!”
44005005	Kabud dimdam nang Ananias iti, miragsa ya at mete. Ding sablang mekabalita kaniti tiblan na la ning maragul a takut.
44005006	Dinatang la ding kayanakan a lalaki; binalut de ing bangke na at saka re liwal ban ikutkut.
44005007	Atlung oras kaybat nang milyari niti, dinatang ya i Safira. Ala yang kamalayan king mepalyari.
44005008	Nganang Pedro, “Safira, sabian mung tapat kanaku, nung ing alagang iti ya na ing kabilugan a tinggap yung kayablian king banding pisali yung miyasawa.” Nganang mekibat Safira, “Ya na ngan yan.”
44005009	Inya nganang Pedro, “Obat aisip yu, ikayung adua ning asawa mu ing paniubukan ye ing Espiritu na ning Ginu? Oyan, pakiramdaman mu ing takbang da ring taung kaybat-ibat pa mung mengutkut king asawa mu; oren malapit na lang lungub king pasbul. Makasadia da na ka namang idalang lumual!”
44005010	Kasabi na niti, miragsa ya i Safira at mete ya king durungutan nang Pedro. Linub la ding kayanakan at disnan deng mete na i Safira. Liwal de ban ikutkut siping na ning asawa na.
44005011	Mig-ari ing maragul a takut king kabilugan a iglesia at karing sablang aliwa pang mekabalita tungkul kaniti.
44005012	Dakal lang tanda at makapagmulalang bage ding depat da ring apostol libutad da ring tau. Parati lang mititipun ding sablang talasalpantaya king Balkon nang Solomon.
44005013	Ala metung man karing aliwang tau ing mengangas mekiabe karela agyamang matas ya paglalawe karela ing mabilug a balen.
44005014	Makanyan man alang tuknang ing pangarakal da ring sinalpantaya king Ginu. Merakal na lang merakal ding babai at lalaking mekiabe karela.
44005015	Bunga na ning sablang daraptan da ring apostol ding taung maki sakit, maka kama o maka dase mu, lulual da la karing dalan ban king pamaglabas nang Pedro agyang king anino na mu mirasnan la ding mapilan.
44005016	E la mabilang-bilang ding taung manibatan karing miyayaliwang balen a pakalapit Jerusalem; darala da la ring karelang masakit at ding alipnan da ring marawak a espiritu. Kinayap la ngan deti.
44005017	Uli na niti, meriria lang e mu nanu karing apostol. Inya ing Pekapun ding Pari at ding sablang kayabe na, ding miembru na ning pangkat ding Saduseo ning Jerusalem, pikayari dang gawang metung a takbang.
44005018	Peparakap da la ring apostol at pepakulung da la king sukulan balen.
44005019	Oneng kanita mu ring benging ita biklat na la ning anghel ning Ginu ding pasbul ning sukulan; tinaid na lang linual ding apostol at ngana karela,
44005020	“Sulung munta kayu king Templo at ituru yu ngan karing tau ing sabla tungkul kaniting bayung bie.”
44005021	Pemintuan da ring apostol ing sinabi na; minta la king Templo itang abak a maranum (maranun) at megumpisa lang tinuru. Ing Pekapun ding Pari at ding kayabe na tinipun da la ngan ding makatuang Judio para king maragul a pulung na ning Konsehu; kaybat mitubud la king sukulan ba da lang idala ding apostol king arap ning Konsehu.
44005022	Oneng e da la disnan karin ding apostol inyang miras la ding opisyal a mituburan king sukulan. Inya mibalik la king Konsehu at ngarang minie ulat,
44005023	“Inyang karas mi king sukulan disnan mi yang makakandadung masalese, at atyu la ding bante karing puestu da karing pasbul; inyang biklat mi la ding pasbul ala keng ikit metung mang tau king kilub!”
44005024	Inyang dimdam da iti, ing kapitan ding guardia na ning Templo at ding pamuntuk ding pari e da abut isipan nung nanung milyari karing apostol.
44005025	Ketang oras a ita ating taung dinatang at ngana karela, “Atyu la pu ding taung pepasukul yu king Templo; tuturu la karing tau!”
44005026	Inya meko ya ing kapitan at ding tauan na at dela da lang mibalik ding apostol. Makanyan man, e la ginamit nanumang puersa uling tatakut la pota ding tau pamasibasan da la.
44005027	Linub da la ring apostol at inarap king Konsehu. Pengutnan na la ning Pekapun ding Pari.
44005028	Ngana karela, “Maigpit da kayung tintuan king tuknang na kayung tuturu tungkul king lagyu na ning taung iti; lawan yu nung nanu ing kekayung depat! Kinalat yu na king mabilug a Jerusalem ing kekayung tuturu at buri yu pang iparsala kekami ing pangamate na!”
44005029	Nganang mekibat Pedro at ding aliwang apostol, “Kailangan ing pamintuan mi ya ing Dios at aliwa ding tau.
44005030	Ing Dios da ring kekatamung makatua pepasublian neng mie i Jesus, kaybat yeng binitin king tanaman.
44005031	Tinas ne ning Dios king banda nang wanan ban maging Pamuntuk at Talapagligtas da ring tau ban kanita mika oportunidad lang makasisi ding Israelita at tanggap kapatawaran karing kasalanan da.
44005032	Testigu kami tungkul kareting bage at antimu rin ing Banal a Espiritu, ing regalung babie na ning Dios karing mapamintu keya.”
44005033	Mimua la ding miembru na ning Konsehu inyang dimdam da iti, inya inari da king lub da ing ipapate da la ring apostol.
44005034	Oneng tinalakad ya ing metung karing kayabe ra, ing metung a Pariseong milagyuan Gamaliel at metung a talaturu na ning Kautusan a tutu dang lalawan matas ding sablang tau. Inawad nang ilual da la pa mu ding apostol,
44005035	at kaybat nganang migsalita king Konsehu, “Makamal a Israelita, mimingat kayu king buri yung daptan kareting tau.
44005036	E pa makaing malambat ing milabas a panaun kanitang linto ya i Teudas a pepakilalang metung yang matenakan; ating mekad apat a ralan a tau karing mekiabe keya. Oneng pete re at misambulat la ding talatuki na at limbug ya ing kilusan a tinatag na.
44005037	Kaybat na nita, linto ne naman i Judas a tau Galilea, kanitang panaun a merapat ing sensus; menikua ya namang dakal a talatuki na, oneng pete ria naman iti at misambulat la naman ding talatuki na.
44005038	Uli na niti, mumungkahi ku ngeni, paburen yu lang dili ra ding taung deti. Ibulus yu la. Nung iting katatagan o iting kilusan da, metung yang katatagan-tau, misalbag yang dili na;
44005039	nung king kamatutuanan ibat ya king Dios, e mu ing e yu la sambutan, nune miras kayu pa ketang kabilian a ing Dios mismu ya ing kekayung pakilabanan!” Tinggap na ning Konsehu ing mungkahi nang Gamaliel.
44005040	Pepayaus da lang lungub pasibayu ding apostol, at inatulan da lang mabarug latiku. Kaybat, tintuan da lang e na magsalitang pasibayu king lagyu nang Jesus at layun da na lang binulus.
44005041	Meko lang kitmuan tula ding apostol king arap ning Konsehu, uling ila meyakit lang karapatdapat dumalan kaligaligan alang-alang king lagyu nang Jesus.
44005042	Tuturu la aldo-aldo king Templo at karing pibalebale; ala lang tuknang tuturu at manaral king Mayap a Balita tungkul kang Jesus, ing Cristo.
44006001	Kaybat na nita, kabang susulung ing pangarakal da ring alagad, mipate-pate la ding Judio a ing salita ra Griego at ding Judiong tubu Palestina. Sasabian da ring taung deti king milalaktawan la king aldo-aldo pamagrasyun karing pondu ding babaing mebalu a kayabe da.
44006002	Inya ding labing adua inaus da lang mipulung ding sablang alagad at ngara karela, “E matulid ing paburen mi ing pamanaral king amanu na ning Dios ba mi mung sikasuan ing pamamie kabiayan.
44006003	Uli na niti, kapatad, mamili kayung pitung lalaking pikabaluan kekayu a kitmuan king Banal a Espiritu at kabiasnan, at ila ding panibalan mi kaniting bage.
44006004	Ikami, kanita, lubus ming gamitan ing panaun mi king pamanalangin at king pamanaral.”
44006005	Metula la ding sabla king mungkahi da ring apostol; inya pinili re i Esteban, ing taung kitmuan king kasalpantayanan at king Banal a Espiritu. Kayabe na lang mepili di Felipe, Procoro, Nicanor, Timon, Parmenas, at i Nicolas a tau Antiokia, ing metung a paganung mekonberti king relihiun da ring Judio.
44006006	Linapit da la reting pitung tau karing apostol. Kaybat dang menalangin ding apostol, inarap da la reting pitu; timpak da la ring gamat da karing buntuk da.
44006007	Makanyan sinulung ing pamikalat king amanu na ning Dios. Merakal na lang merakal ding alagad karin Jerusalem, at dakal la ding pari a tinanggap king kasalpantayanan.
44006008	I Esteban, ing taung binendisyunan na ning Dios at kitmuan king upaya, dinapat yang milagru ampon mangangaragul a waga king akakit da ring tau.
44006009	Oneng pekilabanan de ring mapilan a miembru na ning sinagogang mipamansagan Sinagoga da ring Malaya. Karing Judio a bibilug kaniting sinagoga ating menibatan king Cirene at Alejandria. Ila ampon ding aliwa pang Judiong tubu Cilicia at Asia megumpisa lang mekiargu kang Esteban.
44006010	Oneng ing Banal a Espiritu dininan na ne mang tutung maragul a kabiasnan i Esteban, inya e ra agyung labanan ing sasabian na.
44006011	Inya sitsutan da la at beyaranan ding mapilan a tau ba rang sabian, “Ya ing taung dimdam ming magsalitang kalapastanganan kang Moises at king Dios!”
44006012	King anti kaniting paralan apagalsa da la pilubluban ding memalen, ding makatua ning balen, at ding talaturu ning Kautusan laban kang Esteban. Pintalan de at dekap i Esteban at keladkad de at inarap king Konsehu.
44006013	Migdala lang taung malaram. Sinabi ra, “Ala yang patugut magsalita ing taung ini laban king kekatamung banal a Templo at laban king Kautusan nang Moises.
44006014	Dimdam ming sasabian na king iting Jesus ning Nazaret lasakan ne ing Templo at panalilan na la ngan ding kaugalian a miras kekatamu manibat na kang Moises!”
44006015	Makalawe la ngan kang Esteban ding sablang makalukluk king Konsehu, at ikit da king ing lupa na lupa ne ning anghel.
44007001	Kitang ning Pekapun ding Pari kang Esteban, “Tutu pin ing bibintang da laban keka?”
44007002	Nganang mekibat Esteban, “Mangatua ku at kapatad! Pakiramdaman yu sa ining sabian ku! Ing Dios a panibatan na ning ligaya pepakit ya king makatua tamung i Abraham kanitang iting penibatan tamu kasalukuyan na pang manuknangan karin Mesopotamia; kanitang bayu ya linipat karin Haran,
44007003	at nganang migsalita ning Dios kang Abraham, ‘Lakuan me ing pamilya mu at bansa at munta ka king lugal a ituru ku keka.’
44007004	Makanyan yang meko karin Caldea at miras Haran ban manuknangan karin. Kamate na ning pengari nang lalaki, pepapuntan ne ning Dios i Abraham king lugal a iti a ngeni kekayung pitutuknanganan.
44007005	E ne dininan ning Dios agyang malati mung dake king gabun a iti para maging bandi nang sariling Abraham; oneng pengaku na ning Dios king ibie ne keya at maging bandi neng sarili, at miyabie ya karing maging lahi na. Ala ya pang anak i Abraham kanitang oras a pengaku na ning Dios ing makanyan.
44007006	Anti keni ing sinabi na ning Dios kang Abraham, ‘Manuknangan la ding lahi mu king aliwang bansa at maging ipus la karin at pasakitan da la kilub ding apat a ralan a banua.
44007007	Oneng aku ing matul king bansang manipus karela,’ nganang mengaku ning Dios, ‘at kaybat mako la ketang bansang ita at samba la kanaku king lugal a iti.’
44007008	Kaybat na nita, binie ne ning Dios kang Abraham ing seremonia na ning sirkunsisyun bilang palatandanan na ning kasunduan. Makanyan neng sinirkunsisyunan Abraham i Isaac king kawalung aldo kaybat nang mibait. Gewa na naman Isaac iti kang Jacob at makanyan munaman ing depat nang Jacob karing labing aduang makatua na ning Israel.
44007009	“Pengalaluan de ring makatua na ning Israel i Jose at pisali reng anting ipus karin Ehipto. Oneng ing Dios atyu kang Jose.
44007010	Linigtas ne king sablang kaligaligan a delanan na. Binendisyunan ne ning Dios i Jose at dininan neng kabiasnan inyang minarap ya king ari ning Ehipto. Inya tilduan ne ning ari a maging gobernador na ning mabilug a bansa ampon ning palasyu na.
44007011	Kanita naman mika danup king mabilug a Ehipto at Canaan, at maragul ing kasakitan a pepasari na niti. E na la menakit apangabiayan da ring makatua tamu.
44007012	Inyang abalitan nang Jacob king dakal ing kabiayan karin Ehipto, tiburan na la ding kekatamung makatua, at ita ya ing pamagumpisa na ning pamaglakbe da karin.
44007013	King kadua rang pamagsaria karin Ehipto pepakilala ya i Jose karing kapatad nang lalaki, at makanyan neng milyaring akilala ning ari ing pamilya nang Jose.
44007014	Peparala yang panabilin i Jose kang Jacob a tata na at inagkat ne ampon ing mabilug a pamilya ban lumipat Ehipto; pitu lang pulu’t lima katau heganagana.
44007015	Kanita ya linuslus papunta Ehipto i Jacob, at karin na la ngan mete, ya ampon ding makatua tamu.
44007016	Kaybat na nita, linipat da la ring karelang bangke karin king Sikem. Kitkut da la king kutkutan a seli nang Abraham king tribu nang Hamor.
44007017	“Inyang milalapit na ing panaun para tuparan na ning Dios ing pengaku na kang Abraham, tutu nang maragul ing bilang na ning kekatamung lahi karin Ehipto.
44007018	Bandang tauli ing metung a ari a e makakilala kang Jose ya ing mig-ari king Ehipto.
44007019	Lininlang ne ing kekatamung lahi at meging mabagsik ya karing kekatamung makatua; sapilitan na lang pepayugse lual bale ding bingut dang bayung bait ba lang mate.
44007020	Ketang panaun a ita kanita ne man mibait i Moises; metung yang bingut a tutung makayama. Selikut de kilub ning bale king kekaban da ring atlung bulan,
44007021	at inyang liwal de king bale, inampun ne ning prinsesang anak na ning ari at sinese ne antimong sarili nang anak.
44007022	Tiru na kang Moises ing sablang kabiasnan karin Ehipto, at meging mayupaya ya king dapat na at pamagsalita.
44007023	“Inyang idad neng apat apulung banua i Moises aisip nang dinalo karing kalahi nang Israelita.
44007024	Ikit neng panasakitan na ning metung a tau Ehipto ing metung karela. Pigmasakit ne ing Israelita at minablas ya king tau Ehipto angga king apate ne. (
44007025	Inisip na king akilala da ring kalahi na king gagamitan ne ning Dios ba na lang gawan malaya; oneng e ra kilala ing makanyan.)
44007026	Kabukasan, ikit na lang mipapate ding aduang Israelita, at sibukan nang memilatan karela. Nganang miniabi, ‘Kapamu, tau kekayu, e kayu wari mikamag-anak, baket mipanasakit kayung makanyan?’
44007027	Oneng ita mismung penibatan na ning pamipate tepus ne i Moises, at nganang kinutang keya, ‘Ninu ing minie upaya keka para sakupan mu kami at atulan?
44007028	Pota galang buri mu ku namang paten kalupa na nitang tau Ehipto a pete mu napon?’
44007029	Inyang dimdam nang Moises iti meko ya Ehipto, at menuknangan ya king sakup ning Midian. Karin mikayanak yang aduang lalaki.
44007030	“Kaybat dang milabas ding apat apulung banua, pepakit ya kang Moises ing metung a anghel libutad ning lablab ning mitataung tanaman keta king disyerto malapit king Bunduk ning Sinai.
44007031	Mipanganga ya i Moises king ikit na, at linapit ya king tanaman ba neng lawen masalese. Oneng dimdam neng migsalita ing Ginu. Ngana,
44007032	’Aku ing Dios da ring kekang makatua, ing Dios nang Abraham, Isaac at Jacob.’ Ginalgal ya king takut i Moises at migtakap yang lupa.
44007033	At ngana ning Ginu, ‘Ilukas mu la ding sandalyas mu, uling sagradung gabun ing lugal a tutukluan mu.
44007034	Miglalawe ku at ikit ku ing mabayat a kasakitan a daralanan na ning kanakung balen karin Ehipto. Dimdam ku ing karelang saingsing at tinipa ku ngeni ban iligtas ku la. Meka keni ngeni, tuburan da ka karin Ehipto.’
44007035	“Iti ya ing Moises a tinggian da ring memalen na ning Israel. Ya itang kitnan dang ‘Ninu ing minie upaya keka para sakupan mu kami at atulan?’ Ya kabud ing tinubud na ning Dios bilang talapanibala at talapagligtas at saup ning anghel a ikit na king mitataung tanaman.
44007036	Tinaid na la at liwal Ehipto at dinapat yang milagru at makapagmulalang bage karin at king Dagat a Malutu at king disyerto kilub ding apat apulung banua.
44007037	Ya itang Moises a sinabi karing memalen na ning Israel, ‘Itubud ne kekayu ning Dios ing metung a propeta, antimo nung makananu na kung tinubud. Metung yang propetang manibatan mismu karing kekayung kalahi.’
44007038	Ya naman itang minantabe karing Israelita a mitipun king disyerto; atyu karin kayabe da ring kekatamung makatua, at itang anghel a migsalita keya keta king Bunduk ning Sinai; tinggap na ing mabie nang amanu ning Dios ban ipayabut na angga kekatamu.
44007039	“Oneng buri dang e re pemintuan ding kekatamung makatua; tinggian de at buri da pa ing magbalik la karin Ehipto.
44007040	Inya sinabi da kang Aaron, ‘Igawa mu keng dios a manimuna kekami. E mi balu nung nanu na ing milyari kanitang Moises a milual kekatamu king Ehipto.’
44007041	Kanita na la ginawang metung a idolo a kaubug biserung baka at dininan deng ain-sakripisyu at pigpiestan de at perangalan ing mismung gewa da ring gamat da.
44007042	Oneng gilutan na la ning Dios at pepaburen na lang sinamba karing batuin na ning banua, antimo ing makasulat king libru da ring propeta, ‘Balen Israel! E para kaku inya pete yu la at inain-sakripisyu ding animal king kekaban ding apat apulung banua keta king disyerto.
44007043	Ing tolda nang Molek a dios-diosan ya itang kekong pisanan, at ing larawan ning batuin ning idolo yung i Refan; deti pawa lang dios-diosan a gewa yu ban samban. Inya ipayugse da kayu lagpus king angganan ning lugal a ausan dang Babilonia.’
44007044	“Atyu karing kekatamung makatua keta king disyerto ing Toldang Tipanan ning Dios at ning tau. Megawa ya iting tolda antimo nung makananu nang penabilin ning Dios kang Moises. Miyakma ya ketang padrun a pepakit na ning Dios keya.
44007045	Bandang tauli, pisanan de ring makatua tamung migmana kaniti, at pidaladala de kanitang tiki na lang Josue king gabun da ring aliwang bansa a tinabi na ning Dios alang-alang karela. Karin ya menatili ing tolda angga king panaun nang David.
44007046	Tinggap nang David ing lugud na ning Dios, inya inawad na king Dios ing paintulutan ne sanang makapagawang bale para king Dios nang Jacob.
44007047	Oneng i Solomon ya ing mikalmang pepagawang bale para king Dios.
44007048	“Makanyan man, e ya manuknangan ing Kakataskatasan a Dios karing bale a gewa da ring tau; antimo ing sasabian na ning propeta,
44007049	’Ing banua ya ing kakung tronu, at ing yatu ya ing tumpakan ding bitis ku. At ngana ning Ginu, Nanu yang klasing bale ing buri mung gawan para kaku? Isanu waring lugal a malyari kung pipagpaynawan?
44007050	Ninung ginawa kareting sablang bage? Aliwa wari ako?’
44007051	“Mangasias kayu wari lub; tutu na la waring alang pakiramdam ding pusu yu? Tutu na kayu waring mengaklak ban e yu pansinan ing amanu na ning Dios? Ala kayung keyaliwa karing kekayung makatua; e ye munaman patugutan sasagkan ing Banal a Espiritu!
44007052	Atin waring metung mu mang propeta a e ra mo sa linupig ding kekayung makatua? Pete da la ring tinubud na ning Dios a memahayag kaniting panaun a malambat nang milabas tungkul king paniatang na ning banal nang Talasuyu. At ngeni ikayu ing menganiaya at mekamate keya.
44007053	Ikayu ding mekatanggap king kautusan ning Dios, kautusan a binie da ring anghel. Makanyan man ikayu ding e tinupad kaniting kautusan!”
44007054	Inyang dimdam da iti ding miembru na ning Konsehu kang Esteban mimua la at mitigis a ipan king kamua ra keya.
44007055	Oneng i Esteban a kitmuan king Banal a Espiritu, tinalanga ya banua at ikit na ing ligaya na ning Dios, at i Jesus a atyu banda nang wanan.
44007056	Nganang sinabi, “Lawan yu, akakit keng makabuklat ing banua at makatalakad ya ing Anak ning Tau king banda nang wanan ning Dios!”
44007057	Kinulisak lang masikan at tikpan da la ring balugbug da at delusungan de i Esteban.
44007058	keladkad de lual na ning siudad at pemasibas deng batu. Likas da ing imalan da ring testigung menganiaya keya, at pepabante ra king metung a kayanakan a milagyuan Saulo.
44007059	Alang tuknang ing pamamasibas dang batu kang Esteban kabang nganang mamaus king Ginu, “Ginung Jesus, tanggapan me ing kanakung kaladua!”
44007060	Siniklaud ya at kilisak nang masikan, “Ginu, e mu sa ipaparsala karela iti!” Mete ya kaybat nang asabi iti.
44008001	At tenguanan nang Saulo ing pangamate nang Esteban. King mismung aldong ita megumpisa yang dinalan mabagsik a pangalupig ing iglesia karin Jerusalem. Ding sablang alagad, subali karing apostol, mikalat la karing kabilugan a probinsia na ning Judea at Samaria.
44008002	Kitkut de ring mapilan a taung tapat i Esteban kabang tatangisan deng e makanyan-kanyan.
44008003	Oneng pilit neng pekisiran Saulo ing iglesia; memunta ya balebale; keladkad na la ding talasalpantaya, babai at lalaki at saka na la pepasukul.
44008004	Lipat-lipat la karing miyayaliwang lugal ding talasalpantaya a mekatakas, at ipanaral da nu man karin ing Mayap a Balita.
44008005	Ing metung kareti ya i Felipe. Minta ya king siudad ning Samaria at penaral ne ing Cristo karing tau karin.
44008006	Mekiramdam lang masalese ding tau king penaral nang Felipe uli na ning dimdam da keya, at ila mismu ikit da la ring milagru a depat na.
44008007	Ating marawak a espiritung linual kukulisak karing dakal a inipus da, at dakal la ding lumpu at pile a kinayap.
44008008	Inya mika maragul a pamagsaya ketang siudad a ita.
44008009	King siudad mu ring ita ating metung a taung milagyuan Simon. Malambat na mu ring panaun ing papakit yang makapagmulalang gelingan karing tau karin king kapamilatan na ning pamagsalamangka. Sasabian na king atin yang maragul a kayupayan,
44008010	at ding sablang tau king siudad a ita, kalulu at masalapi, megaral at ali, tutu na lang ikua kapaniwalan. Ngarang sasabi, “Ya ing ‘Maragul nang Upaya’ ning Dios.”
44008011	Malambat na na lang tutung ikua king kayupayan na ning salamangka na, inya lubus la kapaniwalan kang Simon.
44008012	Oneng inyang meniwala la king panaral nang Felipe tungkul king Mayap a Balita na ning Kayarian ning Dios at king lagyu nang Jesu-Cristo, pepabinyag la ngan ding babai at lalaki.
44008013	I Simon mismu meniwala ya at kaybat nang mebinyag parati yang tutuki kang Felipe, at mengapamulala ya inyang ikit na la ding mangangaragul a milagru at makapagmulalang bage a mangarapat.
44008014	Abalitan da ring apostol karin Jerusalem king ding tau Samaria tinggap da ing amanu na ning Dios; inya tinubud de karela i Pedro at i Juan.
44008015	Inyang miras la karin deting adua, penalangin da la ring talasalpantaya ban malyari deng tanggapan ing Banal a Espiritu.
44008016	Uling e ya pa tinipa ing Banal a Espiritu kaninu man karela; makagyung mebinyag la mu king lagyu na ning Ginung Jesus.
44008017	Kaybat na nita, timpak da la di Pedro at Juan ding gamat da karela, at tinggap de ngan ing Banal a Espiritu.
44008018	Ikit nang Simon king mibie ya karela ing Espiritu, inyang timpak da la ring gamat da ring apostol karing buntuk da. Inya inalukan na lang salapi di Pedro at Juan,
44008019	at nganang sinabi, “Ibie yu naman kanaku iting upaya ban ninuman ing tumpakanan ku buntuk karing gamat ku tanggap ya king Banal a Espiritu.”
44008020	Oneng nganang mekibat Pedro, “Maimpierno ka sanang kayabe da reng salapi mu ngening isipan mu king malyari mung asali karing salapi ing regalu na ning Dios!
44008021	E ka kayabe o karake king obra mi uling ing pusu mu marayu ya king Dios.
44008022	Inya, sukat kang sumisi at painggulut kaniting e mayap mung kapagnasan, at ipanalangin mu king Ginu ing patawaran na ka sa king pamanisip mu king anti kanyang pamikasala.
44008023	Uling king akakit ku metung kang melasun a isip king diria at metung kang bihag ning kasalanan.”
44008024	Nganang Simon kari Pedro at Juan, “Saupan yu ku sanang manalangin king Ginu ban kanita isanu man king sinabi yu e mapalyari kanaku.”
44008025	Kaybat dang mekaibie king karelang pamipatutu at apasiag ing amanu na ning Ginu, migbalik na la Jerusalem di Pedro at Juan. Kabang dalan panaral da ing Mayap a Balita karing miyayaliwang baryu na ning Samaria.
44008026	Migsalita ya kang Felipe ing metung a anghel na ning Ginu. Ngana, “Gayak ka at munta ka king dalan a manibatan Jerusalem at papunta Gaza, ing dalan a babaltang king disyerto.”
44008027	Inya migayak ya i Felipe at meko. Ating metung a kapun a tau Etiopia, pa-uli ne keta karela. Ing kapun a iti metung yang matas a opisyal na ning Reyna o Candace na ning Etiopia. Ya ing tesoreru na. Makasake yang karwahe; pabalik neng ibat sinamba king Dios karin Jerusalem. Kabang dalan mamasa ya; babasan ne ing metung nang dake ning libru na ning propeta Isaias.
44008029	Sinabi na ning Banal a Espiritu kang Felipe, “Salubungan me at lapitan yang karwaheng yan.”
44008030	Memulayi yang sinalubung i Felipe at dimdam neng babasa king libru na ning propeta Isaias, inya nganang kinutang king tau Etiopia, “Aintindian mu ing kekang babasan?”
44008031	Nganang mekibat ning opisyal, “Makananu kung aintindian nung alang mituru kanaku?” Kimbiran neng sampa i Felipe at makisake keya king karwahe.
44008032	Ing dake na ning kasulatan a babasan na ya iti, “Mengari yang tupang darala ra king pipatayan; kalupa ne ning biserung tupang e bubulad neng kukuananan deng lana; e ya migsalita metung mu mang amanu.
44008033	Meinsultu ya at alang migdipensa para keya. Alang supling nang malyaring pisabian da, uling ing bie na keti sulip miwakasan na.”
44008034	Ngana ning opisyal kang Felipe, “Sabian mu na kanaku nung ninu ing amanuan na ning propeta king sasabian nang iti? Ing sarili na o ating aliwa pa?”
44008035	Megumpisa yang migsalita i Felipe; selese na keya manibat kaniting dake na ning kasulatan ing Mayap a Balita tungkul kang Jesus.
44008036	Kabang susulung la king karelang pamagbiahe, miras la king metung a lugal nung nu ating danum at ngana ning opisyal, “Ating danum keti. Atin pang maging sagabal para aku e ku mabinyag?” [
44008037	Nganang Felipe, “Malyari na kang mabinyag, nung maniwala kang kayabe na ning mabilug mung pusu.” Nganang mekibat ning opisyal, “Maniwala ku. Paniwalan ku king i Jesu-Cristo ya ing Anak ning Dios.”]
44008038	Inutus na ning opisyal king kutsero ing ituknang ne ing karwahe at kinuldas la ilang aduang Felipe at dinulung king danum at bininyag neng Felipe.
44008039	Kasaka ra ibat king danum, dinayu na ne ning Espiritu ning Ginu i Felipe. E na ne ikit pasibayu ning opisyal. Sinulung ne king pamagbalik na papunta Etiopia at masaya yang masaya.
44008040	Ikit nang Felipe king kabud nia miras Azoto. Sindu na ing pamaglakbe na; panaral na ing Mayap a Balita king balang balen a darasnan na angga king miras ya Cesarea.
44009001	Kanitang kasalukuyan nang susundung Saulo ing balak nang papate na la ngan ding alagad na ning Ginu, migsaria ya king arap ning Pekapun ding Pari.
44009002	Meniawad yang kasulatan a pakilala keya karing sinagoga karin Damasco. Inawad ne iti ban mika kayupayan yang maniakap at midala Jerusalem karing sablang talatuki king Dalan ning Ginu, babai at lalaki.
44009003	King pamaglakbe nang papunta Damasco, inyang milalapit ne king siudad, bigla yang sinlag king makapadurut keya ing metung a sala a ibat banua.
44009004	Miragsa ya king gabun at dimdam ne ing metung a siwala a mamaus keya. Ngana, “Saulo, baket liligaligan mu ku?”
44009005	Nganang kinutang, “Ninu ika, Ginu?” “Aku i Jesus a kekang liligaligan,” ngana ning siwala.
44009006	“Talakad ka at malaus king siudad. Karin sabian da keka ing sukat mung daptan.”
44009007	Tinuknang la ding kayabe nang maglakbe Saulo; e la mekabulad. Dimdam de ing bosis, oneng ala lang ikit nanuman.
44009008	Tinalakad ya i Saulo at migmulagat ya, oneng ala yang bitasang akakit. Inya telan de gamat at tinaid deng linub king Damasco.
44009009	E bitasang menakit kilub ding atlung aldo. King kekaban da ring aldong deta ala yang bitasang pengan o ininum.
44009010	Karin Damasco ating metung a talasalpantaya a milagyuan Ananias. Menakit yang vision nung nu na sinabi ning Ginu keya, “Ananias!” Nganang mekibat, “Atyu ku keni, Ginu!”
44009011	Ngana ning Ginu, “Miblas ka at munta ka king Kalye Matulid at karin king bale nang Judas pangutang me ing metung a tau Tarso a milagyuan Saulo. Manalangin ya
44009012	at king metung a vision ikit neng linub king bale ing metung a lalaking milagyuan Ananias, at timpak na la king buntuk na ding gamat na ban manakit yang pasibayu.”
44009013	Nganang mekibat Ananias, “Ginu, dakal na lang tau ding memalita king taung iti tungkul king sablang makatakut a paniaptan na karing pinili mu karin Jerusalem.
44009014	At dinatang ya keti Damasco a magdalang kayupayan menibat karing pamuntuk da ring pari ban pandakpan na la ding sablang mamaus king lagyu mu.”
44009015	Oneng ngana ning Ginu, “Sulung munta ka, uling pinili keng sumuyu kanaku ba neng ipabalu ing lagyu ku karing paganu ampon karing ari at karing memalen na ning Israel.
44009016	Ipakilala ku keya ing sablang kasakitan a pibatan na alang-alang kanaku.”
44009017	Inya meko ya i Ananias at melaus ya ketang bale at timpak na la ding gamat na king buntuk nang Saulo. Nganang migsalita, “Kapatad a Saulo, ing Ginu ya ing mitubud kanaku, i Jesus a mismung pepakit keka king dalan kabang papunta ka keti. Tinubud na ku ban manakit na kang pasibayu at mikatmuan ka king Banal a Espiritu.”
44009018	Kanita mu rin menabu la ding balamu kaliskis asan karing mata nang Saulo, at menakit yang pasibayu. Tinalakad ya at pepabinyag ya.
44009019	Inyang mekapangan ya, mibalik ing sikanan na. Menatili ya pang mapilan a aldo i Saulo a kayabe da ring talasalpantaya karin Damasco.
44009020	Minta yang agad-agad karing sinagoga at megumpisa yang menaral tungkul kang Jesus. Ngana karing tau, “Ya ing Anak ning Dios.”
44009021	Mengapamulala la ding sablang mekaramdam kang Saulo at ngarang kukutang, “Aliwa iti ing tau karin Jerusalem a makamate karing sablang mamaus king lagyung ite? At e ya wari minta keti para pandakpan na la at idala na lang magbalik karing pamuntuk da ring pari?”
44009022	Oneng lalung migdalang kayupayan ing pamanaral nang Saulo, at tutu lang mangalino ding pruebang yapag na king i Jesus ya ing Cristo, inya ala lang apakibat keya ding Judio a manuknangan king Damasco.
44009023	Kalabas da ring dakal a aldo, mipulung la ding Judio at pisabi ra nung makananu reng apapate i Saulo;
44009024	oneng ikua nang abalitan nung nanu ing babalakan da laban keya. Aldo at bengi makayabat la karing pasbul ning siudad ba reng apate.
44009025	Oneng misan a bengi tiki de ring kayabe nang Saulo at pepatagusgus de kilub ning buslu king metung a busbus ning pader.
44009026	Minta ya Jerusalem i Saulo at pekikuanan nang makiabe karing alagad. Oneng tatakut la ngan kang Saulo. E ra abut paniwalan king tutu ne ping meging alagad na ning Ginu.
44009027	Oneng seupan neng Bernabe at pepakilala ne karing apostol. Melinawan na karela nung makananu yang pepakit ing Ginu kang Saulo kanitang misan a maglakbe ya, at king migsalita ya ing Ginu keya. Selese na naman karela nung makananu yang menaral i Saulo king mitmung tepangan king lagyu nang Jesus karin Damasco.
44009028	Makanyan yang menatiling kayabe-abe ra i Saulo king pamaglibut da king mabilug a siudad na ning Jerusalem; ala lang takut manaral king lagyu na ning Ginu.
44009029	Mekipagsalita ya at mekiargu karing Judio a ing salita ra Griego at deti buri deng paten.
44009030	Inyang abalitan da iti ding talasalpantaya, tiki re i Saulo karin Cesarea at pepapuntan de king Tarso.
44009031	Inya mika kapayapan ya ing iglesia king mabilug a Judea, Galilea at Samaria. Meragul ya at miragdag ya miembru king kapamilatan na ning kasaupan na ning Banal a Espiritu kabang susulung ya king pamibiebie ating takut king Ginu.
44009032	Linibut ya i Pedro karing miyayaliwang lugal, at kanitang misan minta yang dinalo karing memalen na ning Dios karin Lida.
44009033	Atagpuan ne karin ing metung a taung milagyuan Eneas, metung yang paralitikong walu nang banuang makarate.
44009034	Nganang Pedro keya, “Eneas, uluan na kang Jesu-Cristo. Talakad ka at ituklip me ing pagkeran mu.” Kanita mu rin tinalakad ya i Eneas.
44009035	Ikit de ring sablang tau Lida ampon karin Sharon, at mekonberti la ngan king Ginu.
44009036	Karin naman Jopa, ating metung a babaing milagyuan Tabita, metung yang talasalpantaya. (Ing lagyu na king Griego Dorcas, ngana wari, “Usa.”) Gagamitan na ing heganaganang panaun na king pamaniapat mayap at king pamaniaup na karing kalulu.
44009037	King panaun a ita mesakit ya at mete ya. Inimu ra ne ing bangke na at binurul king metung a kuartu babo.
44009038	E ya binang marayu king Lida ing balen Jopa. Inyang abalitan da ring talasalpantaya king i Pedro atyu Lida, mitubud lang aduang tau keya a kayabe ning panabilin: “Mamalagua kayu sa pung dumalo keni kekami, nung malyari ngeni mu rin.”
44009039	Inya migayak ya i Pedro at tinuki ya karing tubud. Inyang karas na tiki re king kuartu babo. Pilupungan de ring sablang babaing mebalu; tatangis la kabang papakit da kang Pedro ing baru at aliwa pang imalan a teyan nang Dorcas kanitang mabie ya.
44009040	Pepalualan na la ngan Pedro king kuartu, kaybat siniklaud ya at menalangin; inarapan ne ing bangke at ngana, “Tabita, talakad ka!” Migmulagat ya at tinalakad ya inyang ikit ne i Pedro.
44009041	Inabut ne gamat Pedro at seupan neng tinalakad. Kaybat na nita, inaus na la ngan ding talasalpantaya at ding babaing mebalu at inarap neng mabie karela.
44009042	Mikalat king mabilug a Jopa ing balita tungkul kaniti, at dakal lang tau ding meniwala king Ginu.
44009043	Migdatun yang malambat i Pedro karin Jopa at mekipanuknangan ya king metung a taung maglinis balat; ing lagyu na Simon.
44010001	Karin Cesarea ating metung a taung milagyuan Cornelio. Kapitan ya king rehimiento ding sundalung Romano a meyaus “Rehimiento Italiano.”
44010002	Metung yang taung relihiosu; ya at ing mabilug nang pamilya sasamba la king Dios. Dakal ya depat ban misaupan la ding Judio at parati yang manalangin king Dios.
44010003	Misan a gatpanapun, itang bandang alas tres, menakit yang vision nung nu ne ikit masalese dinatang keya ing metung a anghel na ning Dios at dimdam nang inaus ne lagyu, “Cornelio!”
44010004	Minatna yang mitmung takut king anghel at ngana, “Nanu pu ita, ginu?” Mekibat ya ing anghel, “Tinggap ning Dios ing kekang panalangin ampon dapat a mayap at e na ka kelinguan.
44010005	Ngeni mu rin mitubud kang mapilan a tau karin Jopa ban parakit me ing taung ausan dang Simon Pedro.
44010006	Metung yang bisita king bale nang Simon a maglinis balat a manuknangan king lele na ning dagat.”
44010007	Inyang kalako na ning anghel a kesabi na, minaus yang adua karing ipus na i Cornelio at ing metung a sundalus makitakut king Dios at metung karing sadiang panaligan nang susuyu keya.
44010008	Sinabi na karela ing milyari at ila ding tiburan nang munta karin Jopa.
44010009	Itang kabukasan, inyang maglakad la at malapit na king Jopa ding inutusan nang Cornelio, i Pedro naman menik ya king asotea babo ban manalangin. Kaugtuan aldo tapat kanita.
44010010	Inya daramdaman na na kanita ing danup at bisa neng maugtu; oneng kabang sasadia ra ing paugtuan menakit yang vision.
44010011	Ikit neng mibubuklat ing banua, at menakit yang metung a balamu maragul a ulas a babaldug da karing apat nang suluk ning yatu.
44010012	Makalulan la karin ding miyayaliwang klasing animal; ding tiapat a bitis, ding gagapang, at susulapo.
44010013	Dimdam ne ing metung a bosis a sasabi: “Talakad ka, Pedro, makamate ka karen ba mu lang apangan!”
44010014	Oneng mekibat ya i Pedro, “Ginu, e ku malyaring gawan yan! Kapilan man e ku pa mengan nanumang pamangan a marinat o midinatan.”
44010015	Pasibayu nganang miniabi ning bosis, “E mu tuturing marinat ing nanumang lininis na ning Dios.”
44010016	Mekatatlung besis iti milyari; kaybat inigut deng pabalik banua itang bage ita.
44010017	Kabang isip-isipan nang Pedro nung nanu ing kabaldugan na ning vision a ikit na, kanita na la man miras karin ding tinubud nang Cornelio. Inyang ikua rang abalu nung nu ya manuknangan i Pedro, minta la karin.
44010018	Pepaindispu la at ngarang mengutang, “Keti ya pu makituknang i mang Simon a ausan da namang Pedro?”
44010019	Kasalukuyan na pang isip-isipan Pedro ing kabaldugan na ning ikit na, inyang ing Espiritu sinabi na, “Makiramdam ka! Ating atlung taung manintun keka.
44010020	Magsadia ka at tipa at e ka mikakunung tuki uling aku ing mitubud karela.”
44010021	Inya tinipa ya i Pedro at ngana karing atlung tau, “Aku ing panintunan yu. Nanu ing saria yu?”
44010022	Ngarang mekibat, “Tinubud na kami ning Kapitan Cornelio. Metung yang taung mayap a makitakut king Dios at gagalangan ne ning mabilug a bansang Judio. Sinabi na keya ning banal a anghel ning Dios ing kumbiran na kayung munta keta king bale na ba nang pakiramdaman ing nanumang sabian yu.”
44010023	Pepabalausnan na lang Pedro kilub ning bale at karin na na la pepatudturan kanitang benging ita. Kabukasan migayak ya at tinuki karela, at tinuki la naman keya ding mapilan a talasalpantaya karin Jopa.
44010024	Miras ya Cesarea kanitang tinuking aldo. Disnan neng manaya i Cornelio at ding kamaganak na, antimu rin ding matalik nang kakaluguran a kimbiran na.
44010025	Inyang atyu ne kilub i Pedro selubungan neng Cornelio, at siniklaud ya at dinuku arapan na.
44010026	Oneng telakad neng Pedro. Ngana kang Cornelio, “Tikdo ka uling metung ku namang taung kalupa mu.”
44010027	Sindu neng pekisabian Pedro kabang malalaus la kilub bale at karin da la disnan ding dakal a taung mitipun.
44010028	Ngana karela, “Ikayu mismu balu yu king ing metung a Judio e ne paintulutan ning relihiun na ban dumalo o makisalamuha karing paganu. Oneng pepakit ya kanaku ing Dios king e ke sukat tuturing marinat o midinatan ing ninumang tau.
44010029	Inya kabud peparakit yu ku dinatang kung alang pamikakunu. Ngeni sabian yu kanaku, obat peparakit yu ku?”
44010030	Nganang mekibat Cornelio, “Apat nang aldo ing milabas, king anti kaniting oras, manalangin ku kilub ning bale ku, itang bandang alas tres ning gatpanapun. Kabud-abud ing metung a lalaking maslag a pamimalan linto ya king arap ku
44010031	at ngana kanaku, ‘Cornelio! Pekiramdaman na ning Dios ing kekang panalangin at e na kelinguan ing sablang depat mung mayap.
44010032	Mitubud ka karin Jopa at parakit me ing taung ausan dang Simon Pedro. Makituknang ya kang Simon a maglinis balat a manuknangan king lele ning dagat.’
44010033	Inya agad-agad da kayung peparakit, at dakal a salamat birian yu namang dinatang. Ngeni ikami ngan atyu ke keti king arapan na ning Dios manayang makiramdam king nanumang inutus nang sabian yu ning Ginu.”
44010034	Nganang migsalitang Pedro, “Ngeni ku tune akilala nung makananung ing Dios e ya biasang mangabiran kenu man.
44010035	Ing ninumang taung atin takut king Dios at daraptan na ing matulid, karapatdapat ya arapan na nu ya pa man bansa menibatan.
44010036	Balu yu king pepabalu na ning Dios ing amanu na karing memalen na ning Israel, at mipasiag karela ing Mayap a Balita na ning kapayapan king kapamilatan nang Jesu-Cristo a Ginu da ring sablang tau.
44010037	Balu yu itang mangangaragul a bage a mepalyari king mabilug a bansa na ning Israel, megumpisa karin Galilea, kaybat na ning binyag a penaral nang Juan.
44010038	Balu yu itang tungkul kang Jesus ning Nazaret; nung makananu neng linanian ning Dios king Banal a Espiritu at king upaya. Uling ing Dios atyu keya minta ya karing sablang lugal darapat mayap at pakayap karing sablang inalipnan na ning diablo.
44010039	Ngeni, aku ampon ding kayabe ku, testigu kami king sablang depat na king mabilug a bansa da ring Judio at king Jerusalem mismu, angga king binitin de king metung a tanaman,
44010040	oneng king katlung aldo pepasublian neng mie ning Dios at pepakit ne
44010041	e king mabilug a balen nune karing mapilan a testigung pinili nang makapauna ning Dios. Ngeni ikami ding testigung deta; kasulu mi ya king pamangan at pamaninum kaybat nang sinubling mebie.
44010042	Inutus na ing manaral kami king balen na at patutuan mi karela king ya ing tilduan na ning Dios a mukum karing sablang mabie at mete.
44010043	Migsalita la tungkul kang Jesus ding sablang propeta—king ding sablang maniwala kang Jesus tanggapan da king kapamilatan na ning lagyu na ing kapatawaran da ring karelang kasalanan.”
44010044	Kabang magsalita ya i Pedro, tinipa ya ing Banal a Espiritu karing sablang makiramdam king pamanaral na.
44010045	Ding talasalpantayang Judio a menibatan karin Jopa a kayabe nang Pedro pigmulalan da nung baket tigtug nia naman ning Dios karing paganu ing Banal a Espiritu.
44010046	Uling dimdam da lang migsalitang miyayaliwang amanu at pupuri king Dios. Kanita nganang Pedro,
44010047	“Tinggap dia naman ding taung deti ing Banal a Espiritu antimo nung makananu ta yang tinggap. Ninu ing magkait binyag karing taung deti ngening kalupa ta la namang tinanggap king Banal a Espiritu?”
44010048	Inya inutus nang mabinyag la king lagyu nang Jesu-Cristo. Kaybat na nita, inawad da kang Pedro king manatili yang kayabe ra karing mapilan pang aldo.
44011001	Abalitan da ring apostol ampon ding talasalpantaya a atyu king magbilug (mabilug) a Judea king tinggap da naman ding paganu ing amanu na ning Dios.
44011002	Inyang minta ya i Pedro king Jerusalem, ngarang mekipate keya detang makapanig king pangasirkunsisyun da ring paganu,
44011003	“Ba’t daralo ka at makipangan karing e Judio?”
44011004	Uli na niti, selese nang Pedro ing sablang mepalyari manibat king kapupurmeruan.
44011005	Ngana, “Misan a aldo manalangin ku karin king balen na ning Jopa at king diwa ku menakit kung vision. Atin kung ikit kukuldas ibat banua a balamu metung yang malapad a ulas a bababa ra karing apat nang suluk; tinuknang ya iti king tulid ku.
44011006	Linawe ku ing laman na at ikit ku la ding animal a tiapat a bitis, animal a matunud at malyap, ding gagapang at ayup-bunduk.
44011007	Kaybat na nita, dimdam ke ing metung a bosis a mamaus kanaku. Ngana, ‘Talakad ka Pedro at makamate ka karen ba mu lang apangan!’
44011008	Ngakung mekibat, ‘E ku malyaring gawan yan, Ginu! Ala pang pamangan a midinatan o marinat a linub king asbuk ku!’
44011009	Pasibayu sinabi na ning bosis a menibat banua, ‘E mu ausan marinat ing nanumang sasabian nang malinis ning Dios.’
44011010	Mekatatlung besis milyari iti at kaybat ing sablang ita inigut deng paukiat pasibayu king banua.
44011011	Ketang penandit a ita, atlu lang lalaki ding dinatang tulid na ning bale tuknangan ku; mituburan lang ibat Cesarea ba ra kung dakitan.
44011012	At sinabi na ning Espiritu kanaku king e ku mikakunung tuking magbalik kayabe ra. Tinuki la naman kanaku karin Cesarea ding anam a talasalpantaya a kayabe ku ngeni, at minta ke king bale nang Cornelio.
44011013	Sinabi na kekami nung makananu neng ikit ing metung a anghel kilub ning pibalebale na a nganang sinabi: ‘Mitubud kang tau karin Jopa ban dakitan de i Simon a ausan da namang Pedro;
44011014	atin yang sabian keka; king kapamilatan na ning sabian na keka, miligtas ka at ding sablang katubale mu.’
44011015	Ya pa mung halus ka-umpisa kung migsalita inyang tinipa ya karela ing Banal a Espiritu antimo nung makananu yang tinipa kekatamu kanitang minuna.
44011016	Kanita ku aganaka ing sinabi na ning Ginu, ‘Meminyag ya i Juan king kapamilatan na ning danum, oneng mabinyag kayu king Banal a Espiritu.’
44011017	Akilala ku kanita king ing Dios dirinan na la namang regalung kalupa na ning binie na kekatamu kanitang meniwala tamu king Ginu tamung Jesu-Cristo. Ninu mo aku para sabatan ku ing buri nang daptan ning Dios?”
44011018	Inyang dimdam da iti tiknang da ing karelang pamanuligsa at pinuri de ing Dios. Ngarang sinabi, “Nung makanyan, dirinan na la namang oportunidad ning Dios ding paganu ban sumisi at painggulut karing karelang kasalanan at ban mika bie la!”
44011019	Ding sablang mekatakas king pamaglupig a megumpisa king pangamate nang Esteban mengaparas la angga karin king Fenicia, Cyprus, at Antiokia. Penaral da ing amanu, oneng karing Judio mu.
44011020	Ding aliwa karela, ding menibatan Cyprus at Cirene, minta la Antiokia at karin penaral da naman karing paganu ing Mayap a Balita tungkul king Ginung Jesus.
44011021	Inantabayanan na la ning Ginu at sinalpantaya la ding tutung dakal a tau at mekonberti la king Ginu.
44011022	Abalitan na iti ning iglesia karin Jerusalem, inya tinubud de i Bernabe karin Antiokia.
44011023	Inyang miras ya karin at ikit na nung makananu na lang dininan grasya ning Dios, metula ya at pinayuhan na la ngan manatiling tune at tapat king Ginu a kayabe na ning mikakalukung lugud.
44011024	Metung yang mayap a tau i Bernabe; kitmuan ya king Banal a Espiritu at matibe ya kasalpantayanan, at dakal lang tutu ding taung milapit king Ginu.
44011025	Kaybat, tinaglus ya Tarso i Bernabe ba neng panintunan i Saulo.
44011026	Inyang ikit ne, tiki ne Antiokia. Karin la menatiling miyabe kilub ning pabanua; mekiabe la king iglesia na ning Antiokia at tuturu karing dakal a tau. Karin Antiokia la minunang meyaus “Cristianu” ding talasalpantaya.
44011027	King panaun a ita ating mapilan a propetang minta Antiokia ibat Jerusalem.
44011028	Linibutad ya ing metung karela a milagyuan Agabo, at king kapamilatan na ning upaya na ning Banal a Espiritu inula na king malapit nang mikamaragul a danup king mabilug a yatu. (Dinatang iti king panaun na ning Emperador Claudio.)
44011029	Pikayari da ring alagad king ing balang metung karela pakikuanan nang iparala itang sablang agyu ra karin ban sumaup karing talasalpantayang atyu Judea.
44011030	Depat da iti at pekiparala da la ring salapi kari Bernabe at Saulo ba da lang ibie karing makatua na ning iglesia.
44012001	Kanita mu ring panaun a ita pegumpisan na lang linupig Aring Herodes ding mapilan a miembru na ning iglesia.
44012002	Pepatabtab ne batal i Santiago, ing kapatad nang Juan.
44012003	Inyang ikit nang iti mekaibie tula karing Judio, sindu na pa at peparakap ne i Pedro. (Iti milyari kanitang kapiestan da ring Tinape Alang Lebadura.)
44012004	Kaybat deng dekap i Pedro dela re king sukulan at karin de piliwas-liwas ginuardian ding apat a grupung sundalus, tiapat lang tau balang grupu. Isipan nang Herodes ing iyarap ne karing memalen Judio kalabas na ning Pamaglagpus.
44012005	Inya menatili ya king sukulan i Pedro; oneng menalangin lang taimtim king Dios para keya ding miembru na ning iglesia.
44012006	Kanitang benging bayu ne iyarap Herodes king balen, matudtud ya i Pedro pilatan da ring aduang guardia. Makatali ya karing aduang tanikala. Atin munamang guardiang makabante king pasbul ning sukulan.
44012007	Kabud-abud atyu ing metung a anghel na ning Ginu kilub ning sukulan at sinlag ing sala karin. Tepik ne pago ning anghel i Pedro; ginising ne at ngana keya, “Malagua, talakad ka!” Kanita mu rin mebalag la karing gamat na ding tanikala.
44012008	Sinabi na kanita ning anghel, “Miblas ka at isulud mu la reng sandalyas mu.” Memintu ya i Pedro at ngana ning anghel, “Magbalabal ka at tuki ka kanaku.”
44012009	Tikian neng Pedro lual na ning sukulan. Makanyan man, e na balu kanita nung tutu ing daraptan na ning anghel; bala na maninap ya mu.
44012010	Linabas la king mumunang bante, kaybat king kadua at ikua rang miras king pasbul bakal a palual papunta king siudad. Mibuklat yang dili na ing pasbul at melaus lang linual. Tinuntun la king metung a malating dalan, at bigla neng likuan ning anghel i Pedro.
44012011	Kanita na apibulebule Pedro ing milyari keya at ngana, “Ngeni ku asisiguradu king iti tutu pin! Tinubud ne ning Ginu ing anghel na, at linigtas na ku king gamat nang Herodes at king sablang bage tatangka rang daptan ding memalen Judio.”
44012012	Inyang api-isip-isip na ing milyari keya minuli ya king bale nang Maria a ima nang Juan Marcos. Disnan na lang makatipun at manalangin karin ding dakal a tau.
44012013	Kinatuk ya i Pedro king pasbul dalan at ing ipus a babaing milagyuan Roda ya ing memuklat king pasbul.
44012014	E ne pa ikuang abuklat ing pasbul akilala na ne bosis i Pedro; king tula na milayi yang linub pasibayu at sinabi na king manenaya ya i Pedro lual na ning pasbul.
44012015	Ngarang sinabi kang Roda, “Maloloka na ka ne!” Oneng pipilit na king tutu pin. Inya ngarang mekibat, “Siguru yan ing anghel nang katutubu.”
44012016	Samantala, e pepatugut tutuktuk i Pedro keta king pasbul. Inya biklat dia mu rin ing pasbul, at inyang ikit dang ya pin, tiblan na la ning takut.
44012017	Sininialan na la king gamat na king e la masigla, at inisplika na karela nung makananu neng linual ning Ginu king sukulan. Nganang migsalita, “Ipamalita yu iti kang Santiago at karing aliwa pang kapatad.” Kaybat meko ya at minta karing aliwa pang lugal.
44012018	Inyang kabukasan a abak, e makanyan-kanyan ing pangagulu da ring guardia; e ra balu nung nanu ing milyari kang Pedro!
44012019	Inutus nang Herodes ing panintunan de, oneng e re akit. Inya pepa-inbestiga na la ding guardia at minie yang kautusan king paten da la. Kaybat na nita, meko ya karin Judea i Herodes at miglabas yang makuyad a panaun karin Cesarea.
44012020	Maluat na na lang kamuan Herodes ding memalen karin Tiro at Sidon; inya mekikit lang agnan-agnan keya. Muna, pekikuanan deng ayagkat makikampi karela i Blasto; ya ing talapangasiwa king palasyu na ning ari. Kaybat, lepitan de i Herodes at mekipagkasundu la keya, uling kakua yang pagkabie na ing karelang bansa king bansang sasakupan na ning ari.
44012021	King metung a aldo tildu na, migani ya i Herodes king imalan a susulud na ning metung a ari; linukluk ya king tronu na at migdiskursu ya karing tau.
44012022	Ngarang kukulait ding tau, “E ya tau ing magsalita, nune metung yang dios!”
44012023	Kanita mu rin pepaturan ne ning anghel na ning Ginu i Herodes at milako ya male tau, uling kisintian nang binie ra king sarili na ing dangal a mangaintulid king Dios. Ngitngat de ring ulad at iti ya ing kemate na.
44012024	Sinulung ing pangakalat na ning amanu ning Dios. Merakal la ding sinalpantaya.
44012025	Ayari nang Bernabe at Saulo ing karelang misyun at migbalik la Jerusalem, at tiki re i Juan a mayayaus munamang Marcos.
44013001	King iglesia karin Antiokia ating mapilan a propeta at talaturu. Ila ding makatuki: i Bernabe, i Simeon (a meyaus Negro), i Lucio (a tau Cirene), i Manahen (a kayabe nang meragul ning Gobernador Herodes), at i Saulo.
44013002	Kanitang misan, kabang miyayain lang kasuyuan king Ginu at tutupad king pamag-ayunu, ngana ning Banal a Espiritu karela, “Italaga yu la di Bernabe at Saulo para king obrang itutuk ku karela.”
44013003	Mig-ayunu la at menalangin, kaybat timpak da la ring gamat da karing buntuk da at saka ra na la tinubud.
44013004	Inya, i Bernabe at i Saulo, bitbit da ing tubud na ning Banal a Espiritu, minta la Seleucia at ibat karin miglayag lang papunta king pulu ning Cyprus.
44013005	Karas da Salamina, penaral da ing amanu na ning Dios karing sinagoga da ring Judio. Kasaup de king obra da i Juan Marcos.
44013006	Ikua reng adalakitan ing kabilugan a pulu at miras la angga Pafos. Disnan de karin ing metung a salamangkeru a milagyuan Bar-Jesus. Metung yang Judiong magbansag king propeta ya.
44013007	Kakaluguran neng Sergio Paulo, ing gobernador ning pulu, metung a taung biasa. Pepayaus na la ning gobernador di Bernabe at Saulo, uling buri nang damdaman karela ing amanu na ning Dios.
44013008	Oneng sebatan na la ning salamangkerung i Elimas (ita ing lagyu na king Griego); e na buring mika kasalpantayanan ya ing gobernador.
44013009	Kanita i Saulo a ausan da namang Pablo a mitmu king Banal a Espiritu, linawe neng maratna ing salamangkeru
44013010	at ngana, “Anak ning diablo! Ika ing kalaban na ning sablang bage mayap; mitmu kang pamaglinlang at kapamiraitnan! Kapilan ka tuknang magliku king dalan nang matulid ning Ginu?
44013011	Dugpa ya keka ngeni ing gamat na ning Ginu; mabulag ka at malambat mung e akit ing sala na ning aldo!” Kanita mu rin penamdaman nang Elimas king ating digpang matuling a ulap king mata na, at kakapkap ya at durutdurut manintun tumaid keya.
44013012	Inyang ikit na ning gobernador ing mepalyari, sinalpantaya ya; pigtakan nang e mu nanu ing turu tungkul king Ginu.
44013013	Miglayag ya i Pablo at ding kayabe na manibat Pafos at miras la Perga, Pamfilia. Likuan na lang Juan Marcos karin at migbalik ya Jerusalem.
44013014	Sinulung lang miglakad manibat Perga at miras la Antiokia, Pisidia; king Aldo ning Sabbath minta la king sinagoga at linukluk.
44013015	Kaybat na ning pamamasang meyakua king Kautusan at karing kasulatan da ring propeta pepasabi na karela ning talapangasiwa king sinagoga ing anti kanini: “Kapatad, ikatula ming lubus nung bisa kayung magsalitang ditak ban munie diwa karing taung pesitagun.”
44013016	Tinalakad ya i Pablo at tinas ne ing gamat na; kaybat megumpisa yang migsalita. Ngana, “Kabalen kung Israelita at ikayung sablang paganu a ating takut king Dios, pakiramdaman yu ku!
44013017	Pinili na la ning Dios da reting Israelita ding kekaming makatua, at gewa na lang marangal a bansa ding kekaming kalahi kanitang atyu la pa antimong dayuan karin Ehipto. Linual na la ning Dios karin Ehipto king kapamilatan na ning maragul nang upaya,
44013018	at kilub ding apat apulung banua pibata na lang inantabayanan libutad ning disyerto.
44013019	Gisan na la ding pitung bansang manuknangan Canaan, at binie na karing Israelita ing gabun da reti at karelang bindian
44013020	kilub ding apat a ralan at limang pulung banua. “Kaybat na nita, dininan na lang ukum a menimuna karela angga king panaun nang Samuel a propeta. “
44013021	At kanitang miniawad lang metung a ari, binie ne karela ning Dios i Saul a anak nang Cis ning tribu nang Benjamin. Ya ing meging ari da kilub ding apat apulung banua.
44013022	Kanitang leko ne king panga-ari i Saul, tilduan ne ning Dios maging ari da i David, at ini ing sinabi na ning Dios tungkul keya, ‘Ikit ku kang David a anak nang Jese king ya ing lalaking buri ku; metung yang lalaking tupad king sablang buri kung iparapat.’
44013023	Metung ya i Jesus karing meging lahi nang David, at ya ing gewa nang Talapagligtas ning Dios king balen Israel antimo ing pengaku na.
44013024	Bayu na pegumpisan Jesus ing obra na, penaral nang Juan karing sablang memalen na ning Israel king sukat lang sumisi at painggulut karing karelang kasalanan at pabinyag.
44013025	At kanitang malapit na nang ayaring Juan ing misyun na, nganang sinabi karing tau, ‘King pamalak yu ninu aku? Aliwa aku itang kekayung panenayan. Oneng akit yu! Datang ya kaybat ku, at e ku man karapatdapat kalag karing sandalyas a susulud na.’
44013026	“Kapatad ku, lahi nang Abraham, at ikayung sablang paganu keti a ating takut king Dios: kekatamu miparala iting balita na ning kaligtasan!
44013027	Uling e ra balu ding tau Jerusalem at ding karelang mamuntukan king ya ing Talapagligtas ni e ra la aintindian ding amanu da ring propeta a mababasa king balang Aldo Sabbath. Makanyan man ila mismu ding mekapatutu king ula da ring propeta king kapamilatan na ning pamakamate da kang Jesus.
44013028	Agyamang e la menakit nanumang matulid para isaldak da kang Jesus ing atul a kamatayan, inawad da kang Pilato ing ipapate ne.
44013029	Kaybat dang atuparan ing sablang sasabian da ring Kasulatan tungkul kang Jesus, kildas de king krus at binili re king metung a kutkutan.
44013030	Oneng pepasublian neng mie ning Dios,
44013031	at e mu misan a aldo, nune maralas pepakit ya karetang keyabe-abe nang linibut manibat Galilea angga Jerusalem. Ila ngeni ding peka-testigu na karing memalen na ning Israel.
44013032	At ngeni atyu ke keti ban iyatad mi kekayu ing Mayap a Balita: itang pengaku nang daptan ning Dios karing kekatamung makatua. Ngeni, tiparan na na kekatamung meging lahi ra king kapamilatan na ning pamipasubli nang mie kang Jesus. Antimo ing makasulat king kaduang Dalit, ‘Ika ing kakung Anak; king aldo a iti meging Tata mu ku.’
44013034	At ini ing sinabi na ning Dios tungkul king pamipasubli nang mie kang Jesus ban kapilan man e ne magbalik pa king kasiran, ‘Babie ku la keka ding banal at siguradung bendisyun a pengaku ku kang David.’
44013035	Antimo ing sasabian na king metung pang kasulatan, ‘E mu paintulut king ing tapat mung talasuyu dumalan yang kasiran.’
44013036	Tiparan nang David ing nasa na ning Dios kanitang kapanaunan na at kaybat mete ya. Mikutkut ya siping da ring makatua na, at melaso ya ing katawan na.
44013037	Oneng e ya dinalan kasiran itang pepasublian nang mie ning Dios.
44013038	Ikayu ngan, kapatad ku, sukat yung abalung malino king mipanaral kekayu ing amanu tungkul king pangapatawad da ring kasalanan uli nang Jesus. Sukat yung akilala king ing ninumang maniwala kang Jesus maging malaya ya karing sablang kasalanan a e yu malyaring aligtasan king kapamilatan na ning Kautusan nang Moises.
44013040	Uli na niti, mingat kayu ban iting sinabi da ring propeta e mapalyari kekayu:
44013041	’Lawan yu, ikong mapaninsultu mangapamulala kayu at mate! Uling ing dapat a gagawan ku king panaun yu metung a bage a e yu buring paniwalan, agyamang kaniti atin nang minisplika kekayu!’ ”
44013042	Inyang lulual na la king sinagoga di Pablo at Bernabe, ding tau kimbiran da lang magbalik pasibayu kanitang tutuking Aldo Sabbath ban salitanan da la pa tungkul kareting bage.
44013043	Kalako ra king kapulungan da ring tau, dakal la ding Judio a tinuki kari Pablo at Bernabe at antimu rin ding dakal a paganu a mekonberti king Judaismo. Migsalita la karela ding apostol at penaralan da lang manatiling mibiebie king grasya na ning Dios.
44013044	Itang tinuking Aldo ning Sabbath, halus dinatang la ding sablang tau karin Antiokia ban makiramdam king amanu na ning Ginu.
44013045	Panakit da ring Judio karing dakal a tau, tiblan na la ning maragul a pangalalu. Inya migsalita lang laban king sasabian nang Pablo at ininsultu de pa.
44013046	Oneng lalu lang mesikan a lub migsalita di Pablo at Bernabe. Ngara, “Kailangan ing mumuna ming ipanaral kekayu ing amanu na ning Dios. Oneng anti ning tinggian yu at e yu bibilang mangaintulid king bie alang angga ing kekayung sarili, inya akit yu, lakuan da kayu at karing paganu ke munta.
44013047	Uling ing kautusan a binie na ning Ginu kekami anti ya kanini: ‘Binili da kayung bilang sulu karing paganu ban maging dalan na ning pangakabus ning mabilug a yatu.’ ”
44013048	Inyang dimdam da iti ding paganu metula la at pepasalamat la king Ginu uli na ning amanu na, at meging talasalpantaya la ding sablang mepili para king bie alang angga.
44013049	Mikalat ing amanu na ning Ginu king mabilug a lugal a ita;
44013050	oneng ding Judio sitsutan da la ring mapilan karing masalaping babaing ating lub king Dios at ding lalaking kikilalanan da king siudad. Inagkat da lang lumaban kari Pablo at Bernabe at tinabi da la king karelang distrito.
44013051	Inya pigpag da ri Pablo at Bernabe ing alikabuk karing bitis da bilang tutul karela, at saka na la sinulung papunta Iconio.
44013052	Mikatmuan na la man king tula at king Banal a Espiritu ding talasalpantaya karin Antiokia.
44014001	Makanyan munaman ing merapat karin Iconio: minta la di Pablo at Bernabe king sinagoga da ring Judio. King pamagsalita ra ikua da lang apapaniwalan ding dakal a Judio at paganu.
44014002	Oneng detang Judio a e bisang maniwala sitsutan da la ring paganu at abaligtad da la panamdam laban karing talasalpantaya.
44014003	Menatili lang malambat ding apostol karin. Migsalita lang alang takut tungkul king Ginu. Pepatutuan na ning Ginu ing karelang panaral tungkul king grasya na inyang king kapamilatan na ning upayang binie na karela mekarapat lang milagru at miyayaliwang bage makapagmulala.
44014004	Mikakawani la ding tau king siudad; ding aliwa para karing Judio la; ding aliwa naman para karing apostol la.
44014005	Kanita ding paganu ampon Judio, kayabe da ring karelang pamuntuk, pikayari da ing panasakitan da la ring apostol at pamasibasan da la.
44014006	Inyang abalu da ring apostol iti linipat la karin Listra at Derbe, ding aduang siudad karin Licaonia at karing distritong makapadurut.
44014007	Karin da penaral ing Mayap a Balita.
44014008	Karin Listra ating metung a taung pane makalukluk. E pa mekalakad kapilan man uling lumpu ne kabait na.
44014009	Kabang makiramdam ya king pamanaral nang Pablo ikua rang misalubung a panimanman. Panakit nang Pablo king atin yang kapaniwalan maulu
44014010	sinabi nang masikan keya, “Tikdo ka at talakad kang matulid!” Linundag ya ing taung lumpu at miglakadlakad ya.
44014011	Inyang ikit da ring tau ing depat nang Pablo, megumpisa lang kinulait king amanung Licaomano. Ngara, “Ding taung deti dios lang tinipang makabalatkayung tau libutad tamu!”
44014012	Inaus deng ‘Zeus’ i Bernabe, at i Pablo, anti na ning ya ing talapagsalita, inaus deng ‘Hermes.’
44014013	Ing pari ning dios-diosan a i Zeus a ating templo lual da ring pader ning siudad migdala yang lalaking baka at sampaga king pasbul ning siudad. Ya at ding dakal a tau bisa lang miyain sakripisyu karing apostol.
44014014	Inyang abalitan da ri Bernabe at Pablo ing buri dang daptan, pengabak da ing imalan a karelang susulud at milayi lang linibutad karing tau. Ngarang kukulisak,
44014015	“Kakaluguran, e yu daraptan yan! Tau kami mung kalupa yu! Dinatang kami keti ba ming iyatad ing Mayap a Balita ban painggulut kayu karetang alang kwentang bage, at magbalik kayu lub king Dios a mabie a mengawa king banua, king yatu, king dagat, at king sablang atyu kareti.
44014016	Karing milabas a panaun peintulut na ning Dios king ing balang bansa sumulung ya king sarili nang lakad.
44014017	Makanyan man dininan na kayung masalang tanda tungkul king sarili na king kapamilatan da ring mayap a bage daraptan na kekayu; dirinan na kayung uran ibat banua at ya ing babie bunga karing tanaman yu king karampatan a panaun; ya ing babie pagkabie at mangatmung tula kekayu.”
44014018	Agyang makanyan na ing sinabi ra ding apostol, maibug da la pang e apigil ding tau king pamiyain sakripisyu karela.
44014019	Dinatang la ding mapilan a Judio ibat Antiokia ning Pisidia at ibat Iconio; ikua da lang ayagkat ding tau laban karing apostol. Pemasibas de i Pablo at keladkad de lual ning balen inyang bala ra mete ne.
44014020	Oneng milupung la kang Pablo ding talasalpantaya at kabang pilulupungan de tinalakad ya at migbalik king balen. Kabukasan minta la di Pablo at Bernabe king Derbe.
44014021	Kaybat dang penaral ing Mayap a Balita karin Derbe at kaybat dang menikuang dakal a alagad, mibalik la karin Antiokia ning Pisidia, kaybat dang pepaindalan Listra ampon karin Iconio.
44014022	Pepasiknangan da la lub ding talasalpantaya a disnan da karin at inusukan da lang manatili king kasalpantayanan. Ngarang sinabi, “Kailangan ta ngan dumalan dakal a kasakitan bayu tamu milub king Kayarian ning Dios.”
44014023	King balang metung karing iglesia tinuldu lang makatuang talapanibala at kayabe na ning pamanalangin at pamag-ayunu peniwala da la king Ginung karelang panaligan.
44014024	Dinalan la Pisidia at miras la Pamfilia.
44014025	Kaybat dang penaral ing amanu na ning Dios king Perga tinaglus lang minta king Atalia.
44014026	Manibat Atalia miglayag lang pabalik Antiokia, nung nu la kapupurmeruan mipanibala king grasya ning Dios para king obrang ngeni ikua ra nang agampanan lubus.
44014027	Inyang miras la Antiokia tinipun da la ring miembru na ning iglesia at belita ra ngan ing sablang depat na ning Dios karela, at nung makananu neng biklat ning Dios karing paganu ing dalan para king kasalpantayanan.
44014028	Menatili lang malambat kayabe da ring talasalpantaya karin Antiokia.
44015001	Ating mapilan a taung menibatan Judea; dinatang la king Antiokia at pegumpisan dang tiru karing talasalpantaya ing anti kaniti, “E kayu malyaring miligtas nung e kayu pasirkunsisyun antimo ing aduan na ning Kautusan nang Moises.”
44015002	Maigpit lang mipapagsalita at makiargu karela di Pablo at Bernabe tungkul king pisasabian a iti; inya mepikayari king i Pablo ampon i Bernabe at ding mapilan pang tau Antiokia kailangan lang munta Jerusalem ban makikit karing apostol at karing makatua tungkul kaniti.
44015003	Inya linakad la bilang tubud na ning iglesia, at king pamandalan da king sakup ning Fenicia at Samaria pemalita ra nung makananu lang mekonberti ding paganu. Iti minie maragul a tula karing sablang talasalpantaya.
44015004	Inyang miras la Jerusalem, matula na lang tinggap ning iglesia; antimu rin ding apostol at ding makatua. Pemalita ra karela ing sablang depat na ning Ginu karela.
44015005	Oneng tinutul la ding mapilan karing talasalpantaya a kayanib king pangkat da ring Pariseo at ngara, “Kailangan lang masirkunsisyun ding paganu. Sukat lang iturung tupad king Kautusan nang Moises.”
44015006	Mipulung la ding apostol at ding makatua ban surian da iting pisasabian.
44015007	Kaybat na ning makabang pamibadbaran, tinalakad ya i Pedro at nganang migsalita, “Kapatad, masalang balu yu king kanitang minuna pinili na ku ning Dios ban ipanaral ku ing Mayap a Balita karing paganu ba reng damdaman at layun lang maniwala.
44015008	At ing Dios a makakilala king isipan da ring tau, pepakit na ing tula na karing paganu king kapamilatan na ning pamamie na karela king Banal a Espiritu antimo nung makananu neng binie kekatamu.
44015009	E na la gewang aliwa kekatamu; pepatawaran na la kasalanan uli na ning pamaniwala ra.
44015010	Inya nanu ngeni ing sangkan baket buri ye pang paniubukan ing Dios king kapamilatan na ning buri yung ipapusan karing talasalpantaya ing metung a bage a itamu mismu ni ding makatua tamu e ra agyung pisanan?
44015011	E makanyan! Paniwalan tamu king ing kekatamung kaligtasan kalupa na ning karela; miyabie king kapamilatan na ning grasya ning Ginung Jesus.”
44015012	Alang mekabulad king mabilug a kapulungan kabang makiramdam la king balita da ri Bernabe at Pablo tungkul karing sablang milagru at makapagmulalang bage depat na ning Dios king kapamilatan da libutad da ring paganu.
44015013	Inyang meyari lang migsalita, i Santiago naman ya ing migsalita. Ngana, “Kapatad, pakiramdaman yu ku!
44015014	Kaybat-ibat na pa mung lerawan Simon nung makananu nang minunang pepakit ning Dios ing malasakit na karing paganu inyang atin yang piniling balen karela a maging sarili na.
44015015	Makayagpang lubus iti king inula da ring propeta. Antimo ing sasabian na ning kasulatan,
44015016	’Kaybat na niti magbalik ku, ngana ning Ginu, at italakad keng pasibayu ing miragsa nang bale David. Ibangun keng pasibayu at ibalik king sadia nang leguan.
44015017	Kanita panintunan de ing Ginu ding sablang tau, ding sablang paganu a inaus ku at piniling maging sariling kaku.
44015018	Iti ya ing sasabian ning Ginu a pepabalu kaniti king panaun a malambat nang linabas.’ ”
44015019	Nganang Santiago, “Para kanaku, e tamu sukat pakasakit para karing paganu ing pamaglapit da king Dios.
44015020	Nune kailangan tamung sumulat karela king makagyu na ing mangilag lang mamangan king isanu mang midinatan uli na ning iti miyain karing idolo; king mangilag la king pamakipangalugud, mangilag lang mamangan king karni da ring animal a pete rang e peparayan ampon king pamamangan daya.
44015021	Uling malambat neng mababasa ing Kautusan nang Moises karing sinagoga balang Aldo ning Sabbath, at mipanaral ing turu na king balang balen.”
44015022	Ding apostol ampon ding makatua, at ing mabilug a iglesia, pikayari dang padalang mapilan a taung pekakatawan da a tuki kang Pablo at kang Bernabe karin Antiokia. Pinili da la ring aduang taung kikilalanan da ring talasalpantaya; i Judas a mayayaus Barsabas at i Silas.
44015023	Peparala de karela ing makatuking sulat: “Ding apostol at ding makatua a kekayung kapatad payabut da ing karelang komusta karing sablang kapatad a lahing paganu a manuknangan king Antiokia, Siria, at Cilicia.
44015024	Miras kekami ing balita king ding mapilan a taung ibat kekami keni Jerusalem detangan da kayu at ligaligan at gilu isip king karelang pamagsalita. Makanyan man, ala lang kapaintulutan a ibat kekami para daptan da ita.
44015025	Inya, mipulung kami at pikayari mi ing mamili keng pekakatawan mi at itubud la kekayu. Datang lang kayabe da ring pakamalan ming kakaluguran a Pablo at Bernabe
44015026	a e pasayang king bie a susuyu ra king Ginu tamung Jesu-Cristo.
44015027	Uli na niti, tutubud mi la kekayu di Judas at Silas a munie patutung personal karing bage sinabi mi na kaniting sulat.
44015028	Uling kaburian na ning Banal a Espiritu at kasanmetung na kami kaniti, king e kayu mirinan aliwa pang tuntunan labis kareting makatuking tutung kailangan:
44015029	mangilag kayu king pamangan a miyain karing idolo; e kayu mamangan daya; e kayu mamangan king karni da ring animal a pete rang e peparayan, at dumayu kayu king sablang imoralidad. Pangilagan yu ngan iti at e kayu milisia king matulid. Angga na keni.”
44015030	Pepalakuan da la ring tubud at tinaglus la Antiokia. Karas da karin tinipun da la ring sablang talasalpantaya at binie de karela ing sulat.
44015031	Inyang abasa re ding tau ing sulat, miragdag la tetagan a lub king payu a darala na.
44015032	I Judas at i Silas, anti na ning propeta la naman, ila mismu migsalita lang malambat karing talasalpantaya. Dininan da lang tetagan at sikanan a lub.
44015033	Kaybat dang miglabas ditak a panaun karin, meko na lang kayabe na ning lugud at panalala da ring talasalpantaya at migbalik la karetang mitubud karela. [
44015034	Oneng pepailakuan ya i Silas karin.]
44015035	Pepaindalan la pa mu karin Antiokia di Pablo at Bernabe. Kayabe da ring aliwa pa, tiru da at penaral ing amanu na ning Ginu.
44015036	E melambat kaybat na nita, nganang Pablo kang Bernabe, “Tara, magbalik kata at dumalo karing kapatad king balang siudad nung nu ta penaral ing amanu na ning Ginu, at lawan ta nung mipakananu na la.”
44015037	Buri nang Bernabe ing ituki re i Juan Marcos,
44015038	oneng para kang Pablo alang sangkan a matulid ing ituki re, uling e ya menatiling kayabe ra angga king kawakasan na ning karelang misyun nune migbalik ya at likuan na la karin Pamfilia.
44015039	Mika mapali lang pamipagsalita angga king birian dang mikawani na la. Tiki neng Bernabe i Marcos at miglayag lang papunta Cyprus,
44015040	ing pinili na namang Pablo ya i Silas. Meko lang kayabe na ning panalangin da ring talasalpantaya king mantabe sa karela ing grasya na ning Ginu.
44015041	Linibut ya i Pablo king kabilugan na ning Siria at Cilicia, at pepasiknangan na la lub ding iglesia karin.
44016001	Sinulung yang miglayag i Pablo papunta Derbe at Listra. Manuknangan ya karin ing metung a alagad a milagyuan Timoteo. Metung ya naman alagad i ima na, Judio ya, oneng i tata na Griego ya.
44016002	Ding kapatad karin Listra at Iconio mitmu lang pamipuri kang Timoteo.
44016003	Sinirkunsisyunan neng Pablo uling buri neng ituki bilang kayabe na king pamaglakad na. Depat na iti uling pikabaluan karing Judio karing lugal a deta king i tata na metung yang Griego.
44016004	King pamandalo ra king balang balen, binie da la karing talasalpantaya ding tuntunan a pikayari da ring apostol at ding makatua karin Jerusalem. Penabilin da karela king tuparan da la.
44016005	Inya mesikan la kasalpantayanan ding iglesia at miragdag la bilang aldo-aldo.
44016006	Linakad la angga Frigia at king sakup ning Galacia; e na peintulut ning Banal a Espiritu ing panaral da ing amanu king probinsia na ning Asia.
44016007	Inyang miras la king angganan na ning Misia; sibukan dang dinalakit papunta Bitinia, oneng iti e na peintulut karela ning Espiritu nang Jesus.
44016008	Inya sindu ra na ing pamaglakad da at biltangan de ing Misia at tinaglus la Troas.
44016009	Kanitang benging ita mika vision ya i Pablo; ikit ne ing metung a tau Macedonia a makisabing mayap keya. Ngana, “Taglus ka keni Macedonia at saupan mu kami!”
44016010	Kabud ikit neng Pablo iting vision, agad-agad keng meko papunta Macedonia, uling yari king lub mi king ing Dios ya ing minaus kekami ban ipanaral ing Mayap a Balita karing tau karin.
44016011	King pamaglayag mi ibat Troas minta keng deretso karin Samotracia; itang kabukasan tinaglus ke Neapolis.
44016012	Ibat karin melaus keng linub Filipos, ing siudad ning mumunang distrito ning Macedonia a kolonia na naman ning Roma. Kaybat da ring mapilan ming aldo pamanatili karin,
44016013	minta ke king lele ilug lual na ning siudad king Aldo ning Sabbath. Bala mi atin lang sinagoga karin ding Judio. Migluklukan kami at menaral kami karing babaing mitipun karin.
44016014	Ing metung karing babaing mekiramdam kekami ya i Lydia a tau Tiatira a magtindang telang purpura. Babai yang sasamba king Dios at inaslaganan ne isip ning Ginu ban makiramdam masalese king sasabian nang Pablo.
44016015	Ya ampon ding katubale na pepabinyag la. Kaybat peparalan na kaming amanu. Ngana, “Nung tatanggapan yung aku tune kung talasalpantaya ning Ginu, kukumbiran da kayung tuknang keni kekami.” At e mi apayalian ing kumbira na.
44016016	Misan a aldo kabang papunta kami king lugal a pipanalanginan, seganan na ke ning metung a babaing ipus a maki espiritung marawak. Uli na ning espiritung marawak a atyu keya agyu nang ulan ing daratang a panaun. King pamanula na dakal ya panakitan para karing makibandi keya.
44016017	Tinuki ya kang Pablo ampon kekami at nganang kukulisak, “Talasuyu na la ning Dios a Kakataskatasan ding taung deni! Papasiag da kekayu nung makananu kayung malyaring miligtas!”
44016018	Anti kaniti ing daraptan na kilub ding dakal a aldo, angga king mebuysit ya i Pablo at inarapan ne. Ngana king espiritu, “King lagyu nang Jesu-Cristo yuyutus ku keka ing lumual ka at mabating ka keya!” Kanita mu rin linual ya keya ing espiritung marawak.
44016019	Inyang akilala da ring makibandi kaniting babaing ipus king milako la kapanintunan, siklulu de i Pablo at i Silas at teguyud da la king plasa at inarap karing maki kayupayan.
44016020	Delum da la king arap da ring opisyal Romano at ngara, “Ding taung deti Judio la, at mangulu la king kekatamung siudad.
44016021	Tuturu lang kaugalian a makakontra king kekatamung kautusan; memalen na ke ning Roma at e mi atanggap o atuparan ing sasabian da.”
44016022	Mekiabe la ding memalen karing linigalig kari Pablo at Silas. Pengabak da ring opisyal ing imalan nang Pablo ampon i Silas at layun da lang pepabarug latiku.
44016023	Kaybat da ring e mabilang-bilang a barug a tinggap da, kilung da la king sukulan, at inutus da king guardia ing ikandadu na lang masalese.
44016024	Inyang tinggap ning guardia ning sukulan ing utus, kilung na la king kakilub-kiluban a kulungan at pinosas na la bitis.
44016025	Inyang malalam nang bengi i Pablo at i Silas menalangin la’t migkanta king Dios, at mekiramdam la ding aliwang makasukul.
44016026	Kabud-abud mika ayun a masikan; minugun yang e mu nanu ing sukulan. Mibuklat la ngan ding pasbul at mepatad la tanikala ding sablang makasukul.
44016027	Inyang migising ya ing guardia na ning sukulan at ikit nang makabuklat la ding pasbul begut ne ing espada na, at nasa nang magpakamate uling bala na tinakas na la ding makasukul.
44016028	Oneng kinulait yang masikan i Pablo. Ngana, “E mu panasakitan ing kekang sarili, atyu ke ngan keni!”
44016029	Pepakua yang sulu ing guardia na ning sukulan at pupulayi yang linub king sukulan, at gagalgal yang siniklaud king arap da ri Pablo at Silas.
44016030	Linual na la king sukulan kabang nganang kukutang, “Sabian yu kanaku, ginu, nanu ing sukat kung daptan ba kung miligtas?”
44016031	Ngarang mekibat, “Maniwala ka king Ginung Jesus at miligtas ka at pati na ing mabilug mung pamilya.”
44016032	At penaral da keya at karing katubale na ing amanu na ning Ginu.
44016033	Keta mu ring oras a ita na ning kapitangan bengi linual na la ning guardia king sukulan at inos na la ding karelang sugat at kanita mu rin mebinyag yang kayabe da ring sablang katubale na.
44016034	Kaybat na nita, tiki na lang minuli king bale na at dininan na lang pamangan, at pigsayan na ning mabilug nang pamilya ing pangakonberti da king Dios.
44016035	Itang kabukasan a abak mitubud lang pulis ding opisyal Romano a abe na ning utus a anti keni: “Ibulus yu la ding taung deti.”
44016036	Inya sinabi na ning guardia na ning sukulan kang Pablo, “Inutus da ring opisyal ing ibulus da kayu, ikayung aduang Silas. Inya malyari na kayung mako at lumakad kayung mitmung kapayapan.”
44016037	Oneng nganang Pablo karing pulis, “Ala na la mang ikit nanumang pamikasala kekami, makanyan man pepabarug da kaming latiku arapan na ning publiku, at memalen na ke pa naman ning Roma! Kaybat pepasukul da ke pa. At ngeni buri da keng palakuan lihim? E malyari yan! Paburen yu lang munta keni mismu ding opisyal Romano at ilang sukat mibulus kekami.”
44016038	Belita ra iti ding pulis karing opisyal Romano; mitakutan la inyang abalu rang memalen lang Romano di Pablo at Silas.
44016039	Inya minta la at miniawad lang kapanupayan karela. Kaybat na nita, tinaid da lang linual king sukulan at inawad dang lakuan de sa ing siudad.
44016040	Linual la king sukulan di Pablo at Silas at minuli la king bale nang Lydia; karin da la disnan ding talasalpantaya. Kaybat da lang penaralan at pepatatagan a lub melaus na lang meko.
44017001	Sinulung lang miglakbe king kekaban na ning Ampipolis at Apolonia at miras la Tesalonica nung nu la ating sinagoga ding Judio.
44017002	Agpang king sadia nang gagawan, minta ya i Pablo king sinagoga. Karin, balang Aldo ning Sabbath, kilub ding atlung dominggu, mekiargu ya karing tau tungkul karing Kasulatan;
44017003	pepalino na la at ginamit na lang peka prueba king ing Cristo a mipangakung datang sukat yang dumalan kasakitan at kaybat deng pete, subli yang mie. Nganang Pablo, “Iting Jesus a ipanaral ku kekayu, ya ing Cristo.”
44017004	Meniwala la ding mapilan karela at mekianib kari Pablo at Silas. Makanyan munaman ing depat da ring dakal a Griego a sasamba king Dios at antimu rin ding keraklan karing pikabaluan a babai.
44017005	Oneng mengalalu la ding Judio at tinipun da la ring mapilan karing alang kwentang taung lumba-sumaka karing dalan. Sitsutan da la reti ban mangulu king siudad. Lisuban de ing bale nang Jason king pamanintun da kari Pablo at Silas. Nasa da lang iyarap king balen.
44017006	Inyang e da la akit, i Jason at ding mapilan pang aliwang talasalpantaya ilang keladkad da at inarap karing makikayupayan king siudad. Ngarang kukulisak, “Mangulu la ding taung deti nukarin la man miras! At ngeni dinatang la king kekatamung siudad,
44017007	at sasalikut na lang Jason king bale na. Lalabagan da la ring kautusan na ning Emperador ning Roma; sasabian da king atin pang aliwang ari a ausan dang Jesus.”
44017008	King sinabi rang iti pepagalsa da la lub ding dakal a tau ampon ding manungkulan king siudad.
44017009	Ding opisyal pepagmultan da la ri Jason at ding kayabe na para mabulus la, at pepaburen da na lang minuli.
44017010	King bengi mu ring ita, pepapuntan da la ring talasalpantaya karin Berea di Pablo at Silas. Inyang karas da karin tambing lang tinaglus king sinagoga da ring Judio.
44017011	Mas mayap la pilubluban ding tau karin kesa karing tau Tesalonica. Matingid lang mekiramdam king penaral nang Pablo. Pagaralan da la aldo-aldo ding Kasulatan ba rang akit nung tutu pin ing sinabi nang Pablo.
44017012	Meniwala la ding dakal karela; meniwala la naman ding dakal karing pikabaluan a babaing Griego at ding dakal karing lalaki.
44017013	Oneng inyang abalitan da ring Judio karin Tesalonica king penaral nang pasibayung Pablo ing amanu na ning Dios karin Berea, minta la karin at pegumpisan da lang sitsutan at inablukan mangulu ding dakal a tau.
44017014	Kanita mu rin pepayatad de ring talasalpantaya i Pablo king lele dagat; oneng melakuan la karin Berea di Silas at Timoteo.
44017015	Inatad de ring minantabe kang Pablo angga king Atenas. Kaybat migbalik na la Berea kayabe ning panabilin nang Pablo king makikit la keya di Silas at Timoteo king malalaguang panaun.
44017016	Kabang panenayan na lang Pablo karin Atenas di Silas at Timoteo, e ya mipaindatun a lub inyang ikit na nung nu la anti karakal king idolo a sasamban da king mabilug a siudad.
44017017	Inya mekiargu ya karing Judio king sinagoga at karing paganu a sasamba king Dios. Makiargu ya aldo-aldo karing taung akakatagpu na king plasa na ning siudad.
44017018	Mekipagdebate la naman keya ding mapilan karing talaturung Epicureo at Estoico. Ngara ding aliwa, “Nanung buri nang sabian niting taung magbibiasang alang balu?” Ngara naman ding aliwa, “Balamu yata magsalita ya tungkul karing dios a e pikabaluan.” Asabi ra iti uling manaral ya i Pablo tungkul kang Jesus at tungkul king pamaniubling mie.
44017019	Inya tiki re i Pablo at inarap king kapulungan na ning Areopago at ngara keya, “Bisa keng makabalu tungkul kaniting bayung doktrinang ipanaral mu.
44017020	E mi makaing aintindian ing aliwa king kekang sasabian at buri ming abalu nung nanu ing kabaldugan da.” (
44017021	Uling ding sablang memalen na ning Atenas at ding dayuan a manuknangan karin kapad dang lalabas ing panaun da king pamagsalita at pamakiramdam king pekatauli at bayung diling pisasabian.)
44017022	Tinalakad ya i Pablo libutad ning kapulungan king Areopago at nganang migsalita, “Memalen ning Atenas! Ikit ku nung nu kayu anti ka-relihiosu.
44017023	Uling kabang maglakad ku king kekayung siudad at miglalawe karing lugal a pisasamban yu, menakit ku namang metung a altar nung nu makasulat ing anti kaniti: ‘King Dios a E Pikabaluan.’ Itang e yu balu a kekayung sasamban, ya ngeni ing panaral ku kekayu.
44017024	Ing Dios a mengawa king yatu at king sablang atyu king yatu, ya ing Ginu ning banua at yatu; e ya manuknangan karing templo a telakad da ring tau.
44017025	Ni e ne kailangan ing nanumang aibie na ning tau king pamagobra na para keya, anti na ning ya mismu ing babie bie at pangisnawa at king sabla karing heganaganang tau.
44017026	King metung mung tau lelangan na la ding sablang lahi ba reng alaganapan ing mabilug a yatu, at ya mu rin ing mituldung makapauna nung nu ya angga bie ing balang bansa at ya naman ing mituldu karing angganan na ning balang metung karela.
44017027	Makanyan ing depat na ban ding sablang tau panintunan de at marahil malyari deng atuklasan king kekaban na ning pamanintun da king dalan painturu keya. King kamatutuanan e ya marayu ing Dios king kaninu man kekatamu,
44017028	anti na ning, ‘Keya tamu mabibie at kikimut at makalto.’ Antimo ing sasabian da naman ding mapilan karing poeta yu, ‘Tune na katamung anak na.’
44017029	Anti na ning anak na katamu ngan ning Dios, ala tamung matulid misip king ing kadiosan na kalupa na ning isanu mang megawa king gintu, pilak, at batu a inubug na ning gelingan na pangamat at pandukit ning tau.
44017030	Oneng e na la pinsinan ning Dios ding panaun inyang ala lang balu ding tau, oneng ngeni yuyutus na karing sablang tau nukarin la man king sumisi la at painggulut king e mayap dang pamibiebie.
44017031	Uling tinuldu yang aldo nung nu ne ukuman king ganap a katuliran ing mabilug a yatu king kapamilatan na ning pinili na. Minie yang katunayan tungkul kaniti para karing sabla king kapamilatan na ning pamipasubli nang mie king taung ita!”
44017032	Kabud dimdam da kang Pablo ing sasabian nang pangasubli nang mie ning metung a tau, mipakayli lang masikan ding mapilan karela. Ngara naman ding aliwa, “Bisa ke pang damdam tungkul kanyan!”
44017033	Kaybat na nita, likuan neng Pablo ing kapulungan.
44017034	Mekianib la keya ding mapilan at meniwala la; metung ya kareti i Dionisio, ing metung karing miembru na ning Areopago ampon ing metung a babaing milagyuan Damaris at ding mapilan pa.
44018001	Meko ya Atenas i Pablo at tinaglus ya Corinto.
44018002	Karin ne atagpuan ing metung a Judio a mayayaus Aquila a tubu Ponto. Karatang-datang nang ibat Italia a kayabe na ning asawa nang i Priscila, uling pepalakuan na la Roma ning Emperador Claudio. Delawan na lang Pablo
44018003	at melaus yang mekipanuknangan at mekiabe megobra karela, uling kalupa na la kapanintunan; mangawa lang tolda.
44018004	Mekiargu ya king sinagoga balang Aldo Sabbath; agkatan na lang paraparehu ding Judio at Griego.
44018005	Inyang dinatang ya i Silas at i Timoteo ibat Macedonia, telaga nang Pablo ing mabilug nang panaun king pamanaral king amanu na ning Dios; patutuan na king arap da ring Judio king i Jesus ya ing Cristo a mipangakung datang.
44018006	Inyang selangsangan de at memagsalita lang miyayaliwang kapanyiran laban keya, pigpag na ing alikabuk king imalan na bilang tutul karela at ngana, “Nung mipahamak kayu ala kayung pamarsalanan nune mu ing sarili yu! Ala na kung pakibatan. Manibat ngeni karing paganu ku munta.”
44018007	Inya likuan na la at mekituknang ya king bale na ning metung a paganung milagyuan Ticio Justo, tau yang sasamba king Dios; kasiping nia mu ning sinagoga ing bale na.
44018008	I Crispo, ing pamuntuk na ning sinagoga, meniwala ya king Ginu at pati na ing mabilug nang pamilya; at dakal la ding aliwa pang tau karin Corinto a mekiramdam king amanu; meniwala la at pepabinyag.
44018009	Misan a bengi, menakit yang vision i Pablo nung nu na sinabi ning Ginu keya, “E ka tatakut, nune isundu mu ing kekang pamagsalita at e ka mimina lub,
44018010	uling kayabe mu ku. E na ka ananu balang ning ninuman, uling kanaku la ding keraklan karing tau king siudad a iti.”
44018011	Inya menatili ya Corinto i Pablo kilub ning pabanua’t kapitna; tuturu na karing tau ing amanu na ning Dios.
44018012	Kanitang mitulduan ya i Galion maging gobernador Romano na ning Acaya misasanmetung la ding Judio; dekap de i Pablo at delum king husgadu.
44018013	Ngarang sinabi, “Ing taung iti agkatan na la ding tau ban samba king Dios king paralan a makasalangsang king yuyutus na ning kautusan!”
44018014	Inyang megumpisa neng makibat i Pablo, nganang migsalitang Galion karing Judio, “Nung iti sanang pisasabian makatungkul ya king metung a kamalian o metung a krimen a merapat, matulid a tutu ing pakiramdaman da kayu ikayung Judio.
44018015	Anti na ning iting piyamanuan tungkul ya karing amanu at karing lagyu at king sarili yung kautusan, ikayu na mismu ing lumutas kaniti. E ku malyaring munie kayatulan tungkul kareting bage!”
44018016	Tinabi na lang lumual king husgadu.
44018017	Pisaup-saup de i Sostenes, ing pamuntuk ning sinagoga, at penumbuk de king arap na ning husgadu. Oneng iti e na bitasang pinsingan Galion.
44018018	Menatili ya pang kayabe da ring talasalpantaya i Pablo karin Corinto. Kaybat na nita, likuan na la at miglayag yang papunta Siria, kayabe na la di Priscila at Aquila. Oneng bayu ya meko ing sasaken da menata ya karin Cencrea at pepasatsat na ing buak na.
44018019	Miras la Efeso at karin ne likuan i Priscila at i Aquila. Minta ya king sinagoga at mekiargu ya karing Judio.
44018020	Inawad da kang Pablo ing manatili ya pang mapilan a aldo karin kayabe ra, oneng e ya mebisa.
44018021	Nune sinabi na karela inyang mamako ne, “Nung kaburian na ning Dios, magbalik ku kekayu.” Makanyan yang memun at meko Efeso.
44018022	Inyang karas na Cesarea melaus ya Jerusalem at kinomustan ne ing iglesia at kaybat tinaglus ya Antiokia.
44018023	Kaybat na ning makuyad a panaun a pamanatili na Antiokia, sindu na ing pamandalo na king distrito na ning Galacia at Frigia. Inatdanan na lang sikanan lub ding sablang talasalpantaya.
44018024	Ating metung a Judiong milagyuan Apolos at tubu ya Alejandria, dinatang ya Efeso. Atin yang gelingan king pamagsalita at kabisadu na la ding sablang Kasulatan.
44018025	Mituruanan ya tungkul king Dalan ning Ginu at kayabe na ning malablab a panamdam magsalita ya at tuturung ustu tungkul kang Jesus. Makanyan man, ing binyag nang Juan ya mu ing balu na kanita.
44018026	Megumpisa yang migsalitang alang takut kenu man king sinagoga. Inyang abalitan de ri Priscila at Aquila, kimbiran de at tiki keta karela at tiruanan de king lalung maragul a kamalinawan tungkul king Dalan ning Dios.
44018027	Kaybat na nita, binalak nang Apolos ing munta ya karin Acaya. Inya seupan de ring talasalpantaya karin Efeso at pemaralan rekomendasyun karing talasalpantaya a dasnan na Acaya. Inyang miras ya karin, meging maragul yang kasaupan karetang tinanggap king kasalpantayanan king kapamilatan na ning grasya ning Dios.
44018028	Uling king masanting nang pamagmatulid simbut na la ding Judio king pamiargu arap ning publiku; pepatunayan na karela king kapamilatan da ring Kasulatan king i Jesus ya ing Cristo.
44019001	Kabang atyu karin Corinto i Apolos, linibut ya i Pablo king kalibudtan na ning probinsia at miras ya Efeso. Karin atin yang disnan a alagad,
44019002	at kitnan na la, “Tinggap ye ing Banal a Espiritu kanitang meniwala kayo?” Ngarang mekibat, “Ali mi ya. E mi pa kapilan man dimdam king ating Banal a Espiritu.”
44019003	Nganang kinutang, “Makananu kayung mebinyag?” “King binyag nang Juan,” ngarang mekibat.
44019004	Nganang Pablo, “Ing binyag nang Juan para kareta yang peinggulut karing karelang kasalanan; at sinabi na karing memalen ning Israel king sukat lang maniwala ketang daratang a katuki na, ing buri nang sabian, i Jesus.”
44019005	Inyang dimdam da iti, pepabinyag la king lagyu ning Ginung Jesus.
44019006	Timpak na lang Pablo ding gamat na karela, at tinipa ya karela ing Banal a Espiritu; megumpisa lang migsalitang miyayaliwang amanu at penaral da naman ing amanu na ning Dios.
44019007	Ating labing adua katau karing taung deti.
44019008	Minta ya i Pablo king sinagoga. Kilub ding atlung bulan migsalita yang alang takut karing tau; makiargu ya karela at agkatan na lang alang patugut tungkul king Kayarian ning Dios.
44019009	Oneng masias la buntuk ding mapilan karela at e la bisang maniwala at insultuan de pa ing Dalan ning Ginu king pamagsalita ra arap ding taung makatipun. Inya likuan na lang Pablo at tiki na la ding talasalpantaya; at balang aldo mitatag yang diskusyun king sala de lectura nang Tirano.
44019010	Iti menatiling aduang banua angga king ding sablang manuknangan king probinsia na ning Asia, Judio ampon paganu, ikua rang mirasnan king amanu na ning Dios.
44019011	Dinapat yang miyayaliwang milagru ing Dios king kapamilatan nang Pablo.
44019012	Pati ding panyu at sakbibing ginamit na kakaskas da la karing masakit at milalako ing sakit da at linual la karela ding marawak a espiritu.
44019013	Ating mapilan a Judio a libut-libut karing miyayaliwang lugal at manabi karing marawak a espiritu. Makiapus la namang gagamit king lagyu nang Jesus king pamanabi ra karing marawak a espiritu. Ngarang magsalita karing marawak a espiritu, “Mamintu kayu kanaku king lagyu nang Jesus a ipanaral nang Pablo.”
44019014	Ding darapat kaniti ila ding pitung lalaking anak na ning metung a Pekapun ding Paring Judio a milagyuan Esceva.
44019015	Oneng nganang makibat karela ning marawak a espiritu, “Balu ke i Jesus at akikilala kia naman i Pablo; oneng ikayu, ninu ikayu?”
44019016	Ing taung alipnan na ning marawak a espiritu delusungan na lang mitmung bengisan angga king adaig na la. Pupulayi lang memaglual king bale na; sugatan la at megabak a imalan.
44019017	Abalitan da ngan iti ding Judio at paganu a manuknangan Efeso; tiblan na la ngan ning maragul a takut at lalu yang mirinan maragul a dangal ing lagyu na ning Ginung Jesus.
44019018	Dinatang la ding keraklan karing talasalpantaya at tatanggapan da at papasiag king publiku ing sablang depat dang pamikasala.
44019019	Ding keraklan naman karetang darapat salamangka tinipun da la ding libru da at silaban da la king durungutan da ring sabla. Kinwenta da la ring libru at meyakit king mika alaga lang limang pulung libung salaping pilak.
44019020	King anti kaniting mayupayang paralan mikalat ing amanu na ning Ginu at lalung meging mayupaya.
44019021	Kaybat dang mepalyari deti, tingka nang Pablo ing maglakbe king kabilugan na ning Macedonia at Acaya at kaybat taglus ya Jerusalem. “Kaybat kung ikuang miras karin,” nganang sinabi, “kailangan ing dumalo ku naman Roma.”
44019022	Inya tinubud na la karin king Macedonia ding adua karing kasaup na: di Timoteo at Erasto, kabang ya mismu menatili ya pa king probinsia na ning Asia.
44019023	King panaun a ita, kanita naman mika maragul a kaguluan karin Efeso uli na ning Dalan ning Ginu.
44019024	Ating metung a platerong milagyuan Demetrio. Gagawa yang malating larawan a pilak ning templo ning diosang Artemis. Ing kapanintunan nang iti babie maragul a panakitan karing magobra.
44019025	Inya pilungan na la ngan Demetrio, kayabe da ring aliwa pang kalupa ra kapanintunan at ngana karela, “Abe, balu yu king ing kekatamung kanawan king bie manibat king obrang iti.
44019026	Sasaksian yu at daramdaman mismu nung nanu ing daraptan na niting taung ausan dang Pablo. Sasabian na king ding dios a gewa da ring tau e la tutung dios at akakua na lang apapaniwalan ding dakal a tau maging keti king Efeso at halus king kabilugan a probinsia na ning Asia.
44019027	Uli na niti, makapanganib masira iting kapanintunan tamu. E mu ita, mamitamit ya namang milako kabaldugan ing templo na ning maulang diosang i Artemis at makapanganib masira ing dangalan na, ing diosang sasamban da ring sabla king Asia at king mabilug a yatu!”
44019028	Kabang pakiramdaman da iti, mimua la ding dakal a tau at ngarang kukulisak, “Ala yang kaparis i Artemis a diosa na ning Efeso!”
44019029	Mikalat ing kaguluan king mabilug a siudad. Ding mangulu dekap da la ri Gayo at Aristarco, ding aduang tau Macedonia a kayabe nang maglayag Pablo, keladkad da lang dela king teatro.
44019030	I Pablo mismu bisa yang palto arap da ring mangulu, oneng e re peintulutan ding talasalpantaya.
44019031	Ding mapilan karing manungkulan king probinsia a kakaluguran na peparala la naman amanu keya. Pakisabi ra kang Pablo king e ya sa papalto king teatro.
44019032	Samantala, magulu ya ing mabilug a kapulungan; ating mapilan a kukulisak king anti keni, ding aliwa naman anti keta ing kukulio ra, uling keraklan karela e ra man balu ing sangkan nung baket mitipun la karin.
44019033	Inisip da ring mapilan king i Alejandro (Alexander) ya ing maki pasari, uling ya ing pepasampan da ring Judio king entablado. Kanita sininial ya i Alejandro (Alexander); tinas ne ing gamat na at sibukan nang magsalita at magdipensa king arap da ring tau.
44019034	Oneng inyang akilala rang metung yang Judio, lalu rang kilisak agnan-agnan ing metung mung bage kilub ding aduang oras, “Ala yang kaparis i Artemis a diosa na ning Efeso!”
44019035	Bandang tauli, ding dakal a tau ikua na la mu ring apapanahimikan ning sekretaryu ning siudad. Nganang migsalita, “Memalen ning Efeso, balu da ring sabla king ing siudad na ning Efeso ya ing mimingat king templo na ning maulang Artemis at king banal a batung menabu ibat banua.
44019036	E na apayalian iti ning ninuman. Inya sana manahimik kayu at e kayu mamalagua.
44019037	Dela yu la deting tau keti agyamang ala lang penakawanan a templo o ala na la man sinabing marawak laban king kekatamung diosa.
44019038	Nung i Demetrio ampon ding magobra na atin lang susuplung laban king ninuman, atin namang aldo pamaglitis karing husgadu at atin namang taung tatalan upaya; sukat lang karin miyamanu.
44019039	Nung atin pang aliwang bage buri yu, kailangan pisabian king piyarapan da ring memalen agpang king yuyutus na ning kautusan.
44019040	Uling pota isipanan da katamung mangulu uli na ning mepalyari king aldong iti. Alang kamamatulid ing nanumang mua a anti kaniti at ala tamung aibie nanumang matulid para kumanian tamu.”
44019041	At kaybat nang asabi iti, sera na na ing pamipulung.
44020001	Inyang metahimik na, minaus yang pulung i Pablo karing talasalpantaya. Kaybat na lang arinan tetagan a lub king pamagsalita na, memun ya karela. Kaybat na nita, meko ne at tinaglus ya king Macedonia.
44020002	Leganasan na lang pintalan ding puruk karin at maralas na lang penaralan king e la paisira lub. Miras ya Grecia at
44020003	menatili yang atlung bulan karin. Magsadia neng munta Siria inyang atuklasan nang atin lang lihim a tatangka ding Judio laban keya; inya inisip nang magbalik ya king delanan na Macedonia.
44020004	I Sopater a anak nang Pirro a tau Berea, ya ing kayabe nang miglakad; antimu rin i Aristarco at i Segundo a tubu karin Tesalonica; i Gayo a tubu karin Derbe; i Timoteo; at i Tiquico ampon Trofimo a menibatan king probinsia na ning Asia.
44020005	Minuna lang menulakan at penaya da kami karin Troas.
44020006	Menulakan kami ibat Filipos kaybat na ning Piesta ning Tinape Alang Lebadura, at kalabas da ring limang aldo ikua mi lang akayabe karin Troas, at menatili kaming paruminggu karin.
44020007	Domingo kanita inyang mitipun kami para king pamisulusulu anting mikakapatad. Migsalita ya i Pablo karing tau at e ya tinuknang migsalita angga itang kapitangan bengi, uling mako ya ita mu ring kabukasan.
44020008	Dakal la ding sulu ketang kuartu babo nung nu ke mipulung.
44020009	Ing metung a kayanakan a milagyuan Eutico makalukluk ya king pasamano na ning awang; anti na ning e mayayari ing pamagsalita nang Pablo, mitundu neng mitundu i Eutico angga na king mipatudtud ya at menabu king gabun ibat king katlung palapag. Mete ne inyang diklut de king gabun.
44020010	Oneng tinipa ya i Pablo at selakban ne at kinaul. “E kayu migaganaka,” nganang sinabi, “mabie ya pa!”
44020011	Kaybat na nita, menik yang pasibayu; memisi yang tinape at mengan. Kaybat nang migsalitang malambat karela angga itang saslag ne ing aldo, meko ne i Pablo.
44020012	Ita namang kayanakan inuli reng mabie keta karela at ing tula ra e makanyan-kanyan.
44020013	Tinaglus keng sinake king barku at menulakan kaming papunta Assos. Karin mi ya paindalanan at isake i Pablo. Penabilin na kekami iti uling maglakad ya king mamala papunta karin.
44020014	Inyang mikit kami karin Assos, seke mi ya at tinaglus kami Mitilene.
44020015	Manibat karin menulakan keng pasibayu at sinadsad malapit Quio itang kabukasan. Kalabas na ning metung pang aldo miras ke Samos at tinuki pang aldo sinadsad ke Mileto.
44020016	Binalak nang Pablo ing maglayag ya at dumalan Efeso ban e masayang ing panaun king pamandalan king probinsia na ning Asia. Mamirapal yang miras Jerusalem, nung malyari mu rin king kayaldawan na ning Pentecoste.
44020017	Inyang atyu Mileto i Pablo menabilin ya karin Efeso; pekiduang na king pakikitan de sa ring makatua.
44020018	Ngana karela inyang datangan de, “Baluan yu nung makananu ing pamibiebie ku manibat na kanitang kapupurmeruan a aldo a akayabe yu ku king probinsia na ning Asia.
44020019	Siyuan ke ing Ginu king mitmung kapakumbaban, kasakitan, at kapagsubukan a miras kanaku uli na ning tangka ra laban kanaku ding Judio.
44020020	Baluan yu king ala kung pigkaimut nanuman a malyaring makasaup kekayu kanitang kasalukuyan kung manaral at tuturu kekayu, maging king publiku o maging karing sarili yung pibalebale.
44020021	Parehu ku lang inagkat painggulut ding Judio at paganu king kasalanan da at magbalik a lub king Dios at maniwala king Ginung Jesus.
44020022	At ngeni, bilang kapamintuan king Banal a Espiritu, munta na ku Jerusalem. E ku balu nung nanu ing malyari kanaku karin.
44020023	Ing bukud mung balu ku ya iti: king balang siudad dirinan na kung babala ning Banal a Espiritu king ing sukulan at miyayaliwang kaligaligan ila ding makapanaya kanaku.
44020024	Oneng para kanaku e ku masiadung dirinan ulaga ing bie ku ban akua ku mu sanang agampanan ing kanakung misyun at apupus ing obrang binie nang daptan ku ning Ginung Jesus a alang aliwa nune ing apanaral ku ing Mayap a Balita ning grasya ning Dios.
44020025	“Lumba-sumaka ku libutad yu, manaral tungkul king Kayarian ning Dios. At ngeni balu ku king ninuman kekayu e na na ku akit pasibayu.
44020026	Inya ngeni asabi kung matimid kekayu: nung wari’t ninuman kekayu mabating ya, ala kung pakibatan nanuman tungkul keya.
44020027	Uling king pamipabalu ku kekayu king kabilugan nang parasan ning Dios, ala kung selikut nanuman.
44020028	Ingatan yu sa ing kekayung sarili at ing mabilug a kawan a binili na ning Banal a Espiritu king kekayung kapanibalan. Pastulan ye sa ing iglesia na ning Dios a pemuhunan na king mismung daya na ning Anak na.
44020029	Balu ku king kalako ku, datang la kekayu ding mabangis a asung-gubat, at e re patawaran ditak mu man ing kawan.
44020030	Agyang karing kayabe yu mismu, atin kekayu a magsalitang kalaraman ba da lang atake king kamalian ding talasalpantaya.
44020031	Uli na niti, mingat kayu at tandanan yu nung makananung king aldo at bengi kilub ding atlung banua e ra kayu selanan tiru angga na king petakanan keng lua ing balang metung at metung kekayu.
44020032	“At ngeni panibala ra kayu king lingap ning Dios at king amanu nang magdalang grasya. Atin yang kayupayan mitalakad kekayu at munie king bendisyun a sasadia na para karing sablang pinili na.
44020033	Ala kung pigimbutan king kekayung pilak o gintu o imalan.
44020034	Ikayu mismu balu yu nung makananu ku lang ginamit ding gamat kung deni king pamagobra ban panintunan ku ing kabiayan a kailangan ku at kailangan da ring kasaup ku.
44020035	Depatan ku ing makanyan ba kung ipakit kekayu nung makananu tamung sukat pigisanan ing kekatamung sarili ban saupan la ding maina, kabang gaganakan ta la ding amanung sinabi na ning Ginung Jesus mismu, ‘Lalu yang mapalad ing babie kesa king tatanggap.’ ”
44020036	Kayari nang migsalitang Pablo, siniklaud yang kayabe ra at menalangin.
44020037	Kikiak la ngan; kinaul de at penuma kabang mamun ya karela.
44020038	Penamdaman dang lalu itang sinabi na king e ra ne akit pasibayu. Kaybat na nita, inantabayanan de angga king barku a seken na.
44021001	Memun ke karela at melaus na keng meko. Miglayag na kami at dinalakit matulid papunta Cos. Itang kabukasan miras ke Rodas, at manibat naman karin tinaglus ke Patara.
44021002	Disnan mi ya karin ing metung a barkung papunta Fenicia; ya ing seken mi at pasibayu keng menulakan.
44021003	Miras kami angga ketang lugal a ababatiawan mi ne ing Cyprus; karin ke migbanda mauli ban dasan mi ya ing Siria. Sinaka kami karin Tiro kabang manguldas ya king sake nang karga ing barku.
44021004	Disnan mi la karin ding mapilan a talasalpantaya at mekituknang ke karela kilub ning paruminggu. King agkat na ning Banal a Espiritu sinabi da reti kang Pablo king e na sa babalaus ing pamunta na king Jerusalem.
44021005	Inyang miras ing oras a lakuan mi na la, meko kami mu rin at sindu mi ing kekaming pamaglayag. Ila ngan, pati asawa ra at anak, inatad da kami angga king lual ning siudad. Siniklaud ke ngan king pasigan at menalangin.
44021006	Kaybat ming mipapamun sinake na kami king barku at ila naman minuli na la bale ra.
44021007	Sindu mi ing kekaming pamaglayag. Manibat Tiro tinaglus ke Tolemaida. Kinomusta mi la ding talasalpantaya karin at melaus keng mekituknang metung a aldo karela.
44021008	Kabukasan, meko kami at sinadsad ke Cesarea. Pintalan mi ya karin ing bale na ning ebanghelistang i Felipe. Keta keya karin ke mekituknang. Metung ya i Felipe karing pitu kataung mepili karin Jerusalem.
44021009	Atin yang apat a anak a dalaga; papasiag da ing amanung ipayabut na ning Dios karela.
44021010	Atin na keng mapilan a aldo karin inyang dinatang yang ibat Judea ing metung a propetang milagyuan Agabo.
44021011	Ikami ing saria na. Karas na, kelag ne ing sinturun nang Pablo, at saka ne penali karing sarili nang gamat ampon bitis at ngana, “Oyni ing sasabian na ning Banal a Espiritu: ‘Ing makabandi kaniting sinturun igapus deng makanyan ding Judio king Jerusalem, at iyintriga re karing paganu.’ ”
44021012	Kabud dimdam mi iti, ikami ampon ding aliwa pang taung atyu karin, pekisabi mi kang Pablo ing e ne malalaus pupunta Jerusalem.
44021013	Oneng nganang mekibat, “Ba, baket tatangis kayung makanyan? Buri yu kung masira lub? E mu ing makasadia kung igapus da Jerusalem, agyang mate karin makasadia ku alang-alang king Ginung Jesus.”
44021014	E mi ya apilit, inya ala na keng sinabi nune na mu, “Ing kaburian na ning Ginu ya ing matupad.”
44021015	Kaybat ming menatiling mapilan a aldo karin, geyak mi na ing karga mi at menulakan kami papunta Jerusalem.
44021016	Tinuki la naman kekami ding mapilan a alagad a ibat Cesarea. Tiki da kami king bale a pituknangan mi. Bale neng Mnason a tau Cyprus, at meging talasalpantaya ibat na kanitang minuna.
44021017	Matula da keng tinggap ding talasalpantaya inyang miras na ke Jerusalem.
44021018	Itang kabukasan, tiki na keng Pablo ban dalawan ya i Santiago. Disnan mi la keta keya ding sablang makatua na ning iglesia.
44021019	Pinuge na lang Pablo at minie yang ganap a balita tungkul king sablang depat na ning Dios libutad ding paganu king kapamilatan na.
44021020	Kaybat deng pekiramdaman, pepasalamat la ngan king Dios at ngara kang Pablo, “Akakit mu pin ngeni, kapatad, libu-libu la ding Judio a talasalpantaya. Tutu la ngang tapat king Kautusan.
44021021	Abalitan da ka ampon ing ipanaral mu karing sablang Judio a manuknangan karing bansa da ring paganu. Ipanaral mu kanu king painggulutan da ne ing Kautusan nang Moises. Sasabian mu pa kanu king e ra na la kailangan sisirkunsisyunan ding anak da ni e ra na sukat tuparan ing ugaling Judio.
44021022	Siguradung abalitan da kanyan ing paniatang mu keti. Balu mu nung nanu ing sukat daptan?
44021023	Tuparan mu sa ining sasabian mi keka. Ating apat a lalaki keti a maki panata.
44021024	Tukian mu la at makiabe ka karela king seremonia na ning pamaglinis at ika ing mamayad king gastus da; kanita akua da lang apasatsat deng buntuk da. King anti kanyan a paralan abalu da ring sabla king alang katutuan ing isanu mang bage a abalitan da na tungkul keka. Nune lalu ra pang akilala king ika mismu tutuntun ka king Kautusan nang Moises.
44021025	Tungkul naman karing paganu a meging talasalpantaya; peparalan mi lang sulat nung nu mi sasabian karela ing pikayari mi king e la sukat mamangan king isanu mang pamangan a miyampang karing idolo o king isanu pa mang daya o karing animal a mepate a e ra peparayan at dumayu la king nanumang pamakipangalugud.”
44021026	Uli na niti, tiki na lang Pablo ding apat a lalaki at itang kabukasan gimpanan na ing seremonia na ning pamaglinis a kayabe ra. Linub ya king Templo at tikda na nung kapilan mapupus ing seremonia na ning pamaglinis, at nung kapilan ya miyain sakripisyu para king balang metung karela.
44021027	Inyang malapit na lang milabas ding pitung aldo, ding mapilan a Judio a menibat king probinsia na ning Asia ikit de i Pablo kilub ning Templo. Sitsutan da la ring sablang tau karin ban dakpan de i Pablo.
44021028	Ngarang kukulisak, “Kabalen a Judio, meko keni, sumaup kayu kekami. Oyni ing taung maski nu ya munta tuturu na la ding sabla laban karing memalen na ning Israel, laban king Kautusan nang Moises at laban kaniti mismung Templo! Ngeni tiki na la pang linub keti king Templo ding mapilan a paganu at dinatan de iting banal a lugal!” (
44021029	Sinabi ra iti uling ikit deng kayabe nang Pablo king siudad i Trofimong tau Efeso at bala ra tiki neng Pablo kilub ning Templo.)
44021030	Agad mikalat ing kaguluan king mabilug a siudad at agnan-agnan lang dinalusung ding tau at dekap de i Pablo. Keladkad deng liwal king Templo, at kanita mu rin sera da la ring pasbul ning Templo.
44021031	Paten da ne sa i Pablo, oneng miras ing balita king komandante da ring sundalung Romano.
44021032	Agad-agad yang mituking opisyal at sundalus ing komandante, at marapal lang dinalusung karing dakal a taung migugumguman. Inyang ikit de ring tau ing komandante ampon ding sundalus a kayabe na, tiknangan deng panasakitan i Pablo.
44021033	Lepitan ne ning komandante i Pablo; peparakap ne karing sundalus na at inutus nang igapus de karing aduang tanikala. Kanita nganang kinutang, “Ninu ing taung ini at nanu ing depat na?”
44021034	Kilio ding mapilan karing tau ing metung a bage, ding aliwa naman aliwang bage ing kukulio ra. Tutung maragul ing kaguluan, inya e na akuang abalu ning komandante nung nanu ing tune milyari; inya inutus na karing sundalus ing ipanik de i Pablo king kuartel.
44021035	Ikua reng alapit king eran at mepilit deng binuat uling e ra la agyung aguantan king kaguluan ding tau.
44021036	Tatagal la ngan kang Pablo at ngarang kukulisak, “Paten ye!”
44021037	Inyang malapit da neng ilub i Pablo king kuartel, nganang migsalita king komandante, “Malyari da kayung akasabi sagule?” “Ba, biasa kang Griego?” nganang kinutang ning komandante.
44021038	“Nung makanyan aliwa ika itang tau Ehipto a menimuna kanitang aldo king metung a rebolusyun at mekapanuking anggang apat a libung teroristang pakasandata king disyerto?”
44021039	Nganang mekibat Pablo, “Metung kung Judio, bait karin Tarso, Cilicia, metung kung memalen na ning metung a importanting siudad. Inya paburen yu ku sanang makapagsalita karing tau.”
44021040	Dininan neng kapaintulutan ning komandante, inya tinuklu ya i Pablo king babo ning eran at tinas ne ing metung nang gamat ba lang manahimik ding tau. Inyang menahimik la, migsalita ya i Pablo karela king Hebreo.
44022001	Ngana, “Kabalen, kapatad at pengari, pakiramdaman yu sa ing matulid a sabian ku kekayu!”
44022002	Inyang dimdam deng magsalitang Hebreo karela, lalu lang menahimik, at sindu nang Pablo ing pamagsalita na.
44022003	“Metung kung Judio, mibait ku king Tarso, Cilicia, oneng meragul ku keti Jerusalem at meging estudianti na kung Gamaliel. Dinalan ku king maigpit a pamagsane king Kautusan da ring kekatamung makatua at meging tapat ku king Dios antimo nung makananu kayung tapat ikayung atyu ngeni keti.
44022004	Ligalig ku la at pete ding taung tutuntun king Dalan a iti. Pindakap ku la babai at lalaki at pepasukul.
44022005	Ing Pekapun ding Pari at ing mabilug a Konsehu apatunayan da king maniabi kung katutuan. Tinanggap kung kasulatan karela para karing kapatad a Judio karin Damasco, inya miparas ku karin ban pandakpan ku la ding taung deti at ibalik ku lang makagapus keti Jerusalem ba lang miparusan.
44022006	“Kabang maglakbe ku at milalapit na karin Damasco, bandang kaugtuan aldo, ing metung a maslag a sala ibat banua kinislap yang bigla king makapadurut kanaku.
44022007	Menabu ku king gabun at dimdam ke ing metung a bosis. Nganang magsalita kanaku, ‘Saulo, Saulo! Baket liligaligan mu ku?’
44022008	Ngakung kinutang, ‘Ninu ika, Ginu?’ Nganang mekibat kanaku, ‘Aku i Jesus ning Nazaret; aku ing kekang liligaligan.’
44022009	Ikit da ring taung kayabe ku ing sala, oneng e ra dimdam ing bosis na nitang migsalita kanaku.
44022010	Kitang ku pa, ‘Nanu ing sukat kung daptan, Ginu?’ Ngana ning Ginu kanaku, ‘Talakad ka at malaus kang lungub Damasco at karin sabian da keka ing sablang telaga na ning Dios para daptan mu.’
44022011	Mebulag ku king maslag a sala, inya tinaid da ku gamat ding kayabe ku at tiki ra kung linub Damasco.
44022012	“Ating metung a taung milagyuan Ananias; metung yang taung relihiosu a tutupad king kekatamung Kautusan at tutu reng gagalangan ding sablang Judio a manuknangan karin Damasco.
44022013	Pintalan na ku at lepitan at ngana kanaku, ‘Kapatad a Saulo, manakit kang pasibayu!’ At kanita mu rin menakit kung pasibayu at linawe ku keya.
44022014	Ngana kanaku, ‘Ing Dios da ring kekatamung makatua pinili na kang makakilala king kaburian na, manakit king banal nang Talasuyu at damdaman meng magsalita king sarili nang bosis.
44022015	Uling maging metung kang talapatutu na ban ipamalita mu karing sablang tau ing kekang ikit at dimdam.
44022016	Inya ngeni, nanu pa ing panayan mu? Talakad ka at pabinyag at maos la ding kekang kasalanan king kapamilatan na ning pamaniaus mi king lagyu na.’
44022017	“Mibalik ku Jerusalem at kabang manalangin ku kilub ning Templo menakit kung vision
44022018	nung nu ke ikit ing Ginu, at nganang migsalita kanaku, ‘Mamirapal kang mako keti Jerusalem uling e ra tanggapan ding tau keti ing patutu mu tungkul kanaku.’
44022019	Ngakung mekibat, ‘Ginu, balu ra namang masala king memunta ku karing sinagoga at pindakap ku la at penasakit ding taung meniwala keka.
44022020	At inyang ing talapatutu nung (mung) i Esteban pete re, aku mismu makarungut ku at kinsintian ing pamakamate ra keya at aku pa ing migbante king imalan da ring mekamate keya.’
44022021	’Sige, lumakad na ka,’ ngana ning Ginu kanaku, ‘uling itubud da ka king marayu, karing paganu.’ ”
44022022	Mekiramdam la kang Pablo ding tau angga king penandit a asabi na iti; oneng kaybat megumpisa na la namang kinulisak anggang binit. Ngara, “Iligpit ye! Paten ye! E ya sukat paburen mabie!”
44022023	Kukulisak lang alang patugut, iyasiwas da ing karelang imalan at mamatsa lang alikabuk king angin.
44022024	Inutus na ning komandante Romano karing sundalus na king ilub da ne i Pablo king kuartel at inutus na ing barugan deng latiku ba rang akuang abalu nung baket kukulisak lang makanyan ding Judio laban keya.
44022025	Inyang ikua ra neng agapus at anyu ra neng barugan latiku, nganang Pablo king opisyal a makatanud karin, “Paintulut na wari ning kautusan ing latikuan ya ing metung a memalen Romano a e pa man melitis para king isanu pa mang pamikasala?”
44022026	Inyang dimdam na iti ning opisyal, milayi ya king komandante at kitang na keya, “Nanu ing daraptan yu? Ing taung ita metung yang memalen Romano!”
44022027	Inya lepitan ne ning komandante i Pablo at kitang na, “Sabian mu kanaku, metung ka ping memalen Romano?” “Wa,” nganang mekibat Pablo.
44022028	Ngana ning komandante, “Maragul ku ginastus bayu ku meging metung a memalen Romano.” Nganang mekibat Pablo, “Oneng aku mibait kung memalen Romano.”
44022029	Bigla lang mengapaurung ding sundalus a mangutang sana kang Pablo; at mitakutan ya ing komandante inyang abalu nang metung yang memalen Romano i Pablo at saka ya pa ing pepagapus keya.
44022030	Buri nang abalu ning komandante nung nanu ing susumbung da ring Judio laban kang Pablo; inya itang kabukasan pepalako na la ding tanikala nang Pablo at inutus na karing pamuntuk da ring pari at king mabilug a Konsehu ing mipulung la. Kaybat na nita, tiki ne i Pablo at pepayarapan ne karela.
44023001	Maratna na lang linawe Pablo ding miembru na ning Konsehu at ngana, “Kabalen at kapatad, malinis ya ing konsiensia ku tungkul king mabilug kung pamibiebie arap ning Dios angga king mismung aldong iti.”
44023002	Ing Pekapun ding Paring i Ananias inutus na karing makalapit kang Pablo ing tampalingan de asbuk.
44023003	Nganang Pablo, “Ing Dios ya ing bala keka; ikang mengaring pader a pininturan maputi. Kunwari makalukluk ka ken para ukuman mu ku agpang king Kautusan, oneng ika kabud ing lalabag king Kautusan king pamanutus mung panasakitan da ku!”
44023004	Ngarang sinabi ding taung makasigi kang Pablo, “Insultuan me ing Pekapun ding Pari na ning Dios!”
44023005	Mekibat ya i Pablo, “E ku balu, kapatad, king ya pala ing Pekapun ding Pari. Ing kasulatan sasabian na, ‘E me lalapastanganan ing pamuntuk na ning kekang balen.’ ”
44023006	Inyang ikit nang Pablo king ding mapilan karing kayarap na Saduseo la at ding aliwa naman Pariseo la, nganang migsalitang masikan king arap ning Konsehu, “Kapatad, metung kung Pariseo. Pariseo la ding pengari ku. Miyarap ku kekayu keti uling panayan ku ing pangasubli rang mie ding mete.”
44023007	Kabud dimdam da ing sinabi nang iti, megumpisa lang mitua ding Pariseo at Saduseo; misagsag ya ing karelang grupu. (
44023008	Uling sasabian da ring Saduseo king e la mipasublian mie ding tau, at king alang anghel o espiritu; oneng maniwala la ngan ding Pariseo tungkul karing atlung deti.)
44023009	Mitas na lang mitas a bosis king pamagsalita ra. Tinalakad la ding mapilan a talaturu ning Kautusan a kapangkat da ring Pariseo at migprotesta lang masikan. Ngara, “Ala keng akakit a pamikasala king taung ini! Mekad menakit ya pin o mekaramdam metung a espiritu o kaya metung a anghel!”
44023010	Meging tutung magulu ing pamipagdebate ra, inya migaganaka ya ing komandante pota pamindangan de i Pablo. Inya inutus na karing sundalus na ing tipa la king kapulungan at ilako re libutad da i Pablo at idala re king kilub ning kuartel.
44023011	Kanitang tinuking bengi pepakit ya kang Pablo ing Ginu at ngana keya, “E mu painan ing lub mu! Nung makananu kang minie patutu para kanaku keti Jerusalem, makanyan munaman ing daptan mu karin Roma.”
44023012	Itang kabukasan a abak mipulung la ding aliwang Judio at misangguni tungkul king metung a tangka. Penata ra king e la mangan o minum nanuman anggang e re akuang apate i Pablo.
44023013	Ating maygit apat apulu katau karing misasanmetung dapat kaniti.
44023014	Kaybat na nita, minta la karing pekapun da ring pari at makatua at ngara, “Misasanmetung kaming menatang masusi king e ya mangan o minum nanuman ing ninuman kekami anggang e mi ya apate i Pablo.
44023015	Ngeni, ikayu nang balang paralang amanu king komandante Romano king iyarap neng pasibayu kekayu i Pablo. Sangkan yung bisang manikuang lalung tiak a inpormasyun tungkul keya. Ikami naman magsadia kaming manambang keya at paten mi ya bayu na akuang miras keti.”
44023016	Oneng dimdam na iting tangka ning pangunakan nang Pablo king kapatad nang babai; inya minta ya at melaus kilub ning kuartel at belita na iti kang Pablo.
44023017	Kanita pepayaus neng Pablo ing metung karing opisyal at ngana keya, “Ituki me ing binatilyung ini king komandante; atin yang buring ibalita keya.”
44023018	Tiki ne ning opisyal at dela king komandante at ngana, “Pepayaus na ku ning presong i Pablo at pekisabi na kanaku ing ituki ke king arap yu iting binatilyu, uling atin ya kanung buring ibalita kekayu.”
44023019	Tinaid ne at dinayung bagya ning komandante ba neng pakisabian lihim. Ngana keya, “Nanu ing buri mung ibalita kanaku?”
44023020	Pekibat na ning binatilyu, “Ding manungkulan a Judio pikasundu ra pung pakisabian da kayung iyarap ye bukas king Konsehu i Pablo; sangkan dang bisang mika lalung tiak a inpormasyun tungkul keya.
44023021	Oneng e yu la pu pakiramdam(pakiramdaman), uling atin pung maygit apat apulung lalaking makayabat lihim manenayang manambang keya. Menata la pung e mangan at minum nanuman anggang e re akuang apate i bapa ku. Makasadia ra na pung daptan iti at panenayan da mu ing magdesisyun kayu.”
44023022	Penabilin na ning komandante king e na paniabian kenu man ing siplung na keya. Kaybat, pepaulian na ne ing binatilyu.
44023023	Kaybat na nita, minaus yang adua ing komandante karing opisyal na at ngana, “Misadia kayung aduang dalan a sundalus para munta la Cesarea at ding pitung pulung sundalus a pakasake (paka) kabayu at aduang dalan a magtalan tandus at magsadia kayung manulakan potang alas nuebe na ning bengi.
44023024	Lumawe kayung kabayung malyaring asaken nang Pablo at iyatad yeng e ninanu balang angga king miras ya king Gobernador Felix.”
44023025	Kaybat nang asabi iti ning komandante, ginawa yang sulat a anti keni kalamnan:
44023026	“I Claudio Lisias pupugayan ne ing Kagalang-galang a Gobernador Felix.
44023027	Dekap de ring Judio ing taung ini at paten da ne sana. Oneng abalu ku king metung yang memalen Romano, inya aku at ding sundalus ku pintalan mi ya at segipan.
44023028	Uling buri kung abalu nung nanu ing susumbung da laban keya, inya inarap ke king karelang Konsehu.
44023029	Atuklasan ku king e ya dinapat nanumang bage a mangaintulid mo sanang ikamate na o ikasukul; ating pangataid king sarili dang kautusan ing dalum da laban keya.
44023030	At inyang miras king kanakung kabaluan king ding mapilan a Judio lihim dang tatangka ing paten de, inari ku king lub ku ing iparala ke kekayu. Sinabi ku karing kalaban na king kekayu ra sukat iyarap ing nanumang dalum da laban keya.”
44023031	Tiparan da ring sundalus ing utus a miyabie karela. Kinua re i Pablo at tiki re kanitang benging ita angga king balen na ning Antipatris.
44023032	Itang kabukasan migbalik la ding sundalus king kuartel at ding sundalus a pakasake kabayu ila na mu ding mitagan ban mantabe kang Pablo.
44023033	Dela re karin Cesarea at diwang de king Gobernador ing sulat a darala ra at saka re inintriga keya i Pablo.
44023034	Binasa ne ning Gobernador ing sulat. Kitang na kang Pablo nung isanu ing probinsiang tibuan na. Inyang abalu na keya king tubu ya karin Cilicia,
44023035	nganang sinabi, “Marap ka king husgadu potang datang la keti ding mandalum keka.” Kaybat, inutus na king idala re at guardian i Pablo king kuartel nang Herodes.
44024001	Kalabas da ring limang aldo minta ya Cesarea ing Pekapun ding Paring i Ananias at ding mapilan a makatua at ing metung a abogadong milagyuan Tertulio. Minarap la king husgadu ning Gobernador Felix at inapag da keya ing dalum da laban kang Pablo.
44024002	Meyaus yang talakad i Tertulio at pegumpisan nang inapag ing kasu laban kang Pablo. Ngana, “Kagalang-galang a Gobernador, ing matalino yu pung pamamuntukan migdalang maragul a kapayapan a malambat mi na ngening tatamasan, antimu rin dakal ing kailangan a pamagbayung ipatupad yu para king kapakanan na ning kekaming bansa.
44024003	Matula ming kikilalanan iti karing sablang lugal at king sablang panaun. At iti pasalamatan mi pung maragul kekayu.
44024004	Makanyan man, ban e ra kayu masiadung pangabalanan king kekayung oras, malugud yu sa pung pakiramdaman ining makuyad kung pamanalese.
44024005	Ikit-ikit mi king ing taung ini nung wari sana, meging metung yang sakit a mapanganib; nu ya man miraras a suluk keti king yatu guguluan na la ding Judio at metung yang manimuna king sekta da ring Nazareno.
44024006	Buri ne pang lapastanganan ing Templo, inya dekap mi ya. [Makasadia mi neng atulan agpang king sarili ming Kautusan,
44024007	oneng i Lisias a komandante na ning rehimiento dinatang ya, at king mitmung bigsikan simsam ne kekami.
44024008	Kaybat na nita, inutus nang Lisias king ding kayamanu na ning taung ini kekayu la sukat makiarap.] Nung pangutnan ye ing taung ini, ikayu mismu akua yung abalu keya ing sablang bage susumbung mi laban keya.”
44024009	Minagpang la ding Judio kaniti at sinabi ra king tutu ngan iting sabla.
44024010	Sineniasan ne ning Gobernador i Pablo ban magsalita at nganang Pablo, “Balu ku king malambat na kayung ukum king bansang iti, inya matula kung idipensa ing sarili ku king kekayung arapan.
44024011	E pa mimigit labing aduang aldo ing milabas manibat kanitang dinatang ku Jerusalem ban samba, at akit yu king e ku maglaram nung kekayung surian masalese.
44024012	Misan man e ra ku ikit ding Judio a makiargu kenu man kilub ning Templo ni e ra ku ikit mangulu karing tau maging king kilub ding sinagoga, maging king isanu mang suluk ning siudad.
44024013	Ala lang malyaring ipalad a ebidensya tungkul king karelang susumbung laban kanaku.
44024014	Oneng ini ing malyari kung ayaminan king arap yu: sasamban ke ing Dios da ring kekaming makatua king pamanuntun ku king Dalan a king palage ra metung yang maling sekta. Oneng paniwalan ku naman ing sablang makasulat king Kautusan nang Moises at karing kasulatan da ring propeta.
44024015	Nung nanu ing panenayan da ring mismung taung deti king Dios, ya naman ing panenayan ku: king ding sablang tau, maging ding mayap, maging ding marawak, mipasublian la ngang mie.
44024016	Inya daraptan ku ing sablang agyu ku ban manatili kung maki malinis a konsiensia arap ning Dios at ding tau.
44024017	“Kaybat na ning makabang panaun a mibiebie kung makarayu king Jerusalem birian kung migbalik ban iyatad ku la ding ditak a salaping pekasaup karing sarili kung kabalen at ban miyain sakripisyu.
44024018	Makanyan ing gagampanan ku kaybat kung ayari ing seremonia na ning pamaglinis inyang ikit da ku detang tau kilub ning Templo. Mapilan la mu ring taung kayabe ku at alang nanumang kaguluan a merapat karin.
44024019	Ding atyu mu kanita ila ding mapilan a Judio a menibat king probinsia ning Asia; sana ila ding sukat atyu keti ban miyapag dalum king arap yu, nung atin lang nanuman malyaring abintang laban kanaku
44024020	o kaya naman, sabian yu karing taung atyu keti ing magsalita la nung nanu mo ing pamikasalang atuklasan da kanaku inyang inarap da ku king Konsehu.
44024021	Mekad sabian da king kamalian ing gewa ku inyang sinabi kung masala king arap da: ‘Uli na ning pamanaya ku king pangasubli rang mie ding mete, inya ‘ti ku ngeni malilitis king arap yu.’ ”
44024022	Kanita ing Gobernador Felix, uling atin yang sapat a kabaluan tungkul king Dalan a mesambitla, tiknang na pa mu ing piyamanuan. Ngana karela, “Panayan ta na ing paniatang na ning komandante Lisias bayu ku lutasan ing kekayung piyamanuan.”
44024023	Inutus na king opisyal a manibala kang Pablo ing ipabante neng masalese karing guardia, oneng e re paka igpitan nune paintulutan dang adalo re ding kakaluguran na at apagdalang nanumang kailangan na.
44024024	Kalabas da ring mapilan a aldo dinatang ya i Felix, kayabe ne ing asawa nang i Drusila a metung namang Judio. Peparakit ne i Pablo at mekiramdam ya king pamagsalita na tungkul king kasalpantayanan kang Cristo Jesus.
44024025	Oneng inyang tiglus nang Pablo ing pamagsalita na tungkul king kabanalan, king pamangawat king sarili at ing tungkul king daratang a Aldo ning Pamanukum, mengilabut ya i Felix at nganang sinabi, “Sige, mako na ka pa mu. Payaus da kang pasibayu potang mika panaun ku.”
44024026	Panenayan na ketang oras a ita ing suhulan neng Pablo; ita ing sangkan nung inya manibat kanita maralas neng payaus para makipagsalita keya.
44024027	Milabas ing aduang banua, inyang inalilan neng Porcio Festo i Felix king panga-gobernador. King imbut nang Felix a akua na la pilubluban ding Judio, pepaburen neng menatiling makasukul i Pablo.
44025001	Atlung aldo kaybat nang dinatang Festo king probinsia, meko ya Cesarea at minta Jerusalem.
44025002	Karin, ding pamuntuk da ring pari at ding aliwa pang pamuntuk da ring Judio inapag da kang Festo ing susumbung da laban kang Pablo. Pekisabi ra kang Festo,
44025003	antimong dapat nang mayap karela, ing pabalik ne sa Jerusalem i Pablo. Inawad da iti uling pikayari da ing papate re kabang dalan.
44025004	Nganang Festo, “Makasukul ya pa i Pablo karin Cesarea at aku mismu e na lambat magbalik ku karin.
44025005	Ba’t e yu la patukian kanaku karin Cesarea ding kekayung peka pamuntuk at isampa yung pasibayu ing dalum laban kang Pablo, nung ating nanumang marawak a depat na.”
44025006	Menatili yang kayabe ra i Festo a manga-walu o apulu pang aldo at kaybat minuli ne Cesarea. Itang kabukasan na ning pangaras na karin linukluk ya king husgadu at inutus nang iyarap de keya i Pablo.
44025007	Karas nang Pablo, migpadurut la keya ding Judio a menibat Jerusalem at pegumpisan da ing pamisampa karing dakal at mangabayat a bintang laban keya a e ra naman apamatutuanan.
44025008	Oneng nganang migdipensang Pablo para king sarili na, “Ala kung depat nanumang laban king Kautusan da ring Judio o laban king Templo o kaya laban king Emperador ning Roma.”
44025009	King imbut nang magpalugud Festo karing Judio, nganang kinutang kang Pablo, “Bisa na ka mang magbalik Jerusalem ban karin ka malitis king arap ko?”
44025010	Pekibat nang Pablo, “Atyu ku ngeni makayarap king husgadu na ning Emperador at keti ku pa mu sukat malitis. Ala kung depat a pamikasala laban karing Judio, at ikayu mismu masalang balu yu yan.
44025011	Nung lebagan ke ing kautusan at atin kung depat a mangaintulid king sentensiang kamatayan e ku tututulan. Nung alang katutuan karing bibintang da laban kanaku e ku sukat manabu king gamat da. Mapelar ku king Emperador.”
44025012	Kanita i Festo, kaybat nang mekisangguni karing tagapayu na, nganang mekibat, “Mamapelar ka king Emperador, inya king Emperador ka munta.”
44025013	E melambat kaybat na nita, dinatang ya Cesarea ing Aring Agripa at i Berenice ban dalawan de at pugayan i Festo.
44025014	Inyang miglambat na lang bagya karin abuklat nang Festo king ari ing kasu nang Pablo. Ngana, “Ating metung a makasukul keti a akalakuanan na pa ning administrasyun na ning Gobernador Felix;
44025015	at kanitang minta ku Jerusalem ding pamuntuk da ring pari at ding makatua da ring Judio biklat dang pasibayu kanaku ing kasu, at inawad da kanaku ing sentensiahan ku ne.
44025016	Oneng sinabi ku karela king e ra ugali ding manungkulan na ning Imperyo ning Roma ing ipapate re ing ninumang taung bibintanganan dang pamikasala anggang e na la akayarap king husgadu ding bibintang keya, at anggang e mika panaun idipensa na ing sarili na king bibintang da laban keya.
44025017	Kanitang dinatang la keti, e ku pepasayang panaun. Itang kabukasan agad kung linukluk king husgadu at inutus kung iyarap de kanaku ing tau.
44025018	Inyang ikua rang mekapiarap king husgadu, ala na la mang inarap nanuman karing pamikasalang isipan kung iyapag da.
44025019	Ing karelang piyamanuan laban keya makatungkul mung bukud king sarili dang relihiun at tungkul king metung a taung milagyuan Jesus. Mete ne kanu ing taung iti, oneng pipilit nang Pablo king mabie ya.
44025020	E ku balu nung makananu kung alutasan ing pisasabian a ita, inya kitang ku kang Pablo nung bisa yang karin ne Jerusalem malitis tungkul karing bibintang da laban keya.
44025021	Oneng minapelar ya i Pablo; inawad na ing e ya milalako guardia at ing Emperador ya ing lumitis king kasu na. Inya inutus ku ing guardian ya anggang e ke akuang aparala king Emperador.”
44025022	Nganang Agripa kang Festo, “Buri keng pakiramdaman personal yang taung yan.” Nganang mekibat Festo, “Bukas mu rin damdaman me.”
44025023	Itang kabukasan dinatang ya i Agripa at i Berenice, kambe ning makule seremonia at antabayanan da ring matas a opisyal militar at ding matenakan a memalen na ning siudad. Melaus lang linub king sala na ning Gobernador. Inutus nang ilub da ne i Pablo.
44025024	Inyang atyu ne karin i Pablo, migsalita ya i Festo. Ngana, “Kagalang-galang a Aring Agripa at ikayung sablang keti makarungut abe mi: Oyni ing taung dadalum na kanaku ning mabilug a bansang Judio, maging ding keti, maging ding karin Jerusalem. Kukulisak da king e ne sukat paburen manatiling mabie.
44025025	Oneng e ku manakit nanumang depat na a mangaintulid mo sanang sentensiang kamatayan. At anti na ning ya mismu minapelar ya king Emperador, birian ku nang ipadala ke keya.
44025026	Oneng ala ku pang apipihu nanuman tungkul keya a malyari ku mo sanang isulat king Emperador. Uli na niti, dela ke keti king arap yu, lalu na kekayu, Kagalang-galang a Aring Agripa, ban kaybat yung ininbestiga ing kasu na, atin kung malyaring asulat.
44025027	Uling balamu para kanaku ala king matulid ing iparala ke ing metung a makasukul nung e naman masalese ing bintang laban keya.”
44026001	Ngana ning Aring Agripa kang Pablo, “Atin kang kapaintulutan magsalita ngeni para idipensa mu ing kekang sarili.” Minie yang galang king ari i Pablo at migsalita ya bilang pamagdipensa para king sarili na.
44026002	Ngana, “Kagalang-galang a Aring Agripa! Metung pung mayap kung kapalaran ing ngeni king kekayung daramdaman adipensa ku ing sarili ku king sablang bage bibintang da kanaku ding Judio.
44026003	Kikilalanan ku pung mayap a kapalaran iti ngening ikayu balu yu lang masalese ding kaugalian at pisasabian Judio. Inya aduan ku pu ing maragul yung kapibabatan king pamakiramdam kanaku.
44026004	“E makalingad karing sablang Judio nung makananu ku pamibiebie manibat na kanitang malati ku. Balu ra ibat king samula nung makananu kung ginamit ing mabilug kung bie king sarili kung balen a tibuan at karin Jerusalem.
44026005	Sadia ra nang balu, nung burian da mung magsalita, king manibat king kapupurmeruan mibiebie ku antimong metung a Pariseo, metung nang miembru ning peka-maigpit a sekta na ning kekaming relihiun.
44026006	At ngeni atyu ku pu makatalakad keti ban malitis uli na ning pamanalig ku king pengaku na ning Dios karing kekaming makatua;
44026007	ing pangakung panayan da ngan matupad ding labing aduang tribu na ning kekaming lahi, ngening sasamban de ing Dios aldo at bengi. At uli na mu ning kapanaligan a yan, Makamal kung Ari, inya ngeni dadalum da ku ring Judio!
44026008	Ba’t mo pin ikayung atyu keti tutu yung pagkasakitan paniwalan king apasublian na lang mie ning Dios ding mete?
44026009	“Aku mismu kanitang misan inisip ku ing kailangan kung pigisanan ing agyu ku laban king lagyu nang Jesus ning Nazaret.
44026010	Ita ing depat ku karin Jerusalem. Tinanggap kung kayupayan karing pamuntuk da ring pari at pepasukul ku la ding dakal karing pinili na ning Dios at inyang misentensiahan la deti king atul a kamatayan, kayabe ku king pamanatul karela.
44026011	Maralas peparusan ku la karing sablang sinagoga at pinilit ku ing painggulut la king karelang kasalpantayanan. Tutu kung meging mabagsik karela angga na king miras ku king siudad da ring aliwang bansa king pamagligalig ku karela.
44026012	“Iti ya ing kanakung paksa inya minta ku misan a aldo karin Damasco a ating kayupayan at utus a tinggap ku karing pamuntuk da ring pari.
44026013	Makamal a Ari, kabang dalan, king kaugtuan na ning aldo a ita kanita ku menakit sala a menibat banua a maslag pa king aldo. Sinlag makapadurut kanaku at karing kayabe kung maglakbe.
44026014	Menabu kami ngan king gabun, at dimdam ke ing metung a bosis a magsalita kanaku king amanung Hebreo. Ngana, ‘Saulo, Saulo! Baket liligaligan mu ku? Ala kang aliwang panasakitan nune mu ing kekang sarili. Masakit para keka ing paldakan me ing matilus.’
44026015	Ngakung kinutang, ‘Ninu ika, Ginu?’ At pekibat na ning Ginu, ‘Aku i Jesus a kekang liligaligan!
44026016	Oneng ngeni mibangun ka at talakad. Pepakit ku keka ba ra kang tulduan maging kanakung talasuyu; ipamalita mu karing aliwa nung nanu ing ikit mu kanaku king aldong iti at nung nanu ing pakit ku pa king daratang a panaun.
44026017	Iligtas da ka karing memalen na ning Israel at karing paganu nung kenu ra ka itubud.
44026018	Ika ing mibuklat karing karelang mata at ibat king dalumdum iyarap mu la king sala, at ibat king upaya nang Satanas tairan mu la king Dios ban king kapamilatan na ning kasalpantayanan da kanaku mipatawaran la karing karelang kasalanan, at mibilang la karing taung pinili na ning Dios.’
44026019	“Uli na niti, Makamal a Aring Agripa, tinupad ku king inutus na ning vision na kanaku ning banua.
44026020	Muna karin Damasco at karin Jerusalem at kaybat king mabilug a bansa da ring Judio, at penaral ku karing paganu king sukat lang sumisi karing karelang kasalanan at magbalik la lub king Dios at daptan da la detang bage pakilala king pamanisi ra.
44026021	Ita ing meging sangkan nung inya dekap da ku ding Judio kabang atyu ku king Templo, at buri da kung paten.
44026022	Oneng angga king aldo iti seupan na ku ning Dios, inya atyu ku ngeni keti babie patutu kekayung sabla, maging karing mababa at maging karing mayupaya. Ing sasabian ku ya itang sinabi rang mapalyari ding propeta ampon i Moises:
44026023	king ing Cristo sukat yang dumalan kasakitan at ya ing maging peka mumuna karing mipasublian mie ban ihayag na ing sala na ning kaligtasan karing Judio at karing paganu.”
44026024	Kabang makanyan nang pagdipensang Pablo ing sarili na, kinulait ya keya i Festo. Ngana, “Pablo, sira ka buntuk! Ing maragul mung kabiasnan sisiran na ka pamisip!”
44026025	Nganang mekibat Pablo, “E ku pu sira buntuk, Kagalang-galang a Gobernador! Ing sasabian ku pu katutuan at masala.
44026026	Aring Agripa! Malilyari ku pung magsalitang mitmung kapangangasan kekayu uling balu yu ngan iting sabla. Asisiguradu ku king isanu man kareti e makalingad kekayu. Uling ining sasalita ku e mepalyari king metung mung suluk a e pikabaluan.
44026027	Aring Agripa, e kayu wari pu maniwala karing propeta? Balu ku maniwala kayu!”
44026028	Ngana kang Pablo ning Aring Agripa, “King makuyad a panaun buri mu ku yatang maging Cristianu?”
44026029	“Kilub na mu ning makuyad a panaun o ning makaba man,” nganang mekibat Pablo, “ipanalangin ku king Dios ing ikayu at ikayung sablang makiramdam kanaku ngeni maging Cristianu kayung kalupa ku subali mu karing tanikalang deni!”
44026030	Kanita ing Ari, ing gobernador, i Berenice at ding sabla tinalakad la,
44026031	at kagulut da ngarang misabisabi, “Ing taung ini ala yang depatan nanuman a sukat nang ikamate o kaya ikasukul!”
44026032	At sinabi nang Aring Agripa kang Festo, “Mayan me sanang ibulus ing taung yan nung e ya mu minapelar king Emperador.”
44027001	Inyang mepikayari king sukat na keng maglayag papunta Italia, inintriga de i Pablo at ding aliwa pang makasukul kang Julio, ing opisyal king rehimiento da ring sundalus ning Roma a ausan dang “Rehimiento ning Emperador.”
44027002	Sinake kami king barkung menibatan Adramitio, ing makasadia nang manulakan papunta karing sadsaran barku na ning probinsia ning Asia at miglayag na kami. Kayabe mi ya i Aristarco, ing metung a tau Tesalonica, Macedonia.
44027003	Itang kabukasan sinadsad ke Sidon. Pepakitanan neng mayap a lub Julio i Pablo at pepaintulutan neng sinaka at makikit karing kakaluguran na ba reng asaupan king nanumang pamangailangan na.
44027004	Manibat karin menulakan keng pasibayu. Uli na ning makasalangsang ke king tiup ning angin, memalebe kami king dane nang aslagan ning pulu ning Cyprus.
44027005	Inyang milapit kami banda Cilicia at Pamfilia delakitan mi ya ing dagat at miras kami karin Mira, ing metung a siudad ning Licia.
44027006	Atagpuan ne karin ning kapitan ing metung a barkung ibat Alejandria a malapit nang manulakan para Italia, at kaniti na ke linipat ampon seke.
44027007	Mabagal ke pamaglayag; minabut dakal a aldo at tutu keng migkasakit bayu mi ikuang miras tulid Cnidus. E na peintulut ning tiup na ning angin ing sumulung ke pa king dagat, inya memalebe kami king dane nang aslagan ning pulu ning Creta a makakubli king angin. Lebasnan mi ya ing Salmone.
44027008	E ke dinayu king pasigan at kayabe na ning maragul a kasakitan, ikua ming miras king lugal a ausan dang Mayap a Sadsaran; e binang makarayu king balen na ning Lasea.
44027009	Melambat kaming menatili karin angga king meging mapanganib ing isulung ing pamaglayag uling milabas na kanita ing Aldo ning Pamisut. Inya nganang mekasabing Pablo karela,
44027010	“Makamal, anti ku na mong akakit nung isulung yu iting pamaglayag, dakal ing mapinsala king karga at king barku at mekad mipanganib pa ing bie tamu.”
44027011	Oneng menalig ya ing opisyal na ning rehimiento king sinabi na ning kapitan ampon ning makibandi king barku at e king sinabi nang Pablo.
44027012	E ne man masanting a lugal ing sadsaran na ning barku para ilabas karin ing panaun na ning dimla; inya makanayun la ding keraklan karing tau king pamaglayag at king pamagkapilit miras karin Fenice, nung malyari mu rin. Iti metung yang sadsaran karin Creta a makayarap amianan-aslagan at mauli-aslagan at karin da buring ilabas ing panaun na ning dimla.
44027013	Megumpisang tiniup bagya-bagya ing angin ibat banda mauli, at inisip da ing malyari na lang makapaglayag; inya simpa ra ne ing sinipete at memalebe la king kekaban na ning Creta.
44027014	Oneng e melambat, mignus manibat king mamala ing masikan a angin, ing ausan dang “Eurakulon.”
44027015	Tiran ne ing barku, at anti na ning imposibli ing salungatan ing angin pepaburen mi neng itange na ning angin ing barku.
44027016	Mekapagkubli kami inyang miras ke banda nang mauli ning malating pulu na ning Cauda. Karin, ikua mi yang asampa ing bangka na ning barku agyamang migkasakit keng tutu.
44027017	Ginuyud de ing barku at kaybat tinali mi yang mangaragul a lubid. King takut dang tumud ya king mabatu a malapit king pasigan na ning Libya, beba da la ring layag at migpatinganiud na kami mu.
44027018	Menatiling sisikan ing tiup ning bagyu, inya itang kabukasan pegumpisan dang penugse king dagat ing karga,
44027019	at inyang mikabukasan, pati kasangkapan na ning barku kusa ra nang inugse.
44027020	Melambat mu rin ing e ke menakit aldo o batuin at e pa mu rin tinuknang ing masikan a angin. inya inari mi na king lub mi ing e na ke miligtas.
44027021	Uling melambat na mu rin ing e la makapangan ding makasake king barku, tinalakad ya i Pablo at nganang migsalita, “Makamal, nung mekiramdam kayu kanaku at e yu pinilit meko karin Creta sana ikua tamung alisian iting heganaganang kasiran at perhuisyu.
44027022	Oneng ngeni pakisabi kung mayap kekayu, e yu sa painan ing lub yu! Metung man kekayu alang numanu balang; ing barku ya mung bukud malasak.
44027023	Uling nabengi detangan na ku ning metung a anghel na ning Dios a sasakup kanaku at sasamban ku,
44027024	at sinabi na, ‘E ka tatakut, Pablo! Kailangan kang miras king arap ning Emperador. Alang-alang keka malugud na la ngang iligtas a bie ning Dios ding sablang kayabe mung maglayag.’
44027025	Uli na niti, e yu painan ing lub yu! Uling maragul ku pamagtiwala king Dios at asahan kung matupad ing sabla antimo ing sinabi na kanaku.
44027026	Mu pin, mipadpad tamu king metung a pulu.”
44027027	Inyang kalabi mi nang apat a bengi, pidpad na ke ning bagyu king Dagat ning Adriatico. Inyang bandang kapitangan bengi inisip da ring marino king milalapit na ke king mamala.
44027028	Inya mibaldug lang pising ating pabayat at ataruk da king dinalan at aduang pulung talampakan kalalam ing danum; milabas pa ing sinaguling penandit at terukan dang pasibayu at ikit da siam na mung pulung talampakan kalalam.
44027029	Pitatakutan da king makatud ya king mabatu ing barku mi inya bildug da la ring apat a sinipete king mulin ning barku, at menalangin lang sumala na sana.
44027030	Bisa lang tumakas ding marino king barku; beba re ing bangka king danuman at sangkan lang bisang mibiling sinipete king sumanga na ning barku.
44027031	Oneng nganang Pablo king opisyal militar at karing sundalus, “Istung likuan de reng marinong den ing barku, e kayu miligtas.”
44027032	Inya petad da la ring sundalus ding lubid na ning bangka at pepaburen deng menyud.
44027033	Malapit na mung sumala at pekisabi nang mayap Pablo ing mangan la sa agyang ditak mu. Ngana, “Labi na kayung apat a aldo ngening e mamangan at balisa kayung manaya.
44027034	Inya mangan na kayu! Kailangan yu ing mangan ba kayung miligtas. E ya numanu balang ing ninuman kekayu.”
44027035	Kaybat nang asabi iti, kinangwa yang mapilan a tinape. Pepasalamat ya king Dios king durungutan da; pirasu ne ing tinape at megumpisa yang mengan.
44027036	Miyatdanan lang tetagan a lub at ing balang metung karela mengan yang ditak.
44027037	Heganagana adua keng dalan pitung pulu’t anam a taung makasake king barku.
44027038	Kaybat nang kinabsi ning balang metung bewasnan da pa ing karga na ning barku. Inugse ra king dagat ing trigu.
44027039	Inyang mesala na, e ra pa mu rin akakit ding marino nung nu ke karin, oneng atiglapan de ing metung a lawa a ating pasigan at inisip da, nung malyari mu rin, sadsad ke karin at karin de pasayaran ing barku.
44027040	Inya pematlud da la tali ding sinipete at pepaburen da na lang limbug king danuman. Antimu rin kelag da la ring lubid a pipigil karing gaud. Kaybat tinas da la ring layag king sumanga na ning barku ban sapulan neng pasulung ning angin ing barku banda king pasigan.
44027041	Oneng tinud ya king mabatu ing barku at sinayad ya; mibara ya ing arap ning barku at e ne mikimut kabang mengalaglag ya ing mulin king masikan a tiup ning alun.
44027042	Buri da ring sundalus ing gisanan da lang pamaten ding sablang makasukul ban metung man karela alang makakawe king pasigan at makatakas.
44027043	Oneng ing opisyal da buri neng iligtas i Pablo, inya sebatan na ing balak dang iti. Inutus na king ding sablang biasang kawe luksu na lang mumuna at kawe lang papunta king pasigan;
44027044	ding aliwa naman tuki na la kanita; kalawat la karing tabla o king isanu mang pirasu nang mebaklas ning barku. At makanyan ke ngan miras a e ninanu balang king pasigan.
44028001	Inyang ikua mi na ngan mekasaka king pasigan, abalu mi king ita ing pulung ausan dang Malta.
44028002	Pepakitanan da keng ganaka ding manuknangan karin. Megumpisang minuran at tutung marimla, inya pepatau lang dapug at sikasuan da keng masalese.
44028003	Memulut yang kasaklulung dutung i Pablo. Inyang malapit na nang ibili iti king dapug, ating linual a kamamalu inyang mikapali ya king api at kinatikat ya king gamat na.
44028004	Inyang ding tau karin ikit deng makabito king gamat nang Pablo ing kamamalu, ngara king metung at metung, “Siguru ing taung ini makamate yang tau. Mekaligtas ne king kamatayan king dagat oneng e na paintulut ning banua ing mie ya pa.”
44028005	Oneng pigpag ne king api ing kamamalu at e ya ninanu balang i Pablo.
44028006	Panayan da ing lumbag ya o kabud na miragsa at mate bigla. Oneng kaybat dang menayang malambat e la menakit nanumang apaniglon dang malyari kang Pablo; minaliwa la isip at ngara, “Metung yang dios yan!”
44028007	Ing pamuntuk ketang pulung ita metung yang lalaking milagyuan Publio at malapit ketang lugal a ita ing pibandian nang gabun. Malugud na keng tinuring bisita na kilub ding atlung aldo.
44028008	Makarate ya ing tata nang Publio, malagnat ya at atin yang disinteria. Liban neng Pablo king kuartu na; menalangin ya at timpak na la ding gamat na king masakit at pepakayap ne.
44028009	Inyang milyari iti, dinatang la ding sablang aliwang masakit king pulung ita at kinayap la ngan.
44028010	Pindinan da keng dakal a regalu at inyang maglayag na kami sekenan de ing barku king sablang kailangan mi king kekaban na ning pamaglayag.
44028011	Kalabas da ring atlung bulan, menulakan kami king metung a barkung menibat Alejandria. Metung yang barkung ausan dang “Ding Dios a Kambal” at linabas mi ing panaun ning dimla karin.
44028012	Sinadsad ke king siudad ning Siracusa at menatili ke karin kilub ding atlung aldo.
44028013	Manibat karin sinulung keng miglayag at miras na ke man king siudad ning Regio. Itang kabukasan tiniup ing angin ibat banda mauli, at kilub ding aduang aldo miras ke king balen a ausan dang Puteoli.
44028014	Atagpuan mi la karin ding mapilan a talasalpantaya, at pekisabi ra ing tuknang keng manga paruminggu karin. Bandang tauli ikua ming miras Roma.
44028015	Abalitan da kami ding talasalpantaya karin Roma at miparas la angga king Palengki na ning Apio at king lugal a ausan dang Tres Tavernas ban salubung kekami. Kabud ikit na lang Pablo, pepasalamat ya king Dios at mirinan yang tetagan a lub; mesaya ya.
44028016	Inyang miras na ke Roma, mipaintulutan ya i Pablo a mibalebaleng kayabe na ning metung a sundalus a guguardia keya.
44028017	Kalabas da ring atlung aldo minaus yang kapulungan i Pablo karing pamuntuk da ring Judio karin. Inyang ikua ra nang mitipun, nganang migsalita karela, “Kapatad, agyamang ala kung depat nanuman laban karing kekatamung kalahi o lebag karing kaugalian a amana tamu karing kekatamung makatua, pepasukul da ku karin Jerusalem at inintriga da ku karing Romano.
44028018	Pengutnan da ku at buri da kung ibulus uling ala lang ikit kanaku a mangaintulid sentensiang kamatayan.
44028019	Oneng inyang titulan da ring Judio iti, mepilit kung minapelar king Emperador agyamang ala kung asabi nanuman laban karing sarili kung kabalen.
44028020	Yan ing sangkan nung inya inawad kung akit da kayu at akasabi; uling makagapus ku karing tanikalang deni alang-alang king Cristo a panenayan na ning balen Israel.”
44028021	Ngara kang Pablo, “Ala ke pang tinggap a kasulatan ibat Judea ni ala pang kabalen a dinatang keti ibat karin a magdalang nanumang balita o makapagsalita nanunamang e mayap tungkul keka.
44028022	Oneng bisa keng makaramdam karing kekang pamalak uling balu mi king nukarin mang lugal magsalita la ding tau laban kaniting sektang kayayaniban mu.”
44028023	Inya mitakda lang metung a aldo kang Pablo; lalu lang dakal karela ding memaniatang kanitang aldong ita ketang tuknangan nang Pablo. Manibat king abak angga itang bengi pepamalino na at pepayabut karela ing amanu tungkul king Kayarian ning Dios. Pigkapilitan na lang abaldug a lub tungkul kang Jesus king kapamilatan na ning pamagsitas na king Kautusan nang Moises at karing kasulatan da ring propeta.
44028024	Meyakua la ding mapilan karela king pamagsalita na, oneng e la bisang maniwala ding aliwa.
44028025	Memaglako lang e mikakametung kaybat nang asabing Pablo iting katayang amanu, “Tinud yang tinud migsalita ing Banal a Espiritu karing kekayung makatua king kapamilatan na ning propeta Isaias!
44028026	Uling nganang sinabi, ‘Sulung, munta ka at sabian mu kareting tau: Makiramdam kayu mang ulit-ulit, e yu mu rin aintindian; lumawe kayu mang lumawe, e kayu manakit.
44028027	Uling mepurul la isip ding taung deti; tikpan da la ring balugbug da at piniak da lang mata ra. Pota manakit la ding mata ra, makaramdam lang balugbug da, at makaintindi lang isip da, at magbalik la lub kaku, at aku pakayapan ku la.’ ”
44028028	Nganang Pablo, “Sukat yung abalu king ing amanu na ning Dios tungkul king kaligtasan mipayabut na karing paganu at pakiramdaman da!” [
44028029	Kabud asabi nang Pablo iti, meko la ding Judio, maigpit lang mipapagmatulid.]
44028030	Kilub ding aduang banua, menuknangan ya i Pablo king metung a bale a upahan na; karin na la tinggap ding sablang bisang makikit keya.
44028031	Hayagan at alang takut yang menaral tungkul king Kayarian ning Dios at tinuru ya tungkul king Ginung Jesu-Cristo.
45001001	Ibat ya iting sulat kang Pablo, ing talasuyu nang Cristo Jesus at meyaus maging apostol at mepili ban manaral king Mayap a Balita ning Dios.
45001002	Ing Mayap a Balita ya ing malambat na nang pengaku ning Dios king kapamilatan da ring propeta, antimo ing masasabi karing Banal a Kasulatan.
45001003	Iting Mayap a Balita tungkul ya king Anak na, i Jesu-Cristo a Ginu tamu; agpang king pangatau na, mibait ya king lahi nang David;
45001004	agpang king Espiritu na ning katutubu nang kabanalan, mekilala yang mitmung kayupayan bilang Anak ning Dios inyang sinubli yang mie ibat karing mete.
45001005	King kapamilatan na, binie na kanaku ning Dios ing pribilehiung maging apostol ban king lagyu nang Cristo idala la ding sablang bansa king pamaniwala at pamamintu keya.
45001006	Karing mesabing bansa kayabe kayu naman, ikayung atyu Roma a inaus na ning Dios ban miyabe kayu kang Jesu-Cristo.
45001007	Kekayu ngan sablang atyu Roma, kekayung pakamalan na ning Dios at inaus nang maging sarili nang balen: Ibie na sa kekayu ning Dios a Ibpa tamu at ning Ginung Jesu-Cristo ing grasya at kapayapan.
45001008	Muna, king kapamilatan nang Jesu-Cristo, pasalamat ku king Dios para kekayung sabla, uling kabalitan ing kasalpantayanan yu king mabilug a yatu.
45001009	Balu na ning Dios a susuyuan ku king kabilugan na ning pusu ku king pamanaral king Mayap a Balita tungkul king Anak na, king parati da kayung ipanalangin.
45001010	Balang manalangin ku, aduan ku king Dios ing paintulut na kanaku ing makapagbisita ku kekayu ken.
45001011	Tutu kung maung makikit kekayu ba ra kayung dakayanan king grasyang espiritual a makaibie sikanan kekayu.
45001012	Ngaku wari, ba tamung makapisaup-saupan; ikayu asaupan yu ku king kasalpantayanan yu, at aku naman asaupan da kayu king kanaku.
45001013	Kapatad, buri kung abalu yu king mekatapilan na ku migsadiang magbisita kekayu, oneng parating ating babie sagabal kanaku [inya angga ngeni e ku pa mibalaus]. Bisa ku namang makapanagkat kekayu, antimo ing depat ku karing aliwang bansa.
45001014	Uling atin kung katungkulan manaral karing Griego at karing Barbaro, karing megaral at karing mangmang.
45001015	Uli na niti, tutu kung pagnasan ing apanaral ke ing Mayap a Balita kekayu munamang atyu Roma.
45001016	E ke pikakarine ing Mayap a Balita, uling iti ya ing upaya nang magligtas ning Dios karing sablang maniwala, muna karing Judio at antimu rin karing paganu.
45001017	Uling pakilala na ning Mayap a Balita nung makananu nang patawaran ning Dios ing kasalanan ding tau king kapamilatan na ning kasalpantayanan da at iti maging ganap king kapamilatan na naman ning kasalpantayanan da. Antimo ing sasabian na ning kasulatan, “Ing taung mipatawaran king kasalanan king kapamilatan na ning kasalpantayanan na king Dios mie ya king kapamilatan na ning kasalpantayanan.”
45001018	Mipakilalang manibat banua ing milalablab nang mua ning Dios karing sablang pamikasala ra at ing alang kabanalan ding tau a babie sagabal king pangakilala na ning katutuan.
45001019	Parusan na la ning Dios uling malino karela ing malyari dang abalu tungkul king Dios. Ing Dios mismu ya ing pepakilala kaniti karela.
45001020	Manibat na kanitang lelangan ne ning Dios ing yatu, ing miyayaliwa nang kayapan a e mayayakit, ing alang angga nang upaya at kadiosan malino mipakilala king kapamilatan da ring bage a gewa na. Inya ala lang bitasang asangkan!
45001021	Balu re ing Dios, oneng e ra babie itang kagalangan a mangaintulid king Dios at e re pasalamatan. Nune meging alang kabaldugan ing karelang pamagmatulid at meralumdum la ding kaisipan dang e makaintindi.
45001022	Sasabian da king biasa la, oneng mistula lang mangmang.
45001023	Lugal king samban de ing Dios a alang kamatayan, sasamba la karing larawan da ring taung ating kamatayan o ding larawan da ring ayup o ding animal o ding lelangan a gagapang.
45001024	Uli na niti, pepaburen na lang mibabad ning Dios king karinatan na ning pusu ra angga king milako la dangalan.
45001025	Pakilibe ra ing katutuan ning Dios king kalaraman; sasamba la at susuyu karing lelangan na ning Dios lugal king samba la at sumuyu king Miglalang a nuan king kapilan pa man. Amen.
45001026	Uli na ning dapat dang anti kaniti, pepaburen na la ning Dios king marawak dang nasa. Inalilan da ring babai ing natural a pamiyugnayan karing lalaki, at makiugnayan la karing kalupa rang babai.
45001027	Pepainggulut la naman ding lalaki king natural a relasyun da karing babai, at pepalablab da ing manong nang pamitan ning karelang katawan karing kalupa rang lalaki. Darapat lang kanawangan ding lalaki karing kalupa rang lalaki, inya ila mismu tanggapan da ing parusang mangaintulid king karelang e mayap a dapat.
45001028	At uling e la bisang kilala king Dios, pepaburen na la ning Dios king e mayap dang pamisip angga na ketang daraptan da ing e ra sukat daptan.
45001029	Mitmu la king sablang uri ning dewakan, king kasiran, king kasakiman at marawak a ugali; mitmu lang kapangaririan, pamakamate, pamipate, kapamiraitnan, at kapanyiran kalupang tau. Meging maburi la king indredus,
45001030	king pamanyirang puri; kesaman de ing Dios, meging ala lang galang karing aliwa, mapagmatas, mayabang; e la patugut mimisip dewakan; mapaglaban la karing karelang pengari;
45001031	ala lang konsiensia, taksil la, alang pusu, at alang lunus karing kalupa rang tau.
45001032	Balu ra ing sasabian na ning kautusan na ning Dios king ding taung makanyan kailangan lang mate. Makanyan man, e pa makagyu ing daraptan da la deting bage, nune pamayapan da la pa ding aliwang darapat kareti.
45002001	Inya, kakaluguran ku, ala yang bitasang matulid ing ninuman kekayu a matul karing aliwa. Uling king pamanatul mu karing aliwa atulan mu na pati na ing kekang sarili uling ing dapat mu alang pangayaliwa ketang dapat na.
45002002	Balu tamu king e ya magkamali ing Dios potang atulan na la ding taung darapat karing anti kareting bage.
45002003	Oneng, ika kakaluguran, daraptan mu la naman ding bage atulan mu karing aliwa! Isipan mu mo king miligtas na ka man king kayatulan na ning Dios?
45002004	Pota galang payalan mung ulaga ing maragul nang ganaka, pamanupaya, at kapibabatan? E mu wari balu king maganaka ya ing Dios uling pakikuanan na lang apabalik a lub?
45002005	Oneng uli na ning kesiasan mung buntuk at ning pusu mung e biasang sumisi, lalu mung bubuntun king kekang sarili ing maragul a kaparusan a tanggapan mu king Aldo a mibugnus ing milalablab nang mua ning Dios at mipakilala ing matulid nang kayatulan.
45002006	Uling ablasan ne ning Dios ing balang tau agpang king dapat na.
45002007	Ating taung e patugut darapat mayap, manintun ligaya, dangal at bie alang angga; ibie na kareti ning Dios ing bie alang angga.
45002008	Ding aliwang tau naman maimut la at tatanggian da ing matulid, at tutukian da ing baluktut; karela na ibugnus ning Dios ing milalablab nang mua at bigsikan.
45002009	Mika kasakitan at pagsalbat karing taung darapat marawak, muna karing Judio at antimu rin karing paganu.
45002010	Oneng ibie na ning Dios ing ligaya, dangal, at kapayapan karing sablang darapat king mayap, muna karing Judio at antimu rin karing paganu.
45002011	Uling e ya mangabiran ing Dios.
45002012	E la makasakup ding paganu king Kautusan nang Moises; nung mikasala la, miyatulan la e agpang king Kautusan a iti. Makasakup la ding Judio king Kautusan; nung mikasala la, miyatulan la agpang king Kautusan.
45002013	Uling aliwa ding makiramdam king Kautusan ding kilalanan nang matulid ning Dios nune ding tutupad kaniti.
45002014	E na la sasakupan ning Kautusan ding paganu, oneng agpang king katutubu rang kaugalian tutupad la king aduan na ning Kautusan, iti maging metung yang kautusan para karela agyamang alalu king lalam nang upaya ning Kautusan.
45002015	Pakilala na ning karelang panugali king makasulat ya ing Kautusan karing pusu ra. Ing karela munamang konsiensia ya ing patutu kaniti uling maralas na lang liligaligan ning karelang konsiensia, at neng misan pamayapan na ning karelang konsiensia ing dapat da.
45002016	Inya, agpang king Mayap a Balita a ipanaral ku, makanyan ing mapalyari king Aldo a atulan na ning Dios king kapamilatan nang Jesu-Cristo ing lihim dang isipan ding tau.
45002017	Oneng ngamung sumabi king ika Judio ka at magdipendi ka king Kautusan, at pagmaragul mu ing kaugnayan mu king Dios.
45002018	Balu mu ing kaburian na at akikilala mu ing mayap uling iti tuturu na keka ning Kautusan;
45002019	asisiguru mu king talataid na ka ning bulag, king metung kang sulu libutad ning karalumduman,
45002020	king metung kang talaturu karing mangmang, at talaturu da ring anak. Aintindian mu king atyu keka ing sablang beluan at katutuan uli na ning Kautusan.
45002021	Tuturu mu la ding aliwa, baket e mu turuanan ing kekang sarili? Ipanaral mu, “E ka manako,” oneng ika manako ka?
45002022	Ngamu, “E ka makipangalugud,” oneng ika makipangalugud ka? Kasusuklaman mu la ding idolo, oneng lulub kang manako karing templo?
45002023	Pagmaragul mu king atyu keka ing kautusan, oneng lalapastanganan mu ne man ing Dios king pamaglabag mu king Kautusan na?
45002024	Ing kasulatan sasabian na, “King uli yu, ikayung Judio, insultuan de ring paganu ing lagyu na ning Dios.”
45002025	Nung tutuparan me ing Kautusan, miririnan ulaga ing kekang pangasirkunsisyun; nung lalabagan mia mu rin ing Kautusan, mayap pang e na ka bitasang mesirkunsisyun.
45002026	Nung daraptan na ning metung a paganu a e mesirkunsisyun itang yuyutus na ning Kautusan, e ne wari kilalanan ning Dios bilang metung a mesirkunsisyun?
45002027	Inya ikayung Judio atulan da kayu ding paganu, uling lalabagan ye ing Kautusan agyamang misulat ya para kekayu at mesirkunsisyun kayu, kabang ila tutuparan da ing yuyutus na ning Kautusan agyamang e la mesirkunsisyun king laman.
45002028	Ninu ing tune Judio, ninu ing tune mesirkunsisyun? Aliwa mu kabud ing mibait karing pengaring Judio at mesirkunsisyun king katawan.
45002029	Ing tune Judio ya itang taung mibayu pusu at pilubluban. Ngana wari, itang mesirkunsisyun kilub, ing sirkunsisyun a pasari na ning Espiritu ning Dios, e ning Kautusan a makasulat king papil. Iti ya ing taung tatanggap kapurian king Dios at e karing tau.
45003001	Inya nanu ing igitan na ning Judio king paganu? Nanu ing ulaga ning pangasirkunsisyun?
45003002	Dakal a tutu! Mumunang dili, karing Judio na peniwala ning Dios ing amanu na.
45003003	O nu mong ding aliwa karela e la meging tapat king Dios? E na buring sabian niti king e ne maging tapat ing Dios king pengaku na!
45003004	Kapilan man e malyari iti! Manatili yang tapat ing Dios agyang maglaram la ding sablang tau, antimo ing masasabi king kasulatan, “Kailangan kang mayakit matulid king kekang sasabian; sukat kang magtagumpe potang mibili ka king kapagsubukan.”
45003005	Ngeni nung uli na ning kekatamung e ustung dapat mipakilala ing makatuliran nang dapat ning Dios, nanu ing asabi tamu? Asabi tamu kaya king ala yang hustisia ing Dios uling paparusan na katamo? (Makanyan lang mangatuliran deng tau.)
45003006	Kapilan man e tamu asabi ita! Nung e ya makatuliran ing Dios, makananu neng ayatulan ing yatu?
45003007	Oneng ngeni nung king kanakung pamaglaram lalu namang mipakilala ing katutuan na ning Dios king ikaligaya na, obat sukat ku pang miyatulan antimong makasalanan?
45003008	Nung makanyan, obat e tamu pa sabian, “Tara, dapat tamung e mayap ban dakal ing mayap”? Makanyan kanu ing tuturu mi ngarang manyira kekami ding aliwang tau! Miparusan la deti antimo ing karampatan karela.
45003009	Ngeni, itamu kayang Judio aigitan ta la ding paganu? Bitasang ali! Pepakilala ku na king ding Judio at ding paganu paraparehu la ngang atyu lalam nang upaya ning kasalanan.
45003010	Antimo ing sasabian ning Kasulatan: “Alang taung banal, ala metung man;
45003011	alang makakilala ni alang manintun king Dios.
45003012	Pepainggulut la ding sablang tau king Dios; magkamali la ngan; alang darapat mayap, ala metung man.
45003013	Mengari la ding asbuk da king pantiun a makabuklat; mamagus karing dila ra ing kalaraman, ding labi ra kamandagan lang anti ding karing ubingan;
45003014	puru panagkas at peitan ing karelang sasabian.
45003015	Ala lang kapikakunuan makapanasakit at makamate;
45003016	king balang delanan da, milalakuan lang kasiran at kasakitan.
45003017	Lubus na lang milisia king dalan ning kapayapan,
45003018	ni ing Dios e re bitasang balung pitakutan.”
45003019	Ngeni balu tamu king ing nanumang makalaman king Kautusan mangaintulid karing sasakupan na ning Kautusan ban ala lang dalan maniangkan ding sabla, at ban ing meto (metung a yatu) yatu mipailalam ya king kayatulan na ning Dios.
45003020	Uling alang taung mipatawaran a kasalanan king arapan na ning Dios king kapamilatan na ning pamanupad na king Kautusan; ing parasan na ning Kautusan ya ing mipakilala king mikasala ya ing tau.
45003021	Oneng ngeni mipakilala na ing paralan a gagamitan na ning Dios ba na lang ilapit keya ding tau at iting paralan makayaliwa ya king Kautusan agyang minie yang patutu ing Kautusan ampon ding propeta tungkul kaniti.
45003022	Lalapit na la ning Dios ding tau king sarili na king kapamilatan na ning kasalpantayanan da kang Jesu-Cristo. Daraptan na iti ning Dios karing sablang taung sasalpantaya kang Cristo. Paraparehu la ngan
45003023	ding sablang tau uling mikasala la ngan, at mirayu la king Dios a Talapagligtas da.
45003024	Oneng king grasya a matula nang binie ning Dios, i Cristo gewa na la ngan malaya ding tau at king kapamilatan nang Cristo Jesus, ding sabla ikua ra ngan milapit king Dios.
45003025	Telaga ne ning Dios bilang ain a kapamayaran ban king pamipatulu na king daya na mipatawaran la kasalanan ding tau king kapamilatan na ning pamanialpantaya ra keya. Depat na ning Dios iti ban ipakilala na ing kabanalan na. Kanitang minuna pibabata na la at e na la pinsinan ding kasalanan da ring tau;
45003026	oneng ngening kasalukuyan, papansinan na la ding kasalanan da ring tau ba nang pakilala ing kabanalan na. Makanyan nang papakit ning Dios king banal ya, at mipatawaran ya kasalanan ing balang tau king pamanialpantaya na kang Jesus.
45003027	Inya nanu mo ing malyari tamung ipagparangalan? Ala! At baket pin makanyan? Uli na ning mamintu tamu king Kautusan? Ali, nune ba tamung salpantaya.
45003028	Uling paniwalan tamu king pawalan neng kasalanan ning Dios ing tau king kapamilatan na ning kasalpantayanan, at e king pamanupad na king yuyutus na ning Kautusan.
45003029	Pota galang naman ing Dios para karing Judio ya mo? E ria naman kaya Dios ding paganu? Wa, Dios dia naman ding paganu,
45003030	uling metung ya mu ing Dios. At ilapit na la king sarili na ding Judio king kapamilatan na ning kasalpantayanan da, at makanyan munaman ing daptan na karing paganu.
45003031	Nung makanyan malyari ta ne kayang payalan ulaga ing Kautusan uli na ning kasalpantayanan a ite? Ali! E makanyan! Nune tutuparan ta ya ing Kautusan.
45004001	Nanung malyari tamung asabi tungkul kang Abraham a makatua na ning kekatamung lahi?
45004002	Nung mipawalan ya kasalanan i Abraham uli na ning depat na atin yang apagmaragul. Oneng ala yang apagmaragul arapan na ning Dios;
45004003	uling ing kasulatan sasabian na, “Meniwala ya i Abraham king Dios, at uli na ning pamaniwala na kilala neng banal ning Dios.”
45004004	Tatanggap yang upa ing taung magobra; e la regalu ding upa na nune sueldu lang mangaintulid keya.
45004005	Oneng ing taung manalig king kasalpantayanan at e king dapat na, at maniwala ya king Dios a makapamatawad karing makasalanan, kanita ing kasalpantayanan na ya ing kikilalanan na ning Dios bilang kapatawaran keya king arapan na.
45004006	Iti ya ing amanuan nang David kanitang migsalita ya tungkul king ligaya na ning taung tatanggapan na ning Dios bilang mipatawaran, e uli na ning nanumang depat nang mayap. Ngana,
45004007	“Mapalad ya ing taung pepatawaran na ning Dios king keyang kamalian, at detang leko na na kasalanan!
45004008	Mapalad ya ing taung e na na singilan ning Ginu karing kasalanan na!”
45004009	Bukud ya kayang kareng Judio iting sinabi nang David? Ali! Mangaintulid ya naman kareng paganu. Abanggit ta ne ing sasabian na ning kasulatan, “Meniwala ya i Abraham king Dios at uli na ning kasalpantayanan na tinggap neng banal ning Dios.”
45004010	Kapilan milyari iti? Bayu o kaybat nang mesirkunsisyun Abraham? Bayu; e kaybat.
45004011	Bandang tauli ya pa mu mesirkunsisyun at ing pangasirkunsisyun na metung yang palatandanan a patutu king ing kasalpantayanan na king Dios ya ing sangkan nung inya tinggap neng banal ning Dios kanitang e ya pa mesirkunsisyun. Makanyan yang malilyaring tata rang espiritual i Abraham ding sablang maniwala king Dios. At tatanggapan na lang banal ning Dios agyamang e la mesirkunsisyun.
45004012	E ku lalako king i Abraham tata ria naman ding mesirkunsisyun. Oneng e uli na ning pangasirkunsisyun da, nune uli na ning mabibie la agpang king kasalpantayanan a kalupa na ning kang Abraham kanita pang bayu ya mesirkunsisyun.
45004013	Pengaku na ning Dios kang Abraham at karing lahi na king ing yatu maging bandi ne. Miyabie ya iting pangaku e uli na ning pamamintu nang Abraham king Kautusan, nune uli na ning meniwala ya at tinggap neng banal ning Dios.
45004014	Uling nung ing pangaku na ning Dios miyabie mu karetang mamintu king Kautusan, mangabaldugan king alang ulaga ing pamanialpantaya na ning tau, at alang ulaga ing pangaku na ning Dios.
45004015	Gigisingan na mu ning Kautusan ing milalablab nang mua ning Dios; nung nukarin alang kautusan, ala munamang pamaglabag king kautusan.
45004016	Inya, makatalakad ing pangaku king kasalpantayanan ban makilala king ing pangaku metung yang grasya a babie nang alang bayad ning Dios, at makasadia ya para karing sablang lahi nang Abraham; e mu karelang mamintu king Kautusan nune pati na karetang ating kasalpantayanan a kalupa na ning kang Abraham. Tata ta ya ngan i Abraham;
45004017	antimo ing sasabian na ning kasulatan, “Pepalyaryan da kang tata ra ding dakal a bansa.” Wa, tata ta ya ngan i Abraham king arapan na ning Dios nung kenu na binili ing kasalpantayanan na, ing Dios a pasubling mie karing mete at mumutus king pangalto da ring bage a e sadiang makalto.
45004018	Agyamang balamu alang kapalyarian itang panenayan nang Abraham, menaya ya pa mu rin at meniwala, at king anti kanitang paralan milyari yang “tata da ring dakal a bansa” antimo ing mipangaku keya kanitang misan: “Ding lahi mu maging kasing dakal da la ring batuin.”
45004019	Halus dinalan neng banua tua kanita; oneng e bitasang kinupas ing kasalpantayanan na inyang aisip na king halus gugupu ne, at king i Sarah ala ne king idad a malyari ya pang mikayanak.
45004020	Ditak man e ya milako kasalpantayanan i Abraham ni e ya migduda tungkul king pengaku na ning Dios keya; mirinan yang tetagan a lub king kasalpantayanan na at pepaligayan ne ing Dios.
45004021	Lubus ya kapaniwalan king agyu nang tuparan ning Dios ing pengaku na.
45004022	Uli na niti, king kapamilatan na ning kasalpantayanan na “metanggap yang banal king Dios.”
45004023	Ding amanung “metanggap yang banal king Dios” e la misulat para keya mung bukud.
45004024	Misulat la naman para kekatamung matanggap bilang banal king Dios uli na ning pamaniwala tamu king ya ing pepasubling mebie kang Jesus a Ginu tamu,
45004025	i Jesus a pete ra uli da ring kekatamung kasalanan, at mipasublian mie ba tamung mipawalan kasalanan.
45005001	Inya ngening mipatawaran na ing kasalanan tamu king kapamilatan na ning kasalpantayanan, mika kapayapan tamu king Dios king kapamilatan na ning Ginu tamung Jesu-Cristo.
45005002	King kapamilatan na ning kasalpantayanan tamu peparas nang Jesus kekatamu iting grasyang tatanggapan tamu ngening kasalukuyan. Inya ikakatula tamu ing kapanayan a atyu kekatamu, kapanayan king pangarakayanan tamu king ligaya na ning Dios!
45005003	Oneng aliwa mu iti ing malyari tamung ikatula. Malyari tamung tumula karing kekatamung kasakitan; balu tamu king ding kasakitan mamunga lang kapibabatan,
45005004	at ing kapibabatan mamungang tetagan; ing tetagan magdalang kapanayan,
45005005	at iti namang kapanayan e makabigu kekatamu uling tigtug na ning Dios ing lugud na karing pusu tamu king kapamilatan na ning Banal a Espiritu a babie na ning Dios kekatamu.
45005006	Uling kanitang kasalukuyan tamung alang akarapat, king panaun a tildu na ning Dios, mete ya i Cristo para karing taung makasalanan.
45005007	E mayan king ninuman ing paimate ya alang-alang king metung a taung makatuliran. Mekad para king metung a taung mayap ating bisang paisubu agyang king kamatayan.
45005008	Oneng mete ya i Cristo para kekatamu kanitang makasalanan tamu pa! At iti patunayan na king kaluguran na katamu ning Dios.
45005009	Anti na ning ngeni milapit ta na king Dios king kapamilatan na ning kamatayan nang Cristo, e kasi lalu tamung asisiguru king iligtas na katamu king mikakalabkab nang mua ning Dios!
45005010	Kanitang milabas meging kalaban na katamu ning Dios, oneng milapit tamu keya king kapamilatan na ning kamatayan ning Anak na. Ngening metanggap ta na king Dios, lalu tamung ayasahan ing miligtas tamu king kapamilatan na ning bie nang Cristo!
45005011	Aliwa mu yan; magsaya tamu king Dios king kapamilatan na ning Ginu tamung Jesu-Cristo uling king kapamilatan na meging kakaluguran na katamu ning Dios.
45005012	Dinatang ing kasalanan keti king yatu king kapamilatan na ning metung a tau, at ing kasalanan na migdalang kamatayan. Bilang bunga na niti, linaganap ing kamatayan king mabilug a ketawan, uling mikasala la ding sablang tau.
45005013	Atin nang kasalanan keti king yatu bayu ya pa miyabie ing Kautusan; oneng nung nu alang kautusan alang masasabing pamikasala.
45005014	Makanyan man manibat king panaun nang Adan angga king panaun nang Moises mig-ari ing kamatayan karing sablang tau pati na karetang e mikasala king pamaglabag king kautusan na ning Dios antimo ing pamaglabag nang Adan. I Adan larawan ne nitang metung a taung mipangakung datang.
45005015	Oneng e la miwawangis deting adua. Uling ing regalung kusa nang binie ning Dios e ne kalupa nitang kasalanan nang Adan. Tutu pin king mig-ari karing dakal a tau ing kamatayan uli na ning kasalanan na ning metung a tau. Oneng lalung maragul ing grasya na ning Dios at antimu rin itang regalung kusa nang binie karing dakal a tau king kapamilatan na ning grasya na ning metung a tau, i Jesu-Cristo.
45005016	Makayaliwa ya ing regalu na ning Dios ketang kasalanan na ning metung a tau. Kaybat nang merapat nitang metung mung kasalanan a ita, sinalisi ing kayatulan a magdalang kaparusan; oneng kaybat na ning anti kanitang dakal a pamikasala dinatang ne man ing grasyang e tamu pangaintuliran, at iti magdalang kapatawaran.
45005017	Wa, king kapamilatan na ning kasalanan ning metung mung tau karin megumpisa ing pamag-ari na ning kamatayan; oneng lalu namang maragul ing binunga na ning depat na ning katau, i Jesu-Cristo! Ding sablang tatanggap king maglapo nang grasya ning Dios at detang kikilalanan nang matulid mie la at makipag-ari king kapamilatan nang Cristo.
45005018	Inya nung ing metung a kasalanan migdalang kaparusan karing sablang tau, makanyan namang migdalang kapatawaran at bie karing sablang tau ing depat na ning katau.
45005019	At nung makananu lang meging makasalanan ding sabla uli na mu ning kapanialangsangan na ning metung a tau makanyan la namang mipatawaran ding sabla uli na ning kapamintuan na naman ning metung a tau.
45005020	Miyabie ya ing Kautusan ban miragdag ing pamikasala; oneng nung kapilan merakal ing kasalanan kanita naman lalung merakal ing grasya na ning Dios.
45005021	Inya nung makananung mig-ari ing kasalanan king kapamilatan na ning kamatayan, makanyan munaman mig-ari ing grasya na ning Dios king kapamilatan na ning kapatawaran ban kamtan tamu ing bie alang angga king kapamilatan nang Jesu-Cristo a Ginu tamu.
45006001	Nanu ngeni ing sabian tamu? King itamu manatili tamung mabibie king pamikasala ban kanita lalung dakal ing grasya na ning Dios?
45006002	E makanyan! Mete ta na king kasalanan, inya makananu tamung manatili pang mabibie king kasalanan?
45006003	E wari mituru kekayu king inyang mebinyag tamu at miyabe kang Cristo Jesus mebinyag tamu at miyabe king kamatayan na?
45006004	King matulid a pangasabi, inyang mebinyag tamu mikutkut tamung abe na at mirakayanan king kamatayan na ban nung makananu yang sinubling mebie king kapamilatan na ning maligaya nang upaya ning Ibpa, makanyan tamu munamang mibiebie king panibayung bie.
45006005	Uling nung mekiabe tamu kang Cristo king kamatayan na, makanyan tamu namang miyabe king pangasubli nang mebie.
45006006	Balu tamu king ing matua tamung pangatau mipaku yang kayabe nang Cristo king krus ban siran na ing upaya na niting katawan a makasalanan, at ba tamung miligtas king panga-ipus king kasalanan.
45006007	Potang ing tau mate ya ala ne king upaya na ning kasalanan.
45006008	Nung miyabe tamu king kamatayan nang Cristo, paniwalan tamung subli tamu namang mie kalupa na.
45006009	I Cristo, antimo ing balu tamu, king pangasubli nang mie, e ne mate kapilan man; ala neng upaya keya ing kamatayan.
45006010	Inyang mete ya, mete ya para king kasalanan; misan mu at para king sablang panaun. At ngeni mabie ya para king Dios.
45006011	Inya ikayu man ibilang yu nang mete para king kasalanan ing kekayung sarili, oneng mabie para king Dios king pangayabe yu kang Cristo Jesus.
45006012	Inya e na sukat mag-ari ing kasalanan karing katawan yung malalaso, at e yu na sukat panusigan ing e mayap nang pamitan
45006013	ni e yu na pakasangkapan king kasalanan ing isanu mang dake na ning kekayung sarili para magamit king isanu mang e mayap a parasan. Nune sukat yung ibie ing kekayung sarili king Dios bilang taung mete na, oneng mipasublian mie at isuku yung kabilugan keya ing sarili yu ban magamit king pamaniapat king matulid.
45006014	E na kayu pailalam pasibayu king upaya na ning kasalanan, uling ala na kayu ngeni king lalam nang upaya ning Kautusan nune atyu kayu lalam nang upaya ning grasya ning Dios.
45006015	Nanu ngeni? Uli mong ala ta na king lalam nang upaya ning kautusan nune atyu tamu king lalam nang upaya ning grasya, dapat ta nang pamikasala? Ali, e makanyan!
45006016	Tune balu yu king neng yayampang yu king aliwa ing kekayung sarili, antimong ipus, pa-ipus kayu king taung kekayung pamintuan: pa-ipus kayu king kasalanan at iti papunta king kamatayan o pa-ipus kayu king Dios at iti papunta naman king pangapatawad da ring kasalanan.
45006017	Oneng salamat king Dios! Agyamang kanitang misan meging ipus na kayu ning kasalanan, memintu kayung maniaman a lub karing turu a tinggap yu.
45006018	Meging malaya kayu king panga-ipus yu king kasalanan ban pa-ipus kayu king kabanalan.
45006019	(Gagamit kung karaniwan a amanu uli na ning katutubu yung keinan.) Kanitang misan sinuku yung lubus ing kekayung sarili king karinatan at kanawangan para king nasa a marok. Ngeni naman sukat yung isukung ganap ing kekayung sarili anting ipus na ning kabanalan.
45006020	Kanitang ipus na kayu pa ning kasalanan, tutu kayung mirayu king kabanalan.
45006021	Oneng nanu naman ing maging pakinabang yu king pamaniapat karing bage-bage a ngeni pikakarine yu? Alang aliwa nune ing kamatayan!
45006022	Oneng ngeni meging malaya na kayu king kasalanan at ipus na kayu ning Dios. Ing pakinabang yu ya ing pamibiebie a lubus makatalaga keya, at ing bunga na niti ya ing bie alang angga!
45006023	Ing bayad na ning kasalanan, kamatayan; oneng ing regalung kusa nang babie ning Dios ya ing bie alang angga kayabe nang Cristo Jesus a Ginu tamu.
45007001	Kapatad, asisiguru kung aintindian yu ining buri kung sabian kekayu, uling makaintindi kayu ngan tungkul king kautusan. Atin yang upaya ing kautusan king tau kaba mung mabie ya.
45007002	Metung a alimbawa: katungkulan na ning babaing talasawa, agpang king kautusan, ing maging tapat ya king asawa na kabang mabie ya ing lalaki; nung mate ne ing lalaki, e ne masasakup ing babai ketang kautusan a sasabing e ne malyaring kawanian ing asawa na.
45007003	Inya nung makiabe ya king aliwang lalaki kabang mabie ya pa ing asawa na, ausan neng makipaglalaki ning kautusan; nung ing asawa na mete ne, metung neng babaing malaya, agpang king kautusan, at e ya mikakasalang makipangalugud, nung makiasawa ya king aliwang lalaki.
45007004	Tutu munaman ing anti kaniti para kekayu, kapatad ku. Mete na kayu naman para king Kautusan, uling dake na kayu ning katawan nang Cristo, at ngeni dake na na kayu nitang mipasublian mie ban mamunga kayung mayap a dapat para king Dios.
45007005	Uling kanitang mibiebie tamu, agpang king katutubu ning kekatamung pangatau, ding e mayap nang nasa a ginising na ning Kautusan ilang magobra karing kekatamung katawan at ing maging bunga na ya ing kamatayan.
45007006	Oneng ngeni malaya ta na king Kautusan, uling mete ta na ketang mekabihag kekatamu kanitang milabas. E ta ya susuyuan ing Dios lalam ning matuang tuntunan na ning kautusan a misulat, nune king bayung bie a babie na ning Espiritu.
45007007	Nanu ngeni ing malyari tamung sabian? King ing Kautusan makapalpikasala ya? Ali ya! Nung akilala ku nung nanu ing kasalanan, akilala ku uli na mu ning Kautusan. E ku sana ikuang abalu nung nanu ing manangkamin, nung ing Kautusan e na sinabi, “E ka manangkamin.”
45007008	Menakit dalan ing kasalanan para gisingan na kanaku king kapamilatan na ning kautusan ing miyayaliwang pamanangkamin. Nung alang kautusan, alang kasalanan.
45007009	Aku mismu kanitang misan mibiebie kung alang balu tungkul king kautusan; oneng inyang abalu ke ing kautusan, megumpisang tinubu kanaku ing pamikasala
45007010	at aku naman mete ku. At ing kautusan a kailangan magdalang bie kanaku kamatayan ing dela na.
45007011	Mirinan pamikatagun ing kasalanan at lininlang na ku king kapamilatan na ning kautusan; makanyan na kung pete.
45007012	Inya, ing Kautusan banal ya at ing kautusan banal ya, matulid ampon mayap.
45007013	E kasi ing mayap ya ing makirapat king kanakung pangamate? Ali! Ing kasalanan ya ing makirapat kaniti: kesangkapanan ne ning kasalanan ing mayap, at inatdanan na kung kamatayan ban makilala ing tune nang kabaldugan ning kasalanan. Inya, king kapamilatan na ning kautusan, lalu kung akikilala ing makatakut nang dewakan ning kasalanan.
45007014	Balu tamu king ing Kautusan tungkul ya karing bage espiritual; oneng aku tau kung ating kamatayan a mepisali antimong ipus ning kasalanan.
45007015	E ku aintindian ing mismung daraptan ku; uling e ku daraptan ing kailangan kung daptan, nune ing ararapat ku ya ing kabud ing kasaman ku.
45007016	Neng daraptan ku ing bage a e ku sukat daptan, mipakilala king tatanggapan kung ustu ya ing Kautusan.
45007017	Inya aliwa aku ing tune darapat kaniting bage; nune ing kasalanan a atyu kanaku.
45007018	Balu ku king alang kayapan a mayayakit kanaku, ngaku wari, king kanakung pangatau. Agyamang atyu kanaku ing bisang dapat king mayap, e ku ararapat.
45007019	E ku ararapat ing mayap a sukat kung daptan; nune ing ararapat ku ya ing e mayap a e ku buring daptan.
45007020	Nung ing e ku sukat daptan ya ing ararapat ku, mangabaldugan king aliwa na aku mismu ing darapat kaniti, nune ing kasalanan a atyu kanaku.
45007021	Iti ya ing prinsipyu a atuklasan ku: neng buri kung daptan ing mayap, ing e mayap ya ing malapit kanaku.
45007022	Ing mabilug kung pangatau tutula ya king kautusan na ning Dios.
45007023	Oneng akakit ku king ating aliwang prinsipyung magobra king kanakung pangatau a balamu metung yang prinsipyung pilit sasalangsang king didikta na ning lub ku. Gagawan na kung bihag niting prinsipyu na ning kasalanan a magobra king mabilug kung pangatau.
45007024	Inya tau kung tutung makalunus! Ninu ing magligtas kanaku king katawan a ini a atyu king upaya na ning kamatayan?
45007025	Salamat king Dios a darapat kaniti king kapamilatan nang Jesu-Cristo a Ginu tamu! Inya, iti ngeni ing kanakung kabilian: king sarili kung pamisip asuyuan ke ing kautusan na ning Dios, oneng ing maina kung pangatau susuyuan ne ing kautusan na ning kasalanan.
45008001	Inya e na la miyatulan kaparusan detang mabibie kang Cristo Jesus.
45008002	Ing kautusan ning Espiritu a babie king bie a makayabe kang Cristo Jesus, leko na ku king kautusan ning kasalanan at kamatayan.
45008003	Depat na ning Dios ing e na arapat ning Kautusan uli na ning keinan ning tau. Tinubud ne ning Dios ing Anak na a dinatang kalupa na ning taung makasalanan ban ilako na ing kasalanan. King kapamilatan na ning depat nang iti ning Dios perusan na ing kasalanan a magobra king keinan na ning tau
45008004	ban ing katuliran a aduan na ning Kautusan lubus matupad kekatamung mabibie agpang king Espiritu at e agpang king keinan na ning katutubung pangatau.
45008005	Uling detang mabibie ketang agkat na ning katutubu rang pangatau, mimisip la ketang aduan na ning katutubu rang pangatau. Detang mabibie naman king agkat na ning Espiritu, mimisip la agpang ketang kaburian na ning Espiritu.
45008006	Nung mimisip la ketang aduan na ning katutubung pangatau, ing pupulan da kamatayan at deta namang mimisip ketang aduan na ning Espiritu, bie at kapayapan ing karelang tanggapan.
45008007	Inya maging kalaban ne ning Dios ing taung mimisip ketang aduan na ning katutubu rang pangatau, uling iti e mamintu king kautusan na ning Dios, at king kamatutuanan e na agyung pamintuan.
45008008	Detang manusig king agkat na ning katutubung pangatau e re malyaring apaligayan ing Dios.
45008009	Oneng e kayu mabibie ketang aduan na ning katutubung pangatau, nune mabibie kayu ketang agkat na ning Espiritu, nung tune yang manuknangan kekayu ing Espiritu ning Dios. E ya kang Cristo ing e na panuknanganan ning Espiritu nang Cristo.
45008010	Nung manuknangan ya kekayu i Cristo, mate ya man ing katawan uli na ning kasalanan yu, mabie ya ing espiritu yu uling pepawalan na kayung kasalanan ning Dios!
45008011	Nung ing Espiritu na ning Dios a pepasubling mie kang Jesus, manuknangan ya kekayu, ing pepasubling mie kang Cristo pasublian na la namang mie ding katawan yung malalaso kapamilatan na ning Espiritu nang manuknangan kekayu.
45008012	Inya, kapatad, atin tamung katungkulan, oneng e para mibiebie ketang agkat na ning katutubung pangatau tamu.
45008013	Uling mate kayu nung mibiebie kayu ketang agkat na ning katutubung pangatau; nung king agkat na ning Espiritu papaten yu ing e mayap nang pamitan ning katawan, mie kayu.
45008014	Anak na la ning Dios detang tutuki king agkat na ning Espiritu ning Dios.
45008015	Uling ing Espiritu a binie na ning Dios kekayu e na kayu papalyarian ipus ba kayung pasibayung mangatmung takut; nune papalyarian na kayung maging anak na ning Dios. Potang ausan ta ya ing Dios: “Tatang, Tatang ko!”
45008016	patutuan na ning Espiritu ning Dios king kekatamung espiritu king itamu anak na katamu ning Dios.
45008017	At anti na ning anak na katamu, talapagmana na katamu ning Dios at kayabe na katamung talapagmanang Cristo; nung darake tamu king kasakitan nang Cristo, mirakayanan tamu naman king kaligayan na.
45008018	Isipan ku king ing daralanan tamung kasakitan ngening kasalukuyan a panaun e man sukat ipakilimpi king ligayang makapanaya a mihayag kekatamu king daratang a panaun.
45008019	Masipit na nang panenayan ning meto(metung a) lelangan ing pamipakilala na ning Dios karing anak na.
45008020	E na sariling kaburian ning meto (metung a)lelangan ing mabigu ya nune kaburian na ning Dios; oneng dininan neng kapanayan.
45008021	Uling ing meto (metung a) lelangan maging malaya ya king panga-ipus na king kasiran, at mirakayanan ya ing kalayaan at kaligayan da ring anak na ning Dios.
45008022	Masalang balu tamu king angga ngening kasalukuyan sasaingsing ya ing meto (metung a) lelangan king sakit a kalupa na ning metung a babaing manganak.
45008023	Oneng e mu bukud ing meto (metung a) lelangan, itamung mirinan king Espiritu, antimong mumunang dili karing regalu na ning Dios, sasaingsing tamu naman kabang panayan tamu king Dios ing ibilang na katamung anak na, ing pangayatbus da ring kekatamung katawan.
45008024	Uling miligtas tamu, oneng atin ta pang kapanayan. Nung akakit ta na itang kekatamung panenayan, e na tune kapanayan ita. Ninu wari ing manaya ketang akakit na na?
45008025	Nung manaya tamu ketang e ta pa akakit, panayan tamu king mitmung kapibabatan.
45008026	King anti kanyan munamang paralan daratang ya ing Espiritu ban saupan na katamu uling tau tamung maina. Uling e tamu man balu nung makananu tamung sukat manalangin; oneng ing Espiritu ya mismu ing magparalampu arapan na ning Dios para kekatamu, king dalung a e ra man asabi ding amanu na ning tau.
45008027	Ing Dios a manakit angga na king kabubusalan na ning pusu ning tau balu na ing atyu king pilubluban na ning Espiritu; uling ing Espiritu ya ing magparalampu king arapan na ning Dios alang-alang king balen na at agpang king kaburian na.
45008028	Balu tamu king karing sablang bage darapat ya ing Dios para king ikakayap da ring malugud keya, ding inaus na at pinili agpang king parasan na.
45008029	Ila detang pinili na manibat na kanitang minuna at telaga nang maging tune nang kalupa ning Anak na ban ing Anak yang maging pangane da ring dakal a mikakapatad.
45008030	Inaus na la ning Dios detang telaga na para kaniti, at pepatawaran na la at dekayanan king kaligayan na.
45008031	King heganaganang iti, nanu ing malyari tamung asabi? Nung ing Dios atyu king panig tamu, ninu ing laban kekatamu?
45008032	E ne pepasubalian pati na ing sariling Anak na, nune inain ne para king ikakayap tamu! Nung pati Anak na binie na kekatamu, ipagkaimut na pa kaya kekatamu ing nanumang malyaring aibie na?
45008033	Ninu ing misuplung laban karing pinili na ning Dios? Nung ing Dios mismu pepayalan na na katamung kasalanan,
45008034	ninu pa ing makayatul kekatamu? I Cristo Jesus kaya? Aliwa! E mu ing mete ya para kekatamu; sinubli ya namang mie at atyu king banda nang wanan ning Dios at makisabi yang mayap para kekatamu!
45008035	Ninu mo ing ating upayang ikawani na katamu king lugud nang Cristo? Ing kaligaligan kaya, ing kasakitan, ing pangalupig, ing danup, ing kalubasan, ing panganib o ing kamatayan?
45008036	Antimo ing sasabian na ning kasulatan: “Alang-alang kekayu makatibi kaming patitingapun king kamatayan; pekilupa da kami karing tupang malapit da nang katatan.”
45008037	Ali! Uling karing sablang bage atin tamung ganap a tagumpe king kapamilatan nang Cristo a linugud kekatamu.
45008038	Matibe ku kapaniwalan king agyang ing kamatayan o ing bie man, ding anghel o ding aliwa pang upaya o sikanan karin banua, antimu rin ing nanuman king kasalukuyan o king daratang a panaun,
45008039	ing atyu babo o ing atyu lalam o ing nanumang melalang, e na katamu kapilan man malyaring ikawani king lugud na ning Dios kang Cristo Jesus a Ginu tamu.
45009001	Sasabian ku ing katutuan; talatuki na kung Cristo at e ku maglaram. Ing sarili kung konsiensia a pamahalan na ning Banal a Espiritu, patutuan na king e ku maglaram.
45009002	Ing buri kung sabian ya ini: tutu kung pagkalungkutan at alang kalupa ing kaplas ning pusu ku
45009003	para karing kapatad ku a kanakung sariling laman at daya. Maniaman ku lub tanggapan ing miparusan at mikawani ku kang Cristo, nung iti ya ing makasaup karela.
45009004	Ila ding taung pinili na ning Dios; inampun na la bilang sariling anak na at pepabalu na karela ing kaligayan na; tinatag na la ding kasunduan kayabe ra at binie ne karela ing Kautusan; atyu karela ing tune kapanyamban; tinggap da ing dakal nang pengaku ning Dios;
45009005	ila ding meging lahi ding pikabaluan a Hebreong penibatan da, at ing Cristo, king pangatau na, ibat ya king karelang lahi. Mipuri yang alang kapupusan ing Dios a mag-ari king sabla-sabla! Amen.
45009006	E ku sasabian king mebigu ing pangaku na ning Dios; uling e ding sablang memalen na ning Israel tau lang pinili na ning Dios
45009007	ni e la ngan anak na ning Dios ding lahi nang Abraham. Ngana ning Dios kang Abraham, “Ding lahi nang Isaac ilang maging lahi mu.”
45009008	Ing buri nang sabian niti king ding anak a mibait ketang natural a paralan e na la anak ning Dios; nune ding anak a mibait bilang bunga na ning pangaku ning Dios ila ding makilalang tune lahi.
45009009	Uling ing pangaku na ning Dios anti kanini: “King karampatan a panaun magbalik ku at mikayanak neng lalaki i Sarah.”
45009010	Oneng e mu ita, uling parehu la tata ding adua nang anak a lalaking Rebeca, i Isaac a penibatan tamu.
45009011	Ban ing pangapili na ning metung kareting adua lubus neng maging bunga ning sarili nang parasan ning Dios, sinabi na ning Dios kang Rebeca, “Ing koya karing aduang den ya ing sumuyu king wali.” Sinabi na iti bayu la pa mibait; bayu la mekagawang nanumang mayap o e mayap. Inya makayagpang ya ing pamamili na ning Dios ketang pamaniaus na at e ketang nanumang depat da.
45009013	Ngana ning kasulatan, “Liguran ke i Jacob, oneng pikasaman ke i Esau.”
45009014	Nanu ing asabi tamu tungkul kaniti? King mangabiran ya ing Dios? Ali ya!
45009015	Uling sinabi na kang Moises, “Dinan keng lunus itang buri kung dinan, at lunusan ke itang buri kung lunusan.”
45009016	Inya e makatalakad ketang buri na o daraptan na ning tau, nune bukud mu king lunus na ning Dios.
45009017	Uling nganang migsalita ning kasulatan king ari ning Ehipto, “Gewa da kang ari ba da kang kasangkapanan king pamipakilala ku king kanakung upaya, at king pangahayag na ning kanakung lagyu king mabilug a yatu.”
45009018	Inya dinan neng lunus ning Dios itang buri nang dinan at pasiasan ne buntuk itang buri na.
45009019	Malyaring ikutang na ning metung kekayu, “Nung makanyan pala, obat pamarsalanan ne ning Dios ing tau? Ninu wari ing makatutul king kaburian na ning Dios?”
45009020	Ninu mo ika, kakaluguran, para magsalita kang makanyan king Dios? Ing metung a lulanan a megawa king pila e na kukutang king taung ginawa keya, “Obat makanyan mu kung gewa?”
45009021	E wari ing taung gagawang lulanan atin yang upayang gumamit king pila agpang ketang buri na at gawang aduang lulanan king metung mung tumpuk a pila; ing metung magamit ya king espesyal a okasyun at ing metung naman para king karaniwan a pamangamit?
45009022	Makanyan munaman ing malyari tamung asabi tungkul king dapat na ning Dios. Birian nang ipakilala ing milalablab nang mua at ipakilala ing upaya na. Makanyan man maragul ing kapibabatan na karetang mangaintulid king milalablab nang mua, detang makasadia nang magisan.
45009023	Buri na namang ipakilala ing maragul nang kaligayan a mitugtug kekatamu a buri nang mirarasnan king lunus na, kekatamung sidia nang tanggap king kaligayan na.
45009024	Uling itamu ding inaus na; e mu ding ibat karing Judio nune ding ibat karing paganu munaman.
45009025	At iti ya ing sasabian na king libru ning Hosea, “Ding taung sadiang e kaku, ausan ku lang ‘Balen Ku.’ Ing bansang sadiang e ku kaluguran, ausan keng ‘Ing kakung Pakamalan.’
45009026	At king kabud lugal nung nu ra dimdam, ‘Aliwa ikayu ing kakung balen,’ karin la mayaus anak ning Dios a mabie.”
45009027	At migsalita ya i Isaias tungkul king Israel. Ngana, “Agyang pang kasing dakal na la ning balas king pasigan ding memalen ning Israel, ditak la mu karela ding miligtas;
45009028	uling mabilis at mabagsik ing atulan ne ning Ginu ing kabilugan a yatu.”
45009029	Kalupa na nitang sinabi na namang Isaias kanitang minuna, “Nung ing Ginung Mayupayang tutu e na katamu likuananan lahi, mekad meging anti tamu king Sodoma; mekad meging kalupa na katamu ning Gomorra.”
45009030	Nanu ing sabian tamu? Ding paganu a e naman magkapilit milapit king Dios ila kabud ding pepatawaran na king kapamilatan na ning kasalpantayanan,
45009031	samantalang e re atuklasan ding taung pinili na ning Dios a manintun kautusan a malyaring makapilapit karela king Dios.
45009032	Nanu ing meging sangkan? E la menalig king kasalpantayanan, nune ketang sariling dapat da. Mitisud la king “batung makatisud”
45009033	a amanuan na ning kasulatan, “Lawan yu, ibili ke king Zion ing metung a batu a makatisud karing tau; metung yang batung makaragsa karela, oneng ing ninumang maniwala keya e ya mabigu.”
45010001	Kapatad, king mabilug kung pusu tune kung pagnasan king miligtas la ding mismung sarili kung kalahi! Manalangin ku king Dios para karela!
45010002	Aku mismu apatutuan ku king tune lang tapat king Dios, oneng ing katapatan da e makatalakad king tune beluan.
45010003	E re ikuang akilala ing dalan nung nu na la payalan kasalanan ning Dios ding tau at pilit lang mitatag sarili dang dalan; inya e la pepasakup king paralan na ning Dios tungkul king pangapayalan dang kasalanan ding tau.
45010004	I Cristo ya ing kawakasan na ning Kautusan at king kapamilatan na matanggap ya king Dios ing ninumang sasalpantaya.
45010005	Iti ya ing sinulat nang Moises tungkul king pangapatawaran ning kasalanan agpang king Kautusan: “Mie ya king kapamilatan na ning Kautusan.”
45010006	Anti naman keni ing masasabi tungkul king pangapatawaran ding kasalanan arapan na ning Dios king kapamilatan na ning kasalpantayanan: “E mu kukutang king kekang sarili, ‘Ninu ing mukiat karin banua?’ ” (ngana wari, para ibaba me i Cristo.)
45010007	“Ni e mu kukutang, ‘Ninu ing dulung king kalalalaman na ning yatu?’ ” (ngana wari, para isaka me ibat king tuknangan da ring mete i Cristo).
45010008	Ing sasabian na anti kaniti: “Malapit kekayu ing amanu na ning Dios, atyu karing labi yu at karing kekayung pusu,” ngaku wari, ing kasalpantayanan a ipanaral mi kekayu.
45010009	Nung ipasiag mu karing kekang labi, “I Jesus Ginu ya” at paniwalan mu king kabubusalan na ning pusu mu king pepasublian neng mie ning Dios, miligtas ka.
45010010	Uling maniwala tamu king kabubusalan na ning pusu tamu at uli na nita payalan na katamung kasalanan ning Dios; king kapamilatan na ning pamipasiag tamu king kasalpantayanan mililigtas tamu.
45010011	Ngana ning kasulatan, “E ya mabigu ing ninumang maniwala keya.”
45010012	Ala lang pamiyayaliwa ding Judio at ding paganu; ing Dios ya naman ing Ginu da ring sabla at labis-labis na lang bendisyunan ding sablang mamaus keya.
45010013	Antimo ing sasabian na ning kasulatan, “Miligtas ya ing ninumang mamaus king lagyu na ning Ginu.”
45010014	Oneng makananu lang makayaus king Ginu, nung e la pa maniwala? At makananu lang maniwala, nung ala la pang dimdam tungkul king Ginu? At makananu lang makaramdam, nung ala namang menaral karela?
45010015	Makananu namang mika talapanaral, nung alang mituburan manaral? Agpang king sasabian na ning kasulatan, “Kasampat na ning paniatang da ring manaral king Mayap a Balita!”
45010016	Oneng e ila ngan tinggap de ing Mayap a Balita. Ing propeta Isaias mismu sinabi na, “Ginu, ninu ing meniwala king penaral mi?”
45010017	Inya daratang ing kasalpantayanan king kapamilatan na ning pamakiramdam king amanung mipanaral at ing amanung manibatan king pamanaral tungkul kang Cristo.
45010018	Oneng ngakung kukutang, “Pota galang e ra naman dimdam ing amanung mipanaral? Wa, dimdam da, antimo ing sasabian na ning kasulatan: “Ing karelang bosis minabut angga king mabilug a yatu; ing amanu ra miras angga na karing sikoti na ning yatu.”
45010019	Pasibayu, ngakung kukutang, e ra kaya balu iti ding tau Israel? Pekibatan na nang Moises iti kanita pang minuna. Ngana, “Papangalaluan da kayu karing taung e naman metung a bansa; pamuan da kayu laban king metung a bansang bibilugan ding taung alang balu.”
45010020	At lalu pang mataram ing pamagsalita nang Isaias inyang nganang sinabi, “Atuklasan da ku ding taung e naman manintun kaku; pepakit ku karing taung e naman mangutang tungkul kanaku.”
45010021	Oneng tungkul king Israel nganang sasabi, “Patingapun kung mamaus king metung a balen a mapaglaban at e mapamintu kanaku!”
45011001	Iti naman ngeni ing kukutang ku: Tinggian ne ning Dios ing sarili nang balen? Agyang ditak ali ne! Aku mismu metung kung Israelita, metung kung lahi nang Abraham at miembru na ning tribu nang Benjamin.
45011002	E ne tinggian ning Dios ing balen na, ing balen a pinili na ibat pa king kamumulan. Balu yu nung nanu ing sasabian na ning kasulatan tungkul king pamakisabi nang mayap ning propeta Elias king Dios laban king Israel.
45011003	Ngana, “Ginu, pete da na la ding kekang propeta at piglasak da la ring kekang altar; aku nang dili ing mitagan at buri da ku pang paten!”
45011004	Nanu ing pekibat na ning Dios keya? Ing pekibat na, “Mitagan kung pitung libung lalaking e pa sinamba kang Baal a idolo.”
45011005	Makanyan a makanyan ing malilyari ngening kasalukuyan: atin pa mu ring makatagan karing taung pinili na ning Dios uli na ning grasya na.
45011006	Ing pamamili na karela manalumpakan king grasya na at e ketang nanumang depat da. Uling nung ing pamamili na ning Dios manalumpakan mu king daraptan da ring tau, e mu na atunggen grasya iti.
45011007	Nanu ing milyari? E ra atuklasan ding memalen ning Israel itang karelang panintunan. Metung ya mung malating grupu a pinili na ning Dios ing mekatuklas; migmaklak-maklakan la ding aliwa king aus na ning Dios.
45011008	Antimo ing sasabian na ning kasulatan, “Pepasias na la pusu ning Dios at pepaburen na lang mepurul a kaisipan; angga man king aldong iti e la manakit ding mata ra, at e la makaramdam ding balugbug da.”
45011009	At sasabian nang David, “Marakap la sa at masilu karing karelang pamagpiesta; miragsa la sa at miparusan!
45011010	Mabulag la sa mata ba lang e manakit, at mangabukut-bukut la sa kapilan man karing karelang problema.”
45011011	Inya, ngaku pang kukutang, ngening misakab la ding Judio mangabaldugan kaya king melaus na lang miragsa? Ali! Uling ing karelang pamikasala migdalang kaligtasan karing paganu ban kanita dumiria la karela ding Judio.
45011012	Nung ing pamikasala da ring Judio migdalang maragul a bendisyun king mabilug a yatu, at ing pangabigu ra migdalang dakal a bendisyun karing paganu, e kasi lalung maragul ing bendisyun a ibunga na nung wari’t ding sablang Judio magbayu lang bie!
45011013	Ikayung paganu, oyni ing asabi ku kekayu. Kabang apostol ku kekayu, ipagmaragul ku ing kasuyuan kekayu.
45011014	Mekad king kapamilatan na niti ding kanakung sariling kalahi apapangalaluan ku la tungkul king lingap ku kekayu, at king paralan a yan malyari ku lang iligtas ding aliwa karela.
45011015	Nung kanitang ding kalahi ku e la metanggap, ing yatu naman milapit ya king Dios, pota kayang matanggap lang pasibayu keya, nanu ing maging bunga na niti? Alang aliwa nune ing pangasubli ra bie ding taung mete na!
45011016	Nung ing mumunang kapirasung tinape miyain ya king Dios, keya ya naman ing kabilugan a tinape at nung ding yamut ning metung a tanaman miyain la king Dios, keya la naman ding sanga.
45011017	Ding mapilan karing sanga na ning tanaman a olibong mesese mepakli la at ing sanga na ning tanaman a olibong kabud na tinubu misusug ya keya. Ikayung paganu mengari kayu ketang olibong kabud na tinubu at ngeni misusug kayu king sikanan at bie rang manawa ding Judio.
45011018	Inya, e yu la sukat payalan kabaldugan detang mengapakling anting sanga. Makananu kayung makapagmaragul? Metung kayu mung sanga, aliwa ikayu ing magsustentu king yamut, ing yamut ya ing magsustentu kekayu.
45011019	Mekad ngayu namang sumabi, “Wa, oneng mepakli la ding sanga ban ikaming kuma king lugal da.”
45011020	Wa, tutu ita. Mepakli la uling e la sinalpantaya, kabang ikayu menatili kayu uling sasalpantaya kayu. Oneng e kayu daragul a lub uli na niti; nune kailangan kayung mika ating takut.
45011021	E na la pepasayangnan ning Dios ding Judio a mengaring sangang katutubu ning tanaman; ikayu kaya isipan yung pasayangnan na kayu?
45011022	Keti tamu akakit nung nu anti ing ganaka na ning Dios at nung nu anti ing bigsikan na. Pagbagsikan na la detang sangang metanggal, oneng maganaka ya kekayu, nung manatili kayu king mayap nang lub; nung ali kayu, ikayu man mangapakli kayu.
45011023	At ding Judio naman, nung painggulut la king keyalan dang kasalpantayanan, misubli la king sadia rang lugal, uling agyu na lang isubli ning Dios.
45011024	Ikayung paganu mengari kayu king sanga na ning olibong kabud na tinubu king metung a lugal at mepakli kayu. Kaybat, agyang laban king naturalesa, mitaid kayu king metung a tanaman a olibong sese at saria rang gagambulan. Mengari la ding Judio kaniting olibong mesese. Inya lalung mayan para king Dios ing isusug na lang pasibayu king tanaman a sarili rang penibatan.
45011025	Kapatad, pota isipan yu king balu yu na ing sabla. Buri kung abalu ye ngan ing katutuan a makalihim. Anti ya keni: e manatili kabang panaun ing kesiasan na lub Israel. Manatili mu angga potang ing mabilug a yatung e Judio akua na nang matanggap king Dios.
45011026	King makanyan a paralan ya mikabus ing mabilug a Israel, agpang king sasabian na ning kasulatan, “Ing Talapagligtas manibatan ya king Zion, idayu na ing sablang e mayap karing lahi nang Jacob.
45011027	Itatag ke karela iting kasunduan, potang ilako ku la ding karelang kasalanan.”
45011028	Meging kalaban na la ning Dios ding Judio uling tatanggian de ing Mayap a Balita at maging kalaban na la alang-alang kekayung paganu; oneng bilang balen a pinili na, kaluguran na la pa mu rin ning Dios ding Judio alang-alang karing karelang makatua.
45011029	Uling e biasang manaliwa isip ing Dios tungkul karing pipilinan na at bibendisyunan.
45011030	Tungkul naman kekayung paganu, kanitang minuna e kayu memintu king Dios; oneng ngeni tinggap yu ing lunus na ning Dios uli na ning e ra pamamintu ding Judio.
45011031	Makanyan munaman, uli na ning lunus a kekayung tinggap, ding Judio ngeni e la mamintu king Dios ban ila man malyari dang tanggapan ing lunus na.
45011032	Uling pepaburen na lang mebihag ning Dios ding sablang tau king karelang e pamamintu ban malyari nang ipakit karela ing lunus na.
45011033	E mu asukdan ing pibandian na ning Dios! Antimu rin ing kabiasnan na ampon beluan! Ninu ing makasaliksik king kayatulan na? Ninu mo ing makaintindi king pamamaralan na?
45011034	Antimo ing sasabian na ning kasulatan, “Ninung makibalu king isipan na ning Ginu? Ninu ing makaibie payu keya?
45011035	Ninu na ing atin nang aibie nanuman keya ba nang pangaintuliran ing mibayaran?”
45011036	Uling ya ing linalang king sabla-sabla at ing sabla atyu ngan ngeni king uli na at para keya. King Dios ing kapurian angga na king kapilan pa man! Amen.
45012001	Inya, kapatad ku, king uli na ning maragul nang lunus ning Dios kekatamu, ipakisabi kung mayap kekayu: samban ye king kapamilatan na ning pamiyain yu karing kekayung katawan bilang mabie at banal a ain, tune babie tula king Dios. Iti ya ing tune kapanyamban a kailangan yung iyain keya.
45012002	E kayu makiapus king lakad na ning yatung iti, nune ibayu yu ing kekayung panugali king kapamilatan na ning pamagbayu yu isip. Kaniti yu atuklasan ing kaburian na ning Dios at akilala yu nung isanu ing mayap at ing katanggap-tanggap keya at ing ganap.
45012003	King uli na ning grasyang binie na ning Dios kanaku, sasabian ku ngeni kekayu ngan: e yu lalawan maragul ing kekayung sarili maygit ketang karampatan kekayu. Nune maging banayad kayu king kekayung pamibalak, at ing balang metung kekayu kailangan ing surian na ing sarili na agpang king sukad na ning kasalpantayanan a binie na ning Dios keya.
45012004	Dakal tamu miyayaliwang dake king metung mung katawan, at deting dake atin lang miyayaliwang kasilbian.
45012005	Makanyan munaman, agyamang dakal tamu metung tamu mung katawan kayabe nang Cristo at makayabe tamu king metung at metung antimong miyayaliwa nang dake ning metung a katawan.
45012006	Atin tamung miyayaliwang kagiwan agpang king binie na ning Dios king balang metung. Nung ing kagiwan a tinggap mu ya ing maging talapagsalita na ning Dios, ipanaral mu ing amanu na ning Dios agpang king kasalpantayanan a atyu keka,
45012007	nung pamaniuyu, gamitan mu king pamaniuyu. Nung pamanuru ing kagiwan a kekang tinggap, gamitan mu king pamanuru,
45012008	nung pamamie payu, dinan mu lang payu ding mimina lub. Ding maglimus, maglimus lang mitmung ganaka. Ding tatalan upaya kailangan lang magkapilit e mu nanu; ing darapat mayap king aliwa, daptan nang mitmung tula.
45012009	Ala sanang pamagkunwari ing lugud yu; pikasaman yu ing e mayap at papanatilian yu ing mayap.
45012010	Mikakalugud kayu antimo ding mikakapatad, at mikamaragul kayu sanang kagalangan king metung at metung.
45012011	King alang sawang pamagkapilit, magobra kayu para king Ginu kayabe na ning kalausan a lub.
45012012	Tumula kayu uli na ning kekayung kapanayan. Mibabata kayu king oras ning kekayung kapagsubukan, at manatili kayu sa king pamanalangin.
45012013	Sumaup kayu karing kapatad yung Cristianung atyu king pamangailangan, at tanggapan yu lang matula ding dayuan karing pibalebale yu.
45012014	Bendisyunan yu la ding liligalig kekayu; e yu la panagkasanan kapilan man, nune aduan yu king Dios ing bendisyunan na la.
45012015	Makiabe kayu king tula da ring matula, makirame kayu king lungkut da ring malungkut.
45012016	Pakit kayung parehu paglalawe, at ating malasakit karing sabla. E kayu matas a lub, nune biasa kayu sanang makiabe karing kalulu. E yu isipan ing tutu na kayung biasa.
45012017	E yu ablasan marok ing depat dang marok kekayu. Daptan yu itang bibilang dang mayap ding sablang tau.
45012018	Daptan yu ing sablang agyu yu ban makapibiebie kayung payapa kayabe da ring sablang tau.
45012019	Kanakung kakaluguran, kapilan man e kayu mamablas, nune ipanibala yu king milalablab nang mua ning Dios, uling sasabian na ning kasulatan, “Aku ing mablas, aku ing singil, ngana ning Ginu.”
45012020	Antimo ing sasabian na ning kasulatan, “Nung maranup ya ing kekang kalaban, pakanan me; nung mau ya, dinan meng inuman; uling king pamaniapat mu king anti kanyan mipakarine ya king sarili na.”
45012021	E kayu paisaul king marawak, nune labanan yu ing marawak king mayap.
45013001	Sukat yang mamintu ing metung at metung karing manimuna king balen, uling alang kayupayan a makalto nung e na paintulut ning Dios, at binili na la karin ning Dios ding atyu king katungkulan.
45013002	Inya ninuman ing sasalangsang king kayupayan sasalangsangan na ing tildu na ning Dios, at miparusan ya ing ninumang sasalangsang king tildu na ning Dios.
45013003	Ala lang sukat pitakutan karing manungkulan ding darapat mayap, nune deta mung darapat e mayap. Bisa kang e mitakutan king atyu king katungkulan? Dapat ka ketang mayap at purian na ka.
45013004	Uling metung yang talasuyu na ning Dios a magobra para king kekang ikakayap. Nung darapat kang e mayap, kailangan meng pitakutan uling e pabiru-biru ing upaya nang mamarusa. Ya ing talasuyu na ning Dios at instrumento na ning milalablab nang mua ning Dios para karing darapat e mayap.
45013005	Inya kailangan kang mamintu karing atyu king kayupayan, e mu ban apangilagan mu ing milalablab nang mua ning Dios, nune uling iti ya ing aduan na ning konsiensia yu.
45013006	Ita munaman ing sangkan nung inya kailangan kayung mamayad buis, uling magobra la para king Dios ding atyu king katungkulan neng tutuparan da ing karelang katungkulan.
45013007	Inya bayaran yu itang pakibatan yu karela; bayaran yu ing buis yu para king kekayung sarili at para king pibandian yu, at ibie yu ing karapatdapat at kagalangan karing mangaintuliran.
45013008	E kayu mikakapakibatan kenu man; ing bukud mung pakibatan yu ya ing luguran ya ing metung at metung. Mekatupad ne king Kautusan ing ninumang lulugud king kalupa nang tau.
45013009	Ding kautusan, “E ka makipangalugud, e ka makamate, e ka manako, e ka manangkamin,” deti ngan at ding aliwa pa, mumuli la ngan king metung mung kautusan: “Luguran me ing kalupa mung tau antimo ing sarili mu.”
45013010	E ya kapilan man mamerhuisyu ing lugud king kalupa nang tau. Inya ing lugud ya ing katuparan na ning kabilugan a Kautusan.
45013011	Kailangan yung daptan iti uling balu yu king miras na ing oras: kailangan ing migising na kayu ngeni; ing kaligtasan tamu mas malapit ngeni kesa kanitang megumpisa tamung sinalpantaya.
45013012	Halus linipas ne ing bengi at malapit neng sunlag ing aldo. Painggulut ta na king pamaniapat karing sablang dapat na ning madalumdum at damputan ta na la ding sandata at lage ta na king masala ban marap king labanan.
45013013	Mibiebie ta na sanang karampatan, antimong taung mabibie king aldo masala, e na magpasasa king katakawan at pamaglasing; e na darapat king nanumang imoralidad, ala nang magaspang a ugali, e na mipatepate at mipapangariria.
45013014	Paburen yung i Jesu-Cristo a Ginu ya ing maging paniagka yu; e yu na panusigan ing e mayap nang pamitan ning kekayung keinan.
45014001	Tanggapan ye ing ninumang taung maina king kasalpantayanan. E kayu makiargu keya tungkul king sarili nang kaisipan.
45014002	Ing kasalpantayanan na ning metung a tau malyaring paintulut na ing ala yang pangilinan king pamangan, oneng ing taung maina king kasalpantayanan ala yang aliwang buring kakanan nune mu gule.
45014003	E ne sa insultuan ning taung e mangiling king isanu mang pamangan itang ating pangilinan, at e ne sa atulan ning taung mamangan mung bukud gule ing taung alang pangilinan a pamangan, uling tatanggapan ne ning Dios ing anti keya.
45014004	Ninu wari ika para atulan me ing ipus na ning ninuman? Bukud mung ing panginuan na ya ing matul, nung magtagumpe ya o mabibigu ya. At siguradu namang magtagumpe ya uling ing Ginu ya ing papagtagumpe keya.
45014005	Malyaring isipan na ning metung a tau king ing metung a aldo maygit ya ulaga kesa karing aliwang aldo, kabang ing aliwa namang tau isipan na king paraparehu la mu ding sablang aldo. Kailangan yang manatiling matatag king sarili nang tatalakaran ing metung at metung.
45014006	Ing ninumang paulaga king isanu mang aldo daraptan na iti bilang parangal king Ginu; ita namang alang pangilinan a pamangan daraptan na iti bilang parangal king Ginu uling balu nang pasalamatan king Dios ing kakanan na. Ninuman ing e bisang mangan karing mapilan a bage, daraptan na iti bilang parangal king Ginu at ya man biasa yang munie pasalamat king Dios.
45014007	Ala ninuman kekatamu ing mabibie para mu king sarili na at ala munamang mamamate para mu king sarili na.
45014008	Nung mabie ta man, mibiebie tamu para king Ginu. Nung mate tamu, mate tamu para king Ginu; inya mabie ta man o mete, king Ginu tamu pa mu rin.
45014009	Uling i Cristo mete ya at sinubling mebie ba yang maging Ginu da ring mabie at ding mete.
45014010	Oneng ika obat mo atulan me ing kapatad mu? Ba’t mo pikakasaman me ing kekang kapatad? Marap tamu ngan king piukuman na ning Dios
45014011	uling sasabian na ning kasulatan, “Anti na ning aku ing mabie Dios, ngana ning Ginu, siklaud ya ing balang tud king arapan ku, at sabian da ring sabla king aku ing Dios.”
45014012	Inya king Dios ya munie kwenta ing balang metung at metung tungkul king sarili na.
45014013	Inya, ituknang ta na ing pamanatul king metung at metung; iti ing arian yu king lub yu at daptan: e kayu gagawang nanumang ikatisud na o ikanabu king pamikasala na ning kalupa yung tau.
45014014	Ing pangayabe ku king Ginung Jesus pakilala nang lubus kanaku king alang nanumang marinat king sarili na; nung ing metung a tau paniwalan na king ing metung a bage marinat ya, maging marinat ya pin para keya.
45014015	Nung makapanasakit ka king kapatad mu uli na ning kekang kakanan, king anti kanitang paralan e makatalakad king lugud ing daraptan mu. E mu sa paintulut king ing pamangan a kakanan mu makatakid ya king taung meging sangkan na ning kamatayan nang Cristo!
45014016	E mu paburen king ing kikilalanan mu antimong mayap mika marawak yang lagyu.
45014017	Uling ing Kayarian ning Dios e ya mangabaldugan pamangan o inuman, nune metung yang bage a makatungkul king kabanalan, kapayapan at tula a babie na ning Banal a Espiritu.
45014018	At ninuman ing susuyu kang Cristo king anti kanyan a paralan katanggap-tanggap ya king Dios ampon king tau.
45014019	Inya ding sukat tamung pakiabutan ila detang bage mamungang kapayapan at makasaup king pamipatibe lub king balang metung.
45014020	E yu sa sisiran uli na mu ning pamangan ing nanumang dapat na ning Dios. Malyaring kanan ing nanumang pamangan, oneng e ustu ing mangan king nanumang munie pamikasala king kapatad mu.
45014021	Ing masanting daptan ya ing e ka mamangan karni, e ka miminum alak o e ka darapat nanumang malyaring makatisud king kapatad mu.
45014022	Makagyu namung para keka at king Dios ing nanumang paniwalan mu tungkul kaniting bage. Mapalad ya itang taung e miririnan alinlangan potang gagawan na ing isanu mang paniwalan nang ustu!
45014023	Nung atin yang alinlangan tungkul king kakanan na parusan ne ning Dios, nung kanan nang malaus iti, uling ing daraptan na e makatalakad king kasalpantayanan. Uling kasalanan ing nanumang bage a e manalumpakan king kasalpantayanan.
45015001	Itamung masikan a kasalpantayanan kailangan ta lang saupan mamusan ding maina king karelang pupusanan. Aliwa ing sarili tamu ing kekatamung paligayan.
45015002	Ing balang metung kekatamu kailangan neng paligayan ing kapatad na alang-alang king karelang ikakayap ban asaupan neng sumulung king kasalpantayanan.
45015003	Uling e na peligayan Cristo ing sarili na. Antimo ing sasabian na ning Kasulatan, “Digpa la kanaku ding insultu a sasabian da ring maninsultu.”
45015004	Ing sablang misulat karing Kasulatan misulat ban ituru da katamu, at ban mika kapanayan tamu king kapamilatan na ning kapibabatan at sikanan lub a babie da ring Kasulatan.
45015005	At mananu na sanang ing Dios a panibatan na ning sablang kapibabatan at sikanan lub, papalyarian na kayung mika metung mung kaisipan king pamanuki king alimbawa nang Cristo Jesus,
45015006	ban kanita ikayu ngan, king metung a bosis, makaibie kayung kapurian king Dios at Ibpa na ning Ginu tamung Jesu-Cristo.
45015007	Inya king ikaligaya na ning Dios, tanggapan ye ing metung at metung antimo ing pamananggap nang Cristo kekayu.
45015008	Sasabian ku kekayu, meging talasuyu ya i Cristo karing memalen Judio, e mu para apakilala na king ing Dios biasa yang tupad mitmung katapatan king pengaku na karing makatua da,
45015009	nune para arinan na la namang dalan ding paganu ban apaligayan de ing Dios alang-alang king lunus na. Antimo ing sasabian na ning kasulatan, “Uli na niti purian da ka libutad ding paganu, at pagkanta keng kapasalamatan ing kekang lagyu.”
45015010	At ngana pang sasabi, “Tumula kayu, ikayung paganu, kayabe da ring taung pinili ning Dios!”
45015011	At ngana pa, “Purian ye ing Ginu, ikayung sablang paganu; purian ye, ikayung sablang bansa!”
45015012	At pasibayu, nganang sasabing Isaias, “Ing metung a lahi nang Jese datang ya; keya lang pamahalan ding paganu, at ibili ra keya ing karelang kapanayan.”
45015013	Mananu na sanang ing Dios a panibatan na ning kapanayan katmuan na kayu king sablang tula at kapayapan king kapamilatan na ning kasalpantayanan yu keya ban manatiling susulung ing kekayung kapanayan uli na ning upaya ning Banal a Espiritu.
45015014	Kapatad, aku mismu asisiguradu ku king ikayu man atin kayung mayap a pilubluban, king kitmuan kayu king sablang beluan at malyari kayung mituturuanan king metung at metung.
45015015	Oneng king sulat kung ini tutu kung matapang palual amanu tungkul karing mapilan a bage a buri kung ipaganaka kekayu. Iti darala na mu ning kapaintulutan a binie na kanaku ning Dios
45015016	ngening meging metung kung talasuyu nang Cristo Jesus karing paganu. Susuyu ku bilang pari a manaral king Mayap a Balita a ibat king Dios ban ding paganu maging metung lang ain a karapatdapat matanggap king Dios, miyayain keya king kapamilatan na ning Banal a Espiritu.
45015017	Inya kayabe nang Cristo Jesus, malyari kung ipagmaragul ing kasuyuan a daraptan ku alang-alang king Dios.
45015018	Uling e ku mangangas magsalitang nanuman subali mu king depat nang Cristo king kapamilatan ku ba na lang ayagkat ding paganu king kapamintuan king Dios. Depat na iti kapamilatan ning amanu at dapat,
45015019	king kapamilatan da ring mayupayang waga at milagru at king upaya na ning Banal a Espiritu. Inya lubus keng penaral ing Mayap a Balita tungkul kang Cristo, manibat karin Jerusalem at karing sablang lugal a libutan ku angga na karin Ilirico.
45015020	Parati kung pagkapilitan ing apanaral ku kapilan man ing Mayap a Balita karing lugal a e pa makakilala kang Cristo, ban e ku manalakad king pundasyun a telakad na ning aliwang tau.
45015021	Nune ing pengatawanan ku ya ing makatupad ku king sasabian na ning kasulatan. Ngana, “Akit de retang e pa mekabalita tungkul keya, at aintindian de retang e pa mekaramdam keya.”
45015022	Inya maralas kung meyantala king pamandalo ku kekayu.
45015023	Oneng ngening ikua ku nang ayari ing obra ku kareting lugal a reti at anti na ning malambat da na kayung buring dalawan,
45015024	isipan ku abalaus ku na ngeni. Buri da kayung paindalanan king pamaglakbe kung papunta karin Espania ba yu ku namang asaupan king pamamunta ku karin kaybat kung matulang mekadalo kekayu kilub ding mapilan a aldo.
45015025	Makanyan man makasadia kung taglus pa mu Jerusalem para ibie ing saup karing pinili na ning Dios karin.
45015026	Uling ding iglesia karin Macedonia at Acaya kusa rang pikayari ing padalang limus a malyaring makasaup karing pakakalulu karing pinili na ning Dios karin Jerusalem.
45015027	Ila mismu pikayari dang daptan iti at king kamatutuanan, atin lang talagang katungkulan sumaup karing kalulung deta. Nung dinan da la ring Judio ding paganu karing bendisyun dang espiritual, makanyan da namang kailangan isuyu ding paganu karing Judio ing karelang bendisyun material.
45015028	Kabud ayari ku iting misyun at ikua ku na lang aintriga karela ding heganaganang alagang metipun para karela, munta na ku Espania at dalawan da kayu king pamaglakbe kung papunta karin.
45015029	King paniatang ku kekayu, balu ku king datang kung kayabe na ning ganap nang bendisyun Cristo.
45015030	Kapatad, ipakisabi kung mayap kekayu, king lagyu na ning Ginu tamung Jesu-Cristo at king lugud a babie na ning Espiritu: makisanmetung kayu sa kanaku king taimtim a pamanalangin king Dios para kanaku.
45015031	Ipanalangin yu king milisia ku sana king nanumang pamagligalig da ring e talasalpantaya karin Judea at king ing kanakung kasuyuan karin Jerusalem tanggapan da sanang matula ding pinili na ning Dios karin.
45015032	Makanyan ku sanang akuang miras kekayu king mitmung tula, nung iti ya ing kaburian na ning Dios at kamtan ku sana ing panibayung diwa king pamandalo ku kekayu.
45015033	Mananu na sanang ing Dios a panibatan na ning kekatamung kapayapan manatili ya kekayu ngan. Amen.
45016001	Panabilin keng mayap kekayu ing kapatad tamung i Febe, ing diakonisa king iglesia karin Cencrea.
45016002	Tanggapan ye sa king lagyu na ning Ginu antimo ing karampatan dang daraptan ding pinili na ning Dios, at ibie yu sana keya ing nanumang kasaupan a malyaring kailangan na kekayu; uling ya mismu meging mapaniaup ya karing dakal a tau at kanaku.
45016003	Kukomustan ku la di Priscila at Aquila a ketambayan ku king kasuyuan kang Cristo Jesus.
45016004	Mibili king panganib ing bie ra alang-alang kanaku. Maragul ku utang a lub karela at e mu aku, nune pati na ding sablang iglesia da ring paganu.
45016005	Ikomusta yu ku naman king iglesiang mipupulung king bale ra. Komusta ya naman ing pakamalan kung kakaluguran a Efeneto, ing minunang diling meniwala kang Cristo king probinsia na ning Asia.
45016006	Komusta ya naman i Maria a megobrang alang patugut para kekayu.
45016007	Komusta la naman ding kalupa kung Judio, di Andronico at Junias a keyabe ku king sukulan; pikabaluan la karing apostol at minuna la pang meging Cristianu kesa kanaku.
45016008	Komusta ya naman i Ampliato, ing pakamalan kung kakaluguran at kapatad king Ginu.
45016009	Komusta ya i Urbano, ing keyabe-abe ku king kasuyuan kang Cristo, antimu rin, i Estaquis a pakamalan kung kakaluguran.
45016010	Komusta ya naman i Apeles a mesubuk na katapatan kang Cristo. Komusta mu rin karing katubale na ning pamilya nang Aristobulo.
45016011	Kukomustan kia naman i Herodion, ing kalupa kung Judio at karing kapatad kang Cristo king pamilya nang Narciso.
45016012	Ipayabut ku naman ing komusta ku kari Trifena at Trifosa a megobrang alang patugut king kasuyuan king Ginu, at kang Persis a tutu kung pakamalan at tutung dakal a pegobrahan para king Ginu.
45016013	Ikomusta yu ku kang Rufo, ing alang kasimparang talapagobra king kasuyuan para king Ginu, at kang ima na a parating tinanggap kanaku antimong anak nang tune.
45016014	Ikomusta yu ku kang Asincrito, kari Flegonte, Hermes, Patrobas, Hermas at karing sablang aliwa pang kapatad kang Cristo a kayabe ra.
45016015	Komusta la di Filologo at Julia, i Nereo at ding kapatad nang babai, i Olimpas at ding sablang kayabe rang pinili na ning Dios.
45016016	Mipapanatu kayu king metung at metung king mitmung lugud. Pakomusta da kayu naman ding sablang iglesia nang Cristo.
45016017	Ausan da kayu ngan kapanamdaman, ikayung kapatad ku: mingat kayu karetang makapasaring pamisagsagan at makagutgut king kasalpantayanan da ring tau, at sasalangsang king turung tinggap yu; mangilag kayu karela.
45016018	Uling ding darapat king anti kareting bage e re susuyuan i Cristo a Ginu tamu, nune ding sarili dang atian ilang karelang susuyuan. King masanting at makawili dang pamagsalita lilinlangan da la ring taung alang balu.
45016019	Kabalitan karing sabla ing kekayung katapatan king Mayap a Balita, at iti ya ing sangkan nung inya panatag ku lub tungkul kekayu. Buri ku sa ing maging matalino kayu ketang mayap, oneng alang balu ketang e mayap.
45016020	Ing Dios a panibatan na ning kapayapan, malapit na neng palupig kekayu i Satanas. Ing grasya na ning Ginu tamung Jesu-Cristo manatili kekayu.
45016021	I Timoteo, ing kayabe kung talapagobra, ipayabut na kekayu ing komusta na; antimu rin ding kalupa kung Judiong di Lucio, Jason at i Sosipatro.
45016022	Aku, i Tercio a sinulat kaniti, ipayabut ku naman kekayu ing kanakung komusta bilang kapatad yu kang Cristo.
45016023	Kukomustan na kayu namang Gayo, ing makibandi king bale nung nu ku makipanuknangan at pipupulungan na naman ning iglesia; i Erasto a tesoreru na ning siudad at ing kapatad tamung i Quarto pakomusta da kayu naman. [
45016024	Ing grasya na ning Ginu tamung Jesu-Cristo manatili kekayu ngan. Amen.]
45016025	Purian ta ya ing Dios a ating upayang munie king sikanan a kailangan yu ba kayung makapibiebie king kekayung kasalpantayanan, agpang king Mayap a Balita a ipanaral ku, ing Mayap a Balita tungkul kang Jesu-Cristo at agpang king pangapakilala na ning katutuan a milihim king malambat a panaun a milabas!
45016026	Ngeni, ing katutuan a ita mibulalag na king masala king kapamilatan da ring kasulatan ding propeta, at king kautusan na ning Dios a alang angga, mipabalu karing sablang bansa ban ding sabla maniwala la at mamintu.
45016027	King bukud mung Dios a makibalu king sabla, miyabie ing ligaya king kapamilatan nang Jesu-Cristo angga na king kapilan pa man! Amen.
46001001	Ibat ya iting sulat kang Pablo, ing meyaus apostol nang Cristo Jesus uli na ning kaburian ning Dios, at kang Sostenes a kekatamung kapatad.
46001002	Miparala ya king iglesia ning Dios karin Corinto, karing inaus nang maging banal ning Dios, ing balen a miyabe kang Cristo Jesus kayabe ding sablang tau a mamaus nu karin man king lagyu na ning Ginu tamung Jesu-Cristo, ing Ginu ra at Ginu tamu naman.
46001003	Mananu na sanang ibie na kekayu ning Dios a kekatamung Ibpa at ing Ginu tamung Jesu-Cristo ing grasya at kapayapan.
46001004	Maralas kung babie kapasalamatan king kanakung Dios para kekayu uli na ning grasyang binie na kekayu king kapamilatan nang Cristo Jesus.
46001005	Uling king pangayabe yu kang Cristo meging mabandi kayu king sablang bage, pati na king pamagsalita at beluan.
46001006	Ing aral tungkul kang Cristo malino mayayakit kekayu.
46001007	Tune atyu ngan kekayu ing sablang grasyang espiritual kabang panayan yu ing pangapakilala na ning Ginu tamung Jesu-Cristo.
46001008	Antabayanan na kayu angga king wakas ban mayakit kayung alang kapintasan king Aldo ning Ginu tamung Jesu-Cristo.
46001009	Tapat ya ing Dios a minaus kekayu ban mika pamakiabe kayu king Anak na, i Jesu-Cristo a Ginu tamu.
46001010	Ausan da kayu kapanamdaman, kapatad, king lagyu na ning Ginu tamung Jesu-Cristo: mikakasundu kayu, ikayung sabla, king kekayung pisasabian ban e mika ating pamisagsagan kekayu. Misasanmetung kayu king pamisip at parasan.
46001011	Kapatad, abalitan ku king kapamilatan da ring mapilan nang tauan Cloe king mipatepate kayu kanu.
46001012	Ing buri kung sabian ya iti: ing metung kekayu sasabian na, “Aku kang Pablo ku!”; ngana naman ning metung, “Aku kang Apolos ku!”; ngana ning aliwa, “Aku kang Pedro ku!”; ngana pa ning metung, “Aku kang Cristo ku!”
46001013	Mengapirake ne wari i Cristo? I Pablo ya wari ing mipaku king krus king uli yo? Mebinyag kayu wari king lagyu nang Pablo?
46001014	Salamat king Dios! Metung man ala kung bininyag kekayu subali mu kari Crispo at Gayo.
46001015	Inya e na asabi ning ninuman kekayu king mebinyag ya king lagyu ku. (
46001016	Wa pin pala, bininyag kia naman i Estefanas at ding katubale na. Subali karela, ala na kung aliwa pang atatandanan a bininyag ku.)
46001017	E na ku tinubud Cristo ban maminyag nune ban ipanaral ke ing Mayap a Balita, at ipanaral ke e king pamagsalitang makabasi king kabiasnan tau ban ing kamatayan nang Cristo king krus e mipayalan kabaldugan.
46001018	Uling ing aral tungkul king kamatayan nang Cristo king krus kamangmangan para karing mipapahamak; oneng kekatamung mililigtas, upaya ne ning Dios.
46001019	Uling sasabian na ning kasulatan, “Siran ku ing kabiasnan da ring biasa, at ipalto kung alang ulaga ing beluan da ring matalino.”
46001020	Ngeni, nu ya magbili ing biasa o ing matalino o ing magaling king debate keti king yatu? Pepakit na ning Dios king ing kabiasnan king yatu kamangmangan mu!
46001021	Uling king kabiasnan na ning Dios, gewa nang masakit para karing tau ing abalu re king kapamilatan na ning karelang kabiasnan. Nune meyapan na ning Dios ing iligtas na la ding maniwala king kapamilatan na ning kamangmangan ning panaral mi.
46001022	Milagru ing aduan da ring Judio, at kabiasnan ing panintunan da ring Griego.
46001023	Oneng ikami ipanaral mi ya i Cristo a mipaku king krus; ing aral a makatakid karing Judio, at kamangmangan para karing paganu.
46001024	Oneng para karetang inaus na ning Dios, Judio la man o paganu, i Cristo ya ing upaya at kabiasnan na ning Dios.
46001025	Uling ing balamu kamangmangan na ning Dios maygit king kabiasnan da ring tau, at ing balamu keinan na ning Dios, sikanan yang maygit king sablang sikanan da ring tau.
46001026	Ngeni, kapatad ku, ganakan yu ing kekong kabilian inyang inaus na kayu ning Dios. King paglalawe na ning tau, mapilan la mu kekayu ding biasa, ding mayupaya o matas a kabilian king sosyedad.
46001027	Makanyan man, pinili na ning Dios ing bibilang dang kamangmangan ding tau ban pakarinayan na la ding biasa, at ing bibilang dang keinan ding tau ban ipakarine na la ding mayupaya.
46001028	Pinili na la ning Dios ding alang kabaldugan king yatu, ding pikakasaman da at ding alang ulaga ban siran na itang isipan dang maulaga ding tau.
46001029	Inya alang ninumang makapagmaragul arapan na ning Dios.
46001030	Oneng inabe na kayu ning Dios kang Cristo Jesus at binie ne kekatamu i Cristo ban maging kabiasnan ta ya; king uli na metanggap tamu king Dios, meging banal na katamung balen at linigtas na katamu.
46001031	Inya, antimo ing sasabian na ning kasulatan, “Ing ninumang bisang magmaragul, sukat nang ipagmaragul ing depat na ning Ginu.”
46002001	Kanitang dinatang ku kekayu, kapatad, ban ipanaral ku kekayu ing makalihim nang katutuan ning Dios, e ku migsalita king mangalalam a amanu o king matas a kabiasnan.
46002002	Uling sinabi ku king kanakung sarili ing kalinguan ku ing sablang bage kabang atyu ku libutad yu, subali kang Jesu-Cristo at lalung-lalu na ing kamatayan na king krus.
46002003	Maina ku inyang dinatang ku kekayu at gagalgal ya ing mabilug kung katawan king takut,
46002004	at ing kanakung pamagsalita at aral e la miyabie kekayu king makayama nang amanu ning kabiasnan-tau, nune king patutu na ning Espiritu at upaya na ning Dios.
46002005	Inya e makatalakad ing kekayung kasalpantayanan king kabiasnan-tau, nune king upaya na ning Dios.
46002006	Makanyan man, maniabi kung kabiasnan karetang atin nang sibukan king bie espiritual. Oneng e king kabiasnan na ning yatu ni e king upaya da ring pamuntuk na ning yatu a milalako na upaya.
46002007	Ing kabiasnan a sasabian ku ya ing lihim nang kabiasnan ning Dios; kabiasnan a milihim karing tau; oneng telaga na ning Dios bayu ya pa melalang ing yatu para king ikaligaya tamu.
46002008	Metung man karing pamuntuk king panaun a iti alang makakilala kaniting kabiasnan. Nung akikilala da mu iting kabiasnan, e re sa pinaku king krus ing Ginu na ning ligaya.
46002009	Antimo ing sasabian na ning kasulatan, “Ing e na pa ikit o dimdam ning tau, ing e na abut isipan mapalyari ning tau, ya mismu ing sidia ning Dios para karing lulugud keya.”
46002010	Pepabalu na ning Dios kekatamu ing lihim na king kapamilatan na ning Espiritu. Asasaliksik na ning Espiritu ing sablang bage at pati na ding mangalalam nang parasan ning Dios.
46002011	Ninu ing taung makibalu king isipan na ning tau subali mu king espiritu a atyu keya? Inya alang makibalu king Dios nung aliwa mu ing Espiritu na.
46002012	Aliwa ing espiritu na ning yatu ing tinggap tamu. Ing Espiritu a tinggap tamu ya ing Espiritung ibat king Dios ban abalu tamu ngan ing sablang grasyang binie na ning Dios kekatamu.
46002013	Inya e kami magsalita karing amanung tiru na ning kabiasnan-tau, nune karing amanung tiru na ning Espiritu ban apalino mi ing katutuan espiritual karing panuknanganan na ning Espiritu.
46002014	Oneng ing e na panuknanganan ning Espiritu e na la malyaring atanggap ding regalu na ning Espiritu ning Dios. E na la siguradung aintindian; ala lang kabaldugan para keya uling ing ulaga ra malyari mung mayakit dapat king espiritu.
46002015	Balu nang atulan ning taung panuknanganan na ning Espiritu ing ulaga na ning sablang bage, oneng alang ninumang makapanatul keya.
46002016	Antimo ing sasabian na ning kasulatan, “Ninu ing makibalu king pamisip ning Ginu? Ninu ing makaibie payu keya?” Oneng atyu kekatamu ing pamisip nang Cristo.
46003001	Kapatad, e ra kayu pa malyaring pakipagsalitan antimo ing pamakipagsalitang daraptan ku karing taung panuknanganan na na ning Espiritu. Kailangan ing pakipagsalitan da kayu antimong taung maka-yatu, antimong bingut pa king kasalpantayanan Cristianu.
46003002	Kailangan king gatas ing ipakan ku kekayu uling e kayu pa makasadia king masias a pamangan. Angga ngeni e kayu pa makasadia
46003003	uling mabibie kayu pa antimong taung maka-yatu. Ating mipapangalalu kekayu at mipatepate. Iti mangabaldugan king tau kayu ping maka-yatu at mabibie agpang king panugali na ning yatu.
46003004	Neng sasabian na ning metung kekayu, “Aku kang Pablo ku,” at ing aliwa naman sabian na, “Aku kang Apolos ku”, e kayu wari taung maka-yatu kanyan?
46003005	Ninu wari i Apolos? At ninu i Pablo? Ikami ngan talasuyu na kami ning Dios at gagamitan na ban tairan da kayu king pamaniwala. At depat na ning balang metung kekami ing obrang binie na keya ning Ginu.
46003006	Aku ing tinanam king bini, i Apolos ya ing menugtug, oneng ing Dios ya ing pepatubu king tanaman.
46003007	Aliwa ing tinanam o ing menugtug ing maulaga, nune ing Dios a pepatubu king tanaman.
46003008	Ala yang pamiyaliwa ing tinanam king menugtug; parehu na lang ablasan ning Dios ketang depat da.
46003009	Uling parehu kaming talapagobra king obra na ning Dios at ikayu ing marangle na. Gusali na kayu naman ning Dios.
46003010	King pamangamit ku king kagiwan a binie na kanaku ning Dios, depat ku ing obra na ning magaling manalakad bale. Binili ke ing pundasyun at ing aliwang tau ya ing misundu. Kailangan yang maingat ing balang manalakad bale.
46003011	Uling binili na ne ning Dios ing pundasyun, i Jesu-Cristo; ya mung bukud at ala nang aliwa pang pundasyun a malyaring ibili.
46003012	Deng aliwa gumamit lang gintu o pilak o mal a batu king pamanalakad da babo ning pundasyun; deng aliwa, gumamit lang dutung o talaib o kaya are.
46003013	At ing depat na ning balang magobra mayakit ya ulaga potang mipabalu ya king Aldo ning Pamanukum. Uling king Aldong ita mipakilala ing tune nang dapat ning balang tau; subukan na ning api at ipakit na ing tune nang ulaga ning balang tau.
46003014	Nung ing telakad na ning magobra babo ning pundasyun e na dulukan ning api, tanggap yang bayad ing megobra.
46003015	Nung ing pegobran na masilab, mangalugi ya agyamang miligtas ya; oneng antimong taung kesilaban.
46003016	E yu wari balu king templo na kayu ning Dios, at ing Espiritu na ning Dios manuknangan ya kekayu?
46003017	Inya nung siran ne ning ninuman ing templo na ning Dios, siran na ne man ning Dios ing minyira. Uling banal ya ing templo na ning Dios, at ikayu mismu ing templo na.
46003018	E na sukat pipiraitnan ning ninuman ing sarili na. Nung atin kekayung mimisip king biasa ya agpang king paglalawe na ning yatung iti, sukat yang magpakamangmang ba yang maging tune biasa.
46003019	Uling ing kabiasnan na ning yatung iti kamangmangan mu king arapan na ning Dios. Uling sasabian na ning kasulatan, “Darakpan na la ning Dios ding biasa king sarili rang kayalistuan.”
46003020	At ing aliwang kasulatan sasabian na, “Balu na ning Ginu king alang kabaldugan ing pamisip da ring biasa.”
46003021	Inya e na sukat ipagmaragul ning ninuman ing arapat na ning tau. Uling ing sablang bage kekayu ngan:
46003022	i Pablo, i Apolos, at i Pedro; iting yatu, ing bie at ing kamatayan, ing kasalukuyan, at ing daratang a panaun; iting sabla kekayu ngan.
46003023	At ikayu kang Cristo kayu, at i Cristo naman king Dios ya.
46004001	Sukat yu kaming kilalanan talasuyu nang Cristo at mipanibalan karing lihim nang katutuan ning Dios.
46004002	Metung ya ing bage mayayawad king taung mamahala: ing maging tapat ya sa.
46004003	Alang nanu naman kanaku nung atulan yu ku king husgadu. Uling aku man e ke atulan ing kanakung sarili.
46004004	Malinis ku konsiensia, oneng e na buring sabian niti king ala kung kakulangan. Ing Ginu ya ing matul kanaku.
46004005	Inya e kayu dapat mamatul kaninu man bayu miras ing oras. Manaya kayu angga king paniatang na ning Ginu a munie kamasalan karing mangalalam a lihim, at mibulalag king makasalikut dang parasan ding sablang tau. Kanita na tanggapan king Dios ning balang katau ing kapurian a mangaintulid keya.
46004006	King uli yu, kanakung kapatad, mekapagsalita ku tungkul kekaming Apolos. Ginamit kung alimbawa para kekayu tungkul kekaming adua ban abalu yu ing buri nang sabian ning kasebian, “E kayu lulual king pisasabian.” E ne sukat kampian ning ninuman ing metung a tau at pikasaman ne ing aliwa.
46004007	Ninu ing minie kapaintulutan ban magmaragul ka? Nanung atyu keka a e mu tinggap king Dios? Baket magmaragul ka; balamu mo ing atyu keka e ibat king Dios?
46004008	Mabandi na kayu! Ing sablang bage kailangan yu atyu na ngan kekayu. Ari na kayu pala, ikami ali ke pa! Wa, kaburi ko nung ari na kayu pin sana ban kanita maging ari keng kayabe yu.
46004009	Uling king pamalak ku, ikaming apostol, pinili na ke ning Dios ban maging mababang dili karing sablang tau; miyatulan mate arapan na ning publiku at antimong piyalben para karing sablang anghel at ding tau.
46004010	Meging mangmang kami alang-alang kang Cristo; oneng mangabiasa kayu tungkul kang Cristo! Maina kami, oneng mangasikan kayu! Me-insultu kami, oneng miparangalan kayu!
46004011	Angga kaniting kaorasan danupan kami at mau; halus ala keng isulud; metampalasan kami; alang tuknangan.
46004012	Magobra keng alang patugut ban e ke mate danup. Bibendisyunan mi la deng tau neng paniumpa da kami; mibabata kami neng panasakitan da kami;
46004013	e ke makibat marawak a amanu neng insultuan da kami. Mengari kaming basura keti king yatu, at pekamababang uring tau angga kaniting kaorasan!
46004014	Susulat ku iti e ban pakarinayan da kayu, nune ban ituru da kayu bilang anak kung pakamalan.
46004015	Agyang mika apulu kayung libung maestro tungkul king pamibiebie Cristianu, atin kayung metung mung tata. Meging tata yu ku king pangayabe yu kang Cristo Jesus king kapamilatan na ning pamanaral ku kekayu king Mayap a Balita.
46004016	Inya ipakisabi kung mayap king apusan yu ing alimbawang pepakit ku kekayu.
46004017	Iti ing sangkan nung inya tutubud ke kekayu i Timoteo. Ya ing kanakung pakamalan at tapat a anak king Ginu. Ipaganaka na la kekayu ding prinsipyu a kanakung tikian king bayung bie makayabe kang Cristo Jesus, at ila naman ding tuturu ku karing iglesia nukarin pa man.
46004018	Meging mapagmaragul la ding mapilan kekayu uling inisip da king e da na kayu dalawan pasibayu.
46004019	Nung burian na ning Dios, datang ku ken king malaguang panaun; alben ku mo nung nanu ing arapat da reti agyang miyayaliwa ing pamaniabian da!
46004020	Uling ing kayarian ning Dios e ya bukud salita, nune dapat ya.
46004021	Isanu ing buri yu: datangan da kayung ating pamarug o ating pusung malugud at maganaka?
46005001	Mibalita kanaku king ating mangapalyaring imoralidad libutad yu, bage a tutung makarine a e ra daraptan agyang ding paganu. Mibalita kanaku king ing metung kekayu pakiabayan ne ing dara na, ing asawa nang tata na!
46005002	Makananu kayu ngening makapagmaragul king ugaling anti kanyan? Kailangan kayung dumine at lungkut at ilako ye king kekayung katipunan ing lalaking dinapat kanyan.
46005003	Aku naman, agyang makarayu ku kekayu, makanyan man kasanmetung yu ku king panamdam.
46005004	King lagyu na ning Ginu tamung Jesus, inatulan ku ne iting lalaki king depat nang makarine. Anti na ku mong atyu ken kaniting desisyun ku. Anti ning mititipun kayung miyabe-abe, makayabe ku kekayu king espiritu king kapamilatan na ning upaya na ning Ginu tamung Jesus a atyu kekatamu.
46005005	Kailangan yang ibie iting lalaki kang Satanas para king pangasintang na katawan ban ing espiritu na miligtas ya king oras na ning Aldo ning Ginu.
46005006	E mayap ing magmaragul kayu! E ye wari balu ing kasebian, “Ing ditak a lebadura papagalsan ne ing masa?”
46005007	Kailangan yeng ilako iting matuang lebadura na ning kasalanan ban maging ganap kayung malinis. Kanita maging bayu kayung masa a alang nanumang lebadura a antimo ing tune kung sadiang balu tungkul kekayu. Makasadia ne ing kekatamung Pamaglagpus, ngening i Cristo, ing biserung tupa na ning Pamaglagpus, misakripisyu ne.
46005008	Inya, pagselebran ta ya ing kekatamung Pamaglagpus e king tinape a atin matuang lebadura, ing lebadura na ning pamikasala at imoralidad, nune king tinape a alang lebadura, ing tinape na ning kalinisan at katapatan.
46005009	King sulat a peparala ku kekayu, sinabi ku king e kayu makiabe karing taung imoral.
46005010	Aliwa ding imoral a paganu ding amanuan ku o ding sakim o mapanako o ding sasambang idolo. Para alisian yu la deti, kailangan ing mako kayu king yatung iti.
46005011	Ing amanuan ku ya ing e kayu makiabe king magbansag kapatad, oneng imoral ne man, sakim, sasambang idolo, mapanagkas, lasenggu o mapanako. E kayu naman bitasang makiabe mamangan king taung anti kaniti.
46005012	Ala kung matulid atulan ku la ding atyu king lual na ning iglesia. Ing Dios ya ing matul karela. E yu wari katungkulan ing atulan yu la ding miembru na ning kekayung sariling katipunan? Antimo ing sasabian na ning Kasulatan, “Ilako ye ing marawak a tau king katipunan yu.”
46006001	Nung atin yang reklamu ing metung kekayu king kapatad na king iglesia, munta ya wari karing hues (ukum) a paganu lugal king munta ya karing pinili na ning Dios?
46006002	E yu wari balu king ding pinili na ning Dios ilang matul king yatu? Nung atulan ye ing yatu, e yu la wari agyung atulan ding mangalating bage?
46006003	E yu wari balu king itamu ding matul karing anghel? E kasi lalu ta lang ayatulan ding bage keti king yatu!
46006004	Nung deting bage lalto la, idala yu la waring pasalese karing taung e na kikilalanan ning iglesia?
46006005	Dumine na kayu man! Ala na waring metung mu mang biasa kekayu a makasalese king kaguluan da ring mikakapatad king iglesia?
46006006	Kailangan pa wari ing midaluman la ding mikakapatad king iglesia king ukuman da ring alang kasalpantayanan?
46006007	Ing mismung pamidaluman laban king metung at metung, mangabaldugan king mabibigu ing kekayung pamikakapatad kang Cristo. Baket e yu atanggap ing meargabiadu kayu? Baket e yu atanggap ing mepirait kayu?
46006008	King kamatutuanan, ikayu mismu maniugat kayung kapanamdaman at manako, at ding maging biktima yu ila mismu ding kapatad king iglesia!
46006009	Balu yung masalese king e re malyaring kamtan ding marawak ing Kayarian ning Dios. E yu pipiraitnan ing kekayung sarili! Uling ding taung imoral, ding sasambang idolo, ding makipangalugud, ding makipangatawan king kalupa rang babai o lalaki,
46006010	ding mapanako, sakim, lasenggu, mapanagkas, at ding tulisan e re kamtan ing Kayarian ning Dios.
46006011	Anti la kareting mebanggit ding mapilan kekayu. Oneng mewas na ing kasalanan yu; mitalaga na kayu king Dios at meging banal uli na ning lagyu ning Ginung Jesu-Cristo, at uli na ning Espiritu ning kekatamung Dios.
46006012	Malyaring ing metung kekayu sabian na, “Atin kung matulid gawa king sablang bage buri ku.” Wa, tutu ita; oneng e ing sablang bage makakayap keka. Asabi ku munaman ing “Atin kung matulid gawa king sablang bage buri ku.” Oneng e ku paintulutan ing ipusan na ku ning nanuman.
46006013	Mapalyaring ing metung munaman kekayu sabian na, “Ing pamangan para king atian ya at ing atian para king pamangan ya.” Wa, tutu ita; oneng deti parehu na lang dinan angganan ning Dios. E ya para king imoralidad ing katawan na ning tau, nune para king Ginu ya, at ing Ginu para king katawan ya.
46006014	Pepasublian neng mie ning Dios ing Ginu ibat king kamatayan, at pasublian na katamu namang mie king kapamilatan na ning upaya na.
46006015	E yu wari balu king ding kekayung katawan dake na la ning katawan nang Cristo? Paintulutan ku kaya ing kuanan ke ing metung nang dake ning katawan nang Cristo at gawan keng dake na ning katawan ning babaing magtinda king katawan na? Ali, e malyari!
46006016	E yu wari balu king ing lalaking makiabe king babaing magtinda king katawan na makisanmetung ya keya king laman? Ing kasulatan malino nang sasabian, “Ilang adua maging metung na la mung katawan.”
46006017	Oneng itang makisanmetung king Ginu makisanmetung ya keya king Espiritu.
46006018	E kayu makipangalugud. Ing kasalanan a daraptan na ning tau makalual king katawan na; oneng ing darapat king pamakipangalugud mikakasala ya king mismung sarili nang katawan.
46006019	E yu wari balu king ding katawan yu templo na la ning Banal a Espiritu a atyu kekayu at tinggap yung ibat king Dios? E yu bandi ing sarili yu, nune bandi ne ning Dios.
46006020	Seli na kayu ning Dios at mal ing binayad na para kekayu. Inya gamitan yu la ding kekayung katawan para king ikaligaya na ning Dios.
46007001	Ngeni pakibatan ku la ding bage a sinulat yu kanaku. Mayap king lalaki ing e ya makiasawa.
46007002	Ban aiwasan na ning tau ing pamakipangatawan, ing balang lalaki kailangan yang mika sarili nang asawa, at ing balang babai kailangan yang mika sarili nang asawa.
46007003	Kailangan nang tuparan ning lalaki ing katungkulan na bilang asawa king asawa na, at makanyan munaman ing babai.
46007004	Ala yang upaya ing babai king sarili nang katawan; nune ing asawa na ya ing maki upaya. Makanyan munaman, ala yang upaya ing lalaki king sarili nang katawan; nune ing asawa na ya ing maki upaya.
46007005	E yu pagkait ing sarili yu king metung at metung, subali mu nung atin kayung pikasunduan king e yu pa mu daptan ban mirinan kayung panaun king pamanalangin. Oneng kaybat, isundu yu ing kekayung relasyun anting miyasawa ban e na kayu atuksung Satanas uli na mu ning e yu akawat ing kekayung sarili!
46007006	Sasabian ku iti kekayu e anting utus, nune anting pamangilala king kekayung kabilian.
46007007	King kamatutuanan, buri ku sana king ding sablang tau anti la kanaku; oneng ing balang metung atin yang makabukud a kagiwan a ibat king Dios, at deting kagiwan e la paraparehu.
46007008	Oyni ing asabi ku karing e talasawa at karing babaing mebalu: mas mayap nung manatili lang e makiasawa antimo aku.
46007009	Nung e yu apibata, makiasawa kayu. Mas mayap pa ing makiasawa kayu kesa king mikasala kayu.
46007010	Karing talasawa yuyutus ku, e ku sariling utus iti nune utus ning Ginu king e ne kailangan kakawanian ning talasawang babai ing asawa na;
46007011	nung sakaling kawanian ne, kailangan ing e ya makiasawang pasibayu o kaya makikasundu yang pasibayu king asawa na, at ing talasawang lalaki e ne kailangan kawanian ing asawa na.
46007012	Karing aliwa sasabian ku naman (aku mismu at aliwa ing Ginu): nung ing lalaking Cristianu atin yang asawa a e talasalpantaya at bisa ne mang miyabe lang miyasawa, e ne kailangan kawanian ning lalaki.
46007013	Makanyan munaman, nung ing babaing Cristianu atin yang asawa a e talasalpantaya at bisa ya mu ring makiabe keya, e ne kailangan kawanian.
46007014	Uling ing lalaking e Cristianu matanggap ya king Dios king kapamilatan na ning asawa nang Cristianu. Makanyan munaman, ing babaing e Cristianu matanggap ya king Dios king kapamilatan na ning asawa nang Cristianu. Nung e mu makanyan, ding anak da maging paganu la; oneng king kamatutuanan matatanggap la king Dios.
46007015	Nung ing metung a e Cristianu buri neng kawanian ing asawa nang Cristianu, paburen ye. King anti kaniting kasu ing talasawang Cristianu, lalaki o babai, malaya ne; uling inaus na kayu ning Dios ban mie king kapayapan.
46007016	Nanung male mu, talasawang babaing Cristianu, pota ika ing maging dalan na ning kaligtasan na ning kekang asawa? Nanung male mu, talasawang lalaking Cristianu, magkang (mekad) aligtas me ing kekang asawa?
46007017	Ing balang metung kailangan yang mibiebie king bie a binie na ning Dios, king kabilian na inyang inaus ne ning Dios. Iti ya ing tuntunan a tuturu ku karing sablang iglesia.
46007018	Nung ing taung mesirkunsisyun tinggap na ing aus ning Dios, e na kailangan ing ilako ne ing tanda na ning pangasirkunsisyun na. Nung ing taung e mesirkunsisyun tinggap na ing aus na ning Dios, e na kailangan ing pasirkunsisyun ya.
46007019	Uling ing pangasirkunsisyun o ing e pangasirkunsisyun alang ulaga. Ing maulaga ya ing pamamintu karing utus na ning Dios.
46007020	Ing balang tau kailangan yang manatili king kabilian na inyang tinggap na ing aus ning Dios.
46007021	Inyang inaus na ka ning Dios, metung kang ipus? Nung makanyan ing kabilian mu, e mu sa kalilingasngas iti; nung ating upayang maging malaya ka, gawan mu.
46007022	Uling ing ipus a inaus na ning Ginu metung yang taung malaya na king Ginu; makanyan munaman king malayang lalaki a inaus nang Cristo, metung yang ipus na.
46007023	Seli na kayu ning Dios king maragul a alaga; inya e na kayu pasibayung pa-ipus karing tau.
46007024	Kapatad, ing balang metung kekayu kailangan yang manatili king pamakiabe na king Dios king sadia nang kabilian inyang inaus na kayu.
46007025	Tungkul naman karing e talasawa: ala kung tinggap a kautusan ibat king Ginu, oneng ibie ku ing kaisipan ku antimong karapatdapat a apagkatiwalan yu uli na ning lunus na ning Ginu.
46007026	Uli na ning kasalukuyan a kagutgutan, isipan ku king masanting ing manatili ya ing tau king sadia nang kabilian.
46007027	Atin kang asawa? Nung atin, e mu sisisian ing pamakiasawa mu. Ala kang asawa? Nung ala, e na ka lalawe pang maging asawa mu.
46007028	Nung mekiasawa ka, e ka dinapat pamikasala, at nung ing dalaga mekiasawa ya, e ya naman dinapat pamikasala. Oneng lalu kung buri, nung aligtas da kayu karing aldo-aldo problema na ning bie talasawa.
46007029	Kapatad, iti ya ing buri kung sabian: ditak na ing oras a makatagan at manibat ngeni kailangan lang mibiebie antimong e talasawa ding talasawang lalaki;
46007030	detang manangis antimong e manangis; detang matula antimong e matula; detang maniali antimong e ra bandi ing seli ra;
46007031	detang negosianti antimong alang pansin king negosyu ra. Uling iting yatu, king kabilian na ngeni, e ne magluat.
46007032	Buri ku king ala na kayu sanang problema. Ing e talasawa maging malingap ya king obra na ning Ginu, uling buri na ing paligayan ne ing Ginu;
46007033	oneng ing talasawang lalaki maging malingap ya karing bage keti king yatu, uling buri neng paligayan ing asawa na;
46007034	inya e na balu ing arapan na. Ing babaing e talasawa o birhen bukud nang papansinan ing obra na ning Ginu, uling buri na ing mitalaga ya king Dios ing katawan na at espiritu; oneng papansinan na la ning talasawang babai ding bage keti king yatu, uling buri neng paligayan ing asawa na.
46007035	Sasabian ku iti king ikakayap yu. E ku pagnasan ing sabatan ku ing matulid yu. Nune, pagnasan ku ing daptan yu sana ing ustu at karampatan at ibie yung lubus ing kekayung sarili king kasuyuan king Ginu a alang pasubali.
46007036	Tungkul karing birhen a dalaga at baintau a atin nang pamitanguanan: nung isipan na ning lalaki king e ya maging karapatdapat king kapalsinta na, nung ing buri na ning laman na milalu at panamdaman na king kailangan lang mikasal, kailangan lang pakasal, ketang buri na. E ya mikasala.
46007037	Nung ing lalaki, kusa nang inari king lub na king e ya makiasawa, nung balu nang pigilan ing nasa na, desisyunan na nung nanu ing daptan na, mayap ing e ne pakasalan ing babai.
46007038	Inya mayap ing depat na ning lalaking makiasawa king ketanguanan nang dalaga, oneng lalung mayap ing depat na ning lalaking e makiasawa king kapalsinta na.
46007039	E ya libring makiasawang aliwa ing babaing talasawa kabang mabie ya ing asawa na; nung mate ya ing asawa na, libri neng makiasawa king lalaking buri na; oneng kailangan king iti metung yang Cristianu.
46007040	Lalu yang tumula, nung manatili ya king sadia nang kabilian. Iti ya ing kaisipan ku at isipan ku king atyu munaman kanaku ing Espiritu ning Dios.
46008001	Ngeni, tungkul naman king pamangan a miyain karing idolo. Wa, katutuan king “itamung sabla atin tamung kabiasnan,” agpang king kekayung kasebian. Ing kabiasnan ya ing babie ketasan lub king tau; oneng ing lugud ya ing babie tibe.
46008002	Ing taung mimisip king atin yang balu e na pa balu ing dapat nang abalu.
46008003	Oneng balu ne ning Dios ing taung lulugud keya.
46008004	Ngeni ing tungkul king pamangan a miyain karing idolo. Balu tamu king ing idolo makabasi ya king bage a e katutuan; balu tamu king atin mung metung a Dios.
46008005	Nung sakali mang karin banua o keti king yatu atin karing ausan dang “dios” at agyang pang dakal la deting “dios” at “ginu,”
46008006	makanyan man para kekatamu atin mung metung a Dios, ing Ibpa a linalang king sablang bage. Mabibie tamu para keya at atin tamung metung a Ginu, i Jesu-Cristo. King kapamilatan na, ding sablang bage melalang la at king uli na mabibie tamu.
46008007	Oneng e re balu ding sabla iting katutuan. Ating mapilan a angga ngeni makasane la pa karing idolo, at ngening mangan la king pamangan a miyain karing idolo isipan da king iti pamangan na ning idolo. Maina la konsiensia at panamdaman da king merinat la uli na ning pamamangan da.
46008008	E na katamu alapit ning pamangan agyang ditak king Dios; alang mawala kekatamu nung e tamu mangan at ala tamu namang pakinabangnan nung mangan tamu.
46008009	Makanyan man, mingat kayu, magkang (mekad) ing kekayung kalayaan maging dalan ne ning pamikasala da ring maina king kasalpantayanan.
46008010	Uling nung ing taung maina konsiensia tungkul kaniti akit na kang mamangan king templo na ning idolo, ikang ating “kabiasnan,” e ya naman wari mipasiknangan a lub mangan king pamangan a miyain karing idolo?
46008011	Inya iting taung maina konsiensia, ing kapatad yu a meging sangkan na ning pangamate nang Cristo, mikasala ya uli na ning kekang “kabiasnan”!
46008012	King anti kaniting paralan mikasala ka kang Cristo king kapamilatan na ning pamikasala mu karing kapatad mung Cristianu at pamaniugat mu king maina rang konsiensia.
46008013	Nung ing pamangan ya ing maging sangkan na ning pamikasala na ning kanakung kapatad, e na ku pasibayung mangan karni ban e ya mikasala ing kapatad ku.
46009001	E ku wari metung a taung malaya? E ku wari apostol? E ke wari ikit i Jesus a Ginu tamu? Aliwa wari ikayu ing bunga na ning kanakung kasuyuan king Ginu?
46009002	Nung sakali mang ding aliwa e ra ku atanggap apostol, ikayu atanggap yu ku! Ikayu mismu, uli na ning bie yung makayabe king Ginu, ikayu ing katunayan king aku apostol ku.
46009003	Iti ya ing pakibat ku karing taung mangutang kanaku.
46009004	Ala ke waring katuliran sustentuan na ning iglesia king kekaming pamangailangan?
46009005	Ala ke waring katuliran mituking asawang Cristianu king kekaming pamaglakbe antimo ing daraptan da ring aliwang apostol at ding kapatad na ning Ginu at i Pedro?
46009006	Bukud mu waring ikaming aduang Bernabe ding kailangan magobra para king kabiayan me?
46009007	Ninu ing balu yung sundalus a beyaran na ing sarili nang gastus king pangasundalus na? Ninu ing ortelanung e mengan karing ubas a bunga da ring tenam na? Ninung pastul tupa ing e magkabie king gatas da ring papastulan na?
46009008	E ku kailangan magmatulid king kapamilatan da reting pamanalimbawa, uling makanyan munaman ing sasabian na ning Batas (Kautusan).
46009009	Mababasa king Batas (Kautusan) nang Moises ing anti kaniti: “E me tatali asbuk ing baka neng dadara ya.” Ngeni, ding baka mu wari ding pagmalasakitan na ning Dios?
46009010	Aliwa wari itamu ing amanuan na inyang sinabi ne iti? Wa, tune misulat iti para kekatamu. Ing sasarul at ing papalut magobra lang ating kapanayan a manikua lang dake king pupul.
46009011	Tinanam kaming bining espiritual kekayu. Kalabisan wari nung sakaling mupul kaming pakinabang a material kekayu?
46009012	Nung ding aliwa atin lang matulid dumake kekayu, e ke wari maygit ating katuliran? Makanyan man, e mi ginamit iting katuliran, nune ing sablang bage pibata mi ban e mirinan pangabala ing dalan na ning Mayap a Balita tungkul kang Cristo.
46009013	E yu wari balu king ding taung susuyu king Templo kakuanan da ing pamangan da king Templo, at detang miyayain karing ain-sakripisyu king altar, atin lang dake kareting yayain da?
46009014	Makanyan munaman, inutus na ning Ginu king ding manaral king Mayap a Balita kailangan lang mangabiayan king kapamilatan na ning Mayap a Balita.
46009015	Oneng e ku la ginamit deting katuliran ni e ku susulat iti ban aduan ku la kekayu deting katuliran para king kanakung sarili. Mayap pa ing mate na ku kesa king pawalan nang kabaldugan ning ninuman ing kanakung katuliran a pagmaragul!
46009016	Ala kung matulid magmaragul agyang panaral ke ing Mayap a Balita. Utus kanaku ing manaral. Makalunus ku, nung e ke ipanaral ing Mayap a Balita!
46009017	Nung depat ku ing obra ku king sarili kung kaburian, atin kung asahan a mibayaran ku; oneng daraptan ku antimong katungkulan, uling peniwala na kanaku ning Dios iting obra.
46009018	Inya nanung ablas ing panayan ku? Alang aliwa nune ing makapanaral ku king Mayap a Balita a alang bayad, at e manenaya king katuliran ku king obra ku para king Mayap a Balita.
46009019	Tau kung malaya, e na ku ipus ning ninuman; oneng gagawan keng ipus da ring sabla ing sarili ku ban makapanagkat kung dakal a tau para kang Cristo.
46009020	Inyang megobra ku karing Judio, meging anti kung Judio ban ayagkat ku la; agyamang e ku makasakup king Batas nang Moises, mibiebie ku antimo ila ban ayagkat ku la.
46009021	Makanyan munaman, inyang megobra ku karing paganu a e na sakup ning Kautusan nang Moises, mibiebie kung anting paganu, ban ayagkat ku la ding paganu. Iti e mangabaldugan king e ku la pamintuan ding kautusan na ning Dios, uling tune kung atyu lalam ning kautusan nang Cristo.
46009022	Karing maina king kasalpantayanan, meging maina kung kalupa ra, ban ayagkat ku la. Inya karing sablang bage meging anti ku karing sablang tau, ban ayagkat ku la ding mapilan king makananu pa mang paralan.
46009023	Daraptan ku iti uli na ning Mayap a Balita, ban mirakayanan ku king obra na.
46009024	Tune balu yu king ding makilaban king karera kayabe la ngan pupulayi, oneng metung ya mu karela ing maniambut king premyu. Uli na niti, mulayi kayu king anggang agyu yu ban akua ye ing premyu.
46009025	Ing balang magsane makilaban king pialung, maigpit nang didisiplinahan ing sarili na king sablang bage. Daraptan na iti ban miputungan yang koronang e manatili; oneng daraptan tamu iti ban miputungan tamu king koronang manatili kapilan man.
46009026	Inya pupulayi kung matulid papunta king angganan a pakirasan; iti ya ing sangkan nung inya e ku tutumbuk king angin.
46009027	Pasakitan ke ing katawan ku king tumbuk at pailalam ke king ganap a pamangawat, magkang (mekad) kaybat kung menaral karing aliwa, aku mismu e ku matanggap.
46010001	Kapatad, buri ku king e yu sa kakalinguan ing milyari karing makatua tamu a tinuki kang Moises. Atyu la king lilung ning biga, at mekadalakit la ngan libutad ning Dagat a Malutu.
46010002	King biga at king dagat la ngan mebinyag antimong talatuki nang Moises.
46010003	Mengan la ngan king pamangan a espiritual,
46010004	at minum la king batung espiritual a minantabe karela, at ing batung ita ya i Cristo.
46010005	Oneng e ya rin metula ing Dios karing keraklan karela, inya mikalat-kalat la ding bangke ra king disyerto.
46010006	Ngeni, deting bage lisyun la para kekatamu ban e tamu magnasa karing marawak a bage, antimo ing depat da.
46010007	E kayu sasambang idolo a antimo ing depat da ring mapilan karela. Antimo ing sasabian na ning kasulatan, “Linukluk la ding tau ban mangan la at minum, at tinalakad la ban dapat makasumaming bage.”
46010008	E tamu kailangan makipangatawan antimo ing depat da ring mapilan karela, at king metung mung aldo adua lang pulu’t atlung libu katau ding mete karela.
46010009	E ta ya kailangan paniubukan ing Ginu antimo ing depat da ring mapilan karela, at mete la uling meket lang ubingan.
46010010	E kayu kailangan magreklamu antimo ing depat da ring mapilan karela, at pete na la ning Kamatayan.
46010011	Mepalyari la deting sablang bage ban maging lisyun la para karing aliwa, at misulat la bilang babala para kekatamu. Uling mabibie tamu king panaun a malapit nang miwakasan.
46010012	Ing taung mimisip king matatag ya talakad kailangan yang mingat pota miragsa ya.
46010013	Ing balang kapagsubukan a daratang kekayu, ya naman ing karaniwan a daratang karing tau. Oneng tapat ya ing Ginu king pangaku na at e na kayu paburen masubuk king e yu agyung pibatan. King oras a masubuk kayu, dinan na kayung sikanan ban apibata yu, at gawa yang paralan ban adaig yu ing kapagsubukan.
46010014	Inya, kanakung kakaluguran, painggulutan yu ing pamanyambang idolo.
46010015	Magsalita ku kekayu a anting taung makaintindi; ikayung matul king sasabian ku.
46010016	Ing kopa na ning kanuanan a pasalamatan tamu king Ginu, e wari mangabaldugan king miyabe-abe tamu king daya nang Cristo ngening miminum tamu kaniting kopa? At ing tinape a pirarakayan tamu, e wari mangabaldugan king miyabe-abe tamu king katawan nang Cristo ngening kakanan ta ya?
46010017	Uling ating metung a tinape, ita ngan agyang dakal tamu, metung tamu mung katawan uling miyabe-abe ta ngan king metung mung tinape.
46010018	Lawan yu la ding memalen ning Israel: detang mamangan ketang miyain a sakripisyu darake la king altar ning kasuyuan king Dios.
46010019	Nanu ing buri kung sabian? King ding idolo o ing pamangan a miyain kareti tune atin kabaldugan?
46010020	Ali! Ing buri kung sabian ya iti: ing miyain a sakripisyu karing altar da ring paganu minain ya karing demonyu at e king Dios. At e ku buri ing maging kayabe da kayu ding demonyu.
46010021	E kayu malyaring minum king kopa na ning Ginu at king kopa da ring demonyu; e kayu malyaring makiabe king lamesa na ning Ginu at king lamesa da ring demonyu.
46010022	Buri ta ya waring mangalalu ing Ginu? Mas masikan tamu pa wari kesa king Gino?
46010023	Masasabi king “Malaya tamung gawan ing sablang bage.” Tutu iti, oneng e mayap ing sablang bage. “Malaya tamung gawa king sablang bage,” oneng e makasaup ing sablang bage.
46010024	E na kailangan panintunan ning ninuman ing sarili namung kapakanan, nune itang makakayap karing aliwa.
46010025	Malyari kayung mangan king nanumang makatinda king palengki, antimo ing karni, ala nang kutang-kutang pa ban e ne magugulu ing konsiensia yu.
46010026	Uling ing kasulatan sasabian na, “Ing yatu at ing sablang atyu kaniti bandi na ning Ginu.”
46010027	Nung ing e Cristianu kimbiran na kayung mangan at tinggap yu ing aniaya, kanan yu ing miyampang kekayu a ala nang kutang-kutang pa uli na ning kekayung konsiensia.
46010028	Nung ating sumabi, “Iti pamangan yang miyain karing idolo,” e yu kakanan itang pamangan a ita, alang-alang ketang sinabi kekayu at para king ikatahimik na ning konsiensia na,
46010029	aliwa ing sarili yung konsiensia, nune itang konsiensia na ning aliwa. Ngayung sumabi, “Ba’t ing kalayaan ku kailangan maputut uli na ning konsiensia na ning aliwang tau?
46010030	Nung pasalamatan ke ing Dios king kanakung pamangan, obat ininsultuan na ku ning ninuman tungkul king pamangan a kanakung pasalamatan?”
46010031	Inya nanuman ing daraptan yu, mamangan kayu man o miminum, daptan yu ngan king ikaligaya na ning Dios.
46010032	E kayu babie kasangkanan king pamikasala na ning ninuman, Judio o paganu o ding miembru king iglesia na ning Dios.
46010033	Antimo ing daraptan ku: pagkapilitan keng paligayan ing metung at metung king sabla kung daraptan, e para king ikakayap ku, nune para king ikakayap da ring sabla ba lang miligtas.
46011001	Makitulad kayu kanaku, antimo ing pamakitulad ku kang Cristo.
46011002	Tune ra kayung papurian uling parati yu kung agaganaka at uling tutukian yu ing tiru ku kekayu.
46011003	Oneng buri kung abalu yu king i Cristo ya ing ating upaya king balang lalaki. Ing lalaki ing ating upaya king asawa na, at ing Dios ya ing ating upaya kang Cristo.
46011004	Inya nung ing lalaking manalangin o manaral king amanu na ning Dios, makatakap ya ing buntuk na, lalako ne dangalan i Cristo.
46011005	At ing ninumang babaing manalangin o manaral king amanu na ning Dios a alang talikbung king buntuk na, lalako ne dangalan ing asawa na; ala lang pamiyaliwa ila ning babaing kalbu.
46011006	Nung e ne talikbungan ning babai ing buntuk na, mayap pa ing pututan ne ing buak na. At anti na ning makarine para king metung a babai ing satsatan ne ing buntuk na o paurud na ing buak na, kailangan ing takpan ne ing buntuk na.
46011007	E ne kailangan takpan ning lalaki ing buntuk na, uling ya ing larawan na at ligaya ning Dios. Oneng ing babai ya ing ligaya na ning lalaki;
46011008	uling e ibat ing lalaki king babai, nune ing babai ya ing ibat king lalaki.
46011009	King kamatutuanan, e ya melalang ing lalaki king uli na ning babai, nune ing babai ya ing melalang para king lalaki.
46011010	King uli da ring anghel, kailangan neng dinan talikbung ning babai ing buntuk na ban ipakit na king atyu lalam nang upaya ning asawa na.
46011011	King bie tamu king Ginu, maulaga ya ing babai para king lalaki, at maulaga ya ing lalaki para king babai.
46011012	Nung makananu yang melalang ing babai a ibat king lalaki, makanyan munaman ing lalaki—mibait ya king babai, at ing sablang bage ibat ngan king Dios.
46011013	Atulan yu king kekayung sarili: makatud kaya para king babaing manalangin king Dios king publiku ing e ya makatalikbung a buntuk?
46011014	Tuturu na ning naturalesa mismu king manong para king lalaki ing makaba ya buak,
46011015	oneng iti dangalan para king babai. Ing makabang buak miyabie keya bang maging talikbung na.
46011016	Nung ating ninumang bisang makiargu tungkul kaniti, ing asabi ku ya iti: ikami o ding iglesia na ning Dios ala kaming aliwang kaugalian king pamanyamba.
46011017	E ra kayu apurian kareting makatuking panabilin, uling ing kekayung pamitipun king iglesia dakal ing pasari nang e mayap kesa king mayap.
46011018	Mumuna, mibalita kanaku king ating milaban-laban a grupu king kekayung kapulungan, at isipan ku king iti ating katutuan. (
46011019	King pamalak ku, ing pamisagsagan kailangan ban ding atyu king katutuan makilala la.)
46011020	Neng mitipun-tipun kayu, aliwa ing Apunan ning Ginu ing kakanan yu,
46011021	uling ing metung at metung kakanan na ing sariling darala na. Inya deng mapilan daranup la at ding mapilan lalasing la.
46011022	Ala kayu waring sariling bale a malyari yung pipanganan at piinuman? Buri ye galang insultuan ing iglesia na ning Dios at ibili yu la king kamarinayan ding pakakalulo? Nanung panayan yung sabian ku kekayu? Purian da kayu? Agyang ditak e ra kayu purian!
46011023	Uling ing turu a binie ku kekayu tinggap ku naman king Ginu: king ing Ginung Jesus, kanitang benging mipagtaksilan ya, kinua ne ing tinape,
46011024	pepasalamat ya king Dios, pemirasu ne ing tinape at ngana, “Iti ya ing katawan ku a miyain para kekayu. Daptan yu iti bilang kapigaganakan kanaku.”
46011025	Antimu rin, kaybat dang mengan, kinua ne ing kopa at ngana, “Iting kopa ya ing bayung kasunduan ning Dios a patibayan na ning kanakung daya. Balang minum kayu kaniti, daptan yu bilang kapigaganakan kanaku.”
46011026	Uling balang mangan kayu kaniting tinape at minum kaniting kopa, babalita yu ing kamatayan na ning Ginu angga king datang ya.
46011027	Inya, nung mamangan ya ing metung a taung e karapatdapat king tinape na ning Ginu o miminum king kopa na, mikakasala ya laban king katawan na at daya ning Ginu.
46011028	Kailangan nang surian ning balang metung ing sarili na bayu ya mangan king tinape at minum king kopa.
46011029	Uling nung e na aintindian ing kabaldugan na ning katawan na ning Ginu neng mamangan ya king tinape at neng miminum ya king kopa, atulan ne ing sarili na neng mamangan ya at miminum.
46011030	Iti ya ing sangkan nung inya dakal la kekayu ding masakit at maina at ding mapilan mete la.
46011031	Nung surian tamu pa ing kekatamung sarili, e na katamu atulan ning Ginu.
46011032	Oneng neng atulan na katamu at paparusan ning Ginu, daraptan na iti ba tamung e miparusan kayabe na ning yatu.
46011033	Inya, kanakung kapatad, neng mititipun kayu ban mangan king Apunan ning Ginu, mipapanaya kayu sana.
46011034	Nung atin mang danupan, kailangan yang muli at mangan king bale na ban kanita e kayu mirasnan king kayatulan na ning Dios ngening mitipun-tipun kayu. Saka ku na salesen ing makatagan pang pisasabian potang datang ku ken.
46012001	Ngeni, ing tungkul naman karing regalu ning Banal a Espiritu. Buri kung abalu yu ing katutuan da reti.
46012002	Balu yu king inyang paganu kayu, mitake kayu king e tune dalan da ring dios-diosan a pipi.
46012003	Inya, kailangan yung pakaintindian king ala ninuman a panimunan na ning Espiritu ning Dios ing makasabing, “Isumpa ya i Jesus!” At alang makasabi, “I Jesus Ginu ya,” subali mu nung patnubayan ne ning Banal a Espiritu.
46012004	Ating miyayaliwang uring regalung espiritual, oneng ibat la ngan deti king metung mung Espiritu.
46012005	Ating miyayaliwang paralan ning pamaniuyu, oneng metung ya mu ing Ginung susuyuan.
46012006	Ating miyayaliwang kagiwan oneng ing Dios ya naman ing babie kareti.
46012007	Ing balang metung mirinan yang katunayan king atyu ya keya ing Espiritu para king ikakayap da ring sabla.
46012008	Binie na ning Espiritu king metung ing amanu na ning kabiasnan, kabang king aliwa binie na ing upayang magsalita king beluan.
46012009	Ing metung at bukud mung Espiritu ya ing minie kasalpantayanan king metung at king aliwang tau ing upayang manulu.
46012010	Binie na king metung a tau ing upayang dapat milagru; king aliwa, ing magsalita king amanu na ning Dios at king aliwa pa, ing kagiwan makakilala ing pamiyayaliwa da ring regalung ibat king Espiritu at detang e ibat king Espiritu. King aliwa, binie na ning Espiritu ing upayang magsalitang miyayaliwang amanu; king aliwa, ing kagiwan palino king kabaldugan da reting amanu.
46012011	Oneng metung ya mu ing Espiritu a darapat kareti; babie yang miyayaliwang kagiwan karing tau, ketang kaburian na.
46012012	Uling mengari ya i Cristo king metung a katawan a ating dakal a dake; makanyan man metung ya mung katawan agyamang dakal lang miyayaliwang dake.
46012013	Makanyan munaman, itamu ngan, Judio o Griego, ipus o malaya, mebinyag tamu king metung mung katawan king kapamilatan na ning metung mung Espiritu. At itamu ngan minum tamu king metung mung Espiritu.
46012014	Uling dakal lang dake ding bibilug king katawan at e mu metung a dake.
46012015	Nung ing bitis sabian na, “Uling e ku gamat, e ku kayabe king katawan,” ita e mangabaldugan king e na ne dake ning katawan.
46012016	At nung ing balugbug sabian na, “Uling e ku mata, e ku kayabe king katawan,” ita e mangabaldugan king e na ne dake ning katawan.
46012017	Nung ing mabilug a katawan mata ya ngan, makananu yang makaramdam? At nung puru ne mang balugbug, makananu yang makabau?
46012018	Oneng e makanyan; seria na lang binili ning Dios ding miyayaliwang dake king katawan.
46012019	Alang katawan nung bukud yang metung a dake!
46012020	King kamatutuanan, dakal la ding dake, oneng metung ya mu ing katawan.
46012021	Inya e na asabi ning mata king gamat, “E ra ka kailangan!” Ni ing buntuk e na asabi karing bitis, “E ra kayu kailangan!”
46012022	E mu ita, e tamu malyaring mie, nung alalu ding balamu maina nang dake ning katawan.
46012023	At deting isipan tamung alang kabaldugan a dake na ning katawan ila mismu ding kailangan tamung pakaingatan kabang detang dake a e masanting lalawan ila ding lalu tamung pakadinan pansin
46012024	a e ra naman kailangan ding mangalagung dake na ning katawan tamu. Oneng pibage-bage na la ning Dios ding dake na ning katawan ban dinan na lang mas maragul a dangalan detang dake ning katawan a alang makaying dangal.
46012025	Inya alang pamipatepate king katawan, oneng ding miyayaliwang dake atin lang malasakit king metung at metung.
46012026	Nung manamdaman ya ing metung nang dake ning katawan, manamdaman la ngang abe na ding aliwang dake; nung ing metung a dake miparangalan ya, ding sablang dake miparangalan lang abe na.
46012027	Ngeni, ikayu ngan katawan na kayung Cristo at dake ne ning balang metung kekayu.
46012028	Binili na la ning Dios king iglesia ding sabla king kailangan dang pagkabilian: mumuna, ding apostol; kadua, ding propeta; katlu, ding talaturu; at kaybat ding darapat milagru at detang ating upayang manulu o makasaup karing aliwa o mamahala karela o magsalitang miyayaliwang amanu.
46012029	E la ngan apostol o propeta o talaturu. E ila ngan atin lang upayang dapat milagru
46012030	o manulung sakit o magsalitang aliwang amanu o magpalino nung nanu ing kabaldugan da reting amanu.
46012031	Pagnasan yu la sanang lalung akua ding maulagang regalu. At ngeni, ituru ke ing paralan a maygit king sabla.
46013001	Nung makapagsalita ku karing amanu da ring tau at ding anghel, oneng ala na ku mang lugud, mangari mu ing amanu ku king kampanang bibiung o king pompiang a kakalaksing.
46013002	At nung atyu kanaku ing kagiwan na ning masanting a pamanaral at aintindian ku ngan ing sablang makalihim at ing sablang kabiasnan at ing maragul a kasalpantayanan a makayalis karing bunduk, oneng ala na ku mang lugud, ala kung kabaldugan.
46013003	Ipamie ku man ing atyu kanaku at pasilab ing katawan ku king ain-sakripisyu, oneng ala na ku mang lugud, ala kung apala.
46013004	Mapibabata ya at maganaka ing lugud; e ya mapangalalu o makasarili o mapagmatas;
46013005	e ya magaspang a ugali, e maimut, e masungit; e ya tatanam mua;
46013006	e ya tutula king e mayap a dapat, nune tutula ya king katutuan.
46013007	E ya talakasawa ing lugud; ing sabla paniwalan na; e milalako kapanayan, at pibabatan na ing sabla.
46013008	Ala yang kayangganan ing lugud. Ating mangalagung aral, oneng e la manatili; ating makikagiwan king pamagsalita, oneng iti miwakasan munaman; ating kabiasnan, oneng iti ating kapupusan.
46013009	E pa ganap ing kabiasnan tamu at ing kagiwan tamu king pamanaral king amanu na ning Dios;
46013010	oneng potang datang na itang ganap, kanita itang e ganap mawala na.
46013011	Inyang anak ku, migsalita ku, minisip ku, at mengatuliran kung anting anak. Oneng ngening metua na ku, likuan ku na ing panugaling anak.
46013012	Ngeni ing akakit tamu balamu larawan yang malabug king salamin; oneng datang ing aldo a akit ta yang lupa at lupa. Ditak mu ing balu ku ngeni; oneng king daratang a panaun maging ganap na, antimo nung makananu na kung balu ning Dios.
46013013	Ngeni, deting atlu manatili la: ing kasalpantayanan, ing kapanayan, at ing lugud; oneng ing pekamaragul kareti ya ing lugud.
46014001	Inya, ing lugud ya ing pakikuanan yu. Pakikuanan yu la ding regalung espiritual lalung-lalu na ing pamagsalita karing amanu na ning Dios.
46014002	Ing taung magsalitang aliwang amanu e ya magsalita king tau nune king Dios, uling ninuman alang makaintindi keya. Magsalita ya karing lihim a katutuan king kapamilatan na ning upaya ning Espiritu.
46014003	Oneng ing manaral king amanu na ning Dios, magsalita ya karing tau at babie yang kasaupan, turu, at kapasnon.
46014004	Ing taung magsalitang miyayaliwang amanu sasaupan nang bukud ing sarili nang bie espiritual; oneng itang manaral karing amanu na ning Dios sasaupan ne ing mabilug a iglesia.
46014005	Buri ku ing makapagsalita kayu ngang miyayaliwang amanu; oneng lalu kung buri ing makapanaral kayu king amanu na ning Dios. Ing taung makapanaral karing amanu na ning Dios lalu yang maulaga kesa kanitang makapagsalitang miyayaliwang amanu, subali mu nung ating makapalino king sasabian na ban ing mabilug a iglesia misaupan ya.
46014006	Ngeni, kapatad, nung aku datangan da kayu at magsalita kung miyayaliwang amanu, nanung ulaga na nita? Ala, subali mu nung king pamagsalita ku apasiag ku la kekayu ding mapilan a pawaga na ning Dios o mapilan a beluan o ing amanu o ing turu na ning Dios.
46014007	Agyang ding instrumentong musika a e naman mabie antimo ing plauta o alpa, nung e la mangalino nota, makananu mung aintindian ing musikang titigtig da?
46014008	At nung ing papasiag na ning trumpeta e masalese, ninung makapagsadia king pamakilaban?
46014009	Makanyan munaman, makananu rang aintindian ding tau ing sasabian yu, nung e malino ing pamagsalita yu? Idala na la mu ning angin ding amanu yu!
46014010	Dakal lang miyayaliwang amanu keti king yatu, makanyan man atin yang kabaldugan ing balang metung.
46014011	Nung e ke balu ing amanung gagamitan na ning taung magsalita, maging dayuan ya kanaku at maging dayuan ku keya.
46014012	Anti na ning tutu yu lang pagnasan ding regalu na ning Espiritu, maygit king sabla pagkapilitan yu lang lalung gamitan detang makasulung king pangaragul na ning iglesia.
46014013	Inya ing magsalitang aliwang amanu, kailangan yang manalangin para king regalu a makapalino king kabaldugan na ning sasabian na.
46014014	Uling nung manalangin ku king aliwang amanu, ing espiritu ku ya ing manalangin, oneng ing pamisip ku ala yang pakinabangan.
46014015	Ngeni, nanu ing kailangan kung daptan? Manalangin kung kayabe na ning espiritu ku, oneng manalangin ku naman kayabe na ning pamisip ku; magkanta kung kayabe na ning espiritu ku, at magkanta ku naman kayabe na ning pamisip ku.
46014016	Neng babie kang kapasalamatan king Dios king kapamilatan na ning aliwang amanu, makananu yang makapakibat “Amen” ing karaniwan a taung kayabe mu neng e na aintindian ing sasabian mu?
46014017	Agyang pang mayap ing panalangin mung kapasalamatan king Dios e ya misaupan king makananu mang paralan ing aliwang tau.
46014018	Pasalamat ku king Dios uling makapagsalita ku king miyayaliwang amanu a maygit kaninu man kekayu.
46014019	Oneng king pamanyamba na ning iglesia king Dios, buri ku pa ing magsalita kung limang amanu a aintindian da at pakinabangan da ring aliwa kesa king libung amanu a e ra naman aintindian.
46014020	Kapatad, e kayu sa mangaring anak king kekayung pamisip; maging inosenti kayung anak pangaras king marawak; oneng maging ganap kayu sanang matua king kekayung pamisip.
46014021	Makasulat karing Kasulatan, “Pakipagsalitan ku la deting tau, ngana ning Ginu, king kapamilatan da ring taung aliwa amanu. Magsalita ku king kapamilatan da ring labi da ring dayuan, makanyan man, e ra ku pakiramdaman.”
46014022	Inya, ing kagiwan na ning pamagsalita king miyayaliwang amanu tanda ya para karing e talasalpantaya, e para karing talasalpantaya, samantalang ing kagiwan na ning pamagsalita king amanu ning Dios tanda ya para karing talasalpantaya at e para karing e talasalpantaya.
46014023	Nung ing kabilugan a iglesia mititipun yang makapamisan at ing balang metung magsalita ya king miyayaliwang amanu, at lungub ya ing karaniwan a tau o ing e talasalpantaya, e na wari sabian king sira kayu ngan a buntuk?
46014024	Oneng nung ipanaral da ring sabla ing amanu na ning Dios, at lungub ya ing e talasalpantaya o ing karaniwan a tau, matagkil ya kapanamdaman at sumisi ya king kasalanan na king kapamilatan na ning daramdaman na;
46014025	mabalu la ding lihim nang isipan. Inya duku ya at samba king Dios at malaus ipasiag na, “Tune ing Dios atyu libutad yu!”
46014026	Kapatad, nanu ing buri kung sabian? Neng mititipun kayu ban samba, ing metung magkanta ya, ing aliwa turu ya, ing aliwa sabian na ing bage ibat king Dios, ing aliwa magsalita ya king aliwang amanu, at ing aliwa naman ipalino na ing kabaldugan na ning amanung iti. Ing sablang bage kailangan mararapat king ikatibe na ning iglesia.
46014027	Nung atin mang magsalita king miyayaliwang amanu, managyu na la ding adua o atlu katau at liwas-liwas lang magsalita at ing aliwa naman ipalino na la ding kabaldugan da ring amanu.
46014028	Nung alang makapalino, e ne kailangan magsalita king aliwang amanu ing ninuman, nune magsalita niang dili na king Dios.
46014029	Ding adua o atlu kataung magsalita king amanu na ning Dios manaral la samantalang ding aliwa naman surian da ing panaral da.
46014030	Nung ing metung karing makalukluk tanggap yang amanung ibat king Dios, kailangan yang tuknang itang manaral.
46014031	Ikayung sabla malyari kayu ngang manaral king amanu na ning Dios, kailangan liwas-liwas kayu ban ding sabla mabiasa la at mipasiknangan a lub.
46014032	Ing kagiwan king pamagsalita king amanu na ning Dios mangailangan disiplina;
46014033	uling ing Dios e ne Dios ning kaguluan nune Dios ne ning kapayapan. Antimo ing kaugalian da ring sablang taung bibilug karing iglesia na ning Dios,
46014034	kailangan lang manahimik ding babai kilub ning iglesia; e makapaintulut karela ing magsalita, antimo ing sasabian na ning Batas (Kautusan).
46014035	Nung atin lang buring abalu, ikutang da namu karing sarili dang asawa karas da bale. Uling metung a bage makarine para king babai ing magsalita king kapulungan na ning iglesia.
46014036	Pota galang isipan yu king ibat kekayu ing amanu na ning Dios o ikayu mung bukud ing tinanggap kanite?
46014037	Nung ing ninuman isipan nang tubud ne ning Dios o tinanggap yang regalung espiritual, kailangan nang paki-intindian king ing susulat ku kekayu utus a ibat king Ginu.
46014038	Ing ninumang e munie pansin kaniti, e yu nia naman papansinan.
46014039	Inya, kapatad, pakikuanan yung makapanaral king amanu na ning Dios, oneng e yu la babawalan ding magsalita king miyayaliwang amanu.
46014040	Ing sablang bage kailangan marapat ustu at king kaayusan.
46015001	Kapatad, ngeni buri kung ipaganaka kekayu ing Mayap a Balita a penaral ku kekayu a kekayu namang tinggap, at ngeni katatalakaran nang matibe ning kasalpantayanan yu.
46015002	Ita ya ing Mayap a Balita, ing aral a penaral ku kekayu. Iligtas na kayu ning Mayap a Balita, nung manatili kayung sasalpantaya, nung ali, muling alang kabaldugan ing pamanialpantaya yu.
46015003	Linipat ku kekayu ing kanakung tinggap a binang maulaga: i Cristo mete ya para king kasalanan tamu, antimo ing mababasa karing Kasulatan;
46015004	king mikutkut ya at sinubling mebie king katlung aldo; antimo ing mababasa king Kasulatan;
46015005	king pepakit ya kang Pedro at kaybat karing labing aduang apostol.
46015006	Pepakit ya namang makapamisan karing maygit limang dalan a alagad; angga ngeni mabie la pa ding dakal, at mete na la ding mapilan.
46015007	Pepakit ya kang Santiago at kaybat karing sablang apostol.
46015008	King katataulian, pepakit ya naman kanaku agyamang aku makayaliwa ku pangabait, nung wari sa, mibait kung e oras.
46015009	Uling aku ing malating dili karing sablang apostol. E ku man karapatdapat mayaus apostol uling gilu ke ing iglesia ning Dios.
46015010	Oneng king kapamilatan na ning grasya ning Dios apostol ku ngeni, at ing grasya a binie na kanaku e mayalang kabaldugan. Uling megobra kung maygit kesa karing aliwang apostol; ita e ku sariling dapat nune ing grasya na ning Dios ya ing megobrang kayabe ku.
46015011	Inya, ibat man kanaku o karing aliwa, iti ya ing panaral mi ngan, at iti ya naman ing paniwalan yu.
46015012	Ngeni, anti na ning ing kekaming panaral ya ing Cristo a sinubling mebie, makananu rang asabi ding mapilan kekayu king ding mete e la subling mie?
46015013	Nung iti katutuan, mangabaldugan king i Cristo e ya sinubling mebie,
46015014	at nung i Cristo e ya sinubling mebie alang kwenta ing kekaming ipanaral at alang kwenta ing paniwalan yu.
46015015	Maygit kaniti, mayakit king maglaram kami tungkul king Dios, uling sinabi mi king pepasublian neng mebie i Cristo, oneng e ne pala pepasublian mebie, nung katutuan king ding mete e la mipasublian mie.
46015016	Uling nung ding mete e la subling mie, i Cristo man e ya sinubling mebie.
46015017	At nung i Cristo e ya sinubling mebie, ing kasalpantayanan yu alang kabaldugan, at atyu kayu pa king pamikasala.
46015018	Mangabaldugan munaman king ding meniwala kang Cristo at mete na e la miligtas.
46015019	Nung ing kekatamung kapanayan kang Cristo para king bie iti, itamu ding taung dapat kalunusan dili keti king yatu.
46015020	Oneng ing katutuan sinubli yang mebie i Cristo, at ya ing katunayan king ding mete subli la namang mie.
46015021	Uling nung makananung king kapamilatan na ning metung a tau dinatang ing kamatayan, king makanyan munamang paralan ing pamaniubling mie datang king kapamilatan na ning metung a tau.
46015022	Uling king pangayabe da ring tau kang Adan mete la, king makanyan munamang paralan subli lang mie ding tau uli na ning pangayabe da kang Cristo.
46015023	Oneng ing balang metung king sarili nang kabilian: i Cristo, ing mumuna karing sabla; kaybat detang makayabe kang Cristo, king oras ning paniatang na.
46015024	Kaybat na nita, datang na ing kawakasan at sakupan na lang Cristo ding sablang mag-ari, manungkulan, at maki-kayupayan, at ibie ne ing Kayarian king Dios a Ibpa.
46015025	Uling kailangan yang sumakup i Cristo anggang e na la asambut ning Dios ding sablang kalaban na at ibili lalam nang upaya.
46015026	Ing katataulian a kalaban a sambutan na ya ing kamatayan.
46015027	Uling ing kasulatan sasabian na, “Binili na la ning Dios ding sablang bage lalam na ning upaya na.” Wa, king amanung “sablang bage” malino king e ya kayabe ing Dios a mibili karing sablang bage lalam nang upayang Cristo.
46015028	At potang ding sablang bage mibili na la lalam nang pamaniakup Cristo, ing Anak mismu kanita ibili ne ing sarili na lalam nang upaya ning Dios a mibili king sabla lalam nang upaya, at ing Dios ya ing lubus mag-ari karing sabla.
46015029	Ngeni, nanu ing maging kabilian da retang pabinyag para karing mete? Nanu ing karelang panayan? Nung tutu pin king ding mete e la subling mie, obat pepabinyag la pa alang-alang karing mete?
46015030	At ikami, obat makapanganib ke bie balang oras?
46015031	Kapatad, pakiarapan ku aldo-aldo ing kamatayan! Ing dangalan ku a atyu kekayu king uli na ning pangayabe tamu king bie nang Cristo Jesus, ya ing mipapasiag kaniti.
46015032	Nung alang-alang mu king tau inya pekilabanan ku la ding mabagsik a animal keni king Efeso, nanu ing maging pakinabang ku? Nung ding mete e la mipasublian mie, tukian ta nia itang kasebian, “Mangan tamu at minum, uling bukas mate tamu.”
46015033	E kayu pailinlang: “Ding e mayap a kayabe ila ding sisira karing mayap a panugali.”
46015034	Mibalak na kayung masalese at tuknang kayung darapat kasalanan. Sasabian ku iti ba kayung dumine uling ding mapilan kekayu e re balu ing Dios.
46015035	Mekad ikutang na ning metung, “Makananu lang subling mie ding mete? Nanu ya uri ing karelang katawan?”
46015036	Mangmang! Neng tatanam kang bini king gabun e ya tumubu anggang e ya pa mate.
46015037	At itang tenam mu king gabun aliwa ya ing tanaman a maragul na, nune ing bini, antimo ing binutil trigu o aliwang binutil.
46015038	Ing Dios ya ing patubu king katawan na ning bining mitanam at iti king paralan na, ing balang bini king sariling katawan na.
46015039	At e paraparehu ing laman da ring sablang mabibie; aliwa ing laman da ring tau, aliwa ing karing animal, aliwa ing karing ayup at ding karing asan.
46015040	At ating katawan a atyu banua, at katawan a atyu keti king yatu; atin lang sariling leguan ding katawan a atyu keti king yatu.
46015041	Atin yang sariling leguan ing aldo; makayaliwa ing king bulan at ing karing batuin; agyang ding batuin e la paraparehu leguan.
46015042	Makanyan ing mapalyari potang subli lang mie ding mete. Potang mikutkut ya ing katawan, iti malaso ya; potang subli yang mie ala neng kamatayan.
46015043	Tutu yang matsura at maina neng kukutkut ta ya; potang subli yang mie maging malagu ya at masikan.
46015044	Neng kukutkut ta ya, katawan yang pisikal; potang subli yang mie maging katawan yang espiritual. Wa, nung ating katawan pisikal, atin munamang katawan espiritual.
46015045	Uling ing kasulatan sasabian na, “I Adan, ing minunang tau, milyari yang mabie lelangan”, oneng ing tauling Adan, Espiritu yang babie bie.
46015046	Aliwa ing espiritual ing mumuna, nune ing pisikal, at kaybat ing espiritual.
46015047	Melalang ya ing minunang Adan king alikabuk na ning yatu; ing kaduang Adan ibat ne man king banua.
46015048	Detang king yatu kalupa na la ning melalang king kapamilatan na ning gabun; detang king banua kalupa na la nitang ibat king banua.
46015049	Antimo nung makananu na ka tamung kalupa ning taung megawa king gabun makanyan tamu munamang maging kalupa na ning menibatan king banua.
46015050	Kapatad, iti ya ing buri kung sabian: e ya malyaring mirakayanan ing laman at daya king Kayarian ning Dios, at itang katawan a ibat king gabun e na malyaring tanggapan ing bie alang angga.
46015051	Makiramdam kayu, oyni ing lihim: e tamu ngan mate oneng manaliwa tamu
46015052	king saguli mung penandit, at king tiup ning katataulian a trumpeta. Kabud tumiup ya ing trumpeta, subli lang mie ding mete at e na la mate kapilan man at itamu ngan manaliwa tamu.
46015053	Uling ing katawan a malalaso kailangan yang miblas king e malalaso, at ing katawan a ating kamatayan kailangan yang miblas king alang kamatayan.
46015054	At potang miblas ya ing katawan a malalaso ketang e malalaso, at miyalilan ya ing ating kamatayan ketang ala nang kamatayan, matupad ne kanita ing kasulatan: “Mesintang ne ing kamatayan; ing tagumpe ganap na!”
46015055	“O Kamatayan, nukarin ing kekang tagumpe? O Kamatayan, nukarin ing kekang upayang manyira?”
46015056	Ing kasalanan ya ing upaya nang manyira ning kamatayan, at king Batas (Kautusan) na kakuanan ning kasalanan ing upaya na.
46015057	Inya pasalamatan ta ya ing Dios king tagumpe a babie na kekatamu king kapamilatan na ning Ginu tamung Jesu-Cristo!
46015058	Inya, pakamalan kung kapatad, magpakatatag kayu at e kayu paisira lub. Magobra kayung alang patugut para king Ginu, uling balu yu king ing kasuyuan yu king Ginu e mayalang kabaldugan.
46016001	Ngeni, ing tungkul naman king ambagan para saupan la ding kapatad tamu king iglesia karin Judea. Kailangan yung daptan itang minungkahi kung daptan da ring iglesia karin Galacia.
46016002	King mumunang aldo na ning paruminggu, ing balang metung kekayu mikawani yang alaga ketang penakitan na, at tipunan na la ban nung datang ku e na kayu mika ambagan pa.
46016003	Kabud dinatang na ku ken, itubud ku la ding kapatad kayabe na ning sulat ku a pakilala king ila ding pinili yung manatad king saup yu karing kapatad karin Jerusalem.
46016004	Nung kailangan ing aku ing munta, ila ding maging kayabe kung lumakad.
46016005	Taglus ku ken kaybat ku king Macedonia uling karin ku dumalan.
46016006	Malyari kung manatiling malambat ken o mapalyaring ken ku ilabas ing panaun na ning dimla ban asaupan yu ku king isanu mang lugal a tutuki kung puntalan.
46016007	Uling king pamandalan ku ken, e ku buri ing saguli da kayu mung akit. Buri ku ing akayabe da kayu king makabang panaun, nung ipaintulut na ning Ginu.
46016008	Oneng babalakan kung manatili keni king Efeso angga king aldo ning Pentecoste.
46016009	Ating dakal a oportunidad keni ban makapagobra kung masalese agyamang dakal la ding kalaban.
46016010	Nung datang ya ken i Timoteo, siguraduan yung iyapus neng anting bale na ing lugal yu, uling ya man magobra yang anti aku para king Ginu.
46016011	E ye lalawan mababa, nune saupan ye ban makapagbalik yang mitmung kapayapan keni; uling aku ampon ding kapatad keni panenayan mi yang datang.
46016012	Ngeni, ing tungkul naman king kapatad a Apolos. Pakisabian keng mayap ban dalawan na kayung kayabe da ring aliwang kapatad. Oneng isipan na king e pa oras ing dumalo ya ken. Dalawan na kayu mu rin potang mirinan yang oportunidad.
46016013	Alistu kayu, tatagan yu ing kekayung kasalpantayanan; e kayu tatakut at e yu painan ing lub yu.
46016014	Daptan yu ing sablang obra yu king mitmung lugud.
46016015	Balu ye i Estefanas at ing pamilya na; ila ding minunang mekonberti king kasalpantayanan Cristianu karin Acaya, at binie ra ing karelang sarili king pamanuyu karing pinili na ning Dios. Kapatad, ipakisabi kung mayap
46016016	king pasakup kayu sana karing anti kareting tau at king ninumang magobra at susuyung kayabe ra.
46016017	Matula ku king paniatang da ri Estefanas, Fortunato, at Acaico, uling ilang mengatmu king kailangan yung gawan.
46016018	At peligayan da ku at pepasaya antimo ing depat da kekayu. Kailangan lang pakundanganan ding taung anti kareti.
46016019	Pakomusta da kayu ding iglesia king probinsia na ning Asia; payabut da ri Aquila at Priscila at ding kapatad a mipupulung king pibalebale ra ing masayang komusta kekayung sabla.
46016020	Ding sablang kapatad keni pakomusta da kayu naman. Mipapagmananu kayu antimong mikakapatad kang Cristo.
46016021	Aku i Pablo, ing mismung susulat kaniti: Komusta kayu ngan ken.
46016022	Misumpa ya ing ninumang e lulugud king Ginu! Marana tha, Datang na ka, O Ginu mi!
46016023	Ing grasya na ning Ginung Jesus manatili kekayu.
46016024	Ipayabut ku ngan kekayu ing lugud ku king lagyu nang Cristo Jesus.
47001001	Ibat ya iting sulat kang Pablo a apostol nang Cristo Jesus king kapamilatan na ning kaburian ning Dios, at ibat ya naman kang Timoteo a kapatad tamu. King iglesia na ning Dios karin Corinto at karing sablang pinili na ning Dios king kabilugan a Grecia:
47001002	Mananu na sanang ing Dios a Ibpa tamu at ing Ginu tamung Jesu-Cristo ibie na kekayu ing grasya at kapayapan.
47001003	Munie tamung kapasalamatan king Dios at Ibpa na ning Ginu tamung Jesu-Cristo, ing malunusan a Ibpa at ing Dios a panibatan na ning sablang tula!
47001004	Pamatulan na katamu king sabla tamung kalungkutan ban king kapamilatan na ning tulang tinggap tamu keya, itamu naman asaupan ta la ding atyu king nanu pa mang kalungkutan.
47001005	Nung makananung dakal ing pibabata ming kasakitan king pangayabe mi kang Cristo, makanyan munaman ing tinggap ming tula ibat keya.
47001006	Nung magkakasakit ke man, iti para king ikakayap yu at ikaligtas; neng mipatulan kami, iti para king ikatula yu at ikasikan yu lub ban makapibata kayung kalupa mi king kasakitan a daralanan yu.
47001007	Inya matibe ing kapanayan mi kekayu uling balu mi king kayabe da kayu king kekaming tula, nung makananu da kayung kayabe king kasakitan.
47001008	Kapatad, buri ming ipaganaka kekayu ing kasakitan a milyari kekami king Asia. Tutung mabayat ing kekaming delanan a kasakitan; e mi asahan ing mie ke pa.
47001009	Bala mi ita na ing oras na ning kamatayan mi. Oneng milyari ita ban e ke manalig king kekaming sarili nune king Dios a pasubling mie karing mete.
47001010	Linigtas na kami king panganib na ning kamatayan, at buri ming isundu na ing pamagligtas na kekami,
47001011	king uli na ning saup ning kekayung pamanalangin. King makanyan a paralan, dakal la ding pasalamat king Dios uli na ning grasyang babie na kekami bilang pakibat na karing dakal a manalangin.
47001012	Iti ya ing pagmaragul mi: patutuan na ning pilubluban mi king ing pamakiabe mi karing sabla, lalung-lalu na kekayu, tapat at alang pamagkunwari. Iti uli na ning saup ning Dios at e uli na ning kabiasnan-tau.
47001013	Inya e yu dirinan aliwang kabaldugan ing pamaniulat mi kekayu, subali mu king ababasa yu at aintindian. Asahan ku king lubus yu sanang aintindian,
47001014	ing e yu pa lubus aintindian ngeni ban king paniatang na ning Aldo ning Ginung Jesus, apagmaragul yu kami nung makananu da kayu namang apagmaragul.
47001015	Uli na ning kapaniwalan kung iti, binalak kung paindalan pa mu ken ban midobli ing kekayung tula.
47001016	Binalak kung dumalan ken king pamamunta ku karin Macedonia, at dumalan pasibayu kaybat ku karin ban asaupan yu ku king pamaglakbe ku papunta karin Judea.
47001017	Uli waring e mibalaus ing pamamunta ku ken, sabian yu nang menaliwa na ku pamisip? Bala yu galang pabayu-bayu ku pamisip antimo ding taung makayatu a ngeni sasabian da “Wa,” at kaybat “Ali”?
47001018	Nung makananung ing Dios tapat ya, makanyan munaman ing kanakung katapatan kekayu: ing “Wa” manatili yang “Wa.”
47001019	Uling ing Anak ning Dios, i Jesu-Cristo a penaral mi kekayu di Silvano at Timoteo, e ya “Wa” at “Ali”; nune manatili yang “Wa.”
47001020	Uling ya ing katuparan na ning sablang pengaku na ning Dios. Uli na, makapakibat tamung “Amen” king ikaligaya na ning Dios.
47001021	Uling ing Dios mismu ya ing patibe kekami at kekayu king pangayabe kang Cristo, at ya munaman ing memili kekami.
47001022	Tetakan na kami bilang bandi na, at dininan king Espiritu na, antimong katibayan king tuparan na ing pengaku na.
47001023	Saksi ke ing Dios, balu na ing makalaman king pusu ku! E ku pepaindalan ken uling ikayu munaman ding intindian ku.
47001024	E mi buring sakupan ing kekayung pamanialpantaya, uling matatag na kayu kasalpantayanan. Oneng miyabe-abe tamung magobra para king sariling ikatula yu.
47002001	Inari ku king lub ku king e ra na kayu pa dalawan ban e ra kayu atdanan pasibayung kalungkutan.
47002002	Uling nung atdanan da kayung kalungkutan, ninu pa ing mamatula kanaku? Ding mismung pepalungkut ko?
47002003	Iti ya ing sangkan nung inya sinulat ke itang sulat a ita kekayu ban king pamunta ku ken e kalungkutan ing isagana yu kanaku, ikayu a kailangan munie tula kanaku. Uling paniwalan ku king ing tula ku tula yu munaman.
47002004	Tutu kung malungkut at magugulu isip, inya silatanan da kayu. E ditak ing lua a tinulu karing mata ku kabang gagawan ke itang sulat a ita. Silatanan da kayu e ban atdananan da kayung kalungkutan, nune ban abalu yu nung nu anti karagul ing lugud ku kekayu.
47002005	Nung pepasari yang kalungkutan ing ninuman king aliwa, aliwa aku ing pepalungkut na, nune ikong sabla. Sasabian ku iti e king mabagsik a amanu uling e ku bisang maging mabagsik keya.
47002006	Oneng makagyu na king mikasala ing parusa a depat da keya ding keraklan kekayu.
47002007	Patawaran yu ne ngeni at pamatulan pota lubus yang masira lub.
47002008	Ipakisabi kung mayap kekayu king ipakit yu keya king kaluguran ye pa mu rin.
47002009	Iti ya ing sangkan nung inya gewa ke iting sulat: ban abalu ku nung tutuparan yu ing sablang tuturu ku kekayu.
47002010	Ing ninumang pepatawaran yu, pepatawaran ku nia naman. Ing ninumang pepatawaran ku, nung atin man, pepatawaran ku ne alang-alang kekayu, king arapan nang Cristo
47002011	ban e na katamu alinlang Satanas, uling e makalingad kekatamu ing buri nang malyari.
47002012	Inyang miras ku Troas ban ipanaral ing Mayap a Balita tungkul kang Cristo, ikit ku king ing Ginu ya ing miklat king dalan ban arapat ku ita.
47002013	Oneng e ku mipanatag a lub uling e ke disnan karin i Tito a kekatamung kapatad. Inya memun ku karing tau at tinaglus ku Macedonia.
47002014	Salamat king Dios uling parati na katamung yayabe king tagumpe nang Cristo uli na ning pangayabe tamu keya. At king kapamilatan tamu pepalaganap na ning Dios ing mabanglung bau, ing pangapakilala nang Cristo.
47002015	Mengari tamung mabanglung bau na ning insenso a durulukan nang Cristo para king Dios. At lalaganap iti karing mililigtas at karing papunta king kasiran.
47002016	Karing papunta king kasiran bau yang makamate; oneng karing mililigtas mabanglu yang bau a babie bie. Ninu ing malyaring ganap king anti kaniting dapat?
47002017	E ra ke kalupa ding aliwa; pangomersyu re ing amanu na ning Dios. Bilang tubud na ning Dios at talasuyu nang Cristo, mitmung katapatan ming panaral ing amanu na.
47003001	Isipan yu galang king pupurian mi na naman ing kekaming sarile? Kalupa ra ke wari ding aliwa a mangailangan pang rekomendasyun para kekayu o ibat kekayu?
47003002	Ikayu mismu ing kekaming rekomendasyun a makasulat karing pusu mi ban akilala ra at abasa ding sablang tau.
47003003	Ikayu ing malino nang sulat Cristo, ing sulat a peparala na king kapamilatan mi. Iti makasulat e king tinta nune king Espiritu ning Dios a mabie, at e karing metabas a batu nune karing pusu da ring tau.
47003004	Asasabi mi iti uli na ning pamagtiwala mi king Dios king kapamilatan nang Cristo.
47003005	Uling king kekeng sarili ala kaming sapat a kagiwan ban daptan iting obra; ing kekaming kagiwan ibat king Dios.
47003006	Ya ing maki kaburian ban maging talasuyu na kami ning bayung kasunduan, ing kasunduan a e mayayakit king misulat a kautusan, nune king Espiritu. Uling makamate ya ing misulat a kautusan, oneng ing Espiritu babie yang bie.
47003007	Nung king kapamilatan na ning Kautusan a makasulat karing tinabas a batu a magdalang kamatayan meyakit ya ing ligaya na ning Dios angga na king e re alawe ding Israelita ing lupa nang Moises, agyang lilipas ing aslag na niting ligaya,
47003008	e kasi lalung maygit ing ligayang darala na ning Espiritu?
47003009	Nung ing Kautusan a migdalang kaparusan makaligaya ya, lalu yang makaligaya ing kasuyuan a magdalang kaligtasan!
47003010	Uli na niti, asabi tamu king ing sadiang ligaya ala ne uling miyalilan ne king lalung maygit a ligaya.
47003011	Nung atin yang ligaya ing linipas na, lalu yang ating ligaya itang manatili king kapilan pa man.
47003012	Uli na ning kapanayan tamung iti, masikan tamu lub.
47003013	E na katamu kalupang Moises a migtalukbung lupa ban e ra akit ding Israelita ing paglako na nitang ligayang ita.
47003014	Tune lang meging masias a buntuk. Angga ngening kapanaunan manatili lang mitatakpan a isip balang babasan de ing matuang kasunduan. I Cristo ya ing milalako king talukbung a iti.
47003015	Angga man ngeni, atin yang takap ing pamisip da balang babasan de ing Kautusan nang Moises.
47003016	Oneng milalako ya ing takap potang marap ya ing tau king Ginu.
47003017	Ing “Ginung” mababanggit ya ing Espiritu, at nung nu ya atyu ing Espiritu ning Ginu, karin ating kalayaan.
47003018	At ngening milako ne ing takap karing lupa tamu, itamung sabla maging aslag na katamu ning ligaya na ning Ginu. At lalu tamung miwawangis king ligaya na king kapamilatan na ning Ginu, ing Ginu ya ing Espiritu.
47004001	Uli na ning lunus ning Dios, pinili na kami para king obrang iti, inya naman e ke mimina lub.
47004002	Pangilagan mi ing dapat a makarine a mararapat king makasalikut. E kami maglinlang at e mi babaluktut ing amanu na ning Dios. King mitmung katapatan, hayagan ming ipanaral ing katutuan at uli na niti, aduan mi arap ning Dios ing paniwalan da kami ding sablang tau.
47004003	At nung atin ya pang kalabugan ing Mayap a Balita a pisiag mi, iti maging malabug mu para karing makasalanan.
47004004	E la maniwala uling ding pamisip da binulag na la ning dios na niting yatu. Binulag na la ban e ra akit ing aslag na ning Mayap a Balita tungkul king ligaya nang Cristo a larawan na ning Dios.
47004005	Aliwa ing sarili mi, nune i Cristo Jesus ya ing panaral mi bilang kekatamung Ginu, at ikami bilang talasuyu yu king uli nang Jesus.
47004006	Uling ing Dios a sinabing “Busal ning karalumduman, sunlag ya ing sulu,” ya mu rin ing Dios a babie aslag king kekatamung pusu ban makilala ing ligaya na ning Dios a mihayag king lupa nang Cristo.
47004007	Oneng matbud kami, ikaming lulanan na niting pibandian a espiritual, anti ke waring kapsa ban mipakilala king ing matas a kayupayan e kekami nune king Dios.
47004008	Gigipitan da kami misusumangid, oneng e na ke man masasaul; e mi balu ing daptan mi, oneng e na ke man milalako kapanayan.
47004009	Guguluan da kami, oneng e ke milalako kakaluguran; miraragsa kami oneng e ra na ke man apapate.
47004010	Parati ming darala king katawan mi ing kamatayan nang Jesus ban king kekeng katawan mayakit munaman ing bie na.
47004011	Parati kaming mibibili king panganib na ning kamatayan alang-alang kang Jesus ban king katawan ming ating kamatayan mipakilala ya ing bie na.
47004012	Inya ing kamatayan ya ing magobra kekami, oneng ing bie ya ing magobra kekayu.
47004013	Sasabian na ning Kasulatan, “Uling maniwala ku, inya magsalita ku.” King makanyan munamang espiritu ning kasalpantayanan magsalita tamu munaman uling maniwala tamu.
47004014	Balu tamu king ing Dios a pepasubling mie king Ginung Jesus, ya naman ing pasubling mie kekatamung kayabe na at midala kekatamung sabla king arapan na.
47004015	Para king ikakayap yu iting sablang bage ban ngening dakal la ding tatanggap king grasya na ning Dios, lalu na la mang dakal ding pasalamat at paligaya keya.
47004016	King uli na niti, e kami mimina lub. Agyamang mimina ya ing katawan mi, parati ne mang mibabayu sikanan ing pilubluban mi.
47004017	Uling iting ditak at sagasaguling kasakitan a daralanan mi mamungang kaligayan a alang kapupusan at alang kalupa.
47004018	Inya makalawe kami karing bage a e mayayakit at e karing bage mayayakit. Uling e la manatili ding bage mayayakit, oneng ding bage a e mayayakit manatili la kapilan man.
47005001	Uling balu tamu king nung masira ne ing toldang tuknangan tamu keti king yatu, ing kekatamung katawan keti king yatu, atin tamung alang anggang tuknangan karin banua; metung yang tuknangan a e na gewa ning tau nune gewa ne ning Dios.
47005002	Sasaingsing tamu keti king yatu, at tutu ta yang pagnasan ing tuknangan karin banua
47005003	ban nung asulud ta na iti, e tamu mayakit lubas.
47005004	Kabang manuknangan tamu king toldang iti, magkakasakit tamu at sasaingsing; e tamu bisang maging lubas, nune babo na ning bie tamung ating kapupusan buri ta yang isulud ing bie alang angga.
47005005	Sasadia na katamu ning Dios para king bage iti at binie ne kekatamu ing Espiritu bilang katibayan king ibayu na katamu pin.
47005006	Inya manatili tamung masikan a lub. Balu tamu king kabang manuknangan tamu kaniting katawan, makarayu tamu king tuknangan na ning Ginu,
47005007	uling mabibie tamu king pamanalig king Dios, at e karing bage mayayakit.
47005008	Masikan tamu lub; buri ta neng lakuan ing katawan ban manuknangan kayabe na ning Ginu.
47005009	Maygit king sabla, ing kekatamung parasan ya ing maging kalugud-lugud tamu king Dios, maging king tuknangan keti o karin man.
47005010	Uling marap tamu ngan king piukuman nang Cristo ban tanggap king mayap o marawak a pangaintuliran na ning depat tamu inyang mabibie tamu keti king yatu.
47005011	Uli na ning balu mi ing kailangan yang pitakutan ing Ginu, pagkapilitan ming agkatan la ding tau ban mibalik keya. Balu na ning Dios ing mabilug ming pangatau at asahan ku king lubus yu kami namang kakilala.
47005012	E mi sasabian iti ban pagmaragul mi ing kekaming sarili, nune ban dinan da kayung katuliran pagmaragul yu kami, kanita apakibatan yu la ding taung alang pagmaragul nune mu ding akakit da ring mata ra at aliwa ing tune pangatau.
47005013	Nung isipan yung sira kami pamisip, iti milyari alang-alang king Dios, at nung matinu na kami man, iti para king ikakayap yu.
47005014	Uling ing lugud nang Cristo ya ing balamu mitutulak kekami, ngening abalu ming mete ya para karing sabla at uli na niti miyayabe la ding sabla king kamatayan na.
47005015	Mete ya para karing sabla ban ding mabibie ngeni e na la mabibie para king sarili ra, nune para mu kang Cristo a mete at mipasublian mie para karela.
47005016	Uli na niti, ing paglalawe mi ngeni kaninuman e makatalakad king paniukad na ning tau. King milabas a panaun, makanyan ing panlalawe mi kang Cristo. Oneng ngeni e na makanyan.
47005017	Inya ing ninumang makisanmetung kang Cristo metung yang bayung lelangan. Ala na ing sadia nang pangatau; mibayu neng lubus.
47005018	Ing Dios ya ing makirapat kaniting sabla. Gewa na kaming kakaluguran na king kapamilatan nang Cristo, at tilduan na kami ban gawan lang kakaluguran na ding tau.
47005019	Ing panaral mi ya iti: ing Dios atyu kang Cristo at tinuring neng kakaluguran na ing tau at kelinguan na na ing kasalanan na. At pigkatiwala na kekami ing ikalat mi ya ing balitang iti.
47005020	Uli na niti, atyu kami keti bilang pekakatawan nang Cristo; ing Dios ya na mismu ing mamaus kekayu king kapamilatan mi: alang-alang kang Cristo, makikasundu kayu king Dios.
47005021	E ya mikasala i Cristo, oneng alang-alang king kekatamung ikakayap, tinuring neng makasalanan ning Dios ban kayabe na maging banal tamu arap ning Dios king kapamilatan na.
47006001	Anti na ning kayabe kami king obra na ning Dios, ipakisabi ming mayap kekayu king e yu sa payalan kabaldugan ing grasya a tinggap yu keya.
47006002	Uling ing Dios sasabian na, “Pekiramdaman da ka king oras a karapatdapat kaku, sinaupan da ka king aldo ning kaligtasan.” Makiramdam kayu! Ngeni na ing oras a karapatdapat. Ngeni na ing aldo ning kaligtasan!
47006003	Pangilagan mi ing makarapat nanumang bage makatakid kenu man ban ala lang asabi king kekaming kasuyuan.
47006004	Nune king heganaganang bage pepakilala mi king talasuyu na kami ning Dios king kapamilatan na ning pamibabata mi king dakal a kasakitan, kalungkutan, at kalipitan.
47006005	Perusan da kami, sinukul, at pemugbug; megobra kami aldo at bengi, at sinala king pamanudtud at pamangan.
47006006	Pepakilala mi king talasuyu na kami ning Dios king kapamilatan na ning malinis a pamibiebie, kabiasnan, kapibabatan at ganaka; antimu rin king kapamilatan na ning Banal a Espiritu at ning tapat ming lugud,
47006007	king tapat a pamagsalita king katutuan, at king upaya na ning Dios. Ing katuliran ya ing kekaming armas a paglaban at paniagka.
47006008	Ngara na kaming parangalan at ngara na kaming panyiran; ngara na kaming insultuan, ngara na kaming pamurian. Inaus da kaming malaram agyamang maniabi kaming katutuan.
47006009	Tinuring da kaming e ra kakilala agyamang kakilala da kami; halus mangamate na, oneng masikan ke pang masikan. Agyamang perusan da kami, e kami mete;
47006010	agyamang maragul ing kalungkutan, parati keng masaya; lupa keng pakakalulu, oneng seupan mi lang misalapi ding dakal; balamu mo ala kaming nanumang pibandian, oneng atyu ngan kekami ing sabla.
47006011	Kakaluguran a tau Corinto, tapatan ing pamagsalita mi kekayu. Nung nanu ing atyu king lub mi ya ing sasabian mi.
47006012	E mi ya sasara ing pusu mi kekayu; ikayu ding misara karing pusu yu kekami.
47006013	Magsalita ku kekayu ngeni antimong tata yu; ibuklat yu la ding pusu yu kanaku, nung makananu keng biklat kekayu ing pusu ku.
47006014	E kayu makiabe karing e talasalpantaya. Malyari waring miyabe ing katuliran at ing dewakan? O kaya ing sala at ing dalumdum?
47006015	Malyari la waring mikasundu i Cristo at ing diablo? Makananu yang maki-ugnayan ing sasalpantaya king e sasalpantaya?
47006016	Makananu lang malyaring makapisanmetung ing Templo na ning Dios at ding idolo da ring paganu? Itamu ing templo na ning Dios a mabie! Ing Dios mismu ya ing sinabi, “Manuknangan ku at antabayanan ku la; aku ing maging Dios da, at ila ding maging memalen ku.”
47006017	Inya ing Ginu sinabi na, “Dumayu kayu karela, kawani kayu karela. E kayu tatagkil king nanumang marinat, at aku tanggapan da kayu.
47006018	Maging Ibpa yu ku, at maging anak da kayu, ngana ning Ginung Mayupayang tutu.”
47007001	Pakamalan a kakaluguran, anti na ning makanyan ing mipangaku kekatamu, kailangan tamung linisan ing kekatamung sarili king sablang babie dinat king kekatamung katawan at espiritu. Magkapilit tamung mika ganap a kabanalan at mibiebie a ating takut king Dios.
47007002	Dinan yu keng lugal karing pusu yu. Metung man kekayu ala kaming diptananan marok, pinyira o pirait.
47007003	Sasabian ku iti e ban atulan da kayu, uling sinabi ku na kekayu king kaluguran da kayu at kayabe da kayu king bie at kamatayan.
47007004	Lubus kung magtiwala kekayu; ipagmaragul da kayung parati! Maligaya ku agyamang dakal ing kasakitan at maglapo ya king tula ing pusu ku.
47007005	E kami mu rin mipaynawa inyang miras ke Macedonia. Pane kasakitan ing delanan mi; misusumangid ing kaguluan at dakal ing takut a atyu karing pusu mi
47007006	Oneng e na la paburen ning Dios ding malungkut; peligayan na ku king paniatang nang Tito.
47007007	Aliwa mu ing paniatang na ing minie tula kanaku nune ing mayap a depat yu keya. Belita na ing kasabikan yung manakit kanaku, ing kekayung kalungkutan at malasakit. Inya lalu kung matula ngeni.
47007008	Agyamang pepalungkut da kayu king kanakung sulat, e ku sisisian ing pamaniulat kung ita. Malyaring melungkut ku uling balu ku king migdala yang lungkut ing kanakung sulat, oneng pansamantala mu.
47007009	Ngeni masaya ku, e uling pepalungkut da kayu, nune uling ing kekayung kalungkutan meging kasangkapan king kekayung pamagbayung bie. Ing anti kaniting kalungkutan ibat king Dios, inya e kayu mipakarok uli mi.
47007010	Uling managkat kekayu ing kalungkutan a ibat king Dios ban sumisi kayu at magbayung bie, at alang kalungkutan kaniti. Oneng ing kalungkutan a babie na ning yatu mamungang kamatayan.
47007011	Lawan yu nung nanu ing bubunga na ning kalungkutan yung ibat king Dios: meging masikap kayu at magkapilit ban patutuan yu king ala kayung kasalanan karing bage deta. Kemuan yu ing sarili yu, midinan kayung takut, sabik kayu king paniatang ku, mika malasakit kayung parusan ya ing mikasala. King sablang paralan pepakit yu king ala kayung kasalanan karing bage deta.
47007012	E ku sinulat kekayu king uli na ning mikasala o uli na ning keraptanan king marawak, nune ban mibulalag arap ning Dios ing kekayung tune malasakit para kekami.
47007013	Inya tutu kung mesaya king depat yu. At lubus keng mesaya uli na ning tulang tinggap nang Tito; mipanatag ya lub manibat na inyang ikit na kayu ngan!
47007014	Pigmaragul da kayu keya at e na ku man mipakarine. Parati ming sasabian kekayu ing katutuan at makanyan nang ikit Tito king tutu pin ing pagmaragul mi tungkul kekayu.
47007015	At kabang agaganaka na ing kekayung kapamintuan, lalu na na kayu mang luluguran. E na akakalinguan ing pamananggap yu at pamangalang keya.
47007016	Matutula ku uling lubus da kayung apagkatiwalan!
47008001	Kapatad, buri kung ibalita kekayu ing arapat na ning grasya ning Dios karing iglesia na ning Macedonia.
47008002	Mesubuk la king kapamilatan da ring dakal a kasakitan a delanan da. At agyamang maragul ing kakaluluan da, masaya la pa mu rin at makabuklat la pusung sumaup.
47008003	Kusa lang lub minambag e mu king agyu ra nune maygit pa king agyu ra. Balu ku iti uling
47008004	pekisabi dang mayap kanaku king dinan lang oras sumaup karing kapatad king Judea.
47008005	Minigit pa king asahan mi! Binie ra ing karelang sarili mumuna king Ginu at kaybat kekami, agpang king kaburian na ning Dios.
47008006	Uli na niti, pekisabian mi ya i Tito, anti na ning ya ing menimuna kaniti, king saupan na kayu angga king agampanan yu iting pamaniapat yung mayap.
47008007	Pikabaluan kayu king pamanialpantaya, king pamagsalita, king kabiasnan, king kasipagan, at ing lugud yu para kekami. Sikapan yung manimuna kayu naman king pamaniapat mayap.
47008008	E ra kayu didikta; babalita ku mu kekayu ing daraptan dang kasaupan ding aliwa ban akilala ku ing katapatan na ning lugud yu.
47008009	Balu yu nung nu anti karagul ing lugud na kekatamu ning Ginu tamung Jesu-Cristo. Agyamang mabandi ya, meging pakakalulu ya alang-alang kekayu ban mibandi kayu king kapamilatan na ning kakaluluan na.
47008010	At iti ya ing payu ku kekayu tungkul kaniting bage: isundu yu sa ing pegumpisan yung obra king milabas a banua. Ikayu ing menimuna e mu king pamaniapat nune king pamagkusa.
47008011	Inya isundu yu iti! Papanatilian yu ing kekayung pamagkusa kanitang minuna angga king ayari yu; munie kayu ketang agyu yu.
47008012	Uling nung laus king lub yu ing pamamie, tanggapan na ning Dios ing kekayung kagiwan; e na panenayan ing munie kayu king e yu agyu.
47008013	Sasabian ku iti e uling buri ku lang e kabayatnan ding aliwa at kabayatnan na kayu man.
47008014	E na kayu man gipit ngening kasalukuyan, inya kailangan yu lang saupan ding atyu king pamangailangan. Nung ikayu naman ing miras king pamangailangan at ila e la gipit, ila naman ding sumaup kekayu. King anti kaniting paralan, makapisaup-saupan kayu.
47008015	Antimo ing sasabian na ning kasulatan, “Ing tinipun dakal e ya linabis, at ing tinipun ditak e ne man migkulangan.”
47008016	Pasalamat ku king Dios uling pagmalasakitan na kayung Tito, antimo ing pamagmalasakit ku kekayu!
47008017	Uling tinggap nang matulang Tito ing kekaming pamakisabing mayap. King kapagnasan nang makasaup ya kekayu, migprisinta ya king ya na ing munta ken.
47008018	Tutubud mi yang kayabe na ing kapatad a kakilala da ring sablang iglesia uli na ning pamanaral na king Mayap a Balita.
47008019	At aliwa mu yan! Pinili de ring iglesia ban maglakbe kayabe mi at saupan na kaming manibala king obrang iti. Ing anti kaniting kasuyuan babie parangal king Ginu at papakit na ing maragul ming kapagnasan sumaup.
47008020	Mimingat kami ban ala yang asabi ing ninuman king pamanibala kaniting maragul a ambagan.
47008021	Pagkapilitan ming arapat maayus iti, e mu king arap ning Ginu nune pati na king arap ding tau.
47008022	Inya tutubud mi yang kayabe ra ing metung pang kapatad a asubukan mi nang maralas at ikit mi na sipagan. Lalu yang masipag sumaup ngeni uli na ning maragul nang tiwala kekayu.
47008023	Tungkul naman kang Tito, ya ing kayabe ku at kasaup kung susuyu kekayu. At tungkul naman karing kapatad a kayabe na ila ding pekakatawan da ring iglesia at babie lang ligaya kang Cristo.
47008024	Inya ipakit yu, kapatad, ing tapat yung lugud karela ban abalu da ring iglesia king tutu pin ing pagmaragul mi tungkul kekayu.
47009001	E na kailangan ing sumulat ku pa kekayu tungkul king saup yu karing kapatad kang Cristo king iglesia karin Judea.
47009002	Balu ku king makasadia kayung sumaup at pagmaragul ku iti karing tau Macedonia. Sinabi ku karela king makasadia lang sumaup ding kapatad king Acaya keta pang milabas a banua. Dakal lang metagkil a kapanamdaman uli na ning kekayung malasakit.
47009003	Inya pepaunan ku na la ken deting kapatad ban mayakit king tutu ing pagmaragul ku tungkul kekayu at ban asadia yu na ing saup yu, antimo ing sinabi ku na.
47009004	Pota mipakarine kami at pati na ikayu, nung ating tau Macedonia a tuki kanaku at akit dang e kayu pala makasadia!
47009005	Inya pekisabian ku la ding kapatad king muna na la ken ban asadia ra ing saup a pengaku yu. King makanyan a paralan lunto king kusang lub ing pamamie yu at e king sapilitan.
47009006	Tandanan yu iti: ing tatanam ditak, mupul yang ditak, at ing tatanam namang dakal, mupul yang dakal.
47009007	Ing balang katau kailangan yang munie ketang inari na king lub na, laus a lub at e mapipilit, uling kaluguran ne ning Dios ing taung matulang babie.
47009008	Arapat na ning Dios ing dinan na kayung labis-labis, maygit king kekayung pamangailangan ban atin kayung sapat a agamit para king sarili yu, at itang labis naman agamit yu king pamaniapat mayap.
47009009	Antimo ing sasabian na ning kasulatan, “Meging maganaka ya karing pakakalulu; ing ganaka na manatili kapilan man.”
47009010	Ing Dios a babie karing bining itanam ning tatanam at king tinape a apangan na, ya naman ing munie bini kekayu at paragulan ne iti ban mamungang dakal ing kekayung mayap a pilubluban.
47009011	Parakalan na kayu pibandian ban lalu kayung makasaup karing dakal. Makanyan lang dakal ding pasalamat king Dios uli na ning kasaupan a idala mi karela.
47009012	Ing kasaupan yung iti karing kapatad e na mu pakibat king karelang pamangailangan nune maging sangkan king alang kapupusan a pamipasalamat da king Dios.
47009013	Ing mesubuk yung pamaniaup patutuan na karela king tapat yeng pamintuan ing Mayap a Balita nang Cristo. Uli na niti, purian de ing Dios at pasalamatan de uli na ning pamamie yung ambag king mitmung ganaka.
47009014	Inya king mitmung lugud ipanalangin da kayu deting tau, uli na ning maragul a grasyang binie na kekayu ning Dios.
47009015	Salamat king Dios king uli na ning binie nang alang kapara!
47010001	Aku, i Pablo ing sasabian dang mapagpakumbaba ding mapilan pota mung kayarap da kayu, oneng matapang neng ala na ku king arap yu, ipakisabi kung mayap kekayu alang-alang king kapakumbaban at ganaka nang Cristo;
47010002	e yu ku sana pipilitan magsalitang mataram potang datangan da kayu, antimo ing daptan ku karing sasabing mabibie kami agpang king lakad na ning yatu.
47010003	Wa, tutu ing mabibie kami keti king yatu, oneng e ke makilaban ketang paralan na ning yatu.
47010004	Darala da ring kekaming sandata ing upaya na ning Dios a makapanyira karing kuta at e na la sandata ning yatu. Sisiran mi ing maling pamagmatulid,
47010005	at ing sablang pamagmaragul laban king Dios; bibihagan mi ing sablang kaisipan ban mamintu kang Cristo.
47010006	At potang ganap na ing kekayung pamamintu, kanita parusan mi ing sablang keyalan kapamintuan.
47010007	Ding bage makalual ila mu ding lalawan yu. Nung tiwala ya ing ninuman king ya para kang Cristo ya, ganakan na king ikami man para kang Cristo kami.
47010008	Nung ipagmaragul ku man ing kekaming kayupayan, ing kayupayan a binie na ning Dios para king ikatibe na at e para king ikasira na ning kasalpantayanan; iti e ku pikarine.
47010009	E yu sa isipan king pamatakutan da kayu mu king sulat kung iti.
47010010	Ngara ding mapilan, “King sulat ya matapang at king piarapan duag ya at ala lang ulaga ding sasabian na!”
47010011	Kailangan dang abalu ding taung magsalitang makanyan king ing sasabian mi king sulat neng atyu ke king marayung lugal, ya naman ing daraptan mi neng kayarap da kayu.
47010012	E mi pakipate o pakilupa man ing kekaming sarili karing mitatas karing sarili dang bangku. Mangmang la! Ila mismu mipapanyukad la at mipaparehu king karelang sarili.
47010013	Oneng e ke lalagpus king sukad a binie na kekami ning Dios; manatili kami mung angga king obrang telaga na ning Dios para kekami at kaniti makayabe ing obra mi libutad yu.
47010014	E ke linagpus king sukad mi uling sakup na kayu niting angganan inyang mumuna keng minta ken a magdala king Mayap a Balita tungkul kang Cristo.
47010015	E milalu ing pamamuri mi king kekaming sarili uling e mi pagmaragul ing pipagalan da ring aliwa. Asahan mi king tumibe ing kekayung kasalpantayanan at uli na niti sumulung ing kekaming obra kekayu, oneng e lagpus king angganan na ning sukad a telaga na ning Dios.
47010016	Kaybat, malyari mi neng ipanaral ing Mayap a Balita karing aliwang bansa a makalaut kekayu, at e mi ipagmaragul ing obrang arapat da na ding aliwa.
47010017	Antimo ing sasabian na ning kasulatan, “Nung bisa yang magmaragul ing ninuman, ing depat na ning Dios ya ing kailangan nang ipagmaragul.”
47010018	Uling ing parangalan na ning Dios ya itang karapatdapat keya at aliwa itang pupuri king sarili na.
47011001	Apibata yu ku sana king ditak kung kamangmangan. Pibatan yu ku sana!
47011002	Daramdaman ku king kanakung sarili ing pangalalu a kalupa na ning pangalalu na ning Dios kekayu, uling mengari kayung dalagang birhen a pekitanguanan ku king metung a lalaki, i Cristo.
47011003	Oneng mikakunu ku; pota malasun ing kekayung pamisip at mirayu kayu king tapat at malinis a pamanalig kang Cristo, antimo nung makananu neng alinlang ning ubingan i Eva.
47011004	Uling matula yeng paburen ing ninumang daratang at manaral king metung a Jesus a makayaliwa ketang penaral mi kekayu, at tatanggapan ye ing espiritu at ing aral a makayaliwa ketang tinggap yu kekami!
47011005	Isipan ku king e ku mitauli king makananu pa mang bage kareting kekayung mangagaling a “apostol.”
47011006	Mapalyaring e ku magaling magsalita, oneng e na ku man kulang king kabiasnan. King miyayaliwang oportunidad at paralan, pepakilala mi iti kekayu.
47011007	E ra kayu inaduananan bayad king Mayap a Balita ning Dios a penaral ku kekayu. Migpakumbaba ku ba kayung mitas. Asabi yu wari king kasalanan iting depat ko?
47011008	Ding aliwang iglesia ila ding minie saup king kanakung pamangailangan, inyang sinuyu ku kekayu. Anti ku la waring penakawanan ba ra kayu mung asaupan.
47011009	At inyang kekulangan kung gastusan, e ku meging pabayat kenu man kekayu uling pigdala da kung saup ding kapatad a menibat karin Macedonia. Antimo king milabas at angga na king daratang a panaun e ku daptan ing maging pabayat ku kekayu!
47011010	King uli ning katutuan nang Cristo a atyu kanaku, e ku tuknang munie kapurian kaniti nukarin mang lugal ning Acaya.
47011011	Obat daraptan ku iti? Uli waring e ra kayu kaluguran? Balu na ning Dios king tune da kayung kaluguran!
47011012	Oneng isundu kung daptan ing daraptan ku ngeni ban e la mirinan matulid ding magkunwaring apostol king ing karelang daraptan kalupa na ning kekaming daraptan.
47011013	E la tune apostol, nune maglinlang la mu at magkunwaring apostol nang Cristo.
47011014	E yu kailangan pagmulalan iti! Uling i Satanas man magkunwari yang anghel na ning sala!
47011015	Inya e kailangan pagmulalan, nung ding talasuyu nang Satanas magkunwari lang talasuyu na ning katuliran. Ing maging kararasan da ya pin ing katumbas na ning depat da.
47011016	Iyulit ku: e na sa isipan ning ninuman king mangmang ku. Nung makanyan ing isipan yu, tanggapan ku na ba na ku mang makapagmaragul antimong metung a mangmang.
47011017	Ing sasabian kung pamagmaragul a iti e ibat king Ginu nune pamagmaragul na ning metung a mangmang.
47011018	Anti na ning dakal la ding pupuri tungkul king bage makayatu, aku man purian ke ing sarili ku.
47011019	Pibata yu la ding mangmang, uli na ning biasa kayu!
47011020	Pibata yung ma-ipus, masakmal a pamisip, masamantala, pagmayabangnan, at matampaling.
47011021	Agyamang makarine, tatanggapan ku king e ku malyaring daptan yan! Nung atin mang makapagmaragul, aku man makapagmaragul ku. Magsalita kung anting metung a mangmang.
47011022	Hebreo la? Aku man. Israelita la? Aku man. Lahi na lang Abraham? Aku man.
47011023	Talasuyu na lang Cristo? Anti ku waring mangmang king pamagsalita ku, oneng mas mayap kung talasuyu nang Cristo kesa karela! Maygit ing kanakung kapagalan; maralas mesukul; miparusan e mu nanu at maralas mibili king bingit ning kamatayan.
47011024	Mekatalimang besis kung tinanggap tia titlung pulu’t siam a barug-latiku karing Judio,
47011025	mekatatlung besis kung mepalupalu, at misan mebasibas batu. Mekatatlung besis ya mitiab ing barkung sasaken ku; misan, kabukas at patingapun kung gato-gato king dagat.
47011026	King maralas kung pamaglakbe, mibili ku king miyayaliwang panganib: karing albug, karing tulisan, karing kalupang Judio, at karing paganu; king panganib karing siudad, king disyerto, king dagat, at karing magkunwaring kapatad.
47011027	Delanan ku ing dakal a kapagalan at kasakitan, ing maralas a kapuyatan, danup at kau. Tikman ku munaman ing alang apangan, ing dimla, at alang salilungan.
47011028	Subali kareting kasakitan, maragul ing pamigaganaka ku aldo-aldo karing iglesia.
47011029	Nung ating mimina, karame na ku, at nung ating mananabu king pamikasala, iti labis kung panamdaman.
47011030	Nung magmaragul ku man, ing pagmaragul ku ya ing kanakung keinan.
47011031	E ku maglaram. Iti balu na ning Dios at Ibpa na ning Ginung Jesus. Purian ya ing lagyu na angga king kapilan pa man!
47011032	Inyang atyu ku Damasco, pepabante ne ning gobernador a sakup nang Aring Aretas, ing pasbul ning siudad ba na kung parakap;
47011033	oneng binili da ku king tiklis a pepatagusgus da king pader at mekatakas ku.
47012001	Kailangan kung magmaragul agyamang ala kung akua kaniti. Ing sabian ku naman ngeni ila ding vision at ding kapahayagan na kanaku ning Ginu.
47012002	Atin kung balung Cristianu a midala king katlung banua, labi nang apat a banua ing milabas. (E ku siguradu nung ita vision mu o tune mepalyari; ing Dios ya ing bukud makibalu.)
47012003	Iyulit ku: ing Dios ya ing bukud makibalu at e ku siguradu nung iti vision o tune mepalyari. Ing balu ku, midala ya king Paraiso.
47012004	Karin, dimdam na la ding bage a e na abut ilarawan ning amanu at e na kailangan sambitlan man ning ninuman.
47012005	Ipagmaragul ke ing taung ita, oneng e ku ipagmaragul ing kanakung sarili. Ding ipagmaragul ku ila ding kanakung keinan.
47012006	At nung magparangalan ku man, e ku lumual mangmang, uling tutu iting sasabian ku. Oneng pipigilan ku ing sarili ku uling e ku buri ing maygit ya isipan ing ninuman tungkul kanaku kesa king akakit na, at daramdaman kanaku.
47012007	Ban e ku la pagmaragul ding makapagmulalang kapahayagan na ning Dios kanaku, mirinan kung masakit a kapansanan king katawan; migsilbi ya iting tubud nang Satanas kanaku ban e ku maging palalu.
47012008	Mekatatlung besis ku penalangin king Ginu king ilako ne sana iti,
47012009	oneng iti ya ing pakibat na, “Managyu ing grasya ku para keka; lalung mayakit ing upaya ku neng maina ka.” Inya tutu kung pagmaragul ing kanakung keinan, ba na kung pasiknangan ning upaya nang Cristo.
47012010	Inya king uli nang Cristo, e baling maina ku, maiinsultu, mipasakitan, malulupig, at magugulu. Uling nung kapilan ku maina, kanita na ku man masikan.
47012011	Balamu mu mangmang kung maniabi; oneng mepilit ku king uli yu. Ikayu sana ing kailangan muri kanaku. Agyamang ala kung kabaldugan, e na ku man mitauli karing mangagaling a “apostol” a ren.
47012012	King mitmung kapibabatan pepatutuan ku kekayu king aku tune kung apostol king kapamilatan da ring milagru, at ding miyayaliwang makapagmulalang bage a depat na ning Dios.
47012013	Nanu wari ing ala kekayu a atyu karing aliwang iglesia? Ala, subali mu king bage a e ku meniawad nanumang bage kekayu. Ipanupaya yu sa nung iti metung a pamagkulang!
47012014	Iti ya ngeni ing katlu kung pamunta ken, oneng e ra kayu pabayatnan. Ikayu ing kailangan ku at aliwa ing pibandian yu. Ding pengari ilang kailangan tumipun para karing anak, at aliwa ding anak ding tumipun para karing pengari.
47012015	Ikatula kung gastusan ing sablang kayatinan ku, at ibie pati na bie ku para king ikakayap yu. Ditak mung lugud wari ing isukli yu king maragul kung lugud kekayu?
47012016	Ipalage tamung e ku meging pabayat kaninuman kekayu, oneng ating sasabi king biasa ku mung magparalan at pipiraitnan da kayu mu.
47012017	Semantalanan ku wari ing ganaka yu king kapamilatan da ring tinubud ku ken?
47012018	Pekisabian ke i Tito ban munta ken, at pepatuki ke ing metung a kapatad. Semantalanan na kayu waring Tito? E wari mibiebie kami king metung mung espiritu, at king metung mung parasan?
47012019	Isipan yu galang king pagdipensa mi ing kekaming sarile? Ali! Magsalita kami arapan na ning Dios ketang kaburian nang Cristo. Kaluguran kung kapatad, ing sabla daraptan mi para king ikatibe na ning kasalpantayanan yu.
47012020	Mikakunu ku pota king pamamunta ku ken, atin kung akit a e ku buri kekayu, at ikayu naman atin kayung akit a e yu aburi kanaku. Pota ing akit ku ken ya ing pamipatepate, pamangalalu, pamipagkamua, kaimutan, pamanyirang puri, indredus, pamagmaragul, at kaguluan.
47012021	Mikakunu ku, pota king pasibayu kung pamamunta ken, pakarine na ku ning Dios king arapan yu. Uling siguradu kung kiakan ing depat dang pamikasala ding dakal king milabas a panaun; oneng e na la man sinisi at ginulut king dapat ning pamikasala—pamakipangalugud at ing marawak nang pamitan ning laman.
47013001	Iti ya ing katlung pamagbisita ku ken. Antimo ing sasabian na ning kasulatan, “Ing nanumang sumbung kailangan king patutuan da ring adua o atlung testigu.”
47013002	Ngening makawale ku at marayu kekayu, iyulit ku karing mikasala at karing aliwa pa ing sinabi ku king kaduang pamagbisita ku ken: e na ku mamatawad.
47013003	Daptan ku iti ban patutuan kekayu king i Cristo ya ing magsalita king kapamilatan ku para kekayu. E ya maina king pamakiutus na kekayu nune mayupaya ya.
47013004	Agyamang maina ya inyang pinaku re king krus, mabibie yang pasibayu ngeni king uli na ning upaya na ning Dios. Kayabe na maina kami munaman, oneng mabibie ku ngeni uli na ning upaya na ning Dios ban sumuyu kekayu.
47013005	Surian yung masalese ing sarili yu nung mabibie kayu agpang king kasalpantayanan; subukan yu ing kekayung sarili. E yu wari daramdaman king sarili yu king i Cristo Jesus atyu kekayu? Subali mu nung e kayu migtagumpe.
47013006	Paniwalan ku king e kami mebigu.
47013007	Ipanalangin ku king Dios king e kayu sana darapat marawak, e ban mayakit mu ing migtagumpe kami nune ban makarapat kayung mayap agyang lunto kaming e migtagumpe.
47013008	Uling ala kaming arapat laban king katutuan. Para king katutuan ing bukud mung daraptan mi.
47013009	Matula kami agyamang maina kami nung masikan na kayu man. Inya, ipanalangin mi naman ing maging ganap kayu ngan sa.
47013010	Susulat ku la deting bage kabang ala ku pa ken ban king pamamunta ku ken e na kailangan ing pakit kung bigsikan king pamangamit ku king upayang binie na ning Ginu kanaku. Miyabie iting upaya kanaku para king ikakayap yu, e king ikakarok yu.
47013011	Angga na keni, kapatad ku, ing pamaniulat ku at mamun na ku. Pagkapilitan yu sanang maging ganap; tukian yu ing payu ku; misasanmetung kayu at mangabiayan payapa. Ing Dios na ning lugud at kapayapan mantabe ya kekayu.
47013012	Mipapanatu kayu anting mikakapatad kang Cristo. Kukomustan da kayu ding kapatad tamu king iglesia.
47013013	Mananu na sanang ing grasya na ning Ginung Jesu-Cristo, ing lugud na ning Dios, at ing pamakiabe na ning Banal a Espiritu manatili kekayung sabla.
48001001	Ibat ya iting sulat kang Pablo a e na inaus maging apostol ning ninumang tau o king kapamilatan na ning ninuman, nune inaus ne at tilduan Jesu-Cristo at ning Dios Ibpa a pepasubling mebie kang Jesus.
48001002	Antimu rin, manibatan ya karing sablang kapatad a kayabe ku keni. Aku at ila iparala mi ya karing iglesia ken king Galacia kayabe na ning kekaming komusta.
48001003	Manatili sana kekayu ing grasya at kapayapan na ning Dios a Ibpa tamu at ning Ginu tamung Jesu-Cristo.
48001004	Ban iligtas na katamu king e mayap a mag-ari king kasalukuyan a panaun, inain nang Cristo ing sarili na alang-alang karing kekatamung kasalanan bilang kapamintuan king kaburian na ning kekatamung Dios at Ibpa.
48001005	King Dios ing kapurian angga king kapilan pa man! Amen.
48001006	Tutu kung pagtakan ing mabilis yung pamainggulut king minaus kekayu king kapamilatan na ning grasya nang Cristo, at birian yung tinuki king aral a makayaliwa sasabian.
48001007	King kamatutuanan, alang aliwang Mayap a Balita, oneng ginamit ke ing amanung “makayaliwa” uli na ning ating mapilan a taung gugulu kekayu at buri deng alilan ing Mayap a Balita a pisiag nang Cristo.
48001008	Ipaintulut yung sabian kung tapatan kekayu king nung ipanaral ne ning ninuman ing Mayap a Balita a makayaliwa sasabian kesa king Mayap a Balita a penaral mi kekayu, agyang ikami pa yan o kaya metung yang anghel a ibat banua, kailangan yang miparusan king impierno!
48001009	Sinabi mi nang minuna kekayu iti at sasabian kung pasibayu ngeni: nung ipanaral ne ning ninuman kekayu ing metung a aral a makayaliwa king Mayap a Balita a dimdam yu na, miparusan ya sa king impierno!
48001010	King pamagsalita kung makanyan, ing kapurian da kaya ding tau ya ing kanakung pagnasan? Ali! Ala kung aliwang pagnasan nune mu ing kapurian na ning Dios! Ing aku mibantug ku karing tau, ya kaya ing pakikuanan ko? Nung yan ya pa ing pakikuanan ku, e na ku kailangan maging talasuyu nang Cristo!
48001011	Buri kung abalu yu, kapatad ku, king e ya ibat king tau ing Mayap a Balita a penaral ku.
48001012	E ke tinggap king kaninu mang tau o tiru ning ninuman kanaku, nune i Jesu-Cristo mismu ya ing mipasiag kaniti kanaku.
48001013	Abalitan yu na nung makananu ku pamibiebie kanitang miembru ku king relihiun da ring Judio, at nung makananu keng giluan alang lunus ing iglesia na ning Dios, at nung makananu kung depat ing sablang agyu ku ba keng asira.
48001014	Makauna kung e palak karing Judio a kasing idad ku king pamanupad king Judaismo. Maygit e palak ing katapatan ku karing kaugalian da ring kekaming makatua.
48001015	Oneng ing Dios, king mal nang grasya, pinili na na ku kanita pang atyu ku king atian nang ima ku, at inaus na kung sumuyu keya. At inyang birian na neng
48001016	pakilala kanaku ing Anak na ban ipanaral ku karing paganu ing Mayap a Balita tungkul keya, e ku linapit meniawad payu kaninu man
48001017	ni e ku minta Jerusalem para makikit karetang minunang meging apostol kanaku. Nune, minta kung agad-agad karin Arabia, at kaybat migbalik ku karin Damasco.
48001018	Kaybat da ring atlung banua kanita ku pa mu minta karin Jerusalem ban makikit kang Pedro. Agyang menatili kung kayabe na kilub ding labing limang aldo,
48001019	ala kung ikit karing aliwang apostol nune mu i Santiago, ing kapatad na ning Ginu.
48001020	Katutuan iting susulat ku. E ku maglaram, ing Dios balu na!
48001021	Kaybat minta ku karing miyayaliwang lugal karin Siria at Cilicia.
48001022	King panaun a ita e ra ku pa balu lupa ding miembru da ring iglesia nang Cristo karin Judea.
48001023	Ing bukud mung balu da kanaku ya ing dimdam da karing aliwa, king aku, ing mengulu karela kanitang misan, ngeni ipanaral ke ing kasalpantayanan a pigkapilitan kung siran king milabas a panaun.
48001024	Inya maragul ing pasalamat da king Dios alang-alang kanaku.
48002001	Kalabas da pa mu ding labing apat a banua kanita ku migbalik pasibayu Jerusalem. Kayabe ke i Bernabe; tiki kia naman i Tito.
48002002	Minta ku karin uling pepabalu na ning Ginu kanaku ing kailangan kung munta. King pribadung kapulungan da ring pamuntuk, pepalino ku karela nung makananu kung ipanaral karing paganu ing Mayap a Balita. Depat ku iti uling pigaganakan ku king ing kasalukuyan kung daraptan o ing depat ku na e ra kilalanan.
48002003	E re pinilit masirkunsisyun ing kayabe kung i Tito, agyamang metung yang Griego. E re pinilit
48002004	agyamang ding mapilan a magkukunwaring kapatad at mekiabe king grupu ra buri deng masirkunsisyun. Ila deti ring taung migkunwaring kayabe king kasalpantayanan ba rang pakibaluan nung nanu ing kalayaan a tinggap tamu king pangayabe tamu kang Cristo Jesus. Buri da keng gawang ipus,
48002005	oneng agyang ditak mu e mi dininan dalan ing buri da ba ming papanatilian malinis ing katutuan na ning Mayap a Balita para kekayu.
48002006	Oneng detang kikilalanan dang pamuntuk, para kanaku, nung ninuman ila, e maulaga kanaku, uling e ya mamatul ing Dios king itsura na ning tau; ala na lang digdag pang bayu king sinabi ku.
48002007	Nune, kilala da pa king ing Dios ya ing tinuldu kanaku king pangapanaral na ning Mayap a Balita karing paganu antimo nung makananu neng tilduan manaral karing Judio i Pedro.
48002008	Uling ing upaya na ning Dios pepalyarian na kung maging apostol para karing paganu antimo nung makananu yang megawang apostol i Pedro para karing Judio.
48002009	Inya i Santiago, i Pedro, at i Juan a kikilalanan dang peka pamuntuk, kilala da king ing Dios ya ing minie kanaku kaniting makapasubaling misyun; uli na niti, gelamanuan da kami ikeng aduang Bernabe, antimong tanda na ning kaparehu da keng talapagobra. Pikasunduan mi ngan king magobra ke karing paganu, at ila naman karing Judio.
48002010	Ing bukud mung inawad da ya pin ing e mi la kakalinguan ding pakakalulu, at iti ya naman ing pigkapilitan kung daptan.
48002011	Inyang dinatang ya i Pedro Antiokia, selangsangan ke king durungutan da ring tau, uling tutung masala king magkamali ya.
48002012	Bayu la miras karin ding mapilan a taung tinubud nang Santiago, ugali nang Pedro ing makiabe mamangan karing kapatad a paganu. Oneng pangaratang da reting tau, mengilag ya at e na bisang mangan kayabe ding paganu uling pitatakutan na la detang makapanig king pangasirkunsisyun da ring paganu.
48002013	Mekiapus la ding aliwang kapatad a Judio kang Pedro; mekituki ya (la) pati na i Bernabe king karelang pamagkunwari.
48002014	Inyang ikit ku king ing dalan a tutuntunan da makalisia ya king katutuan a tuturu na ning Mayap a Balita sinabi ku kang Pedro king arap da, “Ika metung kang Judio, oneng ing panugali mu e panugaling Judio, nune panugaling paganu. Inya nanu ing matulid mu para pilitan mu lang manugaling anting Judio ding paganu?”
48002015	Wa, tutu pin ing mibait kaming Judio at e anting paganung makasalanan.
48002016	Makanyan man balu mi king ing metung a tau kikilalanan neng matulid ning Dios king kapamilatan na mu ning kasalpantayanan kang Jesu-Cristo, at e king kapamilatan na ning pamanupad king aduan na ning Kautusan. Ikami man meniwala kami kang Cristo Jesus ban kilalanan na kaming taung matulid king Dios king kapamilatan na ning kasalpantayanan mi kang Cristo, at e king kapamilatan na ning pamanupad mi king aduan na ning Kautusan. Uling alang taung malyaring matanggap king Dios king kapamilatan na ning pamanupad king aduan na ning Kautusan.
48002017	Nung king pamagkapilit ming kilalanan na keng matulid ning Dios king kapamilatan na ning pangayabe mi kang Cristo, mayakit kaming makasalanan kalupa da ring paganu. Iti kaya mangabaldugan king i Cristo ya ing tinaid kekami king pamikasala? Imposibling malyari ita!
48002018	Nung pagumpisan kung italakad pasibayu itang lesak ku na, mayakit king lalabagan ke ing Kautusan.
48002019	Nung ing Kautusan ya mu rin ing pisasabian, aku mete na ku king Kautusan, ing Kautusan mismu ya ing mekamate kanaku ban ngeni malyari kung mie para king Dios. Mipaku ku king krus kayabe nang Cristo,
48002020	at nung mabibie ku ngeni aliwa na aku ing mabibie nune i Cristo ya ing mabibie kanaku. At kabang atyu ku keting yatu mabibie ku king kapamilatan na ning kasalpantayanan ku king Anak ning Dios a linugud kanaku, at miyain king sarili na alang-alang kanaku.
48002021	E ku malyaring payalan kabaldugan ing grasyang binie na ning Dios kanaku. Uling nung makagyu ne ing Kautusan ban kilalanan na katamung matulid ning Dios, mangabaldugan king alang ulaga ing kamatayan nang Cristo!
48003001	Mengasira na kayu wari buntuk, ikayung tau Galacia? Ninu ing mekagayuma kekayu? Mipamalino masala king daramdaman yu ing pangamate nang Jesu-Cristo king krus!
48003002	Metung mung bage ing ikutang ku kekayu ngeni: tinggap ye ing Espiritu ning Dios uli na ning pamanupad yu king Kautusan o uli na ning pamaniwala yu king mipanaral kekayu?
48003003	Tutu na kayu waring mengasira buntuk? Megumpisa kayu king kapamilatan na ning Banal a Espiritu, ngeni buri yung pupusan king kapamilatan na ning sarili yung kayupayan?
48003004	Tutu na la waring alang ulaga kekayu ing sibukan yo? Ali naman siguru!
48003005	Obat babie ne kekayu ning Dios ing Espiritu? Obat darapat yang makapagmulalang bage libutad yu? Uli waring daraptan yu ing aduan na ning Kautusan o uling maniwala kayu king Mayap a Balita a mipanaral kekayu?
48003006	Kalupa na mu nitang sasabian na ning kasulatan tungkul kang Abraham: “Meniwala ya king Dios at uli na ning kasalpantayanan na kilala neng taung matulid ning Dios.”
48003007	Uli na niti, kailangan yung kilalanan king ding taung ating kasalpantayanan ila ding tune nang lahing Abraham.
48003008	Kanita pa pepakit na na ning kasulatan king ding paganu kilalanan na lang taung matulid ning Dios king kapamilatan na ning kasalpantayanan. Inya ing kasulatan penaral na nang makapauna ing Mayap a Balita kang Abraham inyang nganang sinabi, “King kapamilatan mu bendisyunan na la ning Dios ding sablang tau keti king yatu.”
48003009	Meniwala ya i Abraham at mibendisyunan ya; inya mibendisyunan la namang kalupa na ding sablang maniwala.
48003010	Ding sablang magtiwala king pamamintu king Kautusan mabibie la lalam na ning metung a sumpa. Uling sasabian na ning kasulatan, “Makasumpa ya ninumang e mamintu king sablang makasulat king libru na ning Kautusan!”
48003011	Ngeni, tutung masala king alang taung mipatawaran a kasalanan king Dios king kapamilatan na ning Kautusan; uling ing kasulatan sasabian na: “Mibiebie ya king kasalpantayanan ing taung mipatawaran a kasalanan king Dios.”
48003012	Oneng e ya makatalakad ing Kautusan king kasalpantayanan. Nune, agpang king sasabian na ning kasulatan, “Ing taung darapat king sablang aduan na ning Kautusan mibiebie ya agpang king Kautusan.”
48003013	Oneng linigtas na katamung Cristo king sumpang darala na ning Kautusan inyang anti yang misumpa alang-alang kekatamu; uling sasabian na ning kasulatan: “Makasumpa ya ing ninumang ibitin da king dutung.”
48003014	Depatan nang Cristo iti ban ing bendisyun a pengaku na ning Dios kang Abraham miyabie karing paganu king kapamilatan nang Cristo Jesus. Kanita itamu, king kapamilatan na ning kasalpantayanan, malyari ta yang tanggapan ing Espiritung pengaku na ning Dios.
48003015	Kapatad, gumamit kung metung a karaniwan a alimbawa: potang pikasunduan da ring adua katau ing metung a bage, kabud mepirma ne ing kasunduan da, e ne malyaring e kilalanan ning ninuman; e nia naman malyaring dagdagan iti o bawasan.
48003016	Ngeni, mengaku ya ing Dios kang Abraham at king lahi na. E na sasabian ning kasulatan, “at karing kekang lahi,” ngana wari, karing dakal a tau. Ing sasabian na, “at king kekang lahi,” ngana wari, king katau mu a i Cristo.
48003017	Anti keni ing buri kung sabian. Ginawa yang metung a kasunduan ing Dios at pengaku na ing tuparan ne. Ing Kautusan a miyabie kalabas da ring apat a ralan at atlung pulung banua kaybat nang milyari nita, e ne malyaring siran ing kasunduan at payalan ulaga ing pangaku na ning Dios.
48003018	Nung makatalakad king Kautusan ing babie na ning Dios, e na makatalakad king pangaku na. Oneng itang binie na ning Dios kang Abraham miyabie keya uli na ning pangaku na ning Dios keya.
48003019	Nung makanyan, nanu ya parasan ing Kautusan? Miragdag ya bandang tauli ban mipakilala mu nung nanu ing pamaglabag, at miyabie ya samantalang e ya pa lalto itang lahi nang Abraham a nung kenu ya mangaintulid ing pangaku. Miyabie ya ing Kautusan ibat king gamat da ring anghel kayabe na ning saup ning metung a taung memilatan.
48003020	E ya mangailangan talapamilatan ing bukud mung metung, at metung ya mu ing Dios.
48003021	Ing buri na waring sabian niti king ing Kautusan laban ya king pengaku na ning Dios? Ali; buri namung sabian king nung makaibie yang bie ing Kautusan, malyari na lang pawalan kasalanan ning Dios king pamanupad da king Kautusan.
48003022	Oneng ala yang pasubalian ing kasulatan ngening sasabian na king ing kasalanan ya ing magobra king mabilug a yatu. Inya king kapamilatan na ning pamanialpantaya kang Jesu-Cristo malyari lang tanggap ding sasalpantaya king pengaku na ning Dios.
48003023	Bayu dinatang ing panaun na ning pamanialpantaya, ing Kautusan ya ing magobra; bihag na katamu ning upaya na ning Kautusan anggang e mihayag ing kasalpantayanan.
48003024	Ing Kautusan ya ing peka talaingat tamu anggang e dinatang i Cristo, at anggang e na katamu pepawalang kasalanan ning Dios king kapamilatan na ning kasalpantayanan.
48003025	Ngening mirasnan ta na king panaun na ning pamanialpantaya, aliwa na ing Kautusan ing talaingat tamu.
48003026	King kapamilatan na ning kasalpantayanan karin kayu meging anak na ning Dios king pangayabe yu kang Cristo Jesus.
48003027	King pangabinyag yu miyabe kayu kang Cristo. Mipiblasan kayu king bie na mismung Cristo.
48003028	Inya ala nang pamiyaliwa karing Judio at karing paganu, karing ipus at karing malaya, karing lalaki at karing babai. Uling ikayu ngan sabla metung kayu mu king pangayabe yu kang Cristo Jesus.
48003029	Nung makayabe kayu kang Cristo, ikayu ding lahi nang Abraham, ikayu ding tanggap king pengaku na ning Dios.
48004001	Isundu ku ing buri kung sabian: kabang anak ya pa ing talapagmana ala yang pangayaliwa king metung a ipus agyamang ya ing makibandi king sabla.
48004002	Kabang anak ya pa, ating taung mimingat keya at manibala king pibandian na angga king panaun a tilduan nang tata na.
48004003	Makanyan munaman, inyang anak ta pa mung malati, anti tamung ipus a atyu king lalam dang upaya ding tuntunan keti king yatu.
48004004	Oneng inyang miras na ing mituldung panaun, tinubud ne ning Dios ing Anak na. Mibait ya king metung a babai, at mibiebie ya lalam nang upaya ning Kautusan da ring Judio,
48004005	ba na lang atbusan detang atyu king sakup na ning Kautusan ban malyari tamung maging anak na ning Dios.
48004006	Anting katunayan king ikayu pin anak na kayu, tinubud ne ning Dios ing Espiritu na ning Anak na karing pusu tamu, ing Espiritung mamaus masikan, “Tatang, kanakung Tatang.”
48004007	Uli na niti, anak na kayu ning Dios; e na kayu ipus! At nung gewa na kayung anak na ning Dios, ibie na kekayu ing sablang mangaintulid kekong anak na.
48004008	Kanitang e ye balu ing Dios me-ipus kayu karing bage a e naman dios.
48004009	Oneng ngening akikilala yu ne ing Dios o ngening akikilala na kayu ning Dios, makananu kayu ngening bisang magbalik karing tuntunan a alang ulaga at alang sikanan? Obat bisa kayung pa-ipus karela?
48004010	Atin kayu pang pangilinan a aldo, bulan, panaun at banua!
48004011	Pigaganakan ku ing magkang masayang ing sablang pipagalan ku para kekayu.
48004012	Pakisabi kung mayap kekayu, kapatad, ing tularan yu ku uling aku man mekitulad ku kekayu. Ala kayung depat a marawak kanaku.
48004013	Atatandanan yu pa nung inya ikua kung mekapanaral kekayu kanitang minuna? Uli na mu ning mirasnan kung sakit ken king Galacia.
48004014	Agyamang ing kapanamdaman ku minie maragul a kapagsubukan kekayu, e yu ku ininsultu o likuan, nune tinggap yu kung antimong metung a anghel na ning Dios; tinggap yu kung antimong i Cristo Jesus mismu ya na ing tinggap yu.
48004015	Kasaya yu kanita! Nanu ing milyari? Aku mismu apatutuan ku king nung malyari la mung dukitan ding mata yu, dinukit yu na la sana at binie kanaku.
48004016	At ngeni, bibilang yu kung kalaban yu uli na mu ning sinabi ku kekayu ing katutuan?
48004017	Wa, deng aliwang taung den papakit da ing magmalasakit la para kekayu, oneng e mayap ing karelang kapagnasan. Buri da kayu mung mirayu kanaku, kanita magmalasakit kayu naman karelang kalupa na ning pamagmalasakit da kekayu.
48004018	Masanting ing ating malasakit nung mayap ing parasan, iti katutuan kapilan man at e mu neng kayarap yu ku!
48004019	Pakamalan kung anak, misan pa, kalupa na ning babaing manganak, pasibayu kung daralan kasakitan king uli yu anggang e ya miyubug kekayu i Cristo.
48004020	Sana kayabe yu ku ngeni ban asabi ku kekayu ing atyu king pilubluban ku. E ku mipaindatun a lub king uli yu!
48004021	Oyni ing ikutang ku kekayu, ikayung sablang malisuas bisang pailalam king Kautusan: E yu daramdaman ing sasabian na ning Kautusan?
48004022	Sasabian na king mika adua yang anak a lalaki i Abraham; ayanak ne ing metung king babaing ipus, at ayanak ne ing kadua king asawa nang malaya.
48004023	Mibait ya ing anak na ning babaing ipus king paralan a karaniwan; mibait ya ing anak na ning babaing malaya agpang king pangaku na ning Dios.
48004024	Iti malyaring lawan antimong metung a talimhaga. Deting aduang babai lalarawan da la kekatamu ding aduang kasunduan. Manibatan ya ing metung karela king Bunduk ning Sinai at mibait la ding anak na king panga-ipus at ing babaing iti ya i Agar.
48004025	I Agar larawan ne ning Bunduk ning Sinai karin Arabia at simbulu ne ning salukuyan a siudad na ning Jerusalem; ipus yang kayabe da ring sablang memalen na.
48004026	Oneng ing maligayang Jerusalem malaya ya at ya ing kekatamung ima.
48004027	Uling sasabian na ning kasulatan, “Magsaya ka, ikang baug a e pa mikayanak! Kulisak ka at maniambitan king mitmung tula, ikang e pa menganak! Uling ing babaing mipaimburisan mikayanak yang lalung dakal kesa king babaing kautus ning asawa na.”
48004028	Ngeni, kapatad, ikayu ding anak na ning Dios uli na ning pengaku na, antimo i Isaac.
48004029	King panaun a ita ing anak na ning ipus, ing anak a mibait king paralan a karaniwan, linupig ne itang anak a mibait uli na ning Espiritu ning Dios; at makanyan munaman ing malyari ngeni.
48004030	Oneng nanu ing sasabian na ning kasulatan? Sasabian na, “Itabi ya ing babaing ipus at ing anak na; uling ing anak na ning babaing ipus e ya kailangan mirakayanan kayabe na ning anak ning babaing malaya king pibandian nang tata ra.”
48004031	Uli na niti, kapatad ku, e na katamu anak ning babaing ipus, nune anak na katamu ning babaing malaya.
48005001	Gewa na katamung malaya’ng Cristo at buri na ing manatili tamung malaya. Uli na niti, manatili kayu sanang malaya at e yu na paintulut ing ma-ipus kayu pang pasibayu.
48005002	Aku mismu i Pablo, ing sasabi kaniti kekayu: nung paintulut yung masirkunsisyun kayu pa, ing buri nang sabian niti king ala yang kasilbian kekayu i Cristo.
48005003	Misan pa sasabian kung matimid king ninumang mabisang pasirkunsisyun sapilitan yang tupad king kabilugan a Kautusan kabud depatan na iti.
48005004	Nung magtiwala kayu king pamamintu king Kautusan para matanggap kayu king Dios, tandanan yu king anti yu nang kewani ing sarili yu kang Cristo. Makalual na kayu king grasya na ning Dios.
48005005	Panayan tamung ing Dios mismu tanggapan na katamu. Yan ing panayan tamu king upaya na ning Espiritu ning Dios a magobra at king kapamilatan na ning kasalpantayanan tamu.
48005006	Uling potang makayabe tamu kang Cristo Jesus, mesirkunsisyun ka man o ali, parehu mu; ing maulaga ya ing kasalpantayanan a darapat king kapamilatan na ning lugud.
48005007	Kasalese na na ning daraptan yo! Ninu ta ing sinabat king pamanuntun yu king katutuan?
48005008	Ing Dios a minaus kekayu e na daptan ing anti kanyan.
48005009	Ngana ning kasebian, “Ing ditak a lebadura agyu nang papagalsan ing kabilugan a masa.”
48005010	Makanyan man magtiwala ku pa mu rin kekayu. Ing pangayabe tamu king Ginu atdanan na kung kapanaligan king e kayu manaliwa pamalak tungkul king bage iti. Panaligan ku naman king ing taung manggulu kekayu, ninu ya pa man, parusan ne ning Dios.
48005011	At nung aku, kapatad, ipanaral ku king kailangan pa ing pangasirkunsisyun, obat malulupig ku pa angga ngeni? Nung tutu mu ita, ing pamanaral ku tungkul king krus nang Cristo e ra ne sana ikakatisud.
48005012	Sana malaus na lang pakapun deng manggulung den kekayu!
48005013	Kapatad ku, antimo ing balu yu na, king kalayaan karin kayu meyaus. Oneng e yu gagawan sangkan iting kalayaan ban pasakup kayu karing agkat na ning laman. Nune, pakikuanan yung ing lugud ya ing mutus kekayu king pamisusuyuanan yu.
48005014	Uling ing kabilugan a Kautusan mumuli ya king metung mung kautusan: “Luguran ye ing kalupa yung tau antimo ing sarili yu.”
48005015	Nung mengari kayu karing animal a mipapanasakit at mipapanyira, mingat kayu, pota magisan kayu.
48005016	Paintulut yung linawan ku ing buri kung sabian! Nung ing tukian yu ya ing Banal a Espiritu, mirayu kayu king nanumang panganib a agkat na ning kekayung laman.
48005017	Uling ing buri na ning laman makakontra king Espiritu at ing buri na ning Espiritu makakontra king buri na ning laman. Uli na ning maigpit dang pamilaban deting adua, maralas ing e yu atutuparan ing mayap yung kapagnasan.
48005018	Nung ing Espiritu ya ing kekayung tutukian, ala na kayu king lalam nang upaya ning Kautusan.
48005019	Malino ing dapat na ning laman. Mayayakit iti king bie imoral, marinat at bastus nang dapat;
48005020	king pamanyamba karing idolo at karing mangkukulam. Milaban-laban la ding tau, mipatepate la, mipapangalalu la, mipapagkamua la at mapagimbut. Mipatepate la karing miyayaliwang partido at lupung;
48005021	mipapangangaria la, maglasing la, magpasasa la king manong at darapat miyayaliwang bage a kawangis da reti. Inya ausan da kayu pansin ngeni antimo kanitang minuna: ding sablang darapat king anti kareti e re tanggapan ing Kayarian ning Dios.
48005022	Oneng ing bunga na ning Espiritu ya ing lugud, tula, kapayapan, kapibabatan, ganaka, kayapan, katapatan,
48005023	kapakumbaban, at ing pamangawat king sarili. Alang kautusan laban kareting bage.
48005024	At ding sablang atyu kang Cristo Jesus anti da nang pinaku king krus ing sablang pamitan na at marawak a buri na ning karelang pangatau.
48005025	Ing Espiritu ya ing pasari king bie tamu, inya kailangan tamung tuki munaman king agkat na ning Espiritu.
48005026	Kailangan tamung lisian ing katasan lub at e ta la pasakitan lub ding aliwa at e tamu sukat mipapangalalu.
48006001	Kapatad, nung ing ninuman manabu ya king pamikasala, ikayung antabayanan na ning Espiritu ing kailangan sumaup keya ban makapagbalik ya lub; oneng daptan yu iti king mitmung kabanayaran. Ingatan yu naman ing sarili yu, pota ikayu man matuksu kayu.
48006002	Mipapaniaup kayung mamusan king pupusanan na ning metung at metung. King anti kaniting paralan yu atuparan ing kautusan nang Cristo.
48006003	Nung isipan na ning ninuman king importanti ya kabang ali ne man, pipiraitnan na mu ing sarili na.
48006004	Surian na ning balang metung ing sarili nang dapat. Nung akit na king iti mayap, malyari nang ipagmaragul ing sariling dapat na at e na na kailangan pakilupa king dapat na ning aliwang tau.
48006005	Uling ing balang tau kailangan nang pusanan ing sarili nang karga.
48006006	Ing taung mituturuanan king amanu na ning Dios kailangan nang idake ing nanumang mayap a atyu keya para karing tuturu keya.
48006007	E yu pipiraitnan ing kekayung sarili; e yu isipan king alinlang ye ing Dios. Nung nanu ing tenam ning tau, ya naman ing pupulan na.
48006008	Ing tatanam karing bage tungkul king laman, kamatayan ing pupulan na. Ing tatanam karing bage tungkul king Espiritu, mupul yang bie alang angga.
48006009	Inya e tamu sa sasawan ing pamaniapat mayap; nung biasa tamung mibabata angga king wakas, mupul tamu paniatang na ning panaun a makatuldu.
48006010	Samantalanan tamu ing sablang oportunidad a makagawa tamung mayap king kalupang tau lalung-lalu na karing kapatad tamu king kasalpantayanan.
48006011	Apagmasdan yu siguru ing maragul ya letra ing sulat a iti uling aku mismu ing susulat ngeni!
48006012	Ding maburi king pamagpakitang tau ila kabud ding mamilit kekayu ban pasirkunsisyun kayu. Daraptan da yan ba ra mung aligtasan ing pangalupig uli na ning krus nang Cristo.
48006013	Agyang ding mismung tatanggap pangasirkunsiyun e la tutupad king Kautusan. Buri da mung apagmaragul king ikayu man apatukian da kayu king anti kaniting seremonia, inya makanyan da kayung pipilitan.
48006014	Para kanaku, ing bukud mung apagmaragul ku ya ing krus na ning Ginu tamung Jesu-Cristo; uling king kapamilatan na ning krus na, ing yatu mete ne para kanaku at aku mete na ku king yatu.
48006015	Alang ulaga nung ing metung a tau mesirkunsisyun ya man o ali ya. Ing bukud mung maulaga ya ing metung yang lelangan a lubus nang mibayu.
48006016	Ing kapayapan at lunus na ning Dios manatili sa karing sablang tutuki kaniting tuntunan at karing sablang bibilug king Israel a balen na!
48006017	Katataulian, e na na sa daragdagan ning ninuman ing kanakung kasakitan, uling ding biuk a atyu king kanakung katawan pakilala da king aku ipus na kung Jesus.
48006018	Ing grasya na ning Ginu tamung Jesu-Cristo manatili sa kekayu ngan, ikayung kapatad. Amen.
49001001	Ibat ya iting sulat kang Pablo, ing apostol nang Cristo Jesus, agpang king kaburian na ning Dios. Susulat ke iti para karing kapatad a atyu Efeso, ding tapat a mabibie makayabe kang Cristo Jesus.
49001002	Miyabie sana kekayu ing grasya at kapayapan a ibat king Dios a kekatamung Ibpa at king Ginung Jesu-Cristo.
49001003	Pasalamat tamu king Dios at Ibpa na ning Ginu tamung Jesu-Cristo! Uling dininan na katamung bendisyun a ibat king banua uli na ning kekatamung pangayabe kang Cristo.
49001004	At uli niting pangayabe tamu kang Cristo, pinili na na katamu bayu ya pa melalang ing meto (metung) ketawan ban maging banal tamu at alang kapintasan arap na. Uli na ning lugud ning Dios,
49001005	telaga na na ing maging anak na katamu king kapamilatan nang Jesu-Cristo. Iti ya ing parasan na at kaburian.
49001006	Purian ta ya uli na ning maragul nang grasyang regalu na kekatamu king kapamilatan na ning pakamalan nang Anak!
49001007	Inatbus na katamung Cristo king kapamilatan na ning kamatayan na. Uli na niti, mipatawaran ing kekatamung kasalanan! Kasagid na ning lugud a binie ning Dios kekatamu!
49001008	Dininan na katamung labis-labis a kabiasnan at pamanalastas 9 ban lubus tamung aintindian ing makalihim nang parasan. Iti ya ing parasan a daptan na king kapamilatan nang Cristo.
49001010	Potang miras na ing mituldung panaun, tipunan na la ding sablang bage king banua at keti king yatu, at pisanmetungan na la ngan kang Cristo bilang pamuntuk da.
49001011	At uli nang Cristo, meging balen na kami ning Dios a darapat karing sablang bage agpang king parasan na inyang pinili na kami keta pang minunang panaun.
49001012	Inya, ikaming minunang mika ating kapanayan kang Cristo, kekeng purian ing ligaya na ning Dios.
49001013	At ikayu man, inyang dimdam yu ing balita na ning katutuan, ing Mayap a Balita a minie kaligtasan kekayu, meniwala kayu kang Cristo. Uli na niti, mibie ya kekayu ing tatak ning Banal a Espiritu antimong pinili na ning Dios!
49001014	Ing Espiritu ya ing katunayan da ring pangaku na ning Dios kekatamu angga king tanggapan tamung ganap ing kaligtasan. Kailangan tamung purian ing ligaya na ning Dios!
49001015	Uli na niti, manibat na kanitang abalitan ku ing tungkul king kekayung kasalpantayanan king Ginung Jesus at ing kekayung lugud karing sablang banal,
49001016	ala nang patugut ing kanakung pamipasalamat king Dios para kekayu. Iyayabe da kayu king kanakung pamanalangin
49001017	at aduan ku king Dios ning Ginu tamung Jesu-Cristo, ing marangal a Ibpa, king ibie ne sa kekayu ing Espiritung babie kabiasnan kekayu at pakilala king Dios ban lubus yeng abalu.
49001018	Ipanalangin ku king aslagan na la sa ning Dios ding kekayung kaisipan ban abalu yu ing kapanayan a kekayung keyaus, nung nu anti karakal at karagul ing pengaku nang ibie karing banal,
49001019	at ing alang angga nang kayupayan kekatamung maniwala keya. Ing kayupayan a iti
49001020	ya naman ing pepasubling mebie kang Cristo at milukluk keya king banua, king banda nang wanan ning Dios.
49001021	Inya atyu lalam nang kayupayan Cristo ing sablang pamaniakup, kapanibalan, kayupayan, at pamamuntukan. Maygit ya upaya ing lagyu na karing sablang lagyu, e mu king panaun a iti nune karing aldo datang.
49001022	Pepailalam na ning Dios king kayupayan nang Cristo ing sablang bage, at ya ing binili nang pekabuntuk ning iglesia.
49001023	At ing iglesia ya ing katawan nang Cristo. Ya ing kasasakdalan na nitang misasakdal king sablang bage nukarin pa man.
49002001	King milabas a panaun mete kayu uli na ning kekayung kapanialangsangan at kasalanan.
49002002	Tikian yu kanita ing marawak nang ugali niting yatu, at pepailalam kayu king prinsipi na ning dewakan, ing espiritung mag-ari karing taung e mamintu king Dios.
49002003	Makakayabe tamu kareti king panaun a milabas; mibiebie tamu agpang king marawak nang kapagnasan ning laman at penusignan tamu ing e mayap nang hilig ning kekatamung katawan at kaisipan. Inya king katutubu tamung kabilian makakayabe tamu karing taung kamuan na ning Dios, kalupa da ring aliwa.
49002004	Oneng tutu ping dakal ing lunus ning Dios at maragul ing lugud na kekatamu,
49002005	biniayan na katamu kang Cristo kanitang mete tamu uli na ning kapanialangsangan tamu. Miligtas kayu uli na ning grasya na ning Dios.
49002006	Uli na ning kekatamung pangayabe kang Cristo Jesus, mebie tamung pasibayu kayabe na ban magluklukan kayabe na karin banua.
49002007	Depat na iti ban karing daratang a panaun apakit na ing alang sukad nang degulan ning grasya na king lugud a pepakit na kekatamu king kapamilatan nang Cristo Jesus.
49002008	Uling king grasya na ning Dios miligtas kayu king kapamilatan na ning pamanialpantaya yu kang Cristo. At ing kaligtasan a iti binie na ning Dios at e ibat kekayu.
49002009	Iti e uli na ning kekayung dapat, inya e ya kailangan magparangalan ing ninuman.
49002010	Uling ing Dios ya ing linalang kekatamu; lelangan na katamu king kapamilatan nang Cristo Jesus ban idikil ing bie tamu king pamaniapat mayap a sidia na na ning Dios keta pang minuna para kekatamu.
49002011	Inya, e yu kakalinguan ing milabas yung kabilian: king mipanganak kayung paganu at inaus dang “e mesirkunsisyun” ding Judio. Meyaus lang “mesirkunsisyun” deting Judio agpang king daraptan da ring lalaki king karelang katawan.
49002012	E yu kakalinguan king kanitang panaun a milabas makawale kayu kang Cristo; e kayu kabilang king balen Israel at e ra kayu sakup ding kasunduan nung nu la makalaman ding pangaku na ning Dios. Mibiebie kayu kanita king yatu anting alang kapanayan at alang Dios.
49002013	Oneng ngeni, uli na ning pangayabe yu kang Cristo Jesus, ikayung makarayu kanitang milabas a panaun, milapit kayu king Dios uli na ning kamatayan nang Cristo.
49002014	I Cristo mismu pikakasundu na katamu. Ikaming Judio at ikayung paganu pisanmetung na katamu. King kapamilatan na ning katawan na, leko na ing pamipagkamua a balamu pader a mamilatan kekatamu.
49002015	Leko ne upaya ing Kautusan da ring Judio at ding dakal nang kautusan at tuntunan ban pisanmetungan na la king metung a bayung bansang makayabe keya ding aduang lahi ban mag-ari ing kapayapan.
49002016	King kapamilatan na ning kamatayan na king krus leko na ing pamipagkamua da ring aduang lahi at binalik na lang parehu king Dios at gewa na lang metung mung katawan.
49002017	Inya dinatang ya i Cristo at penaral na karing sablang tau ing Mayap a Balita ning kapayapan, kekayung paganu a marayu king Dios at karing Judio a malapit keya.
49002018	Uli nang Cristo, parehu tamung mekalapit king Ibpa king kapamilatan na ning metung a Espiritu.
49002019	King uli na niti, e na kayu dayuan a taung ibat king aliwang balen, nune kabalen da kayu ding pinili na ning Dios at kabilang kayu king pamilya na.
49002020	Mitalakad kayu naman babo rang pundasyun ding apostol at ding propeta, ing batung paniuluk ya i Cristo Jesus mismu.
49002021	At king kapamilatan na, miyugne-ugne ya ing balang dake ning gusali at maging templo yang banal para king Ginu.
49002022	Uli na mu rin ning kekayung pangayabe kang Cristo, ikayu man at ding aliwa, maging metung kayung tuknangan ning Dios king kapamilatan na ning Espiritu.
49003001	Uli na niti, aku, i Pablo a preso nang Cristo Jesus, king uli yu, ikayung paganu, manalangin ku king Dios.
49003002	Abalitan yu na siguru king ing Dios, agpang king grasya na, peniwala na kanaku iting katungkulan para king ikakayap yu.
49003003	Pisiag na kanaku ning Dios ing lihim nang parasan, (antimo ing abanggit ku nang minuna.
49003004	At kabang babasan ye iting sulat ku, abalu yu nung nanu ing aintindian ku king misteryo tungkul kang Cristo.)
49003005	E mipasiag iting misteryo karing tau king milabas a panaun, oneng ngeni pepabalu na ning Dios king kapamilatan na ning Espiritu karing banal nang apostol at propeta.
49003006	Ing lihim ya iti: king kapamilatan na ning Mayap a Balita, atin lang dake ding paganu, nung makananung atin lang dake ding Judio, king bendisyun na ning Dios; dake na la naman ning metung mung katawan at karake la king pangaku na ning Dios king uli nang Cristo Jesus.
49003007	King uli na ning regalu na ning grasya ning Dios, gewa na kung talasuyu ning Mayap a Balita king kapamilatan na ning kayupayan na.
49003008	Aku ing mababang dili uri karing pinili na ning Dios. Makanyan man, binie na ning Dios kanaku ing obrang iti: ing ipanaral ku karing paganu ing Mayap a Balita tungkul king alang angga nang bendisyun a malyaring atagpuan kang Cristo,
49003009	at ipalino ing sablang bage nung makananu nang daptan ning Dios ing lihim nang kapagnasan. Maluat na na mu ring lilihim iti ning Dios a miglalang king sablang bage
49003010	ban king kapamilatan na ning iglesia mipakilala ngeni karing pamuntuk at karing kayupayan karin banua ing alang anggang kabiasnan na ning Dios a mipabalu king miyayaliwa nang aske.
49003011	Makayagpang iti king alang angga nang parasan a keya namang tiparan kang Cristo Jesus a kekatamung Ginu.
49003012	Uli na ning pangayabe tamu at pamagtiwala keya, malaya tamu at panatag a lub makalapit king Dios.
49003013	Ipakisabi kung mayap kekayu king e yu sa painan ing lub yu uling misasakitan ku alang-alang kekayu; iti ngan para king ikakayap yu.
49003014	Uli na niting sangkan, sisiklaud ku arap ning Ibpa
49003015	a panibatan ning lagyung “Ibpa” king balang pamilya king banua at yatu.
49003016	Ipanalangin ku king Dios, agpang king mabandi nang ligaya, king pasiknangan na ing bie yung espiritual king kapamilatan na ning Espiritu na.
49003017	Manuknangan ya sa i Cristo karing kekayung pusu king kapamilatan na ning kekayung pamanialpantaya keya ban king pamagyamut yu, at pamanalumpakan king matibe lugud
49003018	malyari yung aintindian, kayabe da ring pinili na ning Dios, nung nu anti karagul ing lugud nang Cristo.
49003019	At akilala yu sana ing lugud a e na abut ipamasala ning kaisipan, ban mikatmuan kayung lubus king sablang ganap a atyu king Dios.
49003020	King Dios a makarapat maygit king sablang malyaring aduan tamu o isipan, king kapamilatan na ning kayupayan nang magobra kekatamu:
49003021	keya miyabie sa ing kapurian king kapamilatan na ning iglesia at king kapamilatan nang Cristo Jesus, king sablang panaun at king kapilan pa man! Amen.
49004001	Inya aku a makasukul king uli na ning Ginu, makisabi kung mayap kekayu king mibiebie kayu sana agpang king kailangan dang daptan ding inaus ning Dios.
49004002	Magpakumbaba kayu sa, maganaka, mapibabata, at misaupsaup kitmuan lugud king metung at metung.
49004003	Pagkapilitan yung papanatilian ing pangametung a ibat king Espiritu king kapamilatan na ning kapayapan a bubuklud kekayu.
49004004	Metung ya mu ing katawan at metung ya munaman ing Espiritu; antimo nung makananung metung ya mu ing kapanayan a kekayung keyaus.
49004005	Atin mung metung a Ginu, metung a kasalpantayanan at metung a binyag;
49004006	metung ya ing Dios at Ibpa ta ya ngan; ya ing makiupaya, darapat king kapamilatan da ring sabla at manatili karing sabla.
49004007	Midinan yang makabukud a kagiwan ing balang metung kekatamu, agpang king sukad a babie nang Cristo.
49004008	Inya masasabi king kasulatan ing anti kaniti: “Inyang pepaitas ya king matas a matas, migdala yang dakal a bihag a kayabe na; minie yang regalu karing tau.”
49004009	Nanu ngeni ing buri nang sabian ning “pepaitas ya”? Ing buri nang sabian niti tinipa ya pa mu keti king yatu.
49004010	Itang tinipa ya naman kabud ing pepaitas king kakataskatasan, king babo banua at lagpus pa babo banua ban katmuan na ing sabla-sablang bage king panga-atyu na.
49004011	Ya ing “minie regalu karing tau”; binie na karing aliwa ing maging apostol la, karing aliwa naman ing maging propeta la, ding aliwa naman ing maging talapanaral la, pastor at talaturu.
49004012	Depat na iti ban isadia na la ding sablang mepili king kasuyuan at king ikasulung ning iglesia na.
49004013	Ban kanita itamung sabla misasanmetung tamu king pamanialpantaya, at pamangilala king Anak ning Dios, at maging ganap ing kekatamung pangatau agpang king pamakilupa tamu king genapan nang Cristo.
49004014	E ta na kanita anak a mangalati a balamu bangkang sapul-sapulan na ning angin, at pitange-tange ning alun ampon ning maling turu da ring taung mapaglinlang. E ta na mapirait karing taung ating kapagnasan a inabu da katamu king e ustu.
49004015	Nune king kapamilatan na ning pamagsalita tamu king katutuan at ning diwa ning lugud, dagul tamung ganap king pangayabe tamu kang Cristo, ing buntuk.
49004016	King kapamilatan na migaganap ya ing katawan manibat karing miyayaliwang dake na at nung ing balang dake gagampanan na ing katungkulan na, dagul ya at sikan ing mabilug a katawan king kapamilatan na ning lugud.
49004017	King lagyu na ning Ginu, sasabian kung matimid iti: e yu na la apusan a pamibiebie ding paganu. Alang ulaga ing karelang isipan
49004018	at e la makaintindi. Uli na ning karelang kamangmangan at kesiasan buntuk, ala lang dake king bie a babie na ning Dios.
49004019	E la biasang dirine at mabisyu la; pawang makasumami ing balu rang gawan.
49004020	E makanyan ing abalu yu tungkul kang Cristo,
49004021	nung tune yung pekiramdaman ing tiru da tungkul keya at nung mituruanan kayu king katutuan a atyu kang Jesus.
49004022	Lakuan yu na ing milabas yung marawak a pamibiebie. Lakuan yu na ing sadia yung pangatau a mipapahamak uli na ning marawak nang pamitan.
49004023	Ibayu yu na la ding pusu yu at kaisipan,
49004024	at isulud ye ing bayung pangatau a melalang agpang king wangis ning Dios a mipatutuan agpang king katuliran na at kabanalan.
49004025	Uli na niti, e na kayu maglaram! Kailangan yang magsalitang katutuan ing balang metung king kalupa nang talasalpantaya, uling itamu ngan dake na katamu ning metung mung katawan, ing Cristo.
49004026	Nung sakaling mimua kayu, pangilagan yu ing e kayu mikasala at e yu paintulutan manatiling patingapun ing mua yu.
49004027	E ye dirinan dalan ing diablo king bie yu.
49004028	E ne kailangan manako ing mapanako, nune magobra ya at gamitan na la ding gamat na king marangal a kapanintunan ban asaupan na la ding mangailangan.
49004029	E kayu magsalitang marawak a amanu; pagkapilitan yung parati ing magsalita ketang makakayap at makapasikan lub a malyari dang pakinabangan ding makaramdam.
49004030	At e ye sa palungkutan ing Banal a Espiritu uling ya ing tatak na ning Dios kekayu, ya ing katibayan na ning kekayung pangayatbus potang datang ne ing Aldo mituldu.
49004031	Ilako yu na ing nanumang mapait king lub yu, mua, at kasbu; tuknang na kayung mamulyo, maninsultu at magsalitang e mayap.
49004032	Nune, maging maganaka kayu sana at mapaglunus king metung at metung, at mipapamatawad kayu antimo ing pamamatawad na kekayu ning Dios king kapamilatan nang Cristo.
49005001	Anti na ning anak na kayung pakamalan ning Dios, tularan ye.
49005002	Mibiebie kayung mitmung lugud antimo i Cristo; uli na ning kaluguran na katamu, inain na ing bie na bilang mabanglung ain at sakripisyung makaligaya king Dios.
49005003	Pinili na kayu ning Dios, inya e kailangan mabanggit man kekayu ing nanumang bage tungkul king pamakipangalugud, karinatan o kasakiman.
49005004	Antimu rin ing nanumang bage manong o salitang alang kabaldugan at pamamiru a ala king lugal. Nune, pasalamat kayu king Dios.
49005005	Balu yu king ala lang dake king Kayarian nang Cristo at ning Dios ding taung makipangalugud, ding marinat a pamibiebie o sakim, uling ing kasakiman anti ya namang pamanyambang idolo.
49005006	E kayu paipirait kenuman king kapamilatan na ning mangasanting dang amanu, uling king dapat a anti kaniti karin ya mimimua ing Dios karing taung e mamintu keya.
49005007	Inya e kayu makiabe karela.
49005008	King panaun a milabas atyu kayu king karalumduman, oneng ngeni atyu kayu king sala uling atyu kayu king Ginu. Mibiebie kayu antimo ing karapatdapat dang daptan ding taung atyu king sala.
49005009	Uling ing mabibie king sala mamungang kayapan, katuliran, at katutuan.
49005010	Pagaralan yu nung nanu ing bage makaligaya king Ginu.
49005011	E kayu makikiabe karing dapat da ring tau a e mamungang mayap, ding bage a bunga na ning dalumdum. Nune ibulalag yu la king masala. (
49005012	Nung king bage makarine la mang banggitan ding dapat a daraptan dang makalihim.)
49005013	Miririnan kamalinawan ing sablang milalantad king masala,
49005014	at ing sablang mipamalino maging masala. Inya masasabi, “Migising ka, ikang matudtud, talakad kang ibat karing mete! At aslagan na kang Cristo.”
49005015	Inya ingatan yung masalese ing kekayung pamibiebie. Mibiebie kayung anting biasa at e anting mangmang.
49005016	Samantalanan yung makarapat mayap king balang oportunidad, uling marawak ing mag-ari king kasalukuyan.
49005017	E kayu sa mangmang; pakibaluan yu nung nanu ing kaburian na ning Ginu.
49005018	E kayu maglasing uling makasira mu iti kekayu, nune pakikuanan yung mikatmuan kayu king Banal a Espiritu.
49005019	Ipasiag yu ing kekayung panamdaman king kapamilatan da ring salmo, himno at kantang banal. King mabilug yung pusu, magkanta kayu at munie kapurian king Ginu.
49005020	At parati ye sanang pasalamatan ing Dios Ibpa, uli da ring sablang bage, king lagyu na ning Ginu tamung Jesu-Cristo.
49005021	Uli na ning kekayung pamangalang kang Cristo, pasakup yu ing sarili yu king metung at metung.
49005022	Ikayung babai, pasakup kayu karing sarili yung asawa antimo ing pamipasakup yu king Ginu.
49005023	Uling ing lalaki ya ing buntuk na ning asawa na, antimo i Cristo ya ing buntuk ning iglesia a katawan na. At ya naman ing Talapagligtas na.
49005024	Nung makananu neng sasakupan Cristo ing iglesia, makanyan munaman ing babai, kailangan yang pasakup lubus king sarili nang asawa.
49005025	Ikayung lalaki, luguran ye ing sarili yung asawa, antimo ing lugud nang Cristo king iglesia. Inain na ing bie na para king iglesia
49005026	ban mitalaga ya ing iglesia king Dios king upaya na ning amanu kaybat neng lininis at inos.
49005027	Depat na iti ban miyarap ya king sarili na ing iglesia a mitmung leguan, alang dungis o kulumpis nanuman, banal at alang kapintasan.
49005028	Kailangan neng luguran ning lalaki ing sarili nang asawa antimong sarili nang katawan. Ing lalaking malugud king asawa na, malugud ya king sarili na. (
49005029	Alang taung masama king sarili nang katawan, nune pakanan ne at sisesen, antimo ing daraptan nang Cristo king iglesia.
49005030	Dake na katamu ning katawan na.)
49005031	Antimo ing sasabian na ning kasulatan, “Uli na niti, lakuan ne ning lalaki ing tata na at ima at makiabe ya king asawa na, at ilang adua maging metung la.”
49005032	Ating maragul a katutuan a pakilala na niti, ing kaugnayan nang Cristo king iglesia ing amanuan ku.
49005033	Oneng mangaintulid munaman iti kekayu: ikayung lalaki, luguran ye ing sarili yung asawa antimo ing lugud yu king kekayung sarili; babae, igalang ye ing sarili yung asawa.
49006001	Ikayung anak, pamintuan yu la ding kekayung pengari. Katungkulan yu iti bilang Cristianu.
49006002	“Igalang me i tata mu at ima mu,” ngana ning mumunang utus a maki katuglung a pangakung anti kanini:
49006003	“ban mipakayap ka at kumaba bie keti king yatu.”
49006004	Ikayung pengari, e yu la dirinan dalan lumaban kekayu ding anak yu; nune sesen yu la king disiplina at aral ning Ginu.
49006005	Ikayung ipus, pamintuan yu la ding panginuan yu keti king yatu king mitmung kagalangan, takut at katapatan anti na waring i Cristo ing kekayung susuyuan.
49006006	Atin mang manakit o ala, makanyan ing daptan yu, e ban magpakita mu karing tau, nune uli na ning talasuyu na kayung Cristo, at kusang lub yung pamintuan ing kaburian na ning Dios.
49006007	Magobra kayung matula a anti waring ing Ginu ya ing kekayung susuyuan at aliwa ding tau.
49006008	Uling balu yu king ablasan na ning Ginu ing balang mayap a dapat ning ninuman, ipus ya man o malaya.
49006009	At ikayung panginuan, tratusan yu lang mayap ding kekayung ipus at e yu la sa pamatakutan, uling balu yu king parehu kayung ipus na ning metung a Ginung atyu banua at e ya biasang mangabiran.
49006010	Katataulian, magpakatatag kayu king kapamilatan na ning pamakisanmetung yu king Ginu at king saup ning maragul nang kayupayan.
49006011	Isulud ye ing baluti a binie na ning Dios ban alabanan yu la ding sablang dewakan a pasari na ning diablo.
49006012	Uling e la tau ding kalaban tamu nune espiritu lang pamuntuk; ila ding atyu king kayupayan at ding talapanibala na ning karalumduman a mag-ari king yatung iti; ding espiritung kawal ning dewakan king mabilug a yatu.
49006013	Inya, isulud ye ing baluting ibat king Dios ban nung datang na itang aldo ning dewakan, asupil ye at kaybat na ning kekayung pamakilaban, manatili kayu pa mu ring matatag.
49006014	Inya magsadia kayu: babatan ye ing kekayung awakan king sinturun na ning katutuan, itakap ye king salu yu ing baluti na ning katuliran.
49006015	At isulud anting sapatus karing bitis yu ing sipagan manaral king Mayap a Balita a babie kapayapan.
49006016	Idala yeng parati ing kasalpantayanan anting kekayung kalasag; gamitan yeng anting paniagka at pamatda karing sablang milalablab nang paslu ning Marawak.
49006017	Isulud ye ing helmet a makaligtas, at gamitan yu ing amanu na ning Dios anting espadang binie ning Espiritu.
49006018	Daptan yu ing sablang iti king kapamilatan na ning panalangin at pamagamuamu king Dios. Manalangin kayu king sablang oras king patnube ning Espiritu. Inya parati kayung makasadia at manatiling manalangin para karing sablang pinili na ning Dios.
49006019	Ipanalangin yu ku naman ban ibie na kanaku ning Dios ing ustung pamagsalita, kanita apasiag ku king mitmung tetagan ing lihim a darala na ning Mayap a Balita.
49006020	King uli na niting Mayap a Balita, aku mituburan ku, agyamang ngeni makasukul ku. Inya ipanalangin yu king apasiag ke iti king mitmung tetagan, antimo ing kailangan marapat.
49006021	I Tiquico a pakamalan tamung kapatad at tapat nang talasuyu ning Ginu, ya nang balang mamalita king sablang bage ban abalu yu ing kanakung kabilian at daraptan.
49006022	Inya tutubud ke kekayu ban abalu yu ing kekeng kabilian at ban sikan kayu lub.
49006023	Ing kapayapan at ing lugud ampon ing kasalpantayanan ibie na sa ning Dios Ibpa at ning Ginung Jesu-Cristo karing sablang kapatad.
49006024	Ing grasya na ning Dios manatili sa kekayung sablang lulugud alang kupas king Ginu tamung Jesu-Cristo.
50001001	Ibat ya iting sulat kari Pablo at Timoteo a talasuyu nang Cristo Jesus. Karing sablang pinili na ning Dios at makayabe kang Cristo Jesus, at karing sablang pamuntuk, at talasaup na ning iglesia ken king Filipos.
50001002	Ing grasya at kapayapan ibie na sa kekayu ning Dios a Ibpa tamu at ning Ginu tamung Jesu-Cristo.
50001003	Pasalamatan ke ing kanakung Dios neng agaganaka da kayu.
50001004	Neng manalangin ku para kekayu, manalangin kung mitmung tula
50001005	uli na ning pamanantabe yu kanaku king pamikalat na ning Mayap a Balita ibat na king kapupurmeruan angga na ngeni.
50001006	At siguradu ku king ing Dios a megumpisa kaniting mayap a dapat kekayu ya naman ing miganap kaniti angga king Aldo datang ya i Cristo Jesus.
50001007	Atyu kayung parati king pusu ku! Inya matulid mung tutu ing makanyan ing panamdaman ku tungkul kekayu. Uling karake da kayu ngan kaniting pribilehiong binie na ning Dios kanaku, maging king kasalukuyan a aku makasukul ku, maging kanitang malaya ku pang magdipensa, at babie katibayan king Mayap a Balita.
50001008	Balu na ning Dios king maniabi kung katutuan neng sasabian kung ing maragul kung panalala kekayu manibatan king lugud nang Cristo Jesus mismu.
50001009	At iti ing panalangin ku para kekayu: sumulung na sanang sumulung ing kekayung lugud at tune kabiasnan, at ganap a pamanalastas
50001010	ban abalu yang pilinan itang mayap dili. Kanita mayakit kayung tune malinis at alang pangapintas king Aldo datang ya i Cristo at
50001011	mitmu kayu king tune kabanalan a bukud mung kang Jesu-Cristo manibatan para king ikaligaya na at ikapuri ning Dios.
50001012	Kapatad, buri kung abalu yu king mekasaup maragul king pangakalat na ning Mayap a Balita ing sablang mepalyari kanaku.
50001013	Abalu da ring sablang guardia king palasyu at ding aliwa pang taung atyu keni king aku makasukul ku uling alagad na kung Cristo.
50001014	At ing pangasukul ku lalu na lang pepatibe lub ding keraklan karing kapatad king pamanalig da king Ginu. E mu iti, nune lakuas lang mesikan a lub king pamanaral da king amanu na ning Dios.
50001015	Tutu pin king ding mapilan panaral de i Cristo uli na ning diria at pamagpalalu, oneng ding aliwa naman panaral de uli na ning malinis a kapagnasan.
50001016	Daraptan da iti uli na ning lugud, uling balu ra king ing Dios ya ing mitubud kanaku ban ipagdipensa ku ing Mayap a Balita.
50001017	Panaral dia naman ding aliwa i Cristo, oneng e laus king lub da, nune ba ra mung panusigan ing sarili dang kapritsu. Isipan da king lalu ra kung apamasakitan a lub kabang atyu ku keni king sukulan.
50001018	Para kanaku ita alang kwenta! Nune lalu kung matutula uling i Cristo mipapanaral ya king sablang paralan, mayap la man o e la mayap a kapagnasan. At manatili kung miyayatdanan tula
50001019	ngening balu ku king malaya kung pasibayu, king kapamilatan na ning kekayung panalangin at ning kasaupan a babie na ning Espiritu nang Jesu-Cristo.
50001020	Ing maragul kung pagnasan at panenayan ya pin ing e ku sa magkulangan king kanakung katungkulan, nune king sablang penandit, lalung-lalu na king kasalukuyan, mikatmuan ku sanang tetagan a lub ban mirangal ya i Cristo king mabilug kung pangatau, maging king bie ku o king kamatayan ku.
50001021	Uling nanu mo pin ing bie? Para kanaku ya i Cristo! Uli na niti, ing kamatayan metung yang lalung maragul a pakinabang.
50001022	Nung king pangakaba ku bie makarapat kung lalung maulagang dapat, e ku apipihu nung isanu ing kanakung pilinan.
50001023	Makasipit ku karing aduang bage: tune kung buring lakuan ing bie’ng iti ban makapakiabe na ku kang Cristo at iti alang kasimpara kayapan;
50001024	oneng lalu naman tutung kailangan ing kumaba ku bie alang-alang kekayu.
50001025	Makapihu ku kaniti, inya balu ku ing makapanatili ku pa. Manatili ku pang kayabe yu ngan ban aragdagan ku ing kekayung paniulung at tula king kasalpantayanan.
50001026	Inya nung wari’t akayabe da kayung pasibayu kanita lalu yu na kung apamagmaragul king pamibiebie yung makayabe kang Cristo Jesus.
50001027	Mibiebie kayu king paralan a makayagpang king Mayap a Balita nang Cristo. Nung daptan yu ing anti kanyan, datang ku man at dumalo mismu kekayu o king makarayu abalitan ku ing kekayung pamibiebie, masalang tutu king matatag kayu talakad king pamisasanmetung king diwa at dirikil yu ing kekayung sarili anting metung para king kasalpantayanan a darala na ning Mayap a Balita.
50001028	E kayu mitatakutan karing kekayung kalaban king isanu mang pakiarapan. Lalarawan na na ning karelang kapanialangsangan itang kabiguan a karelang kararasnan, oneng para kekayu kaligtasan naman. Iting sabla makayagpang king kapagnasan na ning Dios.
50001029	Uling metung yung pribilehiong e karaniwan ing sumuyu kang Cristo e mu king pamanialpantaya yu keya, nune pati na king kasakitan a dalanan yu alang-alang keya.
50001030	Kalupa na ning kanaku ing pamakilaban yu, antimo nung makananu yu kung ikit mekilaban kanitang minuna at antimo ing ababalitan yu; angga man ngeni makilaban ku pa.
50002001	Nung ating nanumang ulaga kekayu ing kekatamung bie a makayabe kang Cristo, nung tune ping makapanagkat ing lugud o ing Espiritung atyu kekatamu ngan o ing nanumang panirug o panalala,
50002002	aduan ku kekayu ing paligayan yu kung lubus king kapamilatan na ning pamikakametung yu pamalak, pamikakametung yu king lugud, king metung mung pilubluban, at metung mung panamdam.
50002003	E kayu sana mipapatlalu; ala sanang mipapagmayabang; nune maging mapagpakumbaba ya sa ing metung at metung; e yu isipan kapilan man king mas mayap kayu kesa karing aliwa.
50002004	Mipapanatindi kayu sana at e mu ing sarili nang kapakanan yang isipan nang mumunang dili ning balang metung.
50002005	Makilupa kayu panamdam kang Cristo Jesus:
50002006	Agyamang atyu keya ing panga-Dios, makanyan man e na pinilit ing makipante ya king Dios.
50002007	Nune linubas na ing sarili na king sablang kamalan; mekilupa ya karing tau, at kinua na ing aske ning metung a ipus.
50002008	At king pamakiwangis na karing tau, migpakumbaba yang maygit karing sabla at meging mapamintu ya angga king kamatayan, wa, angga king kamatayan king krus.
50002009	Uli na niti, pepaygit ne ning Dios at dininan neng lagyu a mimigit karing sablang lagyu.
50002010	Inya king lagyu nang Jesus, kailangan lang siklaud ding sabla, ding king banua, ding keti king yatu at ding king lalam ning yatu.
50002011	At ding sabla karelang ipasiag king i Jesu-Cristo Ginu ya, king ikaligaya na ning Dios Ibpa.
50002012	Uli na niti, mal kung kakaluguran, nung makananu yung parating tikian ing sasabian ku kanitang kayabe yu ku pa, lalung maulaga ing pamintuan yu ku ngeni, ngening e yu na ku kayabe. Isundu yu ing pamagobra para king kaligtasan yu a abe ing takut at galgal,
50002013	uling e tutuknang darapat ing Dios kekayu ba yung burian at atuparan ing malugud nang parasan.
50002014	Daptan yung alang tutul ing sabla o alang pamitua
50002015	ban maging malinis kayu at alang dungis, antimong ganap nang anak ning Dios, mabibie libutad da ring marawak at palpikasalang tau keti king yatu. Kailangan kayung sunlag libutad da antimo ding batuin a babie sala king banua
50002016	kabang ampanganan yu la king amanung babie bie. Nung makanyan ing kekayung daptan, mirinan kung maragul a katuliran magmaragul tungkul kekayu king Aldo datang ya i Cristo. Uling mayakit king ing kanakung pamagkapilit at obra e bitasang mesayang.
50002017	Nung ing daya ku kailangan yang miyabe tumulu king sakripisyung yayain na ning kekayung kasalpantayanan, masaya ku pa mu rin at matula a kayabe yu.
50002018	At ikayu naman sana akayabe da kayu king kanakung saya at tula.
50002019	Atin kung kapanaligan king Ginung Jesus king apapuntan ke ken i Timoteo king malaguang panaun ban mipanatag ku lub kabud abalitan ku keya ing kekayung kabilian.
50002020	Ya mu kabud ing balu kung biasang makisanmetung a panamdam kanaku at ating tune malasakit para kekayu.
50002021	Ala lang sisikasuan ding aliwa nune mu ing sarili dang kapakanan; ala lang malasakit para king kapakanan nang Jesu-Cristo.
50002022	Ikayu mismu balu yu ing katapatan nang Timoteo. Balamu tune keng mi-tata king pamitambayan mi king obra para king Mayap a Balita.
50002023	Inya babalakan keng papuntan kekayu kabud mu ring asiguradu ku ing maging kabilian ku keni.
50002024	Muna ing saup ning Ginu, aku man pagnasan kung makapunta ken king lalung malaguang panaun.
50002025	Inisip kung masanting ing paulian ku ne ken ing kapatad tamung i Epafrodito a megobra at minarap king labanan a kayabe ku at meging tubud-tuburan yu king pamipadala yung saup kanaku.
50002026	Tutu neng bisang magbalik ken. E ya mipaindatun manibat na kanitang abalu na king abalitan yung mesakit ya.
50002027	Wa, mesakit ya pin at ditak nia mete, oneng salamat na mu melunus ya ing Dios keya ampon kanaku. Pakiabe ku ing kanakung sarili, uling nung melaus yang mete, panamdaman ku sanang e mu nanu.
50002028	Inya buri ku naman ing makauli ne ken. Balu ku ing ikatula yu ing akit yeng pasibayu. Aku man mipanatag na ku lub kanita.
50002029	Uli na niti, tanggapan ye sanang mitmung tula bilang metung a tune kapatad king Ginu. Igalang yu la ding taung anti kang Epafrodito,
50002030	uling e na pikakunuan sinugud king panganib ing bie na, at ditak nia mu mete alang-alang king pamagobra na para kang Cristo ban aibie na mu kanaku itang kasaupan a kekayu dapat manibatan.
50003001	Katataulian, kapatad ku, dinan na kayu sanang maragul a tula ning Ginu. E ku sasawan ing ulitan ku ing sinulat ku nang minuna kekayu at iti naman para king ikakayap yu.
50003002	Mangilag kayu karing taung e mayap a panugali; balamu asu lang mapad king pamaniapat marawak at tutung mahilig king pamamungus king maselan nang dake ning katawan.
50003003	Ganakan yu king aliwa ila, nune itamu ding tune mesirkunsisyun uling sasamban ta ya ing Dios agpang king Espiritu na, at miyayatdanan tamung tula king bie tamung makayabe kang Cristo Jesus. E tamu kailangan ing magtiwala king seremonia na ning pamaniugat king katawan.
50003004	Nung ing katunayan a mayayakit king katawan ya mu ing pisasabian, aku na ing mumunang kailangan magtiwala king anti kaniting seremonia. Nung isipan na ning ninuman ing malyari yang magtiwala king seremoniang anti kaniti, lalu kung ating matulid misip makanyan.
50003005	Mesirkunsisyun ku inyang paruminggu ku pa mung makabait. Penganak da kung Israelita king tribu nang Benjamin, metung kung tune Hebreo. Nung ing pamanupad king Kautusan ya naman ing pisasabian, metung kung sadiang Pariseo.
50003006	Tutu keng pigmasakit ing Kautusan angga king gilu ke ing iglesia. Inya nung tungkul mu king pamanupad karing kautusan, ala lang apintas kanaku.
50003007	Oneng deting sablang bage a kailangan kung lawan anting pakinabang, ngeni lalawan ku lang anting pangalugi alang-alang kang Cristo.
50003008	At e mu ding bage deta, nune ing sabla lalawan kung alang kapakinabangnan alang-alang king metung a bage a tutung maulaga; iti ya’t e aliwa ing aku akilala ke i Cristo Jesus a Ginu ku. Alang-alang kang Cristo Jesus, pibatan ku ing pangabating na ning sabla; lalawan kung anting alang kwenta ing sabla akamtan kia sana i Cristo
50003009	at lubus kung miyabe keya. Mipabanalan ku e king kapamilatan na ning nanumang kapamintuan king Kautusan, nune king kapamilatan na ning pamanialpantaya kang Cristo. Iti ya ing kabanalan a manibatan king Dios at makatalakad king kasalpantayanan.
50003010	Ing bukud mung buri ku ya pin ing akilala ke i Cristo at panamdaman ku itang upaya na ning pangasubli nang mebie, at ing miyabe ku king kasakitan na ban milupa ku keya king kamatayan na,
50003011	at ayasahan kung aku mismu miyabe ku king pamaniubli rang mie ding mete.
50003012	E ku sasabian king ikua ku nang tinggap iti o king aku banal na ku. E ku patugut magkapilit ban akua ku iti uling i Cristo Jesus ikua na na ku.
50003013	Wa, kapatad, e ku isipan king ikua ku nang apakirasan; oneng ing bukud mung daraptan ku ya ing kakalinguan ku ing delanan ku na at daraptan ku ing sablang agyu ku ban pakirasan ing atyu king arapan ku.
50003014	Inya pupulayi kung matulid king pakirasan ku ban akua ke ing premyu a alang aliwa nune ing bie alang angga karin banua a yayaus na ning Dios king kapamilatan nang Cristo Jesus.
50003015	Itamung sablang matua na king kasalpantayanan anti kanyan ing kailangan tamu ngang isipan. Nung ding aliwa kekayu e la pa makanyan a isipan, ipabalu na iti kekayu ning Dios.
50003016	King makananu pa man, kailangan tamung manatili karing tuntunan a apagaralan ta na angga ngeni.
50003017	Kapatad, e kayu sana sasawang makiapus kanaku. Binie mi na ing mayap a alimbawa kekayu. Pagumasdan yu la ding makiapus na kaniti.
50003018	Sinabi ku nang maralas kekayu at ngeni mipapatangis kung ulitan: dakal la ding mabibie antimong kalaban na ning krus nang Cristo.
50003019	Deti pawa la ngang papunta king impierno, uling ing karelang atian ya ing gagawan dang dios da. Pagmaragul da pa itang sukat da sanang pikarine. Ing bukud mung maulaga karela ila ding miyayaliwang bage keti king yatu.
50003020	Oneng para kekatamu, ing tune tamung balen ya ing banua. Manibat ya king banua ing panenayan tamung Talapagligtas, ing Ginu tamung Jesu-Cristo.
50003021	Alilan na la ding katawan tamung matbud at malalaso. Gawan na lang kalupa na ning katawan na a maslag king ligaya. At iti gawan na king kapamilatan na mu rin nitang upaya a gagamitan na ba na lang sakupan ding sablang bage.
50004001	Uli na niti, kapatad ku at kakaluguran a tutu kung pakamalan at buri ku nang buring akit, makanyan kayung kailangan manatiling matatag king pamibiebie yung makayabe king Ginu. Ikayu ding tula ku at pagmaragul!
50004002	Aduan ku kekayu, Euodia at Sintique: mikasundu na kayu sa antimong mikapatad king Ginu.
50004003	At ika man, tapat kung kayabe, ipakisabi kung mayap ing saupan mu la sana deting aduang babai, uling migpakasakit la namang kayabe ku deting adua king pamikalat king Mayap a Balita at di Clemente, at ding aliwa pang kayabe kung megobra a ngeni makasulat a lagyu king libru ning bie.
50004004	Tumula kayu sanang parati king pamibiebie yung makayabe king Ginu. At iyulit kung sabian, tumula kayu!
50004005	Pakitanan yu lang mayap a lub ding sabla. Malapit neng datang ing Ginu.
50004006	E kayu paibalisa lub, nune king sabla yung pamanalangin aduan yu king Dios ing kekayung kailangan, at king pamaniawad yu e yu kakalinguan pasalamat keya.
50004007	At ing kapayapan a lalagpus king abut nang isipan ning tau ibie na sa kekayu ning Dios; ing kapayapan a yan ya ing papanatili king pangayabe yu pusu at kaisipan kang Cristo Jesus.
50004008	Katataulian, kapatad ku, katmuan yu lang parati ding isip yu karetang bage mayap at marangal: ding bage tutu, matas, ustu, malinis, kalugud-lugud, at mitmung dangal.
50004009	Tuparan yu king bie yu itang apagaralan yu at tinggap, ing dimdam yu at ikit kanaku. At ing Dios a babie kapayapan kekatamu manatili ya kekayu.
50004010	Karagul na ning tulang tatanggapan ku king Ginu, uling kaybat nang milabas ning makabang panaun, misan pa mika panaun kayung ipakit yu ing malasakit yu para kanaku. E ku buring sabian king tinuknang na kayung magmalasakit kanaku, e kayu mu pin mirinan panaun.
50004011	At e ku sasabian iti uli na ning panamdaman kung mipaburen ku; uling mebiasa na kung magdamut king atyu kanaku.
50004012	Balu ku nung nanu ing maging kalulu at balu ku naman nung nanu ing mika ating labis-labis. Sane na ku kaniti, inya nu man karin at kapilan man kontentu ku, mabsi ku man o danupan, king kalipitan man o king kanawan.
50004013	Atin kung sikanan marap king nanuman uli na ning sikanan a babie nang Cristo kanaku.
50004014	Makanyan man, pasalamatan kung maragul ing sinaup yu kanaku king oras ning kanakung problema.
50004015	Ikayung mismung tau Filipos balu yung masalese king inyang meko ku Macedonia kanitang panaun a bayu-bayu ya pa mung mipanaral ing Mayap a Balita, ikayu mung bukud ing iglesiang sinaup kanaku; ikayu mung bukud ding kerame ku king tula at kasakitan.
50004016	Maralas, inyang mengailangan kung saup karin Tesalonica, peparala yu ing kanakung kailangan.
50004017	Aliwa ing regalu a peparala yu ing maulaga para kanaku; ing maulaga ya itang pakinabang a mibubuntun kekayu.
50004018	Uli na niti, ing sulat a iti ya ing peka resibo na ning sablang peparala yu kanaku at ing binie yu maygit pa king kailangan ku! Atyu na kanaku ing sablang kailangan ku ngening i Epafrodito detang na kanaku ing sabla yung binie. Deti mengari lang mabanglung ain king Dios; mengari lang sakripisyung tatanggapan na at ikakatula ning Dios.
50004019	Bilang ablas yu, ibie na sa ning kanakung Dios ing sablang kailangan yu, ibat king grasya nang alang sukad a atyu kang Cristo Jesus.
50004020	King kekatamung Dios at Ibpa miyabie ing ligaya angga king alang angga! Amen.
50004021	Ipayabut ku karing sablang pinili na ning Dios at magtiwala kang Cristo Jesus ing komusta mi, ikami dening kapatad a kayabe ku keni.
50004022	Ipayabut da naman ding sablang kapatad keni, lalung-lalu na ding magsilbi keni king palasyu na ning Emperador, ing masaya rang komusta.
50004023	Ing grasya na ning Ginung Jesu-Cristo manatili kekayu ngan.
51001001	Ibat ya iting sulat kang Pablo a king kaburian na ning Dios meging apostol neng Cristo Jesus, at ibat ya naman king kapatad tamung i Timoteo.
51001002	Miparala ya karing pinili na ning Dios karin Colosas, ding tapat ming kapatad kang Cristo. Dinan na kayu sanang grasya at kapayapan ning Dios a Ibpa tamu.
51001003	Neng manalangin kami para kekayu, parati kaming pasalamat king Dios a Ibpa na ning Ginu tamung Jesu-Cristo,
51001004	uling abalitan mi ing kekayung kasalpantayanan kang Cristo Jesus, at ing lugud yu para karing sablang pinili na ning Dios.
51001005	Kanitang ing tune amanu, ing Mayap a Balita, kapupurmeruan yang miras kekayu, dimdam yu ing kapanayan a yayampang na. Inya ing kasalpantayanan yu at lugud makatalakad king kekayung panenayan a makasadiang siguradu kekayu karin banua.
51001006	Magdala yang bendisyun ing Mayap a Balita at mikakalat ya king mabilug a yatu, antimo nung makananu ing mepalyari kekayu manibat na kanitang aldo a kapupurmeruan yung abalitan ing grasya na ning Dios at milyari yung akilala ing katutuan tungkul king grasya ning Dios.
51001007	Abalu yu iti kang Epafras, ing pakamalan ming kalupang talasuyu at tapat a talapagobra para kang Cristo, at pekakatawan mi kekayu.
51001008	Belita na kekami ing lugud a binie na ning Espiritu kekayu.
51001009	Uli na niti, parati da kayung ipanalangin manibat na kanitang abalitan mi ing tungkul kekayu. Aduan mi king Dios ing katmuan na kayu sanang kabiasnan tungkul king kaburian na at king sablang beluan at pamanalastas a babie ning Espiritu.
51001010	Kanita makapibiebie kayu antimo nung makananu na kayung buring mibiebie ning Ginu, at parating makatupad ketang babie tula keya. Ing pamibiebie yu mamungang miyayaliwang dapat a mayap at dagul ing beluan yu tungkul king Dios.
51001011	Mipasiknangan kayu sana king maragul a sikanan a manibatan king maligaya nang kayupayan ban malyari yung akarga ing sabla king mitmung kapibabatan.
51001012	Pasalamat kayung mitmung tula king Ibpa uling gewa na kayung karapatdapat mirakayanan king sasadia na ning Dios king kayarian ning sala para king balen a pinili na.
51001013	Uling linigtas na katamu king upaya na ning karalumduman at linipat na katamu king kayarian na ning Anak nang pakamalan
51001014	a migpalaya kekatamu. Ngana wari, mipatawaran la ding kasalanan tamu.
51001015	I Cristo ya ing larawan na ning Dios a e mayayakit at ya ing pangane na ning meto lelangan.
51001016	King kapamilatan na lelangan na ning Dios ing sablang bage a atyu banua at ing keti king yatu; ing sablang mayayakit at e mayayakit, pati na ding kayupayan a espiritual, ding ginu, ding pamuntuk, at ding upaya; ing sabla-sabla melalang ngan king kapamilatan na at para keya.
51001017	Atyu ne bayu melalang ing nanu pa man at miyabe ing sablang bage king kapamilatan na.
51001018	Ya ing buntuk ning iglesia a katawan na. Anti na ning ya ing panibatan na ning bie ning katawan, ya naman ing pangane karing sablang mipasublian mie ban ya ing maging mumunang dili karing sabla.
51001019	Ing Dios mismu birian na king ing mabilug nang kadiosan manuknangan king Anak.
51001020	King kapamilatan na ning Anak, tinggap ne ning Dios king sarili na ing meto sikluban. Tinatag na ning Dios ing kapayapan king kapamilatan na ning Anak nang mipaku king krus. Uli na niti, ikua nang abalik ning Dios king sarili na ing sablang bage, maging ing keti king yatu at maging ing karin king banua.
51001021	Kanitang misan mirayu kayu king Dios at meging kalaban na kayu uli da ring e mayap a depat yu at inisip.
51001022	Oneng ngeni king kapamilatan na ning kamatayan na king krus ning Anak na, tinggap na kayu ning Dios king sarili na ban alapit na kayung banal at malinis, at alang pangapintas king arapan na.
51001023	Oneng kailangan kayu ping manatiling matatag king kasalpantayanan; e matitigatig king kapanayan yu king mipangaku king Mayap a Balita a kekayung dimdam. Iti ya itang Mayap a Balitang mipanaral karing sablang tau keti king yatu at aku, i Pablo, talasuyu na na ku man ning Mayap a Balitang yan.
51001024	Ngeni, alang-alang kekayu, matula ku king kasakitan a daralanan ku. Uling king kasakitan na ning katawan ku, makasaup kung miganap king kasakitan na pang makatagan Cristo para king katawan na a alang aliwa nune ing iglesia.
51001025	Pepalyarian na ku ning Dios a maging talasuyu na ning iglesia ban gampanan ku iting banal a dapat alang-alang king ikakayap yu. Iting banal a dapat a amanuan ku ya ing ipanaral kung lubus ing amanu na.
51001026	At iti ya ing misteryong milihim king malambat a panaun karing sablang tau, oneng ngeni bilalag na ning Dios king balen a pinili na.
51001027	Uling ing tangka na ning Dios ya iti: ipakilala na ing lihim na karing pinili na, at ipakit na karing sablang tau ing maragul a ligayang darala na niting lihim. At ing lihim a iti alang aliwa nune ini: atyu kekayu i Cristo at iti mangabaldugan king mirakayanan kayu king ligaya na ning Dios.
51001028	Iti ya ing Cristo a panaral mi karing sablang tau. Iti ya ing kabiasnan nung nu mi la sasane at tuturu ding sabla ban kanita ing balang metung akua mi yang alapit king arap ning Dios, at mayakit yang ganap a pangayabe kang Cristo.
51001029	Ban matupad iti, magsakripisyu ku at magkapilit kayabe na ning sikanan a babie nang Cristo, ing sikanan a magobra king mabilug kung pangatau.
51002001	Ipaintulut yung sabian ku kekayu nung nu anti ing pamagsakripisyu ku para kekayu at para karing tau Laodicea, at pati na karetang taung e makakilalang personal kanaku.
51002002	Daraptan ku ing anti kaniti ban mikatmuan lang tetagan ding pusu ra at ban ngening misasanmetung la king lugud mirinan lang ganap a pamanalastas a bunga na ning pamangilala ra king lihim ning Dios, ing lihim ya pin i Cristo mismu.
51002003	Kang Cristo makasimpan ing sablang pibandian na ning kabiasnan at beluan tungkul king Dios.
51002004	Inya ngakung sasabi kekayu, e yu paintulut ing linlangan na kayu ning ninuman king pamagmatulid nang makawili, oneng e na man tutu.
51002005	Agyamang makarayu kayu kanaku, e na kayu man makakalinguan king kanakung panalala. Matutula ku pin makabalita king masalese yung pamibiebie at king matatag yung pamanyalpantaya kang Cristo.
51002006	Anti na ning tinggap yeng bilang Ginu i Cristo Jesus, mibiebie kayung kayabe na.
51002007	Magyamut kayung malalam kang Cristo Jesus at tatagan yu ing talakad yu, at lalu yu sanang pasiknangan ing kasalpantayanan yu, antimo ing kekayung apagaralan. Mangatmu kayu sanang kapasalamatan.
51002008	Sikasuan yu king e na kayu sa alinlang ning ninuman king kapamilatan na ning nanumang kabiasnan a alang tune kalamnan, kabiasnan a makalinlang uling manibatan mu king turu da ring tau. Makatalakad e kang Cristo nune karing patakaran na ning yatu.
51002009	Uling ing kabilugan a kadiosan atyu king katawan nang Cristo,
51002010	at ikayu, king pangayabe yu kang Cristo, miganap ing kekayung bie. Makapaygit yang e palak karing pamuntuk at upaya karin banua.
51002011	Mesirkunsisyun kayu king pangayabe yu kang Cristo, e king sirkunsisyun a karaniwan dang daraptan ding tau, nune king pamagsirkunsisyun nang Cristo, ing sirkunsisyun a lubus midadayu kekayu king upaya na ning palpikasalang laman.
51002012	Uling inyang mebinyag kayu, mikutkut kayung kayabe nang Cristo, at king pangabinyag yu mipasublian kayu namang mebie kayabe nang Cristo king kapamilatan na ning kasalpantayanan yu king upaya ning Dios a pepasubling mebie.
51002013	Kanitang misan mete kayu king kamatayan a espiritual a pepasari na ning kekayung kasalanan at uli na ning paganu kayung e makasakup king Kautusan. Oneng ngeni biniayan na kayu ning Dios kang Cristo! Pepatawaran na katamu king sabla tamung kasalanan.
51002014	Kelisan ne ing listahan da ring kekatamung utang a kailangan tamung bayaran agpang king kautusan. Leko na lang lubus at pinaku na la king krus.
51002015	At king krus a ita linupig na lang Cristo ding pamuntuk at upayang espiritual. Gewa na lang piyalben ning balen inyang linimbun na la kagulutan na kaybat ning pamagtagumpe na.
51002016	Inya e yu ne paniwalan ing ninumang gagawang tuntunan tungkul king kanan o inuman o tungkul karing aldo dapat pangilinan o tungkul king Piesta ning Bayung Bulan o tungkul king Sabbath.
51002017	Ding sablang den metung la mung anino da ring bage mangapalyari king aldo daratang; ing katutuan ya pin i Cristo.
51002018	E yu paintulut ing atake na kayu ning ninumang sasabing atin yang matas a upaya kekayu uli da ring e karaniwan a vision a ikit na, at pipilit na ing maling kapakumbaban ampon ing pamanyamba karing anghel. Ing taung anti kaniti, kabud nia pairagul a buntuk king sarili nang pamagbibiasa.
51002019	E na ne kikilalanan bilang pekabuntuk na i Cristo. Lalam nang upayang Cristo masesese ya ing kabilugan a katawan at manatiling kabilugan uli da ring pikalukaluan at uyat, at daragul ya antimo nung makananu neng buring dagul ning Dios.
51002020	Mete na kayung kayabe nang Cristo at malaya karing espiritung sasakup king sikluban. Baket ngeni, mabibie kayu antimo waring lubus nang sakup ning yatu? Baket mamintu kayu pa karing tuntunan a sasabing:
51002021	“E me tatalnan ini,” “E mu tatakman ita,” “E me tatagkilan ita pang metung a ita”?
51002022	Deting sablang bage ala na lang kasilbian misan a megamit na la. Deti purus lang tuntunan at turu a gewa da ring tau.
51002023	Nung king bage balamu pin atin lang daralang kabiasnan neng pilit da lang pasamba ding anghel at pipilit da ing maling kapakumbaban, at pasakitan deng mabayat ing karelang katawan; oneng ala na la mang bitasang upayang makapamigil karing buri ning katawan.
51003001	Mipasublian na kayung mebie kayabe nang Cristo. Inya kailangan yu lang panintunan detang bage a atyu karin banua nung nu ya karin i Cristo at makalukluk king banda nang wanan ning Dios.
51003002	Isipan yu lang parati ding bage a atyu karin banua, aliwa ding bage a atyu keti king yatu.
51003003	Uling mete na kayu at ing bie a ngeni atyu kekayu makapampan ya king Dios kang Cristo.
51003004	Oneng king oras a mipakilala ya i Cristo, at ya ing bie yung tune, ikayu man mipakilala kayung kayabe na, at karake na king ligaya na!
51003005	Uli na niti, kailangan yung paten ing sablang agkat na ning yatu a atyu kekayu: ing pamakipangalugud, ing kanongan, ing kalibian, ding e mayap nang pamitan ning laman, at ing kasakiman (uling ing kasakiman metung yang anyu ning pamanyamba karing idolo).
51003006	King uli da ring anti kareting bage ing mua ning Dios datang karetang e mamintu keya.
51003007	At ikayung mismu kanitang misan meging metung kayu karing anti kareting tau, kanitang ing pamibiebie yu pagarian da ring anti kareting pamitan ning laman.
51003008	Oneng ngeni kailangan yu ngan painggulutan iting sabla-sabla: ing kamua, ing pelian buntuk, ing e mayap a lub. E man kailangan lumual karing labi yu ing nanumang kapanyiran at panagkas.
51003009	E kayu maglaram king metung at metung uling likas yu na ing matuang pangatau at ing sabla nang e mayap a ugali
51003010	at miblas kayu king bayung pangatau. Iti ya ing bayung pangatau a mibabayung alang patugut at miwawangis king larawan na ning Dios a linalang kekayu; kanita miganap ing beluan yu tungkul king sarili na.
51003011	Uli na niti, ala na lang pamiyaliwa ding Griego karing Judio, ding mesirkunsisyun o ding ali, ding dayuan o ding Esquita, ding ipus o ding malaya. Oneng i Cristo ya ing sabla at atyu karing sabla.
51003012	Ikayu ing balen a pepasubali na ning Dios; kaluguran na kayu at pinili na kayu. Uli na niti, kailangan kayung miblas king laus-pusung kapaglunusan, king ganaka at kababan lub, king kamu at kapibabatan.
51003013	Mipapanupaya kayu at mipapamatawad kapilan mang atin yang paginakit ing ninuman king aliwa. Pepatawaran na kayu ning Ginu, inya ikayu man sana mipapamatawad kayu.
51003014	Idagdag yu kaniti ngan ing lugud uling iti ya ing bubuklud king ganap a pamisasanmetung.
51003015	Mag-ari sa karing pusu yu ing kapayapan nang Cristo uling para kaniti kayu meyaus misasanmetung anting galame na ning metung mung katawan. Maging mapasalamat kayu sana.
51003016	Labis-labis sanang manatili karing pusu yu ing amanu nang Cristo. Mituturuanan kayu at mipapamie payu king mitmung kabiasnan. Kayabe na ning kapasalamatan a makasale karing pusu yu, pagkanta ye ing Dios karing salmo at himno ampon banal a kanta.
51003017	Nanumang sabian yu o daptan, gawan yu ngan king lagyu na ning Ginung Jesus. King kapamilatan na pasalamatan ye ing Dios a Ibpa.
51003018	Ikayung babaing talasawa, pailalam kayu karing asawa yu uling ita ya ing kailangan yung daptan bilang Cristianu.
51003019	Lalaking talasawa, luguran yu la at pakiutusan mitmung yumu ding asawa yu.
51003020	Ikayung anak, maging mapamintu kayu karing pengari yu kapilan man, uling iti ya ing babie tula king Ginu.
51003021	Ikayung pengari, e yu la parating kakamuan ding anak yu, pota masira la lub.
51003022	Ikayu namang ipus, pamintuan yu la sanang parati ding kekayung panginuan king sablang bage, at mamintu kayu e mu neng babanten da kayu ba yu lang akua pilubluban, nune king pusung tapat at uli na ning lugud yu king Ginu.
51003023	Nanuman ing daraptan yu, daptan yung laus king pusu yu, antimo waring ing Ginu ya ing sisilbian yu at aliwa ding tau.
51003024	Ganakan yu king ablasan na kayu ning Ginu; tanggapan yu king Ginu ing sidia na para karing pinili na. Uling i Cristo ya ing tune Panginuan a kekayung susuyuan.
51003025	Ing taung e darapat ustu, ninu ya man, siguradu nang bayaran ing depat nang e ustu; uling e ya biasang mangabiran kenu man ing Dios.
51004001	Ikayung panginuan, tratusan yu lang mayap at mitmung katuliran ding ipus yu. Ganakan yu king atin kayu namang metung a Panginuan karin banua.
51004002	Manatili kayung manalangin taimtim at e kayu mamatukba neng manalangin kayu at pasalamat kayu king Dios.
51004003	E yu kami naman sa kakalinguan ipanalangin ban dinan na ke pang mayap a oportunidad ning Dios a makapanaral king amanu na at makapagsalita king lihim nang Cristo. Uling iti ya kabud ing meging sangkan na ning pangasukul ku ngeni.
51004004	Inya ipanalangin yu king makapagsalita ku sanang masalese ba kung asabing mitmung kamasalan antimo ing kailangan marapat.
51004005	Maging matalino kayu sa king pamakiabe yu karing e talasalpantaya; gamitan yung masalese ing sablang oportunidad a miyabie kekayu.
51004006	Pane sanang makawili ing pamagsalita yu at pibuburian at kailangan kayung biasang munie ustung pakibat karing sablang mangutang kekayu.
51004007	Ing pakamalan tamung kapatad a i Tiquico, ing tapat a talapagobra at kalupang talasuyu king obra na ning Ginu, ya nang balang mamalita king sabla tungkul kanaku.
51004008	Inya tutubud ke kekayu ba na kayung pasiknangan a lub king pamamalita na tungkul king malilyari kekami ngan keni.
51004009	Kayabe nia naman i Onesimo, ing kaluguran at tapat tamung kapatad. Balu ye; metung ya karing kayabe yu. Ilang adua ibalita ra ngan kekayu ing sablang mapapalyari keni.
51004010	I Aristarco a kayabe ku keni king sukulan, pakomusta na kayu at antimu rin i Marcos a pisan nang Bernabe. (Penabilin ku neng minuna kekayu king tanggapan yeng matula, nung mipaindalan ya ken.)
51004011	Pakomusta na kayu namang Jesus a ausan dang Justo. Deting atlung taung binggitan ku ila mu kabud ding Judio a meging Cristianung kayabe kung magobra para king Kayarian ning Dios at tutu lang maragul a sasaup kanaku.
51004012	Pakomusta na kayung Epafras, ing metung pa munamang menibatan king grupu yu at talasuyu nang Cristo Jesus. Taimtim na kayung ipanalangin parati; aduan na king Dios ing gawan na kayu sanang matatag at lubus mapamintu king kaburian na.
51004013	Aku mismu asabi kung mitmung katutuan kekayu king magobra yang e makanyan-kanyan para kekayu at para karing tau Laodicea at Hierapolis.
51004014	Ipayabut nang Lucas, ing pakamalan tamung doktor, at i Demas, ing karelang komusta.
51004015	Sabian yu naman karing kapatad karin Laodicea king kukomustan mi la, antimu rin kang Nimfa at king iglesiang mipupulung king bale na.
51004016	Kaybat yeng abasa iting sulat, e ye kakalinguan pabasa munaman king iglesia karin Laodicea. Antimu rin, basan ye ing sulat a iparala da kekayu ding tau Laodicea.
51004017	Pakisabi yu naman kang Arkipo king samasnan nang gampanan ing obrang miyabie keya a ibat king Ginu.
51004018	King sarili kung gamat ngakung susulat: Kukomustan na kayung Pablo. E yu sa kakalinguan ing pangasukul ku! Ing grasya na ning Dios manatili sa kekayu
52001001	Ibat ya iting sulat kari Pablo, Silvano, at Timoteo. Miparala ya karing miembru na ning iglesia karin Tesalonica, ding pinili na ning Dios Ibpa at ning Ginung Jesu-Cristo. Mananu na sanang ing grasya at kapayapan miyabie kekayu.
52001002	Parati kaming pasalamat king Dios king uli yu at yayabe da kayu king kekaming panalangin.
52001003	Gaganakan ming alang patugut king arapan na ning kekatamung Dios at Ibpa ing kekayung mayap a dapat a bunga na ning kekayung pamanialpantaya, ing kekayung kapagalan king agkat na ning lugud, at ing manatili yung kapanayan king Ginung Jesu-Cristo.
52001004	Kapatad, balu mi king kaluguran na kayu ning Dios at pinili na kayu ban maging bandi na.
52001005	Ing Mayap a Balita a lubus ming paniwalan pisiag mi ya e mu king salita, nune king upaya at kayabe ning pamipatutu ning Banal a Espiritu. Ikit yu nung makananu keng mibiebie libutad yu. Ala keng aliwang sikasuan nune mu ing kekayung ikakayap.
52001006	Mekiapus kayu kekami at king Ginu. Tinggap ye ing Mayap a Balita at uli na niti dinalan kayung dakal a kasakitan. Makanyan man, menatili pa mu rin kekayu ing tula a babie na ning Banal a Espiritu.
52001007	Inya naman meging pialimbawanan da kayu ding kapatad karin Macedonia at Acaya.
52001008	Uling e mu ing miras karin king Macedonia at Acaya ing amanu na ning Ginu king kapamilatan yu, nune mikalat karing miyayaliwang lugal ing balita tungkul king kekayung kasalpantayanan. Inya e na kailangan kekami ing magsalita pa tungkul kaniti.
52001009	Ila na mismu ding mamalita nung makananu yu keng tinggap. Ila naman ding sinabi nung makananu yung likuan ing pamanyamba karing idolo ban sumuyu king tune at mabie Dios,
52001010	at manaya king pamagbalik na ibat banua ning Anak na, i Jesus, ing pepasublian nang mebie. I Jesus ya naman ing magligtas kekatamu king daratang nang milalablab nang mua ning Dios.
52002001	Ikayu mismu, kapatad, ing makibalu king ing pamagbisita mi kekayu e meyalang kabaldugan.
52002002	Balu yu nung makananu da keng pepasakitan at ininsultu karin Filipos bayu ke pa miras kekayu ken king Tesalonica. Agyang dakal ing sagabal, pepasiknangan na ke lub ning Dios ban ipanaral mi kekayu ing Mayap a Balita.
52002003	Ing kekaming pamanaral e makatalakad king kamalian o king e mayap a kapagnasan o pamagnasang maglinlang.
52002004	Nune, birian na ning Dios ing pigtiwala ne kekami ing Mayap a Balita, inya menaral kami e ban paligayan mi ya ing tau nune ing Dios a susubuk karing kekaming pusu.
52002005	Balu na ning Dios at balu yu munaman king e kami magkunwari king pamamuri o ginamit amanung tatakap king sakim a kapagnasan.
52002006	E mi pagnasan ing purian yu kami o ning ninuman,
52002007	agyang atin keng matulid purian yu bilang apostol nang Cristo. Meging mamu kami at malugud libutad yu kalupa na ning ima a malingap karing anak na.
52002008	Uli na ning maragul ming lugud kekayu, telaga mi ing kekaming sarili king pamanaral kekayu king Mayap a Balita. Aliwa mu iti, nune pati bie mi binie mi para kekayu uling tune kayung meging mal kekami!
52002009	Siguradung atatandanan yu pa, kapatad, nung makananu kaming megobra at migpakapagal aldo’t bengi ban e kami maging pabayat kenuman samantalang panaral mi ya kekayu ing Mayap a Balita.
52002010	Testigu kayu at ing Dios king meging tapat kami, matulid at masalese mekiabe kekayung talasalpantaya.
52002011	Antimo ing balu yu, meging anti keng tata king balang metung at metung kekayu.
52002012	Pesiknangan da kayu lub, peligayan, at inamun mibiebie karapatdapat king Dios a minaus kekayu ban dakayanan na king Kayarian na at ligaya.
52002013	Iti munaman ing sangkan nung inya parati keng pasalamat king Dios. Uling inyang penaral mi ya ing amanu na ning Dios pekiramdaman ye at tinggap e anting amanu na ning tau nune bilang amanu na ning Dios; at tune namang king Dios ya. At iting penaral mi mayayakit king bie yu, ikayung talasalpantaya.
52002014	Ing malilyari kekayu, kapatad, ya naman ing malilyari karing iglesia na ning Dios karin Judea, karing taung atyu karin a manalig kang Cristo Jesus. Guguluan da kayu ding mismung kabalen yu antimo ing pangagulu da karing kalupa rang Judio
52002015	a mekamate king Ginung Jesus at karing propeta, at menggulu munaman kekami. Makasumami la arap ning Dios at kalaban da la ring sablang tau!
52002016	Babawalan da ke mang manaral karing paganu. Pilit dang sasabatan ing pangaligtas da ring paganu. Mamabut na angga banua ing karelang dewakan, inya mibagsak karela ing milalablab nang mua ning Dios.
52002017	At ngeni, kapatad, inyang miwale kami kekayu king ditak a panaun, e king panalala nune king panimanman, lubus keng mengulila at sabik kaming akit da kayung pasibayu.
52002018	Aku mismu, i Pablo, e mu misan ing mignasa kung dalawan da kayu. Oneng parati na kaming dirinan sagabal Satanas.
52002019	Ala kaming aliwang kapanayan nune mu ikayu. Ikayu ing kekaming tula at korona na ning tagumpe a apagmaragul mi arap ning Ginung Jesus potang datang yang pasibayu.
52002020	Wa, ikayu ing kekaming dangalan at kaligayan!
52003001	Inyang e na ke makapibata, meyapan ming pailakuan na kami karin Atenas,
52003002	at itubud ya kekayu i Timoteo a kapatad tamu at talasuyu na ning Dios king pamanaral king Mayap a Balita tungkul kang Cristo. Tinubud mi ya ban pasiknangan na ing kekayung pamanalig king Ginu at pasiknangan na kayu lub
52003003	ban kanita e ya painggulut ing ninuman kekayu uli na ning pamagligalig da kekayu. Ikayu mismu balu yu king ding kaligaligan dake na la ning kaburian na ning Dios para kekatamu.
52003004	Uling kanitang kayabe yu ke pa, makapauna mi nang sinabi kekayu king guluan da katamu, at iti naman ya ing milyari.
52003005	Inyang e na ku makapibata, tinubud ke i Timoteo ban manikua kung balita tungkul king kabilian yu ngeni king pamanialpantaya king Ginu. Migaganaka ku pota alinlang na na kayu ning diablo at mayalang kabaldugan ing kekaming kapagalan kekayu.
52003006	Mekapagbalik ne ngeni keni i Timoteo. Atin yang daralang masanting a balita tungkul king kekayung kasalpantayanan at lugud. Belita na naman kekami king parati yu keng agaganaka at maragul kanu ing kapagnasan yung akit yu keng pasibayu antimo nung makananung maragul ing kapagnasan ming akit da kayu.
52003007	Uli na niti, kapatad, ing kekayung kasalpantayanan kang Cristo minie tula kekami libutad ning kasakitan at kabalisan.
52003008	Ing pamanatili yung matatag king kasalpantayanan ya ing babie sikanan lub kekami.
52003009	Makananu mi ya kayang pasalamatan ganap ing Dios king sablang tulang binie yu kekami?
52003010	Taimtim ming ipanalangin aldo’t bengi ing akit da kayu sanang pasibayu at asaupan da kayu king nanumang maging kakulangan ning kekayung kasalpantayanan.
52003011	Mananu na sanang ing Dios at Ibpa, at ing Ginu tamung Jesus dinan nang dalan ing pamagbisita mi kekayu.
52003012	Mananu na sanang paragulan na at palablaban na ning Ginu ing kekayung lugud king metung at metung at karing sablang tau, antimo ing lugud mi kekayu.
52003013	King anti kaniting paralan, pasiknangan na kayu lub ban manatiling ganap at alang kapintasan king arap ning kekatamung Dios at Ibpa angga king paniatang nang pasibayu ning kekatamung Ginung Jesus at ding sablang pinili na.
52004001	Katataulian, kapatad, king uli na ning Ginung Jesus ausan mi ing kekayung kapanamdaman king lalu yu sanang pagkapilitan ngeni ing mibiebie kayung kalugud-lugud, ing pamibiebie a kailangan yung tuntunan agpang king abalu yu kekami ban maging kawiliwili kayu king Dios.
52004002	Uling balu yu la ding turu a ibat king Ginung Jesus a kekaming tiru kekayu.
52004003	Buri na ning Dios ing magpakabanal kayu, at lubus mangilag king pamakipangalugud.
52004004	Kailangan banal at marangal ing nasa ning ninuman king pamakiasawa na
52004005	at e king pamanusig na mu ning pamitan na ning laman, antimo ing panugalian ding taung e makakilala king Dios.
52004006	Kanita e na dakurakan o samantalanan ning ninuman ing matulid ning kalupa nang tau. Antimo ing sinabi mi na kekayu king milabas a panaun at maigpit ming penabilin: parusan ne ning Ginu ing dapat kareting dewakan.
52004007	Inaus na katamu ning Dios ban mibiebie king kalinisan at e king kanawangan.
52004008	Inya, ing ninumang e tanggap king turung iti, aliwa ing tau ing e na tatanggapan nune ing Dios a minie kekayu king Banal nang Espiritu.
52004009	E na kailangan ing sulatanan na kayu pa ning ninuman tungkul king pamaglugud karing kapatad king kasalpantayanan, uling tiru na na ning Dios kekayu nung makananu kayung mikakalugud.
52004010	At iti naman ya ing daraptan yu karing kapatad king mabilug a Macedonia. Makanyan man, ipakisabi mi pang mayap kekayu, king lalu yu sanang dagdagan ing kekayung lugud.
52004011	Pagkapilitan yu sanang mibiebie kayung tahimik. Arapan yu ing sarasarili yung dapat, at manintunan kayung malinis antimo ing tiru mi kekayu.
52004012	King anti kaniting paralan, igalang da kayu ding e pa makakilala king kekatamung Ginu. Bukud pa kaniti, e yu ipanalig karing aliwa ing kekayung kabiayan.
52004013	Kapatad, buri ming abalu yu ing katutuan tungkul karing mete na ban e kayu lungkut, antimo ding taung alang kapanayan.
52004014	Maniwala tamu king mete ya i Jesus at sinubling mebie. Inya maniwala tamu king pasublian na la namang mie ning Dios ding sablang mete a manalig kang Jesus ban iyabe na la keya.
52004015	Iti ya ing turu na ning Ginu a sasabian mi kekayu: datang yang pasibayu ing Ginu at itamung mabie pa king aldo a datang ya e ta la igitan ding mete na.
52004016	Kuldas yang ibat banua ing Ginu kayagnan na ning kulait a mumutus; ing bosis ning arkanghel at tiup na ning trumpeta ning Dios. Muna na lang pasublian mie ding mete a ating kasalpantayanan kang Cristo.
52004017	Kaybat na nita, itamung mabie pa iyukiat na katamu king biga at iyabe karing pepasublian nang mebie ban salubungan ta ya ing Ginu king angin. At kanita akayabe ta ya ing Ginu king kapilan pa man.
52004018	Inya mipapamatula kayu king metung at metung kapamilatan da reting amanu.
52005001	E na kailangan ing isulat ku pa ing panaun at oras a mapalyari la deting bage.
52005002	Uling ikayu mismu balu yu king ing Aldo ning Ginu kalupa ne ning paniatang na ning mapanako.
52005003	Potang sasabian da ring tau, “Payapa at panatag ing sabla-sabla,” biglang datang ing kasiran. E la makaligtas uling ing paniatang na niti kalupa na ning pamiramdam ning babaing manganak.
52005004	Oneng ikayu, kapatad, ala kayu king karalumduman, inya e na kayu abigla ning Aldo ita a datang anting mapanako.
52005005	Ikayung sabla anak na kayu ning sala at anak na ning aldo. E tamu para king dalumdum o para king bengi.
52005006	Inya, kailangan tamung manatiling makagising, parating makasadia, at malino pamisip, e anti ding aliwa.
52005007	Uling neng bengi karin la matudtud ding tau at neng bengi la naman maglasing.
52005008	Anti na ning atyu tamu king panig na ning aldo, kailangan tamung ating mabie kaisipan. Gawan ta yang baluti na ning salu ing kasalpantayanan at ing lugud, at gawan helmet ing kapanayan king pamagligtas a daptan na ning Dios para kekatamu.
52005009	E na katamu telaga ning Dios ban magdusa king mua na, nune ban iligtas king kapamilatan na ning Ginu tamung Jesu-Cristo.
52005010	Mete ya para kekatamu ban mie tamung kayabe na, mete tamu o mabie ta man king pamagbalik na.
52005011	Uli na niti, mipapamatula kayu at misaup-saup antimo ing daraptan yu na ngeni.
52005012	Ipakisabi ming mayap kekayu, kapatad, king igalang yu la sa ding paipagal para kekayu, ding pinili na ning Dios ban manimuna at turu kekayu.
52005013	Ibie yu karela ing ganap a kagalangan at lugud uli na ning karelang obra. Miyabe-abe kayu sanang payapa.
52005014	Ipakisabi ming (mi) kekayu, kapatad, king sabianan yu la sana ding matamad, pasiknangan yu la lub ding maina, saupan yu la ding mangailangan at mibabata kayu king metung at metung.
52005015	E yu la ablasan marok ding dinapat marok kekayu, nune isundu yu ing pamaniapat mayap king metung at metung at karing sabla.
52005016	Magsaya kayung parati;
52005017	manalangin kayung alang patugut.
52005018	Pasalamatan yu ing sablang mangapalyari uling iti ya ing buri ning Dios king pangayabe yu kang Cristo Jesus.
52005019	E ye pipigilan ing Espiritu.
52005020	E yu insultuan ing amanung papasiag na ning Dios.
52005021	Surian yu ing sablang bage at ing mayap ya ing pulutan yu.
52005022	Dumayu kayu king sablang anyu na ning marawak.
52005023	Pabanalan na kayu sanang lubus ning Dios a babie kapayapan kekayu. At papanatilian na sanang alang kapintasan ing mabilug yung pangatau, espiritu, kaladua, at katawan angga king paniatang ning kekatamung Ginung Jesu-Cristo.
52005024	Tune yang tapat ing minaus kekayu at daptan na la deting bage.
52005025	Kapatad, ipanalangin yu kami munaman.
52005026	Atuan yu la ding kapatad king mitmung lugud.
52005027	Aduan ku king lagyu na ning Ginu king basan ye sa iting sulat karing sablang kapatad.
52005028	Manatili sa kekayu ing grasya na ning Ginu tamung Jesu-Cristo.
53001001	Ibat ya iting sulat kari Pablo, Silvano, at Timoteo. Miparala ya karing miembru na ning iglesia karin Tesalonica, ding pinili na ning Dios Ibpa at ning Ginung Jesu-Cristo.
53001002	Mananu na sanang ing grasya at kapayapan na ning Dios Ibpa at ning Ginung Jesu-Cristo miyabie kekayu.
53001003	Kapatad, kailangan ing parati keng pasalamat king Dios king uli yu. Matulid ing daptan mi iti uling manatiling susulung ing kekayung kasalpantayanan king Dios at susulung antimu rin ing lugud yu king metung at metung.
53001004	Pagmaragul da kayu karing sablang miembru na ning iglesia ning Dios, uli na ning kekayung pamanialpantaya at pamanatili libutad ding sablang kaguluan at kasakitan a kekayung daralanan.
53001005	Iti ya ing katunayan na ning matulid nang pamanatul ning Dios: karapatdapat kayung maging miembru na ning Kayarian na uli na ning kekayung kapibabatan libutad ning kaguluan.
53001006	Daptan na ning Dios ing sukat marapat; pasakitan na la ding babie kaguluan kekayu.
53001007	At ikayu namang mibata dinan na kayung kasnawan at antimu rin ikami. Daptan na iti potang datang yang manibat banua ing Ginung Jesus a kayabe ding mayupaya nang anghel.
53001008	Datang ya libutad ning milalablab a api at parusan na la ding sablang e kikilala king Dios at e tinupad king Mayap a Balita tungkul king Ginu tamung Jesus.
53001009	Ing maging parusa da ya ing alang anggang kapahamakan at pangawale king Ginu at king maligaya nang kayupayan.
53001010	Mapalyari iti potang miras na ing Aldo ning paniatang na keti ban tanggapan ing dangalan a ibie da ring pinili na at parangalan na la ding sablang menalig keya. Makakayabe kayu kareti uling tinggap yu ing Mayap a Balita a penaral mi kekayu.
53001011	Inya parati da kayung ipanalangin king Dios ban maging karapatdapat kayu king kekayung pangayaus. Mananu na sanang ibie na kekayu king kapamilatan na ning upaya na ing sablang mayap yung kapagnasan at iganap ing dapat a bubunga na ning kekayung kasalpantayanan.
53001012	King anti kaniting paralan, arinan yeng dangalan ing lagyu na ning kekatamung Ginung Jesus, at ikayu naman dinan na kayung dangalan agpang king grasya na ning kekatamung Dios at ning Ginung Jesu-Cristo.
53002001	Ngeni ing tungkul naman king paniatang na ning Ginu tamung Jesu-Cristo, at ing pamanipun na kekatamu arap na: ipakisabi ming mayap kekayu, kapatad,
53002002	king e kayu sa mabibigla o agad pailingasngas a isip king mibalitang dinatang na ing Aldo ning Ginu agyamang sabian da king iti ula o kapabaluan o kaya sulat a ibat kekami.
53002003	E kayu pailinlang kenu man king makananu mang paralan. Uling ing Aldo ning Ginu e datang anggang e mapalyari ing tauling Pamag-rebeldi laban king Dios at ing pangalto na ning Marawak, ing makatalaga king alang kawakasan a parusa.
53002004	Labanan na ing sablang sasamban da ring tau at ing isipan dang banal. Itas na ing sarili na, lungub ya king Templo na ning Dios; karin ya lukluk at ipasiag na king ya ing Dios mismu.
53002005	E yu wari atatandanan? Sinabi ku na kekayu iting sabla kanitang kayabe yu ku pa.
53002006	E pa mu pin milyari iti uling atin pang pipigil at balu yu nung nanu ita. Lunto ya ing Marawak potang datang na ing karampatan a panaun.
53002007	Magobra na ngeni king lihim ing upaya na ning Marawak at ing sukat mapalyari e mibalaus anggang e ya milalako ing pipigil kaniti. Nung milako ne
53002008	lunto ne kanita ing Marawak. Paten ne ning Ginung Jesus potang datang ne king kapamilatan na ning pangisnawa na at lasakan ne ning makasilo nang aslag.
53002009	Lunto ya ing Marawak a kayabe ing upaya nang Satanas at dapat yang miyayaliwang maling tanda at bage pagmumulalan.
53002010	At gamitan na ing miyayaliwang paralan na ning pamaglinlang karing mipapahamak; miligtas la sana deti, nung tinggap da mu at liguran ing katutuan.
53002011	Uling e ra tinggap ing katutuan, pepaburen na na la ning Dios ban alinlang na la ning maragul a kamalian ban paniwalan da ing e tutu.
53002012	Ing maging bunga na niti ya ing miparusan la ngan detang sablang memili king e tutu lugal king ing katutuan ya ing karelang tanggapan.
53002013	Sukat kaming parating babie pasalamat king Dios king uli yung kapatad a pakamalan na ning Ginu. Pasalamat kami uling pinili na kayu bilang mumunang dinan nang kaligtasan king kapamilatan na ning Espiritung papagbanal kekayu, at ning pamaniwala yu king katutuan.
53002014	Inaus na kayu ning Dios king kapamilatan na ning Mayap a Balita a penaral mi kekayu ban akayabe da kayu king ligaya na ning Ginu tamung Jesu-Cristo.
53002015	Inya, kapatad, manatili kayung matatag karing katutuan a tiru mi kekayu, king amanu o king sulat mi.
53002016	Mananu na sanang paligayan na katamu ning Ginu tamung Jesu-Cristo at ning kekatamung Dios a Ibpa a malugud kekatamu, at king kapamilatan na ning grasya na dinan na katamung alang anggang sikanan lub at mayap a kapanayan.
53002017	Katmuan na la sana ding pusu yu king sikanan lub, at dinan na kayung sikanan makarapat at makapagsalita king sablang mayap.
53003001	Katataulian, kapatad, ipanalangin yu kami ban ing amanu na ning Ginu mikalat mabilis karing sablang lugal, at parangalan da ring sabla antimo ing milyari kekayu.
53003002	Ipanalangin yu naman king miligtas kami karing alang katuliran at e mayap a tau; uling e ding sablang tau maniwala la king amanu na ning Dios.
53003003	Tapat ya ing Ginu. Dinan na kayung sikanan at iligtas na kayu king Marawak.
53003004	King uli na ning Ginu, maragul ing tiwala mi king daraptan yu la at isundung daptan ding bage a yuyutus mi kekayu.
53003005	Mananu na sanang tairan na kayu ning Ginu king lugud king Dios at king pamanatili kang Cristo.
53003006	Kapatad, king lagyu na ning Ginung Jesu-Cristo, yuyutus mi king dumayu kayu karing matamad, at e bisang mibiebie ketang panabilin mi karela.
53003007	Masalang balu yu king kailangan yung pakiapusan ing depat mi. E kami mikakunung megobra inyang atyu ke ken.
53003008	E kami tinanggap nanuman kekayu a e mi beyaran. Aldo’t bengi kaming megobra ban e ke maging pabayat kenu man kekayu.
53003009	Depatan mi iti e uling ala kaming matulid manayang kasaupan kekayu, nune ban dinan da kayung mayap a alimbawa.
53003010	Inyang kayabe yu ke pa ken, iti ya ing maigpit ming penabilin, “E ye pakanan ing ninumang e bisang magobra.”
53003011	Abanggit mi iti uling abalitan mi king ating mapilan kekayu a magtamad at alang daraptan nune mu ing mamakialam king pamibiebie da ring aliwa.
53003012	King lagyu na ning Ginung Jesu-Cristo, yuyutus mi at ipakisabing mayap kareting tau king manintunan la sana at mibiebie masalese.
53003013	Kapatad, e kayu sana sasawa king pamaniapat mayap.
53003014	Tandanan ye at pangilagan ing ninumang e bisang tupad karing panabilin mi king sulat a iti ban mipakarine ya.
53003015	Oneng e yu ne man kikilalanan kalaban; nune panaralan yeng anting kapatad.
53003016	Mananu na sanang ing Ginu mismu a panibatan na ning sablang kapayapan, dinan na kayung kapayapan king sablang panaun at king sablang paralan. Ing Ginu manatili ya kekayu ngan.
53003017	Aku i Pablo, ing mismung sinulat kaniti: Pagmananuan da kayu ngan. Iti ya ing pipirma ku karing sablang sulat ku. Makanyan kung susulat.
53003018	Mananu na sanang manatili kekayu ngan ing grasya na ning Ginu tamung Jesu-Cristo.
54001001	Ibat ya iting sulat kang Pablo, ing apostol nang Cristo Jesus, agpang king kaburian na ning Dios a kekatamung Talapagligtas at Cristo Jesus a kekatamung kapanayan.
54001002	Miparala ya kang Timoteo, ing tune kung anak king kasalpantayanan. Mananu na sanang miyabie keka ing grasya, lunus at kapayapan a ibat king Dios Ibpa at Cristo Jesus a kekatamung Ginu.
54001003	Antimo ing pekisabi ku nang mayap keka kanitang papunta ku Macedonia, buri kung manatili ka Efeso uling karin ating mapilan a taung tuturung maling doktrina. Iyutus mu karela king tuknang na lang darapat kaniti.
54001004	Sabian mu munaman karela king e ra sisiran ing karelang panaun karing kwentung a (e) tutu at karing mangakabang listahan da ring makatua. Uling ita ya ing panibatan na ning e pamikaintindi, at iti e makasaup king parasan na ning Dios a mipabalu karing tau king kapamilatan na ning kasalpantayanan.
54001005	Ing parasan na niting panabilin ya ing palablaban ing lugud a manibat king pusung malinis, mayap a pilubluban at tapat a pamanialpantaya.
54001006	Ating mapilan a ginulut kareting bage at mewili la king alang kabaldugan a pamiargu.
54001007	Buri da ing maging talaturu na la ning Kautusan kabang e ra naman aintindian ing karelang paniabian ni ding bage a tuturu da king mitmung tiwala.
54001008	Balu tamu king ing Kautusan mayap ya, nung gagamitan ya king ustung paralan.
54001009	E tamu sa kakalinguan king e la megawa ding kautusan para karing mayap a tau, nune megawa la para karing taung talapanialangsang at kriminal, karing makasalanan at karing e bisang kikilala king Dios, karing alang kabanalan at karing alang takut king Dios, karing taung makamate tata at ima, at karing makamate tau.
54001010	Megawa la munaman ding kautusan para karing taung makipangalugud, karing makipangatawan karing kalupa dang lalaki o babai, karing manguang tau, karing malaram, at mapamikudta o darapat aliwa pang salungat king mayap a doktrina.
54001011	Makayagpang ya iting mayap a doktrina king Mayap a Balita a mipaniwala kanaku ba kung ipanaral. Iti ya ing Mayap a Balita a ibat king maligaya at nuan a Dios.
54001012	Pasalamat ku kang Cristo Jesus a kekatamung Ginu uling dininan na kung sikanan para king obrang iti, at uling kilala na king karapatdapat ku inyang pinili na kung maging talasuyu na.
54001013	Pinili na ku ban sumuyu keya agyamang migsalita kung laban keya. Ligalig ke at lepastangan kanitang minuna. Makanyan man melunus ya kanaku ing Dios uling e ku balu ing daraptan ku kanita uling e ku pa maniwala keya.
54001014	At binie na kanaku ning Ginu ing maglapo nang lunus; binie na kanaku ing kasalpantayanan, at ing lugud a atyu kekatamu uli na ning pangayabe tamu kang Cristo Jesus.
54001015	Oyni ing metung a katutuan a kailangan dang tanggapan at paniwalan ding sabla: dinatang ya i Cristo Jesus keti king yatu ban iligtas na la ding makasalanan at aku ing marok dili karela.
54001016	Oneng iti ya kabud ing sangkan nung inya melunus ya ing Dios kanaku ban king milyari kanaku ipakit nang Cristo Jesus ing maragul nang kapibabatan, at maging pialimbawanan iti para karing salpantaya keya at tanggap lang bie alang angga.
54001017	King metung mung Dios, Aring alang angga, alang kamatayan at e mayayakit miyabie ing kapurian at ligaya king kapilan pa man! Amen.
54001018	Timoteo, anak ko, ipaniwala ku la keka deting panabilin. Iti makayagpang karing ula a mebanggit na king milabas a panaun tungkul keka. Deti sanang amanu ila ding maging sandata mu king kekang pamakiarap king mayap a labanan,
54001019	at ingatan mu sana ing kekang kasalpantayanan at malinis a konsiensia. Ating mapilan a taung e mekiramdam king karelang konsiensia, at uli na niti sinira da ing karelang kasalpantayanan.
54001020	Kabilang la kareti di Himeneo at Alexander; pepaburen ku na la kang Satanas ban mabiasa lang tuknang magsalita laban king Dios.
54002001	Maygit king sabla, ipakisabi kung mayap king ing kekayung kayaduanan, panalangin, pamanigapu, at pamipasalamat iyampang yu king Dios para karing sablang tau.
54002002	Makanyan munaman ing daptan yu para karing ari at karing ating upayang manibala ban mibiebie tamung tahimik at payapa, mataimtim at ating kabanalan.
54002003	Iti mayap at makaligaya king Dios a kekatamung Talapagligtas.
54002004	Buri na king miligtas la ding sablang tau at mabiasa la king katutuan.
54002005	Uling ating metung a Dios at ating metung a talapamilatan king Dios at karing tau; ya ing taung i Cristo Jesus.
54002006	Inain na ing bie na ban iligtas na la ding sablang tau. Ya ing katunayan a mibulalag king mituldung panaun na ning banal nang parasan ning Dios ban miligtas la ding sabla.
54002007	Makanyan kung mituburan maging apostol at talaturu da ring paganu ban ipanaral ku karela ing kasalpantayanan at ing katutuan. Tutu ing kanakung sasabian; e ku maglaram.
54002008	Uli na niti, buri ku king ding lalaki karing sablang lugal itas da lang (la ding) gamat da king pamanalangin a ating malinis a konsiensia, alang mua o pamipatepate.
54002009	Ding babai naman sukat lang maging mahinhin at maingat king karelang pamimalan. E sukat masagwa ing kaayusan ning buak da; e la sana gagamit palamuting gintu o perlas, at mangamal a imalan.
54002010	Kailangan mayakit karela ing mayap a dapat at manayun a ugali antimo ing makabage karing talasalpantaya king Dios.
54002011	Kailangan lang tahimik makiramdam ding babai king oras na ning pamagaral at lubus lang pasakup.
54002012	E ke paintulutan ing babai ban turu o sumakup karing lalaki; kailangan ing manahimik ya.
54002013	E yu sa kakalinguan king i Adan ya ing minunang melalang bayu i Eva.
54002014	Aliwa i Adan nune i Eva ing melinlang at linabag king utus ning Dios.
54002015	Makanyan man, miligtas ya ing babai king uli na ning pamanganak na, nung manatili ya king kasalpantayanan, king lugud at kabanalan ampon kahinhinan.
54003001	Tutu ya iting kasebian: Ing ninumang bisang maging talapanibala king iglesia magnasa yang mayap a dapat.
54003002	Inya kailangan king talapanibala ing ala yang kapintasan, metung ya asawa, biasa yang mangawat king sarili na, maisip, kagalang-galang, makabuklat a pibalebale karing tau, at mayap yang talaturu.
54003003	E ya mahilig king alak at e ya mabagsik nune maganaka ya, malugud ya king kapayapan, at e malugud king salapi.
54003004	Kailangan ing balu neng panibalan ing sarili nang pamilya, igagalang de at pamintuan ding anak na.
54003005	Makananu neng pamahalan masalese ning ninuman ing iglesia na ning Dios nung ding mismung katubale na e na la balung pamahalan?
54003006	Kailangan king e ya bayu pa king kasalpantayanan, magkang magmaragul ya at miyatulan ya antimo ing milyari king diablo.
54003007	Kailangan munaman ing igagalang de ring taung e miembru king iglesia ban e de atatsa at ban e ya manabu king silu na ning diablo.
54003008	Kailangan munaman king ding talasuyu king iglesia ing marangal la, tapat magsalita, e mapaninum alak at e sakim.
54003009	Kailangan ing tapat lang manatili king kasalpantayanan at ating malinis a konsiensia.
54003010	Kailangan ing masubuk la pa mu, at nung mayakit lang karapatdapat kanita la paintulutan sumuyu.
54003011	Kailangan king ing babaing asawa ning balang metung karela marangal ya naman: e ya maindredus, nune maisip ya, at tapat king sabla-sablang bage.
54003012	Kailangan king ing talasuyu metung ya asawa, masalese yang manibala karing anak na, at king mabilug nang pibalebale.
54003013	Igalang de ring sabla ing talasuyung tapat king katungkulan na, at atin yang ganap a tetagan mipasiag king kasalpantayanan a miyabie kekatamu king uli na ning pangayabe tamu kang Cristo Jesus.
54003014	Maragul ing kanakung kapanayan a mikit kata king lalung malaguang panaun. Makanyan man susulat ku la deting panabilin
54003015	ban nung sakali mang e ku agad miratang, agad mung abalu nung nanu ing maging panugali mu king pibalebale na ning Dios a mabie, ing iglesia a asias at pundasyun na ning katutuan.
54003016	Tune ping malalam ing misteryo na ning kekatamung relihiun: Pepakit ya king porma ning tau, pepa tutuan ne ning Espiritu, at ikit de ring anghel. Mipanaral ya king mabilug a yatu, peni walan de ring sablang tau, at minukiat ya banua.
54004001	Malino nang sasabian ning Espiritu king paniatang na ning tauling panaun lakuan da ring mapilan ing kasalpantayanan. Tukian da la ring mapaglinlang a espiritu at ing tuturu da ring demonyu.
54004002	Magobra la ding demonyu king kapamilatan da ring turu da ring taung malaram, at atin nang tatak ning diablo karing mepata dang konsiensia.
54004003	Ibawal da ing pamakiasawa at mangiling la king pamangan; pamangan a sukat tanggapan mitmung kapasalamatan uling lelangan na ning Dios ban kanan da ring talasalpantaya, at ding taung lubus makaintindi king katutuan.
54004004	Mayap ing sablang lelangan na ning Dios at e dapat isipan e mayap, nung iti tatanggapan mitmung kapasalamatan,
54004005	uling lininis na na ning amanu na ning Dios at ning panalangin.
54004006	Maging mayap kang talasuyu nang Cristo Jesus, nung ituru mu la deting bage karing kapatad. At kabang tuturu mu la deti, sesen mu munaman ing kekang sarili king pamangan espiritual at king tune aral a kekang tutukian.
54004007	E mu sisiran ing kekang panaun king kwentung e tutu, nune magsane ka king kabanalan.
54004008	Ating ditak a pakinabang ing pamagsane king katawan. Oneng mas maragul ing pakinabang king pamagsane king kabanalan, uling atin yang daralang pangaku e mu king kasalukuyan a bie nune pati na king bie king aldo bukas.
54004009	Tutu ya iting kasebian at sukat yang lubus tanggapan at paniwalan.
54004010	Iti ya ing sangkan nung inya magkapilit tamu at magobrang masalese uling asahan ta ya ing mabie Dios, ing Talapagligtas da ring sabla, lalung-lalu na ding talasalpantaya.
54004011	Ituru mu la at ipatupad deti.
54004012	E mu paburen ing insultuan na ka ning ninuman uli ning kayanakan mu; nune maging alimbawa da ka sa ding talasalpantaya king pamagsalita, king panugali, king lugud, king kasalpantayanan, at king malinis a pamibiebie.
54004013	Kabang panenayan mu kung datang, pagmalasakitan mu at dinan panaun ing pamamasang Kasulatan arapan da ring malda, ing pamanaral at pamanuru.
54004014	E mu paburen ing regalung espiritual a atyu keka a miyabie keka inyang mangamanu la ding propeta, at inyang ding makatua na ning iglesia timpak da la ring gamat da keka.
54004015	Daptan mu la deting bage at italaga mung lubus ing kekang sarili kareti ban akit da ring sabla ing kekang paniulung.
54004016	Ingatan mu ing kekang pangimut at ing kekang pamanuru. Isundu mu ing pamaniapat kareting bage ban miligtas ka at pati na ding makiramdam keka.
54005001	E me pangamanuan ing lalaking matua kesa keka, nune pakisabian me antimong tatang mu. Ituring mu lang kapatad ding lalaking kayanakan.
54005002	At ituring mu lang anting ima mu ding makatuang babai at anting kapatad mu ding kayanakan a babai king mitmung kalinisan.
54005003	Saupan mu la ding babaing tune mebalu.
54005004	Nung ing metung a babaing mebalu atin yang anak o apu, ila deti ring kailangan lumingap king karelang makatua bilang ablas karela uling iti kalugud-lugud king Dios.
54005005	Ing tune babaing mebalu ya itang magdili-dili king bie na. Ing Dios ya ing bukud nang kapanayan, inya parati yang manalangin aldo’t bengi at maniawad saup king Dios.
54005006	Oneng ing babaing mebalu a mayatu anti ne mong mete na agyamang mabie ya pa.
54005007	Ipatupad mu iti ban e la mapintas.
54005008	Ing ninumang e bisang sumaup karing kamaganak na, lalung-lalu na karing mismung katubale na, tinggian na na ing kasalpantayanan at marawak yang e palak kesa karing alang kasalpantayanan.
54005009	Ding kailangan miyabe king listahan da ring babaing mebalu ila deti: e la kukulang king idad a anam apulu, misan la mekiasawa
54005010	at pikabaluan la king pamaniapat mayap: peparagul da la ring anak da king mayap a pamibiebie, malugud lang tatanggap karing taung makipanuknangan karing pibalebale ra, sinuyu la karing pinili na ning Dios, sinaup la karing mengailangan, at king miyayaliwang paralan dinikil da ing karelang sarili king pamaniapat mayap karing aliwa.
54005011	E mu la iyayabe king listahan ding babaing mebalung anak pa mu uling kabud pignasan dang makiasawang pasibayu painggulutan da na ing pamaniuyu kang Cristo.
54005012	Uli na niti, mikasala la uling lebagan da ing minuna dang pengaku keya;
54005013	pagaralan dang magtamad at lipat-lipat karing bale. Aliwa pa ita, maging mapakialam la pa at maindredus.
54005014	Inya nung akung kutnan mu, mayap pa ing makiasawa lang pasibayu, mikayanak la, at pamahalan de ing sarili dang pibalebale ban e la mirinan dalan ding kekatamung kalaban para magsalitang kapanyiran laban kekatamu.
54005015	Sasabian ku iti uling ating mapilan a mebalu a ayagkat na nang Satanas.
54005016	Ing ninumang talasalpantaya, babai o lalaki, a ating mebalung babai king pamilya na, kailangan ing lingapan na la ban e ya kabayatnan ing iglesia. King anti kaniting paralan, alingap na la ning iglesia ding mebalung alang tune ayasahan.
54005017	Sikapan mung tanggap lang dobling kasaupan ding mayap a makatuang manibala king iglesia, lalung lalu na detang manaral at tuturu king amanu na ning Dios.
54005018	Uling sasabian na ning Kasulatan, “E me sasara asbuk ing baka kabang dadara ya.” Makasulat munaman, “Ing magobra mangaintuliran yang kabayaran.”
54005019	E mu pakiramdaman ing sumbung laban king metung a makatua, nung e ra patutuan ding adua o atlung testigu.
54005020	Pangamanuan mu la king arapan ding sabla ding e bisang tuknang darapat kasalanan ban mirinan lang takut ding aliwa.
54005021	King arapan na ning Dios at i Cristo Jesus at ding banal nang anghel, yuyutus ku king tuparan mu la deting panabilin king alang pamanulak o pamangabiran.
54005022	E mu la marapal ipapatung ding kekang gamat king ninuman ban dinan upayang manibala. Ingatan mung e ka mikakadake king kasalanan da ring aliwa. Manatili ka sanang alang kapintasan.
54005023	E mu bukud danum ing kekang inuman. Anti na ning maralas kang sasakit, minum ka namang ditak a alak ban malaso ka pengan.
54005024	Ing kasalanan da ring mapilan a tau mayayakit na bayu pa miras king husgadu, oneng ing kasalanan da ring aliwa mayakit king katataulian.
54005025	Makanyan munaman, ating mayap a dapat a agad mayakit at agyamang ali la, e la malyaring manatiling makalihim.
54006001	Ding ipus sukat da lang igalang ding karelang panginuan ban ala lang asabi laban king Dios at karing kekatamung turu.
54006002	Nung sakaling ding panginuan da talasalpantaya la, lalu da la sanang igalang uling kapatad da la king kasalpantayanan. Kailangan ing lalu dang samasnan ing karelang pamakiutus uling ding makinabang king obra da kasanmetung da la king kasalpantayanan at lugud. Ituru mu la at ipatupad deting bage.
54006003	Nung ating tuturung aliwang doktrina at laban king tune nang amanu ning Ginung Jesu-Cristo at king aral tungkul king kabanalan,
54006004	deti sira la buntuk king kayabangan at ala lang balu! Sakit da na ing makipagdebate at makiaskal tungkul karing amanu, bage a panibatan ning diria, ning pamipagkamua, ning pisasabian a alang ketuntunan ampon pamagduda,
54006005	at alang kawakasan a pamakitaltalan karing bukut a matulid, at e na makakilala king katutuan. Isipan da king ing relihiun paralan ya ban misalapi la.
54006006	Wa, maragul ing pakinabang king relihiun king taung managyu na king atyu keya.
54006007	Uling ala tamung bitasang dela keti king yatu at ala tamu namang idala king paglako tamu keti king yatu.
54006008	Inya, kailangan ta na sanang matula nung atin tamung pamangan at imalan.
54006009	Oneng ding bisang mibandi mananabu la king tuksu at mangarakap la king dakal a kamulangan at e ustung kapagnasan a pasari king karelang pangabagsak at kasiran.
54006010	Uling ing lugud king salapi ya ing yamut ning sablang dewakan. Uli na ning kapagnasan mibandi, ating mikawani king kasalpantayanan at dinalan dakal a kaplas lub.
54006011	Oneng ika, tau na ning Dios, pangilagan mu la ngan deting bage. Magkapilit kang mibiebie king katuliran, king kabanalan, king kasalpantayanan, king lugud, king kapibabatan, at mababa lub.
54006012	Daptan mu ing anggang agyu mu king ligligan alang-alang king kasalpantayanan at tanggapan mu ing bie alang angga; uling para kaniti na ka inaus ning Dios inyang pisiag mu ing kekang kasalpantayanan king arap da ring dakal a testigu.
54006013	King arapan na ning Dios a babie bie karing sablang bage at king lagyu nang Cristo Jesus a pepatutu king arapan nang Poncio Pilato, yuyutus ku keka:
54006014	tuparan mu ing utus at papanatilian mung malinis at alang kamalian angga king Aldo nang paniatang ning Ginu tamung Jesu-Cristo.
54006015	King mituldung aldo, ipakilala ne ning banal at bukud Mayupaya, ing Ari da ring sablang ari at Ginu da ring sablang ginu.
54006016	Ya mung bukud ing alang kamatayan at manuknangan king aslag a e alapitan. Ala pang menakit king Dios o malyaring manakit king Dios. King Dios ing dangalan at ing kayupayan a alang angga! Amen.
54006017	Iyutus mu karing mabandi king e la sa mapagmaragul ni manalig king pibandian a alang kapilmian; nune manalig la king Dios a babie labis-labis king bage a makaligaya kekatamu.
54006018	Ituru mu lang dapat mayap, magpakabandi king mangayap a dapat, makabuklat a palad at mapaniaup karing aliwa.
54006019	King anti kaniting paralan makatipun lang pibandian para king aldo bukas, at tanggapan da ing tune bie.
54006020	Timoteo, pakaingatan mu ing mipaniwala keka. Pangilagan mu ing pisasabian a e kalugud-lugud king Dios, at ing bukut a pamagmatulid a ausan dang “Kabiasnan” ding tau.
54006021	Uling ating mapilan a mimisip king atin lang kabiasnan at milisia la king kasalpantayanan. Mananu na sanang ing grasya na ning Dios manatili keko ngan.
55001001	Ibat ya iting sulat kang Pablo a meging apostol nang Cristo Jesus uli na ning kaburian ning Dios ban manaral king mipangakung bie a atyu na kekatamu king pangayabe tamu kang Cristo Jesus.
55001002	Timoteo, pakamalan kung anak: Mananu na sanang manatili keka ing grasya, lunus, at kapayapan a manibat king Dios Ibpa at kang Cristo Jesus a kekatamung Ginu.
55001003	Pasalamat ku king Dios a susuyuan ku king malinis a konsiensia, antimo ing depat da ring kanakung makatua, ngening parati da kang agaganaka king kanakung pamanalangin aldo’t bengi.
55001004	Tune da kang buring akit ban miganap ing kanakung tula, lalung-lalu na neng agaganaka ku ing kekang lua.
55001005	E ku malyaring kalinguan ing katapatan na ning kekang kasalpantayanan a kalupa na ning kasalpantayanan nang apu mung i Lois at i Eunice a ima mu. Balu ku king angga ngeni atyu keka iting kasalpantayanan.
55001006	Uli na niti, ipaganaka ku keka king pagkapilitan mu sanang tuparan ing katungkulan a tinggap mu king Dios inyang timpak ku la ding gamat ku king buntuk mu.
55001007	Uling ing Espiritung binie na ning Dios kekatamu e na katamu papainan a lub nune ing Espiritu na kakatmuan na katamung upaya, lugud at pamangawat king sarili.
55001008	Inya e mu pikarine ing pamipatutu mu king kekatamung Ginu ni ing kakung pangasukul king uli na. Nune, magtiwala ka king upaya ning Dios at kuanan mu ing kekang dake king kasakitan alang-alang king Mayap a Balita.
55001009	Linigtas na katamu at inaus ban maging balen na, e uli na ning depat tamu; nune uli na ning sarili nang parasan at grasya. Binie na iti kekatamu king kapamilatan nang Cristo Jesus bayu pa melalang ing panaun.
55001010	At ngeni mipakilala iti inyang dinatang ya i Cristo Jesus a kekatamung Talapagligtas. Leko na ing upaya na ning kamatayan at pepakilala na ing bie alang angga king kapamilatan na ning Mayap a Balita.
55001011	King uli na niti, mitulduan kung apostol at talaturu ban ipanaral ke ing Mayap a Balita,
55001012	at iti ya ing sangkan nung inya magdusa ku. Makanyan man, e ku pikakarine iti uling lubus keng akikilala ing kanakung panaligan at balu ku king agyu nang ingatan ing penibala na kanaku angga king paniatang na ning Aldo.
55001013	Gawan mu lang pialimbawanan ding mayap a amanung tiru ku keka. Manatili ka king kasalpantayanan at lugud a atyu kekatamu king uli na ning pangayabe tamu kang Cristo Jesus.
55001014	Ingatan mu ing sablang katutuan a mipanibala keka king saup na ning Banal a Espiritu a manuknangan kekatamu.
55001015	E makalingad keka king likuan da ku ding sabla king probinsia na ning Asia, at pati na i Figelo ampon i Hermogenes.
55001016	Mananu na sanang bendisyunan ne ning Dios ing pamilya nang Onesiforo uling pematulan na ku king maralas nang pamagbisita kanaku. E na ku pikarine agyang makasukul ku.
55001017	Pilit na kung penintun inyang dinatang ya Roma angga king atagpuan na ku.
55001018	Mananu na sanang ibie na ning Dios kang Onesiforo ing lunus na king Aldo ita. Balu mung masalese nung makananu na kung siyuan karin Efeso.
55002001	Timoteo, anak ku, magpakatatag ka king kapamilatan na ning grasyang atyu kekatamu uli na ning pangayabe tamu kang Cristo Jesus.
55002002	Ding bage a dimdam mu kanaku king arapan ding dakal a saksi keka lang ituru karing taung apagkatiwalan mung turu munaman karing aliwa.
55002003	Kuanan mu ing dake mu king kasakitan bilang mayap a sundalus nang Cristo Jesus.
55002004	Alang sundalus a atyu king katungkulan a mangasankut king bage alang kaugnayan king pangasundalus na. Ing daraptan na ya ing magkapilit yang maging kalugud-lugud king pamuntuk na.
55002005	E ya magtagumpe ing makiligligan, nung e na la tukian ding tuntunan na ning pialung.
55002006	Ing ortelanung magobrang mitmung sipag ya ing ating katuliran king mumunang dake na ning pupul.
55002007	Isipan mung masalese iting sasabian ku keka. Ing Ginu saupan na ka ban aintindian mu ing sablang bage.
55002008	Ganakan me i Jesu-Cristo a sinubling mebie at menibat king lahi nang David; ya ing panaral kung Mayap a Balita.
55002009	Magkakasakit ku at makatanikala anting kriminal uling penaral ke ing Mayap a Balita. Oneng e malyaring itanikala ing amanu na ning Dios.
55002010	Inya pibabatan ku ing sablang bage alang-alang karing pinili na ning Dios ban ila man tanggapan da ing kaligtasan a manibat kang Cristo Jesus a babie ligayang alang kapupusan.
55002011	Tutu ya iting kasebian: “Nung mete tamung kayabe na, mie tamu munamang kayabe na.
55002012	Nung manatili tamung mibabata, makipag-ari tamu munamang kayabe na. Nung tanggian ta ya, tanggian na katamu munaman.
55002013	Nung e tamu tune tapat, ya manatili yang tapat, uling e na atanggian ing sarili na.”
55002014	Ipaganaka mu la karela deting bage at panabilinan mu la king arapan na ning Ginu king e la sa mipatepate karing amanung alang kapupuntan, at makasira mu karing taung makaramdam.
55002015	Gawan mu ing anggang agyu mu ban maging karapatdapat ka king arapan na ning Dios, bilang talapagobrang alang sukat pikarine king obra na, at tapat tuturu king amanu na ning Dios.
55002016	Pangilagan mu ing alang kabaldugan a salita, uling ya ing maging sangkan nung inya lalu lang mirarayu ding tau king Dios.
55002017	Ing aral da mangaring sugat a e kakayap a sisira king katawan. Kabilang la kareting tau di Himeneo at Fileto.
55002018	Linisia la king dalan na ning katutuan at sisiran da ing kasalpantayanan da ring aliwa. Tuturu da king metupad na ing kekatamung pamaniubling mie.
55002019	Oneng ing matibe pundasyun a telakad na ning Dios e ya malyaring magalo at mitatakan yang anti kanini: “Balu na la ning Dios ding bandi na” at “Ing balang mamaus king lagyu na ning Ginu kailangan yang gumulut king pamaniapat e mayap.”
55002020	King mala-palasyung bale, e ding sablang kasangkapan gintu la at pilak; atin munamang megawa king dutung at pila; magagamit la ding aliwa king makabukud a okasyun at ding aliwa king aldo-aldo pamangailangan.
55002021	Ing ninumang meko king dewakan mibilang ya karing kasangkapan a mangamal; magamit ya king makabukud a parasan uling mitalaga ya at atin yang kasilbian king Ginu na. King uli na niti, makasadia yang magamit king balang dapat a mayap.
55002022	Pangilagan mu ing marawak nang pita ning kayanakan. Pagpilitan mung maging matulid, tapat, malugud, payapa at abe da ring taung ating malinis a pusu at mamaus king Ginu.
55002023	Pangilagan mu ing alang kabaldugan a pamakipagsalita a mamungang pamakipate.
55002024	E ya sukat talapakipate ing talasuyu ning Ginu, nune sukat yang maganaka karing sabla, mayap ya at mapibabatang talaturu.
55002025	King kapakumbaban na la tutulid ding kalaban na; mapalyaring dinan na lang panaun makasisi ning Dios at gumulut la king karelang kasalanan at miras la king katutuan.
55002026	Kanita lumino la pamisip at miligtas la king silu na ning diablo a mekabihag karela ban tupad king kaburian na.
55003001	Tandanan mu iti: magdala lang kasakitan ding tauling aldo.
55003002	Maging malugud la ding tau king sarili ra at king salapi. Maging palalu la, mayabang, mapaninsultu, mapaglaban karing pengari, ala lang pasalamat, at lapastangan la king Dios.
55003003	Maging maimut la naman, alang lunus, mapanyirang puri, bugasuk, mabagsik, at pikakasaman da ing mayap.
55003004	Aliwa mu yan, maging taksil la pa, barumbadu, matas a lub, at luguran da ing pamitutula na ning yatu kesa king luguran de ing Dios.
55003005	Papakit da king relihiosu la, oneng e mu naman akit king bie ra ing upaya na ning kabanalan. Pangilagan mu la ding taung anti kareti.
55003006	Ila ding lulub karing bale at magsamantala karing babaing ating keinan at kababayatnan karing karelang kasalanan, at mayayagkat king pita ning laman.
55003007	Deti babai lang makiramdam kaninu man, oneng kapilan man e la miraras king katutuan.
55003008	At nung makananu lang sinalangsang di Janes at Jambres kang Moises, makanyan la namang sasalangsang deting tau king katutuan, marok la pamisip at mapagkunwaring talasalpantaya.
55003009	Oneng e ra malyaring asundung malambat ing karelang dewakan uling ing karelang kamulangan akit dang malino ding sabla antimo ing milyari na kari Janes at Jambres.
55003010	Oneng ika tikian mu la ding turu ku, ing panugali ku, at parasan ku king bie; pakiapusan mu ing kanakung pamanialpantaya, ing kapibabatan, ing lugud, at ing katapatan.
55003011	Balu mu nung nu anti kabayat ing pamagligalig da kanaku at ing kasakitan a delanan ku king Antiokia, king Iconio, at king Listra. Oneng linigtas na ku ning Ginu king sablang iti.
55003012	At ding sablang magnasang mie banal bilang talatuki nang Cristo Jesus dumalan lang pangalupig.
55003013	Ding taung marawak at ding magbalatkayu lalu lang maging marawak, maglinlang la, at ila mismu malinlang la.
55003014	Oneng ika, manatili ka king katutuan a abalu mu at king matibe mung kapaniwalan. Balu mu naman nung ninu ding meging maestru mu.
55003015	At manibat inyang malati ka balu mu na la ding Banal a Kasulatan a minie kabiasnan keka, at meging dalan king kaligtasan king kapamilatan na ning pamagtiwala mu kang Cristo Jesus.
55003016	Pengisnawanan na la ning Dios ding sablang Kasulatan at maragul la kasilbian king pamanuru king katutuan, king pamaglaban king kamalian, king pamitulid king maling dapat, at pamagsane king malinis a pamibiebie.
55003017	King uli na niti, maging ganap ya ing talasuyu na ning Dios at mirinan yang kagiwan dapat king sablang mayap.
55004001	Maigpit kung yuyutus keka king lagyu na ning Dios at Cristo Jesus a matul karing mabie at mete, at alang-alang king pamagbalik na keti at Pamag-ari:
55004002	ipanaral mu ing amanu na ning Dios, makapanaun man o ali; managkat ka, mangamanu ka, at munie sikanan lub karing tau, at ituru mu lang mitmung kapibabatan.
55004003	Uling datang ing panaun a e ra pakiramdaman ding tau ing mayap a turu; nune, tukian da ing e mayap dang kaburian at mangalap lang talaturu da a magsalita mu karing bage a buri dang daramdaman.
55004004	Gulutan da ing pamakiramdam king katutuan at makiramdam la karing kwentung e tutu.
55004005	Oneng ika kawatan mu ing kekang sarili king sablang bage. Pibatan mu ing kasakitan. Daptan mu ing katungkulan na ning talapanaral king Mayap a Balita. Tuparan mu ing katungkulan mu bilang talasuyu na ning Dios.
55004006	E lumuat misakripisyu na ku uling dinatang na ing oras na ning paglako ku keti king yatu.
55004007	Mekilaban kung mayap king pamakiligligan. Atuparan ku na ing kanakung parasan. Menatili kung tapat king kasalpantayanan.
55004008	Ngeni tanggapan ku ne ing korona na ning tagumpe a misadia para kanaku. At ing Ginu, ing banal a Ukum, ya ing miputung king korona king Aldo ita. E mu kanaku, nune pati na karing sablang malugud manenaya king paniatang nang pasibayu.
55004009	Pagkapilitan mu sanang makapagbalik agad keni kanaku.
55004010	Likuan na kung Demas uling apalsintan ne iting yatu; atyu ngeni karin Tesalonica. Minta ya Galacia i Cresente, i Tito naman king Dalmacia.
55004011	I Lucas ya mung kayabe ku ngeni. Panintunan me i Marcos at ituki me keni uling maragul ing malyari nang asaup kanaku.
55004012	Pepapuntan ke Efeso i Tiquico.
55004013	Potang munta ka keni pakidala me ing balabal a likuan ku kang Carpo karin Troas. Pakidala mu la naman ding libru ku, lalung-lalu na detang megawa king balat.
55004014	Maragul ing kasiran a depat na kanakung Alejandro (Alexander), ing platerong tangsu. Ing Dios ya nang balang singil ketang depat na.
55004015	Mingat ka kang Alexander uling titulan nang ustu ing kekatamung pamanaral.
55004016	Alang sinaup kanaku king minuna kung pamakiarap king husgadu. Likuan da ku ding sabla. Patawaran na la sana ning Dios!
55004017	Oneng inantabayanan na ku at dininan sikanan ning Ginu ban apanaral kung ganap ing amanu na ning Dios karing paganu; miligtas ku king asbuk na ning leon.
55004018	Iligtas na ku ning Ginu king sablang e mayap at ya mu rin ing miyatad kanaku king Kayarian na. King Ginu ing ligaya king kapilan pa man! Amen.
55004019	Ikomusta mu ku karing miyasawang Priscila at Aquila at king mabilug nang pamilyang Onesiforo.
55004020	Melakuan ya i Erasto karin Corinto, i Trofimo naman likuan ke karin Mileto uling masakit ya.
55004021	Pagkapilitan mung miratang agad keni bayu datang ing panaun na ning dimla. Ipayabut da munaman di Eubulo, Pudente, Lino, Claudia, at ding sablang kapatad ing karelang komusta.
55004022	Ing Ginu mantabe ya king kekang espiritu. Ing grasya na ning Dios mantabe kekayung sabla.
56001001	Ibat ya iting sulat kang Pablo, ing metung karing talasuyu na ning Dios at apostol nang Jesu-Cristo. Mepili ku at mituburan sumaup king kasalpantayanan da ring taung pinili na ning Dios, at tairan la king katutuan a tuturu na ning kekatamung relihiun
56001002	a makatalakad king pamanaya king bie alang angga. E ya malyaring maglaram ing Dios; pengaku na kekatamu iting bie kanita pang bayu ya megumpisa ing meto (metung) ketawan.
56001003	King panaun a karapatdapat pepakilala na iti king amanung pepayabut na. Iti mipaniwala kanaku at ya ing ipanaral ku agpang king kautusan na ning Dios a kekatamung Talapagligtas.
56001004	Susulat ku iti kang Tito, ing anak kung tune king kasalpantayanan a kekaming pisanmetungan. Ing grasya at kapayapan ibie na sa keka ning Dios a Ibpa tamu at ning kekatamung Talapagligtas, i Cristo Jesus.
56001005	Likuan da ka Creta ban samasnan mu la ding bage kailangan pang ibayu at ban tuldung makatuang talapangasiwa king iglesia na ning balang balen antimo ing penabilin ku keka.
56001006	Ing balang makatuang talapangasiwa sukat ing ala yang kapintasan: metung ya asawa at kailangan king talasalpantaya la ding anak na, at e la kabalitan king nanumang kesiasan buntuk at pamaglaban.
56001007	Uling ing makatuang talapangasiwa ya ing manibala king iglesia bilang pekakatawan na ning Dios. Kailangan ing ala yang kapintasan; kailangan munaman ing e ya manabusu o agad mikakapali buntuk; e ya lasenggu o tampalasan o kaya sakim king pibandian.
56001008	Biasa ya sanang maki parang tau at malugud king mayap. Biasa yang mamigil king sarili, marangal ya pamibiebie, banal at disiplinadu ya.
56001009	Sukat yang manatiling matatag king e mamaliwang kalamnan na ning mipanaral a amanu ban apaniwalan ya maging king pamanuru karing aliwa king tune doktrina, maging king pamakidebate karing kalaban a mituturung maling doktrina.
56001010	Uling dakal la ding alang disiplina a linto karing mekonberting Judio. Lilinlangan da la ring aliwa at kamulangan ing pamaniaptan da.
56001011	Kailangan lang sugpuan uling guguluan da la ring kabilugan a pamilya king pamanuru da king bage a e ra sukat ituru. Ing bukud mung buri da ya ing manakitan lang salapi at iti tutung makarine.
56001012	Metung yang tau Creta mismu, ing metung karing sarili dang propeta, ing sinabi: “Parati lang maglaram ding tau Creta; kaugali lang animal, matamad la, at matako.”
56001013	At katutuan ing sinabi na. Uli na niti, sabianan mu lang mataram ban mika matibe lang kasalpantayanan
56001014	at tuknang na lang maniwala karing pikatsa da ring Judio, at karing kautusan a menibatan karing taung e bisang tanggap king katutuan.
56001015	Malinis ing sabla para karetang ating malinis a pilubluban; oneng para karing marinat a isip at alang kasalpantayanan ing sabla marinat, uling marinat la ding karelang kaisipan at konsiensia.
56001016	Sasabian da king balu re ing Dios, oneng palaraman na la ning dapat da. Tau lang pikakasaman at mapaglaban, inya e mu la ayasahan.
56002001	Oneng ika sukat mung ituru ing panugaling aduan na ning mayap a doktrina.
56002002	Panabilinan mu la ding makatuang lalaki king e la maglasing, maging marangal la, at biasang mamigil king sarili, matatag king karelang pamanialpantaya, malugud, at mapibabata.
56002003	Antimu rin, panabilinan mu la ding makatuang babai ing manugali lang antimong babaing mabibie king kabanalan antimo ing sukat karela. E la mapanyirang puri at e magbisyu king alak. Sukat dang ituru ing mayap
56002004	ban ayaralan da la ring kayanakan a babai at luguran da la ring karelang sarasariling asawa at anak;
56002005	biasang mamigil king sarili ra at malinis a pamibiebie, at maging mayap a mibalebale ampon biasang manusig karing karelang asawa. Ninuman kanita alang makapagsalita laban king amanung manibatan king Dios.
56002006	Makanyan mu la namang aralan ding kayanakan a lalaki king pamamigil king karelang sarili.
56002007	Ika mismu, king sablang bage, sukat kang pakit alimbawa king pamaniapat mayap. Maging tapat ka sa at laus a lub king kekang tuturu.
56002008	Mamili kang amanu king kekang pamagsalita ban e na ka apintas ning ninuman; kanita mangapakarine la ding kekang kalaban uling ala lang asabing e mayap tungkul kekatamu.
56002009	Sukat lang mamintu ding ipus karing karelang panginuan at panusigan da la king sablang bage. E la mapamakibat karela
56002010	ni e da la panakawanan. Nune, ipakit dang parati king apagkatiwalan la, at tapat ban king sablang dapat da arinan dang dangal ing aral tungkul king Dios a Talapagligtas tamu.
56002011	Uling pepakilala na ning Dios ing grasya na para king ikaligtas da ring sablang tau.
56002012	Ing grasya na ya ing turu kekatamu ban lakuan tamu ing e mayap a pamibiebie at ing agkat na ning yatu. Uli na niti, mabibie tamung biasang mamigil king sarili, mitmung dangalan at kabanalan king yatu
56002013	kabang panenayan ta ya itang maligayang Aldo. Ita ing Aldo a pakit yang mitmung kaligayan ing Dios at Talapagligtas tamung i Jesu-Cristo.
56002014	Binie na ing sarili na para kekatamu ba na katamung sagipan king sablang e mayap at gawan na katamung bansang bandi nang sarili, malinis at makatalaga king pamaniapat mayap.
56002015	Ituru mu iting sabla at gamitan mu ing ganap mung kayupayan kabang agkatan mu la at sasabianan ding makiramdam keka. E mu paburen ing lawan na kang mababa ning ninuman.
56003001	Ipaganaka mu karing taung panibalan mu ing pasakup la karing manungkulan at tatalan upaya. Mamintu la karela at makasadiang dapat king sablang mayap.
56003002	Sabian mu karela ing e la magsalitang e mayap laban king ninumang tau, nune makikasundu la at makikaluguran, at parating papakit ganaka at mayap a pilubluban karing sablang tau.
56003003	Uling kanitang misan itamu man meging mangmang tamu, mapaglaban, melili, at me-ipus king miyayaliwang pita at kalayawan na ning katawan. Mibiebie tamu kanita a ating e mayap a nasa. Kesaman da katamu ding tau at kesaman ta la munaman.
56003004	Oneng inyang ing lunus na at lugud ning Dios a Talapagligtas tamu mipakilala,
56003005	linigtas na katamu, e uli na ning nanumang dapat a mayap a gewa tamu mismu, nune uli na ning sarili nang lunus. Linigtas na katamu king kapamilatan na ning danum a paglinis nung nu na katamu dirinan bayung pangabait at bayung bie a ibat king Banal a Espiritu.
56003006	Uling tigtugan na katamung labis-labis ning Dios king Banal a Espiritu, king kapamilatan nang Jesu-Cristo a kekatamung Talapagligtas
56003007	ban king kapamilatan na ning grasya na matanggap tamung karampatan king Dios, at maging talapagmana king bie alang angga a kekatamung panenayan.
56003008	Deting amanu katutuan la. Buri kung lawan mung masalese iting sablang bage ban ding sablang sasalpantaya king Dios magmalasakit lang gumamit king panaun da king pamaniapat mayap. Uling iti ngan mayap at pakinabangnan da ring tau.
56003009	Oneng pangilagan mu ing debate a alang kapupuntan, ing pamagsalitang tunggal-tunggal karing lagyu da ring makatua, ing pamisalangsangan, at pamakipate tungkul king Kautusan. Iti ngan alang kabaldugan at alang kwenta.
56003010	Ausan me pansin makataduang besis ing ninumang panibatan na ning pamipatepate at kaybat dumayu na ka keya.
56003011	Balu mu king ing taung anti kanita kasiran mu ing malyari nang gawan, at ing mismung pamikasala na pakilala na king magkamali ya.
56003012	Potang apapuntan ku ne keka i Artemas o i Tiquico, daptan mu ing sablang agyu mu ban apuntalan mu ku karin Nicopolis, uling inari ku na king lub ku king karin ku ilabas ing panaun na ning dimla.
56003013	Pakikuanan mung asaupan me king lakad na i Zenas, ing abogado, at i Apolos at sikapan mu sa king alang kulang nanuman ing kailangan dang bakalan.
56003014	Ituru mu la ding kekatamung kapatad ban mabiasa lang gumamit king panaun da king pamaniapat mayap, at sikasuan da itang tune kailangan; e na la kabud mabibie makatungangu aldo-aldo.
56003015	Pakomusta da ka ding sablang kayabe ku keni. Ikomusta mu kami naman karing sablang kakaluguran tamu king kasalpantayanan. Ing grasya na ning Dios manatili kekayu ngan.
57001001	Ibat ya iting sulat kang Pablo a ngeni makasukul uli nang Cristo Jesus, at ibat ya naman king kapatad tamung i Timoteo. Miparala ya kang Filemon a pakamalan ming kakaluguran at kalupang talapagobra,
57001002	at king iglesiang mipupulung king bale na ampon kang Apia a kaluguran ming kapatad a babai, at kang Arkipo a sundalung kalupa mi.
57001003	Dinan na kayu sanang grasya at kapayapan ning Dios a Ibpa tamu at ning Ginung Jesu-Cristo.
57001004	Kapatad a Filemon, balang manalangin ku, babanggitan da ka at pasalamat ku king kanakung Dios
57001005	uling ababalitan ku ing lugud a papakit mu karing taung pinili na ning Dios, at ing kasalpantayanan mu king Ginung Jesus.
57001006	Ipanalangin ku king kabang darake mu karing aliwa ing kasalpantayanan mu akilala ra sa ing sablang mayap a atyu kekatamu a bunga na ning pangayabe tamu kang Cristo.
57001007	Kaluguran kung kapatad, dirinan na kung maragul a tula at sikanan lub ning lugud mu kanaku! Peligayan mu la ding sablang pinili na ning Dios.
57001008	Uli na niti, agyamang katuliran ku bilang kapatad mu kang Cristo, ing utusan da kang dapat king sukat mung daptan,
57001009	makanyan man, aku, i Pablo a ngeni matua na, at king kasalukuyan makasukul uli nang Cristo Jesus, pakisabian da kang mayap king lagyu na ning pamikalugud.
57001010	Makisabi kung mayap keka para kang Onesimo a ayagkat ku king kasalpantayanan kang Cristo kabang atyu ku keni king sukulan.
57001011	Kanitang milabas ala yang meging kasilbian keka, oneng ngeni mika kasilbian ya keka antimo nung makananu keng pekinabangnan keni.
57001012	Babalik ke keka at kayabe na ya ing mismung pusu ku.
57001013	Buri ke sanang manatiling kayabe ku keni, kabang makasukul ku uli na ning Mayap a Balita, bilang kayalili mu a sumaup kanaku.
57001014	Makanyan man, e ku buri ing anti da kang pamilitan sumaup kanaku. Nung saupan mu ku, buri ku ing kusang lub a manibatan keka. Inya e ku daptan ing nanuman nung e mu kaburian.
57001015	Balu ku king mewala ya keka i Onesimo king mapilan a panaun. E bala ita nung mewala ya man sinaguli, uling ngeni magbalik ya keka at e na mawala kapilan man.
57001016	Magbalik ya keka e mu anting ipus, nune maygit pa king ipus uling metung ya ngening kapatad a pakamalan. Mal ya kanaku; oneng sukat yang lalung maging mal keka bilang kalupa mung tau at kapatad king Ginu!
57001017	Inya, nung tuturing mu kung kapatad, tanggapan me sa antimo nung makananu mu kung tatanggapan.
57001018	Nung atin ya mang pinerhuisyu keka o atin yang utang keka, aku na ing mamayad.
57001019	Oyni, susulat ku king sarili kung gamat: Aku, i Pablo, bayaran da ka. (E ku na kailangan pang ipaganaka keka king ing kabud bie mu pikakautangan mung lub kanaku.)
57001020	Uli na nita, kapatad ku, daptanan mu ku sanang mayap kaniti alang-alang king Ginu. E mu ku sa bibiguan bilang kapatad mu kang Cristo!
57001021	Paniwalan ku, kabang susulat ku iti, ing e mu pagkaimut daptan ing aduan ku keka; mapalyaring maygit pa king aduan ku ing daptan mu.
57001022	Isadia mu ku naman sanang apituknanganan ku uling panaligan ku king dinan na kung panaun ning Dios makapagbalik ken antimo ing ipanalangin yu.
57001023	Pakomusta na kayung Epafras a kayabe kung makasukul king uli nang Cristo Jesus;
57001024	antimu rin, di Marcos, Aristarco, Demas, at i Lucas a kayabe kung talapagobra.
57001025	Ing grasya na ning Ginung Jesu-Cristo manatili kekayu ngan.
58001001	Kanitang minuna, king dakal at miyayaliwang paralan, migsalita ya ing Dios karing kekatamung makatua king kapamilatan da ring propeta.
58001002	Oneng kareting tauling aldo, migsalita ya kekatamu king kapamilatan na ning Anak na. King kapamilatan na lelangan ne ning Dios ing meto (metung) sikluban at ing Anak ya ing tilduan nang talapagmana king sabla king kapupusan na ning panaun.
58001003	Ya ing maslag nang sala ning ligaya na ning Dios uling ganap neng kawangis king kadiosan na; ya ing magmantini king meto (metung) sikluban king kapamilatan na ning mayupaya nang amanu. Ngening alinis na na la ding tau king dinat na ning karelang kasalanan, linukluk ya king banda nang wanan ning Dios a Mayupayang tutu karin banua.
58001004	Nung makananung ing lagyung binie na ning Dios king Anak lalagpus yang e palak king lagyu da ring anghel, makanyan yang makapaygit e palak karela.
58001005	E na bitasang sinabi ning Dios king kaninu man karing anghel, “Ika ing Anak ku; king aldo iti meging Ibpa mu ku.” E na naman sinabi king ninumang anghel, “Aku ing maging Ibpa na, at maging Anak ke.”
58001006	At inyang malapit na niang itubud ning Dios keti king yatu ing Anak nang pangane, sinabi na, “Sukat deng samban ding sablang anghel ning Dios.”
58001007	Tungkul naman karing anghel, nganang sinabi ning Dios, “Papalyarian na lang angin ding anghel na, at aping milalablab ding talasuyu na.”
58001008	Oneng tungkul king Anak, nganang sinabi ning Dios, “Ing kekang tronu, O Dios, manatili ya kapilan pa man! Sumakup ka bilang Aring makatuliran.
58001009	Kaluguran mu ing matulid, at pikakasaman mu ing dewakan; inya ing Dios a kekang Dios pinili na ka at dininan king tula ning dangalan a mimigit e palak kesa king binie na karing kekang kayabe.”
58001010	Sinabi na naman, “Ika, Ginu, kanitang kapupurmeruan lelangan me ing yatu, at karing mismung gamat mu inubug mu la ding banua.
58001011	“Lumipas la ngan, oneng manatili ka kapilan man; maging laun la ngan anting imalan.
58001012	Ituklip mu lang kalupa ning balabal at kalupa ning imalan, panalilan mu la ngan. Oneng ika manatili kang alang pangabayu, uling ala kang kawakasan.”
58001013	Kapilan man e na sinabi ning Dios kaninu man karing anghel na, “Lukluk ka king banda kung wanan, anggang e ku la lubus apasukuan keka ding kekang kalaban.”
58001014	Nung makanyan, nanu la pin mo ding anghel? Pawa lang espiritung susuyu king Dios, at tutuburan nang sumaup karing sablang tanggap kaligtasan.
58002001	Iti ing sangkan nung inya lalu ta lang sukat pakaingatan ding katutuan a kekatamung dimdam ban e tamu milisia king tune dalan.
58002002	Uling meyakit king tutu la ding amanung sinabi da ring anghel, inya ing ninumang sinalangsang o linabag king sinabi ra tinanggap yang lapat a kaparusan.
58002003	Makanyan tamu namang e malyaring lisian ing parusa, nung e tamu balung ingatan iting kaligtasan a e mu nanu degulan. Ing Ginu mismu ya ing minunang pepabalu kaniting kaligtasan at patunayan da kekami ding sablang mekaramdam king iti katutuan.
58002004	Pepatutuan na naman ning Dios iti king kapamilatan da ring mangayupayang tanda, milagru at miyayaliwang pagmumulalan, at king kapamilatan da ring regalu na ning Banal a Espiritu a binie na karing dakal a tau agpang king kaburian na.
58002005	E ne pepailalam ning Dios karing anghel ing mamuntukan la king bayung yatung malapit nang datang, ing yatung kekatamu ngening pisasabian.
58002006	Nune, antimo ing masasabi king metung nang dake ning Kasulatan, “Nanu ya ing tau, O Dios, ba meng ganakan o ing anak ning tau, ba meng ingatan?
58002007	King ditak a panaun gewa meng mababang bagya karing anghel; oneng dininan meng ligaya at dangalan a karapatdapat king metung a ari,
58002008	at gewa meng talapanibala king sablang bage.” Inyang ing Dios gewa neng “talapanibala king sabla” ing tau, ing sabla pepasakup na keya. King kasalukuyan e ta ya pa akakit sasakup king sablang bage ing tau.
58002009	Oneng ing akakit tamu ya i Jesus a king sinaguling panaun megawang mababang ditak kesa karing anghel. Ngeni akakit ta yang makakorona king ligaya at dangalan uli na ning kamatayan a delanan na. Kaburian na ning Dios king takman yang kamatayan i Jesus para kekatamu ngan.
58002010	Matulid king ing Dios a linalang at papanatili king sabla ing gawan neng ganap i Jesus king kapamilatan na ning kasakitan ban adala na la ding dakal nang anak king pamakirake king ligaya na. I Jesus ya ing panibatan na ning karelang kaligtasan.
58002011	Ing mamatawad karing kasalanan da ring tau at itang mamatawad at ding taung mipatawaran metung la mu Ibpa. Inya e na la pikarine ausan kapatad na ding tau.
58002012	Ngana, “Isalita ke ing lagyu mu karing kakung kapatad, magkanta kung kapurian keka king libutad da ring sablang taung makatipun.”
58002013	Sinabi na naman, “Manalig ku king Dios.” At ngana pa, “Atyu ku keni kayabe da ring anak a binie na ning Dios kanaku.”
58002014	Anti na ning ding sablang anak, antimo ing aus na karela, tau lang ating laman at daya, i Jesus mismu mekilupa ya karela at mekisanmetung ya king karelang pangatau. Depat na iti ban king kapamilatan na ning kamatayan na akua neng paten ing diablo a makikayupayan king kamatayan.
58002015	King makanyan a paralan ikua na lang meging malaya detang meging ipus king kekaban na ning bie ra uli na ning takut da king kamatayan.
58002016	Masalang tutu king aliwa ding anghel ding sasaupan na, nune, ketang sasabian na ning Kasulatan, “Ding lahi nang Abraham ilang sasaupan na.”
58002017	Iti mangabaldugan king kailangan yang makilupa king sablang bage karing kapatad na ban akua nang maging tapat, at mapaglunus a Pekapun ding Paring susuyu arapan na ning Dios. Kanita akua rang mipatawaran ding kasalanan da ring tau.
58002018	Uling ya mismu dinalan yang kapagsubukan at kasakitan. Inya ngeni malyari na lang asaupan ding aliwang daralan king kapagsubukan.
58003001	Inya, kapatad kung banal at kalupa ku namang inaus na ning Dios, ganakan ye i Jesus a tinubud na ning Dios ban maging Pekapun ding Pari na ning kasalpantayanan tamu.
58003002	Tapat ya king Dios a memili keya antimo nung makananu yang meging tapat i Moises king pamilya na ning Dios.
58003003	Maygit yang marangal ing taung menalakad bale kesa king bale a telakad na. Inya mas marangal ya i Jesus kesa kang Moises.
58003004	Tutu king ating taung menalakad king balang bale, oneng ing Dios ya ing mitalakad king sablang bage.
58003005	Meging tapat ya i Moises king kabilugan nang pamilya ning Dios. Bilang metung a talasuyu, minie yang patutu tungkul karing bage a sabian na ning Dios king daratang a panaun.
58003006	Oneng tapat ya i Cristo bilang Anak a mamuntukan king mabilug nang pamilya ning Dios. Itamu ing pamilya na, nung manatili tamung matibe lub at maragul a tiwala king kekatamung kapanayan.
58003007	Inya, antimo ing sasabian na ning Banal a Espiritu, “Nung damdaman yu ngeni ing siwala ning Dios,
58003008	e kayu masias a buntuk antimo ing depat ding mig-rebeldi laban king Dios, at piniubukan de karin king disyerto.
58003009	Karin tiksuan da ku’t piniubukan ding kekayung makatua, nganang magsalita ning Dios, agyamang ikit da ing kakung depat kilub ding apat apulung banua.
58003010	Inya kemuan ku la ding taung deta at ngakung sinabi, ‘Kapilan man e la meging tapat, e na la mebiasang tinupad karing kakung kautusan.’
58003011	Uli ning mua ku, ngakung miniumpa karela, ‘Kapilan man e la milub king lugal ning kapaynawan a sidia ku para karela!’ ”
58003012	Kapatad, mingat kayu sana ban kanita alang mipapakarok kekayu, at e milako kasalpantayanan ban e ye lakuan ing Dios a mabie.
58003013	Sukat kayung mituturuanan aldo-aldo kabang atin pang panaun, antimo ing sasabian na ning Kasulatan, ban ing ninuman kekayu e ya malinlang king kasalanan, at e maging masias a pusu.
58003014	Uling kayabe na katamu ngang Cristo, nung manatili tamung matibe kalawat angga king kawakasan king kapanaligan a miyabie kekatamu ibat pa king kapupurmeruan.
58003015	Iti ya ing sasabian na ning Kasulatan, “Nung damdaman yu ngeni ing siwala ning Dios, e kayu masias a buntuk, antimo ing depat ding makatua yu kanitang mig-rebeldi la laban king Dios.”
58003016	Ninu ding mig-rebeldi laban king Dios agyamang dimdam da ing siwala na? Aliwa wari ding sablang taung leko nang Moises king Ehipto?
58003017	At ninu ding kemuan na ning Dios kilub ding apat apulung banua? Aliwa wari ding ginawang pamikasala at mete king disyerto?
58003018	Inyang nganang miniumpa ning Dios, “E la miras kapilan man king lugal ning kapaynawan a sidia ku para karela,” ninu ding taung amanuan na? Aliwa wari detang mig-rebeldi laban keya?
58003019	Inya balu tamung e la milub king gabun a pengaku na karela uling e la meniwala king Dios.
58004001	Manatili pa angga ngeni itang pangaku na ning Dios tungkul king pamaglub at pangaras king lugal ning kapaynawan a sasadia na. Inya mingat tamu pota atin kekayu a mipagkaitan king pangakung ita.
58004002	Uling kalupa da ring makatua tamu, dimdam ta ya munaman ing Mayap a Balita. Oneng ila e ra pekinabangnan ing amanung dimdam da uling e ra peniwalan.
58004003	Oneng itamung ating kapaniwalan, itamu ding milub king lugal na ning kapaynawan, agpang king sinabi na mu rin ning Dios, “King kamua ku, piniumpa ku la; ‘e la bitasang milub king lugal ning kapaynawan a sidia ku para karela!’ ” Sinabi na iti agyamang ding dapat na meyari na la kanita pang lelangan ne ing yatu.
58004004	Uling anti kaniti ing masasabi king metung nang dake ning Kasulatan tungkul king kapitung aldo, “King kapitung aldo, pepaynawa ya ing Dios king sablang dapat na.”
58004005	Iti mu rin ing mababanggit pasibayu: “E la bitasang milub king lugal ning kapaynawan a sidia ku para karela.”
58004006	E la milub at menakit kapaynawan detang minunang mekaramdam king Mayap a Balita uling e la meniwala. Oneng ating aliwang milub at manakit kapaynawan.
58004007	Iti mayayakit uling pasibayu yang mitakdang aliwang aldo a mayayaus “Ngeni.” Kalabas na ning makabang panaun, binggitan ne iti king kapamilatan nang David king Kasulatan a mebanggit na, “Nung damdaman yu ngeni ing siwala ning Dios, e kayu masias a buntuk.”
58004008	Nung ikua na lang alub Josue ding tau king lugal na ning kapaynawan, e ne sana migsalita pa ing Dios tungkul king aliwang aldo.
58004009	Uli na niti, atin pang kapaynawan a makasadia para karing pinili na ning Dios, kapaynawan a kalupa na ning pamagpaynawa na ning Dios king kapitung aldo.
58004010	Uling ninuman ing milub at manakit kapaynawan king siping ning Dios, paynawa ya munaman karing dapat na a kalupa ning pamagpaynawa na ning Dios king dapat na.
58004011	Inya gisanan tamu ing sablang agyu tamu ba tamung milub at manakit kapaynawan. Ninuman sa kekatamu e ya makiapus king pamanialangsang da ban e ya mipahamak kalupa ra.
58004012	Uling ing amanu na ning Dios mabie ya at darapat ya. Maygit yang mataram kesa king nanumang espadang dobli taram. Managlus ya angga na king nung nu la mikakit ing kaladua at ing espiritu, angga na karing pisuglungan butul at utak da ring butul. Balu nang panuyatan pati na ing lihim nang buri at isipan ning tau.
58004013	Ala kang asalikut nanuman king Dios. Ing sablang melalang makabuklat at makalantad king panimanman na at king Dios tamu munie kwenta tungkul king kekatamung sarili.
58004014	Anti na ning kang Jesus, ing Anak ning Dios, atin tamung metung a marangal at Pekapun ding Pari a miras angga king arapan na ning Dios, magpakatatag tamu king kekatamung kasalpantayanan.
58004015	Ing kekatamung Pekapun ding Pari biasa yang makisanmetung a panamdam king kekatamung keinan. Uling dinalan ya naman king sablang kapagsubukan a kalupa na ning daralanan tamu agyamang e ya mikasala.
58004016	Inya kayabe na ning matibe kapanaligan, lumapit tamu king tronu na ning Dios ba tamung tanggapan ing lunus at saup king oras ning pamangailangan tamu.
58005001	Ing balang pekapun ding pari mapipili ya ibat karing kalupa nang tau at mitutulduan yang sumuyu king Dios para karela. Miyayain yang ain at sakripisyu para karing kasalanan.
58005002	Anti na ning ya mismu ating yang miyayaliwang keinan, malyari yang makirame karing alang balu at karing mililisia king dalan.
58005003	Uli na ning ya mismu maina ya, kailangan ya naman miyain ain-sakripisyu e mu para karing kasalanan da ring tau nune para munaman karing sarili nang kasalanan.
58005004	Ing dangalan a maging pekapun ding pari e na malyaring kuanan ning ninuman king sarili nang kaburian. Ing Dios ya ing mamaus keya, antimo ing pangayaus nang Aaron.
58005005	Makanyan munaman, e na binie Cristo king sarili na ing dangalan a maging pekapun ding pari, nune tinggap na iti king Dios a sinabi, “Ika ing kakung Anak; king aldong iti meging Ibpa mu ku.”
58005006	Sasabian na naman ning aliwang dake ning Kasulatan, “Maging pari ka kapilan man ketang panga-pari nang Melkisedek.”
58005007	King kekaban na ning bie na king yatu, miyain yang panalangin i Jesus at menigapu yang masikan at menangis arap ning Dios a makapagligtas king kamatayan na. Uli na ning migpakumbaba ya at memintu, pekiramdaman ne ning Dios.
58005008	Agyamang ya ing Anak ning Dios, mebiasa yang memintu king kapamilatan na ning kasakitan na.
58005009	At inyang meging ganap ne, ya ing meging panibatan ning alang anggang kaligtasan para karetang sablang mamintu keya.
58005010	At peintulut na ning Dios ing gawan neng pekapun ding pari, agpang king panga-pari nang Melkisedek.
58005011	Dakal ing malyari ming asabi tungkul king bage iti, oneng masakit ipalino kekayu uling e kayu bisang makiramdam.
58005012	Kailangan sana king panaun a iti ing talaturu na kayu, oneng angga man ngeni kailangan kayu pang ituru karing pasimula nang lisyun ning amanu na ning Dios. Kailangan king kasalukuyan agyu yu nang mangan masias, oneng angga ngeni gatas pa mu ing agyu yung inuman.
58005013	Metung ya pang bingut ing mangabiayan king gatas, ala ya pang male tungkul king mayap at king e mayap.
58005014	Oneng ing “masias a pamangan” para kareta yang atyu na king idad a sane na king pamangilala king mayap at king e mayap.
58006001	Inya lakuan ta na la ding pasimulang lisyun tungkul kang Cristo. Munta tamu karing lisyun a malyaring munie ganap a beluan kekatamu. E ta na gagamit pang panaun para mu pasibayu lang ibili ding peka pundasyun na ning aral nang Cristo; ing pamangalinguan karing dapat a alang ulaga arap ning Dios at ing pamanialpantaya keya;
58006002	ing turu tungkul king binyag at ing pamitumpak karing gamat; ing pamaniubli rang mie ding mete, at ing kayatulan a alang kapupusan.
58006003	Saka ta na la balikan den, nung dinan na katamung panaun ning Dios. Kailangan sumulung tamu!
58006004	Uling makananu la pang makasisi at makapibalik lub ding mengalinguan? Kanitang misan miyaslagan na la king sala ning Dios. Tikman da na la ding regalu na ning banua at kayabe la karing tinanggap king Banal a Espiritu.
58006005	King karelang sibukan balu ra king ing amanu na ning Dios pawang kayapan at tinalab karela ing upaya na ning Dios a lubus mipabalu king daratang a panaun.
58006006	Nung kaybat da ngang atakman iting sabla at saka la mangalinguan, e na la malyaring makasisi at makapagbalik a lub, uling pasibayu reng papaku king krus at lalantad king kamarinayan ing Anak ning Dios.
58006007	Bibendisyunan na ning Dios ing gabun a maralas tatanggap uran, at tutubu la ding tanaman a malyari rang pakinabangnan ding mananaman.
58006008	Nung dikut at tanaman a masuksuk ing tumubu karin, alang kwenta ing gabun a ita; mika piligru pang isumpa na ning Dios at bandang tauli silaban da mu.
58006009	Agyamang magsalita kaming anti kaniti, kaluguran kung kapatad, asisiguradu ming atyu kayu king lalung mayap a kabilian, at susulung kayu king dalan a papunta king kaligtasan.
58006010	Uling ing Dios tapat ya; e na kalinguan ing kekayung depat at ing lugud a pepakit yu, at angga man ngeni papakit yu king pamaniuyu yu karing kalupa yung Cristianu.
58006011	Pagnasan ming lubus king papanatilian na sa ning balang metung kekayu at isundu ing pamagkapilit na angga king kawakasan ban tanggapan yu ing pangatupad da ring sabla yung pagnasan.
58006012	Inya e kayu magtamad. Tularan yu la ding mapibabata at ding ating kapanaligan king Dios, at tanggapan yu ing pangaku na.
58006013	Inyang mengaku ya ing Dios kang Abraham, sinumpa yang tuparan na ing pengaku na. Anti na ning ala nang aliwa pang maygit king sarili na, ginamit ne ing sarili nang lagyu inyang sinumpa ya.
58006014	Nganang sinabi, “Pangaku ku keka king bendisyunan da kang lubus at dinan da kang dakal a lahi.”
58006015	Mapibabata yang menaya i Abraham, inya naman tinggap na ing pengaku na ning Dios.
58006016	Neng susumpa ya ing metung a tau gagamitan ne ing lagyu na ning metung a maygit king sarili na, at king kapamilatan na niti mayayari ing pisasabian.
58006017	Makanyan munaman, digdag ne ning Dios ing metung a sumpa king pangaku na ba nang pakilala karing pengakuanan na king e na alilan kapilan man ing king lub na.
58006018	Inya e ya magbayu at maglaram ing Dios tungkul kareting aduang bage: ing pangaku na at sumpa. Itamung menakit kaligtasan king Dios, sukat tamung mirinan tetagan a lub king pamanaya karing pengaku na.
58006019	Ing kapanayan a iti ya ing peka sinipete na ning bie tamu. Matatag at matibe at mamabut angga king sumangid na ning tabing ning Templo, at tataglus angga king kakilubkiluban na ning tuknangan na ning Dios.
58006020	Linub neng mumuna kekatamu i Jesus karin at para kekatamu. Karin ya meging Pekapun ding Pari kapilan man ketang panga-pari nang Melkisedek.
58007001	Iting Melkisedek ya ing ari na ning Salem at pari ne ning Kakataskatasan a Dios. Kanitang i Abraham pa-uli yang ibat king labanan nung nu na la apate ding ari, selubungan neng Melkisedek at saka ne binendisyunan.
58007002	Binie nang Abraham kang Melkisedek ing kapulung dake na ning sablang ikua na king labanan. (Ing mumuna nang kabaldugan ning lagyung Melkisedek ya ini: “Ari ning Katuliran.” At uling ya ing ari na ning Salem ing lagyu na mangabaldugan ya munamang: “Ari ning Kapayapan.”)
58007003	Alang makibalu nung ninu i tata na o ima na o nung ninu ding makatua nang Melkisedek; alang piakitan tungkul king aldo nang beitan o ing aldo ning kematayan na. Kalupa na ning Anak ning Dios, manatili yang pari kapilan man.
58007004	Lawan yu nung nu ya anti karangal! Binie nang Abraham ing kapulung dake na ning ikua na king labanan. At metung yang patriarka i Abraham!
58007005	Ding mitulduan maging pari karing lahi nang Levi yuyutus na la ning Kautusan king mangolekta lang kapulung dake karing memalen na ning Israel, ngana wari, karing sarili dang kabalen, agyamang lahi na la namang Abraham.
58007006	E ya kabilang i Melkisedek karing lahi nang Levi, oneng tinanggap yang kapulung dake kang Abraham. At binendisyunan ne pa iting taung tinanggap king pangaku na ning Dios.
58007007	Alang pamagduda king ing mamendisyun maygit ya degulan kesa king bibendisyunan na.
58007008	Tau lang ating kamatayan ding Levita a kakuang kapulung dake, oneng mabie ya pa i Melkisedek angga ngeni antimo ing patutuan na ning Kasulatan.
58007009	Inya malyari munamang sabian king inyang minie yang kapulung dake i Abraham, i Levi a maki lahi karing mangolektang kapulung dake, minie ya namang kapulung dake king kapamilatan nang Abraham.
58007010	Uling e ya pa makabait kanita i Levi, inya malyari tamung asabi king atyu ya pa king katawan nang Abraham a makatua na, inyang iti selubungan neng Melkisedek.
58007011	Ing pangaibie na ning Kautusan karing memalen na ning Israel menalakaran king panga-pari da ring lahi nang Levi. Ngeni, nung ing dapat da ring pari a ibat king lahi nang Levi tune makaibie genapan, e ne sana kailangan linto ing aliwa pang pari a e ketang panga-pari nang Aaron, nune ketang panga-pari nang Melkisedek.
58007012	Uling kabud mipalitan ing panga-pari, kailangan ya namang alilan ing kautusan.
58007013	At ing Ginu tamu a amanuan na ning sablang mesabi, menibatan ya king aliwang lahi, at metung man king lahing ita alang migsilbi antimong pari.
58007014	Pikabaluan king mibait ya king lahi nang Juda at e ne bitasang binggitan Moises iting lahi inyang migsalita ya tungkul karing pari.
58007015	Iti lalung maging malino inyang linto ya ing aliwang pari a kalupa nang Melkisedek.
58007016	Meging pari ya e king kapamilatan na ning lahi na antimo ing yuyutus na ning kautusan, nune king kapamilatan na ning upaya na ning bie alang kapupusan.
58007017	Uling ing Kasulatan sasabian na: “Pari ka kapilan man ketang pangapari nang Melkisedek.”
58007018	Inya linele re ing matuang tuntunan uling maina ya at alang ulaga.
58007019	Uling e na agawang ganap ning Kautusan nang Moises ing isanu mang bage. Ngeni mirinan tamung lalung mayap a kapanayan at king kapamilatan na ning kapanayan a yan milalapit tamu king Dios.
58007020	Maygit pa kaniti, sinumpa ya at mengaku ing Dios. E ya sinumpa ing Dios inyang gewa na lang pari ding lahi nang Levi.
58007021	Oneng inyang gewa neng pari i Jesus sinumpa ya at mengaku. Nganang sinabi, “Ing Ginu sinumpa ya at e ya magbayung isip. ‘Pari ka kapilan man.’ ”
58007022	Inya i Jesus ya naman ing garantia king makasiguru tamu king metung a lalung mayap a kasunduan.
58007023	Bukud pa kanyan, ding pari a menibat king lahi nang Levi dakal lang misalasalisi uling mete la at e ra asundu ing karelang tungkulan.
58007024	Oneng mabie ya i Jesus kapilan man at e ya miyalilan king pangapari na.
58007025	Inya agyu na lang iligtas ngeni at kapilan man ding sablang lalapit king Dios king kapamilatan na, uling mabie ya kapilan man ban mamilatan king arap ning Dios para karela.
58007026	Uli na niti, matulid ing mika Pekapun tamung Pari a munie king kekatamung kailangan. Uling banal ya i Jesus; ala yang kamalian o kasalanan; mikawani ya karing taung makasalanan at mitas yang matas pa king banua.
58007027	E re kalupa ding aliwang pekapun ding pari; e na kailangan Jesus ing miyain yang ain-sakripisyu king balang aldo para king sarili nang kasalanan at kaybat para karing kasalanan da ring tau. Miyain yang metung mung ain-sakripisyu, misan mu at para king kapilan pa man, kanitang binie na ing sarili na.
58007028	Tutuldu yang taung maina ing Kautusan nang Moises ban maging pekapun lang pari; oneng ing pekapun ding paring pengaku na ning Dios a kayabe ning metung a sumpa a dinatang makatauli king Kautusan, ya kabud ing Anak a sakdal ganap angga man king kapilan pa man.
58008001	Ing kapupuntan na ning sablang sasabian mi ya ini: atin tamung metung a Pekapun ding Pari a makalukluk king banda nang wanan ning tronu ning Kakataskatasan a Dios.
58008002	Ya ing pekapun ding pari a susuyu king Kabanal-banalan a Lugal, ngana wari, king tune tolda a telakad na mismu ning Dios, e ning tau.
58008003	Ing balang pekapun ding pari mitutulduan yang munie ain at animal bilang ain-sakripisyu king Dios; inya sukat munaman ing atin yang ayain ing kekatamung Pekapun ding Pari.
58008004	Nung atyu ya mu keti king yatu, e ya malyaring kilalanan bilang pari king makananu mang paralan, uling atin nang pari keti a munie ain, agpang king Kautusan da ring Judio.
58008005	Oneng king katunayan ing obrang gagampanan da metung mung wangis at peka anino na ning karin banua. Kalupa na ning anti kanitang king panaun nang Moises. Inyang tatalakad neng Moises ing Tolda, sinabi na ning Dios keya, “Pakasiguraduan mu king gawan mu ing sabla antimo ing pepakit ku keka karin king bunduk.”
58008006	Oneng, antimo ing milyari, mirinan yang kayupayan i Jesus bilang pari a mimigit e palak ketang miyabie karela, antimo nung makananu yang lalung mayap itang kasunduan a tinatag na pilatan na ning Dios at ding tau. Uling makatalakad ya iting kasunduan karing lalung mangaulagang bage a mipangaku.
58008007	Nung itang minunang kasunduan ala yang kakulangan, e ne sana meging kailangan ing kadua.
58008008	Oneng menakit yang kakulangan ing Dios king balen na, inya nganang sinabi, “Datang la ding aldo, ngana ning Ginu, nung nu ke itatag ing metung a bayung kasunduan karing memalen ning Israel, at king tribu nang Juda.
58008009	E ne maging kalupa na nitang kasunduan a tinatag ku karing karelang makatua, kanitang tinaid ku lang leko ibat Ehipto. E la menatiling tapat king kasunduan a tinatag kung kayabe ra, inya pepaburen ku la, ngana ning Ginu.
58008010	Iti, ngeni, ya ing kasunduan a itatag ku karing memalen ning Israel king daratang a panaun, ngana ning Ginu: Ibili ku la ding kakung kautusan king kaisipan da, at idukit ku la karing pusu ra. Aku ing maging Dios da, at ila naman maging balen ku la.
58008011	E na kailangan pa king ituru ne ning ninuman karela ing kalupa nang memalen o sabian na king ninuman karing kapatad na, ‘Kilalanan me ing Ginu.’ Uling ila ngan akilala da ku, manibat king pekamalati angga na king maragul dili.
58008012	Patawaran ku la karing karelang kasalanan, at kalinguan ku na ing e mayap dang dapat.”
58008013	King pamagsalita na ning Dios tungkul king metung a bayung kasunduan, mangabaldugan king bibilang na neng alang ulaga itang minuna; e na lambat lumipas ya ing isanu mang bage milalako ulaga at maluluma.
58009001	Atin yang tuntunan ing minunang kasunduan para king pamanyamba at atin ya namang pisasamban a telakad da ring tau keti king yatu.
58009002	Telakad de ing metung a tolda a ating aduang dake. Ing mumunang darasnan ya itang ausan dang ‘Banal a Lugal.’ Kilub na niti atyu ing lampara, ing lamesa, at ding tinape a yayain da king Dios.
58009003	Ing kaduang dake a atyu king kagulutan na ning kaduang tabing ya itang ausan dang ‘Kabanal-banalan a Lugal.’
58009004	Atyu karin ing altar a pidurulukan dang insenso at ing Kaban ning Kasunduan a parehung binalut king gintu. Kilub na ning Kaban atyu ing metung a gintung kuran a ating laman a manna, at ing tukud nang Aaron, ing tukud a mika bulung, at ding aduang tinabas a batu nung nu la makasulat ding kautusan.
58009005	Bandang babo na ning Kaban atyu la ding kerubin a pakilala king atyu karin ing Dios. Makaladlad la ding pakpak da babo na ning luklukan nung nu la mipatawaran ding kasalanan. Oneng e mi na ilarawan tunggal-tunggal ngeni ing heganagana.
58009006	Ngening makanyan la panga-ayus deting bage, parati lang lulub ding pari king mumunang dake na ning tolda ba rang gampanan ing karelang katungkulan.
58009007	Oneng bukud mung ing Pekapun ding Pari ya ing lulub king kaduang dake at daraptan na iti misan mu king pabanua. Magdala yang daya a iyain na king Dios para king sarili nang kasalanan at para karing kasalanan a arapat da ring tau king e ra balu.
58009008	King sablang ayus a iti, ing Banal a Espiritu tuturu na king ing dalan papunta king Kabanal-banalan a Lugal e ya pa makabuklat kabang atyu ya pa karin ing mumunang dake.
58009009	Iti metung ya mung anino at ing pakilala na ya pin ing panaun a kasalukuyan. Buri nang sabian niti king detang ain at animal a sasakripisyu ra karin e re agawang ganap ing pusu na ning talasamba.
58009010	Deti makatungkul la mu king pamangan, inuman, at miyayaliwang seremonia king pamaglinis. Puru lang tuntunan at mipatupad la reti anggang e na babayu ning Dios ing sabla.
58009011	Oneng ngeni dinatang ne i Cristo, ing Pekapun ding Pari na ning bayung kasunduan. Ing toldang pisusuyuan na lalu yang maragul at ala yang kalupa; e re gewa ding tau, ngana wari, e ya kabilang karing lelangan keti king yatu.
58009012	Misan ya mu linub king Kabanal-banalan a Lugal i Cristo at ita sapat na para kapilan man. E ra daya ding kambing at biserung baka ing darala nang ain anting sakripisyu, nune ing sariling daya na at apakiabutan na ing alang anggang kaligtasan para kekatamu.
58009013	Nung ing daya da ring kambing at ding toro at ing abu na ning dumalagang bakang dilukan a pipisik da at bububud karing taung lalawan nang marinat ning Kautusan malilinis la king sablang dinat da,
58009014	lalung maygit e palak kaniti ing arapat na ning daya nang Cristo a king kapamilatan na ning Espiritung alang angga inain na ing sarili na bilang ganap a sakripisyu king Dios. Ing daya na ya ing makalinis karing pusu tamu at kaisipan ban manibat king sablang dapat a alang kabaldugan asuyuan ta ya ing Dios a mabie.
58009015	Uli na niti, i Cristo ya ing talapamilatan na ning bayung kasunduan ban ding sablang inaus na ning Dios tanggapan da ing alang anggang regalung pengaku na. Milyari iti uli na ning kamatayan na a mekapagligtas karing tau king miyayaliwang kasalanan da kanitang makasakup la pa king minunang kasunduan.
58009016	Neng ating metung a testamento, kailangan mipatunayan pa mu king ing ginawa king testamento mete ne.
58009017	Uling ing testamento makagyung metung yang mistulang papil kabang ing ginawa kaniti mabie ya pa; oneng mika epektu ya iti kabud mete ne ing ginawa kaniti.
58009018	Agyang itang minunang kasunduan e ya mirinan katibayan nune mu king kapamilatan na ning daya.
58009019	Muna, sinabi ne pa mung Moises ing balang metung karing tuntunan a mababanggit king Kautusan. Kaybat, kinua na ing daya da ring biserung baka at kambing a semutanan danum. Sinoso ne kaniti ing malutung lana at ing sanga na ning hisopo at pisikan ne king daya ing libru ning Kautusan ampon ding sablang tau.
58009020	Kayagnan na niti sinabi na, “Iti ya ing dayang babie katibayan king kasunduan a binie na ning Dios at ipatupad na kekayu.”
58009021	Makanyan nia namang pisikan Moises ing Tolda at ing sablang gagamitan king pamanyamba.
58009022	Agpang king Kautusan, halus ing sablang bage malilinis king kapamilatan na ning daya at mipatawaran la ding kasalanan bukud mung king kapamilatan na ning pamitulu ning daya.
58009023	Deting bage magagamit king tolda a mistula da mung anino ding atyu karin banua, kailangan lang gawan malinis king kapamilatan da ring anti kareting ain. Oneng ding mismung bage a atyu karin banua mangailangan lang lalung mayap a ain.
58009024	Uling e ya linub i Cristo king metung a Banal a Lugal a gewa da ring tau at anino nang mistula ning tune, nune linub ya karin banua mismu at ngeni atyu arap ning Dios at mamilatan ya para kekatamu.
58009025	Ing Pekapun ding Pari da ring Judio lulub ya king Kabanal-banalan a Lugal balang banua, at magdala yang daya da ring animal. Oneng i Cristo linub ya misan mu ba nang iyain ing sarili na at ita makagyu na.
58009026	Nung e makanyan ing gewa na, e kasi kailangan ing ulit-ulit yang mamamate manibat na kanitang melalang ya ing yatu. Oneng pepakit ya misan mu at para king kapilan pa man ngening malapit nang mapupus ing panaun, ba nang ilako ing kasalanan king kapamilatan na ning pamisakripisyu na king sarili na.
58009027	Mitakda yang mate ing balang tau misan mu at kaybat na nita ukuman ne ning Dios.
58009028	Makanyan munaman, i Cristo misan ya mu miyain ain-sakripisyu ba nang ilako ing kasalanan da ring tau. Datang yang pasibayu, e para miyain yang pasibayu para king kasalanan, nune para iligtas na la ding sabik manenaya king pamagbalik na.
58010001	Metung ya mung malabug a anino ing Kautusan at e ya ganap at e ya tapat a larawan da ring mayap a bage datang king aldo bukas. E na la agawang ganap ning Kautusan ding taung lalapit king Dios king kapamilatan da ring ain a babie dang alang patugut banua-banua.
58010002	Nung mipatawaran na la ding lalapit king Dios king kapamilatan da ring anti kareting ain, ala na la sanang gaganakan pa tungkul karing kasalanan da, at e na la sa kailangan miyain pang ain-sakripisyu.
58010003	Oneng ding ain a deti ila pang paganaka banua-banua karing tau tungkul karing karelang kasalanan,
58010004	uling ing daya da ring toro at ding kambing e ra alako kapilan man ing kasalanan.
58010005	Uli na niti, inyang malapit neng datang i Cristo keti king yatu, sinabi na king Dios, “E ka maburi king ain-sakripisyu at karing ain a animal, oneng sidia mu kung metung a katawan.
58010006	E ka tutula karing ain-a-durulukan king altar o karing sakripisyung kapamayaran karing kasalanan.
58010007	Kanita ngakung sinabi, ‘O Dios, atyu ku keni, ban tupad king kaburian mu, antimo ing misulat tungkul kanaku king libru ning Kautusan.’ ”
58010008	Muna sinabi na, “E ka maburi ni e ka tutula karing ain-sakripisyu at karing ain a animal o karing ain-a-durulukan babo ning altar, at karing sakripisyung kapamayaran karing kasalanan.” Sinabi na iti agyamang deting sabla miyayain la ketang aduan ning Kautusan.
58010009	Kaybat nganang sinabi, “Atyu ku keni, O Dios, ban tupad king kaburian mu.” Inya lalako na la ning Dios ding sablang matuang sakripisyu at alilan na la king sakripisyu nang Cristo.
58010010	Uling tiparan nang Jesu-Cristo ing kaburian na ning Dios, inya itamu ngan malilinis tamu king kasalanan king kapamilatan na ning pamiyain na king sarili nang katawan, misan mu at para king kapilan pa man.
58010011	Ing balang paring Judio tutupad ya aldo-aldo king kasuyuan a katungkulan nang gampanan, at ulit-ulit na lang yayain ding sadia mu ring sakripisyu a e bitasang malyaring makalako karing kasalanan.
58010012	Oneng i Cristo miyain yang metung mung sakripisyu para karing kasalanan, metung a sakripisyung sapat angga king kapilan pa man. Kaybat, linukluk ya king banda nang wanan ning Dios.
58010013	Karin ya ngeni manenaya angga king lubus na lang apasuku ning Dios ding kalaban na.
58010014	Uli na niti, king kapamilatan na ning metung mung ain-sakripisyu apakiabutan na ing genapan a alang angga para karing sablang melinis king kasalanan.
58010015	Patutuan na naman iti ning Banal a Espiritu. Muna nganang sasabi,
58010016	“Iti ya ing kasunduan a itatag kung kayabe ra pangaras da ring aldo deta, ngana ning Ginu. Ibili ku la ding kakung kautusan king kaisipan da at idukit ku la karing karelang pusu.”
58010017	At kaybat nganang sinabi, “Kalinguan ku na lang lubus ding karelang kasalanan at ing sabla rang marok a dapat.”
58010018	Inya kabud mipatawaran la deti, e ne kailangan pa ing ain makalako king kasalanan.
58010019	Inya, kapatad, atin tamung ganap a kalayaan lungub king Kabanal-banalan a Lugal king kapamilatan na ning kamatayan nang Jesus.
58010020	Biklat ne para kekatamu ing metung a bayung dalan, ing metung a dalan a mabie a lalagpus king tabing, ngana wari, tinaglus king katawan na.
58010021	Kang Jesus atin tamung pekapun ding paring manibala king bale ning Dios.
58010022	Inya kailangan tamung lumapit king Dios a kayabe ning matibe kasalpantayanan, at ning matatag a kapanaligan. Lumapit tamu king Dios a ating malinis a konsiensia ngening milako na la dinat ding kekatamung pusu at mewas la ding katawan tamu king danum a dalise.
58010023	Manatili ta sa king matibe kapanayan a kekatamung sasabian uling ing Dios a mengaku tapat ya.
58010024	Magkapilit tamung ayagkat ya ing metung at metung ban lugud at dapat mayap.
58010025	E tamu tutuknangan ing pamanagun karing pamitipun tamu antimo ing daraptan da na ring mapilan. Nune, agkatan ta yang tumagun ing metung at metung, lalung-lalu na ngening akakit yung milalapit na ing Aldo nang paniatang ning Ginu.
58010026	Nung kaybat tamung akilala at tinggap ing katutuan sarian ta pang gagawang pamikasala, ala nang ain a malyari pang iyain bilang kapamayaran king kasalanan.
58010027	Ing bukud na mung makatagan ya ing mitakutan king mapalyari king aldo bukas: ing Pamanukum at ing mitataung api a mamuksa karing lalaban king Dios!
58010028	Papaten deng alang lunus ing ninumang lalabag king Kautusan nang Moises kaybat nang miyatulan uli na ning patutu da ring adua o atlung testigu,
58010029	e kasi lalu yang mabayat ing parusang dugpa king taung maninsultu king Anak ning Dios at lalapastangan king dayang meging katibayan na ning kasunduan ning Dios at pepabanal keya at king taung maninsultu king Espiritung magdalang lunus?
58010030	Uling balu tamu nung ninu itang sinabing, “Aku ing ganti, aku ing mamarusa”, at sinabi na naman, “Atulan ne ning Ginu ing balen na.”
58010031	Tutung makapangilabut ing maging kayatulan na ning Dios a mabie karing taung makanyan a dapat!
58010032	Ganakan yu ing kekayung milabas. Karing aldo deta, kaybat yung miyaslagan king sala na ning Dios, dakal kayu kasakitan a delanan, makanyan man menatili kayung tapat.
58010033	Maralas mepalmura kayu at metampalasan king publiku at karing aliwa namang aldo mekirame kayu karing kayabe yung dinalan king anti kanyan.
58010034	Demayan yu la ding mesukul king kasakitan da, at inyang ing sablang pibandian yu mesamsam, tinggap yung matula, uling balu yu king atin pang pibandian a lalung mayap at alang kayangganan.
58010035	Inya e yu painan ing lub yu uling ing tetagan a lub magdalang maragul a ablas.
58010036	Kailangan ing mibata kayu ban atuparan yu ing kaburian na ning Dios at tanggapan itang pengaku na.
58010037	Uling ing Kasulatan sasabian na, “King saguli mung penandit, miras ne itang mipangakung datang; e na malambat datang ne.
58010038	Ing taung pinili ku mie ya agpang king kasalpantayanan na; oneng nung mangalinguan ya, e ku tumula keya.”
58010039	E tamu kabilang karing mangalinguan at mangapahamak; nune kabilang tamu karing sasalpantaya king Dios a miligtas (magligtas).
58011001	Ing kasalpantayanan ya ing batayan karing bage a kekatamung panenayan, at ing katibayan para karing bage a e tamu akakit.
58011002	Uli na ning kasalpantayanan da ring kekatamung makatua, metula ya ing Dios karela.
58011003	King kapamilatan na ning kasalpantayanan karin tamu aintindian king ing meto sikluban melalang ya king amanu na ning Dios, at king ing kekatamung akakit megumpisa ngan king e tamu akakit.
58011004	Ing kasalpantayanan nang Abel ya ing mekagawa ketang pamanain na king Dios king metung a ain a maygit ketang kang Cain. Inya kilala neng taung katanggap-tanggap ning Dios inyang tinggap na ing ain na. King kapamilatan na ning kasalpantayanan na, magsalita ya pa i Abel agyamang mete ne.
58011005	Uli na ning kasalpantayanan nang Enoc, king lugal mate ya, mitas ya at miras king Dios. Ala nang bitasang menakit keya uling dela ne ning Dios babo. Sasabian na ning Kasulatan king kanitang bayu ya midala banua i Enoc, peligayan ne ing Dios.
58011006	E ne apaligayan ning ninuman ing Dios, nung ala yang kasalpantayanan. Uling ing ninuman lalapit king Dios kailangan nang salpantayanan king ating Dios, at ing Dios ya ing mamablas karing sablang manintun keya.
58011007	Ing kasalpantayanan munaman ing mekayagkat kang Noe ban makiramdam ya king babala na ning Dios tungkul karing bage a mapalyari king aldo bukas a e na pa ikit Noe. Pemintuan ne ing Dios at ginawa yang metung a barku a mekapagligtas keya at king pamilya na. King kapamilatan na ning kasalpantayanan nang Noe pepalto nang makasalanan ya ing yatu, at ya naman mebilang ya karing taung katanggap-tanggap bilang ablas na ning kasalpantayanan na.
58011008	Uli na ning kasalpantayanan nang Abraham, pemintuan na itang aus na ning Dios keya. Minta ya king balen a pengaku nang ibie ning Dios keya. Likuan ne ing sarili nang balen agyamang e na balu itang pupuntalan na.
58011009	King kapamilatan na ning kasalpantayanan mibiebie yang antimong metung a dayuan king gabun a pengaku na ning Dios keya. Menuknangan ya karing tolda, at antimu rin i Isaac, at i Jacob a tinanggap munaman king pangaku na mu ring ita ning Dios.
58011010	Uling penenaya neng Abraham itang siudad a ginulis na at telakad ning Dios, ing siudad a ating matibe pundasyun.
58011011	Ing kasalpantayanan ya namang mekapalyaring tata kang Abraham agyamang matua neng tutu at mismung i Sarah a asawa na e ne malyaring mikayanak. Penaligan nang tuparan na ning Dios ing pangaku na.
58011012	Uli na niti, king metung mung tau, agyamang iti halus mete nia mu, karin la linto ding dakal a lahi a kasing dakal da ring batuin king banua at e mabilang-bilang antimo ing balas king pasigan.
58011013	Mete la ngan deting taung ating kasalpantayanan. Wa, ila mismu e ra tinggap itang pengaku na ning Dios, oneng kanita pang marayung panaun a ita ikit da at ketula ampon masala rang kilala king ila dayuan la at maglakbe mu keti king yatu.
58011014	Ding taung makanyan a paglalawe king sarili ra papakit dang masala king atin lang panintunan pang tune rang bansa.
58011015	Aliwa ing gabun a likuan da ing karelang isipan, uling nung ita ya ing karelang panintunan, libri la sanang mekapagbalik karin.
58011016	Oneng ali, ing panintunan da metung yang bansa a lakuas mayap at iti ya ing bansa dang maligaya karin banua. Inya e na pikarine ning Dios ing ausan deng Dios da, uling atin yang sasadiang metung a siudad para karela.
58011017	Ing kasalpantayanan nang Abraham ya naman ing mekayagkat keya ba neng iyain bilang ain-a-durulukan i Isaac a anak na kanitang sibukan ne ning Dios. I Abraham ya itang pengakuanan na ning Dios, makanyan man makasadia ya pa mu ring iyain ne ing bugtung nang anak bilang ain-sakripisyu.
58011018	Ing Dios ya ing sinabi, “King kapamilatan nang Isaac tanggapan mu la ding maging lahi mu.”
58011019	Oneng atin yang kapaniwalan i Abraham king ing Dios agyu neng pasublian mie i Isaac, inya naman tinggap neng pasibayu, nung wari sa, anti ya mong mipasublian mie i Isaac.
58011020	Ing kasalpantayanan ya namang minutus kang Isaac ba nang ipangaku kang Jacob at kang Esau ing bendisyun king aldo bukas.
58011021	Ing kasalpantayanan ya ing mekayagkat kang Jacob ban bayu ya mate bendisyunan ne ing balang metung karing anak nang Jose. Tinalan ya king tangke na ning tukud na at simban ne ing Dios.
58011022	Ing kasalpantayanan ya namang minutus kang Jose inyang migsalita ya bayu ya mete tungkul king paglual da Ehipto ding Israelita, at milakuan yang bilin tungkul karing butul na.
58011023	Ing kasalpantayanan ya namang menagkat karing pengari nang Moises ban isalikut de kilub ding atlung bulan manibat kanitang mibait ya. Ikit da king metung yang anak a masanting at e la mitakutan sinalungat king utus na ning Ari ning Ehipto.
58011024	Ing kasalpantayanan ya ing menagkat kang Moises inyang meragul ne ban tanggian nang mayaus yang anak na ning prinsesang anak ning ari.
58011025	Birian nang diname king kasakitan da ring taung pinili na ning Dios kesa king magpasasa ya king pamikasalang babie pansamantalang tula.
58011026	Kilala na king ing dumalan kamarinayan alang-alang king Cristo a maygit e palak a ulaga kesa king sablang pibandian na ning Ehipto; akilala na iti uling e na pitda ing lawe na king ablas ning aldo bukas.
58011027	Ing kasalpantayanan ya naman ing menagkat kang Moises, inya birian neng likuan ing Ehipto, alang takut king mua na ning ari; e ya mebisang magbalik Ehipto, anti neng akakit ing Dios a e mayayakit.
58011028	Ing kasalpantayanan ya namang minutus kang Moises ba neng itatag ing Pamaglagpus at iyutus karing tau king ipisik da ing daya karing pasbul ban ing Anghel ning Kamatayan e na la paten ding pangane lalaki da ring Israelita.
58011029	Ing kasalpantayanan ya ing sinaup karing Israelita inyang ikua rang midalakit king Dagat a Malutu a antimo king gabun a malangi; inakmul na la ning danum inyang mengangas lang dinalakit ding tau Ehipto.
58011030	Ing kasalpantayanan ya ing mekalasak karing pader na ning siudad ning Jerico, kaybat dang migmartsang makapadurut kaniti ding Israelita kilub ding pitung aldo.
58011031	Ing kasalpantayanan ya namang mekaligtas kang Rahab, ing babaing magtinda king katawan na, inyang mete la ding kayabe na a linaban king Dios. Milyari iti kang Rahab uli ning matula na lang tinggap ding ispiang Israelita.
58011032	Kailangan ku pang manggit aliwa? Ala na kung panaun para istoria ku pa ing tungkul kang Gideon, Barak, Samson, Jefta, David, Samuel, at ding propeta.
58011033	Deti tau la ngan pawang linaban karing kayarian king kapamilatan na ning kasalpantayanan, at migwagi la. Depat da ing matulid at tinggap da ing pengaku na ning Dios. Asara da la asbuk ding leon,
58011034	apatda ra ing mangaragul a silab, at miligtas la king espada king oras ning pamakilaban. Tau lang maina, oneng tinanggap lang sikanan; meging masikan la king arap ning labanan, at simbut da la at apaurungan ding sundalus da ring dayuan.
58011035	King kapamilatan na ning kasalpantayanan da king Dios, tinggap da lang pasibayu ding babai ding karelang mete kaybat dang mipasublian mie. Tinggian da ring aliwa ing ibulus da la, inya mete la king katampalasanan a tinggap da ban kanita mipasublian lang mie king lalung mayap a pamibiebie.
58011036	Meyalipusta la at melatiku ding mapilan; ginapus da la at sinukul naman ding aliwa.
58011037	Mebasibas lang batu, atin lang legaring mangapitna, atin lang pete king espada. Libut-libut lang pakasulud balat tupa at balat kambing, kalulu la, piglupig da la at ininsultu.
58011038	E ya karapatdapat para karela ing yatu! Libut-libut la karing disyerto at kabundukan, menuknangan la karing kueba at kulkul king gabun.
58011039	Agyamang masalang meyakit ing karelang pamanialpantaya king Dios, makanyan man e ra tinggap itang pengaku na ning Dios,
58011040	anti na ning ing Dios atin yang lalung mayap a kapagnasan para kekatamu. Ing kapagnasan na ya ing e la malyaring miras king ganap a tula, nung e ra katamu kayabe.
58012001	Ngening mipadurutan tamu kareting dakal a testigu, sukat tamung ilako ing nanumang maging sagabal, lalung-lalu na ing kasalanan a pipigil kekatamu. Kayabe na ning maragul a kapibabatan manatili tamung mabilis a pulayi king ligligan a arapan tamu.
58012002	E ta la lalako ding mata tamu kang Jesus uling keya megumpisa at migaganap ing kekatamung kasalpantayanan. E ya pepaisira lub i Jesus uli na ning krus! Nune, uli na ning tulang makapanaya keya pibata na ing kamarinayan a mate ya king krus. At ngeni atyu makalukluk king banda nang wanan ning tronu na ning Dios.
58012003	Isipan yu na mu itang delanan na nung makananu nang pibata ing pamaglaban da ring taung makasalanan! Inya e yu painan ing lub yu at e kayu tutuknang.
58012004	Uling king pamakilaban yu king kasalanan angga ngeni e yu pa keilanganan ing patulu kayung daya.
58012005	Akalinguan yu ne wari itang amanung babie sikanan lub a sabian na ning Dios kekayu bilang anak na? “Anak ko, e mu gagawan alang ulaga nung wari’t ing Ginu itutulid na ing kamalian mu; e ka paisira lub nung sasabianan na ka.
58012006	Uling didisiplinahan na la ning Ginu ding sablang kaluguran na, at babarugan na la ding sablang kikilalanan nang anak na.”
58012007	Nanuman ing kasakitan a daralanan yu, ibilang yung anting pamamarusa na ning metung a tata, uling ding kasakitan yu pakilala ra king tuturing na kayung tune nang anak ning Dios. Atin waring anak e na bitasang dinisiplina ning tata na?
58012008	Nung e na kayu didisiplinan antimo ing daraptan na karing sabla nang anak, mangabaldugan king e na kayu tune anak, nune anak kayu king lual.
58012009	Bukud pa kanyan, ding tata tamu king laman didisiplinan da katamu, at uli na nian igagalang ta la. E wari lalung matulid ing pasakup tamu king Dios a Ibpa tamu king espiritu ba tamung mie?
58012010	Didisiplinan da katamu ding kekatamung pengari, ketang isipan dang ustu at iti king saguli mung penandit karin da daraptan. Oneng didisiplinan na katamu ning Dios para king ikakayap tamu ban maging banal tamung kalupa na.
58012011	Neng daralan tamung kasakitan, ketang oras a ita, wa, tutung maplas at e pibuburian; oneng kalabas na, ding mirasnan king anti kanitang disiplina miririnan lang kapayapan at mikakalisyun la.
58012012	Inya itas yu la ding gamat yung mangalambut at pasiknangan yu la ding tud yung mangaina!
58012013	Isulung yu ing kekayung paglakad karing gasgas a matulid ban e ya mabalda ing bitis yung mepile, nune lakuas yang kumayap.
58012014	Magparati kayung makiutus mayap karing sablang tau at magkapilit kayung mibiebie banal, uling nung alang kabanalan e ya (ye) akit ing Ginu.
58012015	Ingatan yu king ing ninuman e ya mangalinguan king lugud na ning Dios. Ingatan yung ing ninuman kekayu e ya maging kalupa na ning “tanaman a makalasun” a tutubu, at makasakit karing sablang darasnan na.
58012016	Ingatan yu naman king ing ninuman kekayu e ya makipangalugud o payalan na lang ulaga ding bage espiritual, antimo i Esau, king metung a pinggan a pamangan, pekilibe na ing karapatan na bilang pangane.
58012017	Balu yu king kaybat, inawad na kang tata na king ibie na ing bendisyun na bilang tata. Oneng mipagkait keya iti uling e na na abalikan pa ing depat na agyang numanu ya pang tumangis.
58012018	E na kayu man miras, antimo ing pangaras da ring Israelita, king Bunduk ning Sinai nung nukarin ating aping mitatau, maragul a karalumduman at angin a masikan,
58012019	matning tiup ning trumpeta at siwalang magsalita. Kanitang dimdam de ring Israelita ing siwalang ita, mekisabi lang mayap king e na la sa damdam metung pang amanu na,
58012020	uling e ra agyung kargahan ing kautusan a ngana, “Ninuman ing tuklu king bunduk, agyang metung yang animal, basibasan ya angga king mate ya.”
58012021	Tune makapangilabut itang karelang ikit, inya pati na i Moises asabi na, “Gagalgal ku king takut!”
58012022	Oneng ikayu ikua yung miras king Bunduk ning Zion, at king siudad ning Dios a mabie, ing maligayang Jerusalem, kayabe da ring e mabilang-bilang a anghel na.
58012023	Miras kayu king masaya rang pamitipun ding bibilang nang pangane ning Dios a makasulat a lagyu karin banua. Miras kayu king Dios a ukum da ring sablang tau, at miras kayu karing espiritu da ring taung banal a ganap nang mipabanalan.
58012024	Miras kayu kang Jesus a mitatag king bayung kasunduan, at miras kayu king dayang mipisik a mangakung mas mayap a bage maygit ketang daya nang Abel.
58012025	Inya mingat kayu at e kayu tatangging makiramdam king migsalita. Nung detang e mebisang makiramdam king migsalita karela e la miligtas king parusa, e kasi lalu ta nang e miligtas, nung e tamu makiramdam king magsalitang ibat karin banua!
58012026	Ing siwala na pepagalgalan ne ing yatu king panaun a ita, oneng ngeni ipangaku na, “Pagalgalan keng pasibayu e mu ing yatu nune pati na ing banua.”
58012027	Ing amanung ‘pasibayu’ malino nang pakilala king maugun la ding bage lelangan at midayu ban detang e maugun mitagan la.
58012028	Inya pasalamat tamu king Dios uling tinanggap tamung metung a kayarian a e maugun. Pasalamatan ta ya at samban ing Dios a kayabe ing kagalangan at takut; king paralan a tutung makaibie tula keya
58012029	uling ing kekatamung Dios anti ya king aping manyilab.
58013001	Pasulungan yu ing pamikakalugud yu bilang mikakapatad kang Cristo.
58013002	E yu la kakalinguan tatanggapan ding dayuan karing pibalebale yu. Ating tinanggap karing anti kareti, at e ra balu king anghel la pala ding karelang tinggap.
58013003	Ganakan yu la ding atyu karing sukulan; iyapus yung antimong atyu kayu king sukulan a kayabe ra. Makanyan munaman, damayan yu la ding daralan kasakitan.
58013004	Igalang da ring sabla ing bie talasawa at manatili la sanang tapat ding talasawa king metung at metung. Uling siguradu na lang parusan ning Dios ding e tapat at ding makipangatawan king e ra asawa.
58013005	Ingatan yung e mididinatan ing bie yu king lugud king salapi at maging kontentu kayu king nanumang atyu kekayu. Uling ing Dios mismu sinabi na, “E ra kayu lakuan kapilan man; e ra kayu paburen kapilan man.”
58013006	Inya malyari tamung asabing mitmung kapanaligan, “Ing Ginu ya ing sasaup kaku, ala kung pitatakutan! Nanu mo ing arapat ning tau kaku?”
58013007	Ganakan yu la ding meging pamuntuk yu, ding sablang menaral king amanu na ning Dios kekayu. Ganakan yu nung makananu lang mibiebie at mete, at pakiapusan yu la king karelang kasalpantayanan king Dios.
58013008	I Jesu-Cristo ya naman ing napun, ing kasalukuyan, at king kapilan pa man.
58013009	E kayu pailili king dalan a matulid uli na ning makayaliwang turu. Lalung masanting para kekatamu ing mipasiknangan king lugud na ning Dios kesa king kapamilatan na ning pamanuntun karing kautusan tungkul king pamangan. Ding tutuntun kareti ala na la mang kakamtan a pakinabang.
58013010	Ding pari a susuyu king tolda da ring Judio e la malyaring makisulu king sakripisyu karing kekatamung altar.
58013011	Ing Pekapun ding Pari da ring Judio darala nang lulub ing daya da ring animal king Kabanal-banalan a Lugal para iyain da antimong ain-sakripisyung kapamayaran karing kasalanan; oneng ding bangke da ring animal durulukan da la lual na ning balen.
58013012	King uli na mu rin niting sangkan, mete ya i Jesus lual ning pasbul balen ban alinis ne ing tau king kasalanan na king kapamilatan na ning sarili nang daya.
58013013	Inya munta tamu kang Jesus king lual ning balen at damayan ta ya king kamarinayan a pibata na.
58013014	Uling ala yu keti king yatu ing balen a manatili, at ing panintunan tamu ya itang siudad a datang king aldo bukas.
58013015	Inya king kapamilatan nang Jesus, miyain tamung alang anggang ain-sakripisyu ning kapurian king Dios. Ngana wari, pasalamat tamung alang patad king lagyu na king kapamilatan da ring amanung sasabian tamu.
58013016	Isulung yu ing pamaniapat mayap at ing pamisaupan king metung at metung, uling deti sakripisyu lang babie tula king Dios.
58013017	Pamintuan yu la ding kekayung pamuntuk at tukian yu ing karelang yuyutus. Ila ding alang patugut mimingat kekayu at ila ding munie kwenta king Dios tungkul kaniti. Nung mamintu kayu karela, atuparan dang matula ing karelang obra; nung ali mibayatnan la lub tupad kaniti at ikayu naman ding maperhuisyu.
58013018	Panalangin yu ke sanang parati. Asisiguradu ming atin keng malinis a konsiensia at buri mi ing mibiebie mitmung dangal king sablang penandit.
58013019	Maygit king sabla, ipakisabi kung mayap ing ipanalangin yung makapagbalik kung agad kekayu.
58013020	Ing Dios a panibatan na ning sablang kapayapan ya ing pepasubling mebie kang Jesus a Ginu tamu, ing Marangal a Pastul da ring tupa; uli na ning daya na a meging katibayan na ning alang anggang kasunduan.
58013021	Mananu na sanang ing Dios a panibatan na ning kapayapan ibie na kekayu ing sablang bage mayap a kekayung kailangan ba yung atuparan ing kaburian na, at king kapamilatan nang Jesu-Cristo, daptan na sa kekatamu ing sablang makaligaya keya. Purian ya i Jesu-Cristo king kapilan pa man! Amen.
58013022	Kapatad, aduan ku kekayu ing pakiramdaman yung mitmung kapibabatan iting amanung tuturu ku kekayu, uling iting sinulat ku kekayu e naman tutung makaba.
58013023	Buri kung abalu yu king ing kapatad tamung i Timoteo milual ne king sukulan. Nung agad yang datang, ituki ke pamamunta ku ken.
58013024	Ikomusta yu kami karing sablang pamuntuk yu at karing sablang pinili na ning Dios. Kukomustan da kayu ding kapatad tamung taga Italia.
58013025	Ing grasya na ning Dios manatili sa kekayu ngan.
59001001	Ibat ya iting sulat kang Santiago, ing talasuyu ning Dios at ning Ginung Jesu-Cristo. Pupugayan ku la ngan ding sablang pinili na ning Dios, ding makakalat king mabilug a yatu.
59001002	Kekayu ngan sablang kapatad ku, nung miraras kekayu ing miyayaliwang kapagsubukan, sukat yu iting ibilang antimong tula
59001003	uling balu yu king arapan na ning anti kaniting kapagsubukan, ing maging bunga na ya ing lalu kayung mabiasang mibata.
59001004	At siguraduan yu king ing pamibabata yu asadsad yu angga king wakas; alang kupas ban maging sakdal kayu at ganap, alang kakulangan nanuman.
59001005	Nung kekayu ating mangailangan kabiasnan, sukat nang aduan iti king Dios at ibie na kekayu ning Dios uling maganaka ya ing Dios at e ya mamarsala.
59001006	Oneng sukat kayung maniawad a ating matibe kasalpantayanan at alang duda nanuman. Ing taung magduda mengari yang alun na ning dagat a pitange-tange na ning masikan nang tiup ning angin.
59001007	E na sa isipan ning taung anti kaniti ing tanggap yang nanuman king Ginu
59001008	uli na ning e ya laus at e ya pilmi lub king nanumang daraptan na.
59001009	Sukat nang ikatula ning kapatad a pakakalulu nung tatas ne kabilian ning Dios,
59001010	at sukat nang pasalamatan ning kapatad a mabandi, nung bababa na ne man ning Dios. Uling lilipas kalupa na ning sampaga ning dikut ing nanumang pibandian.
59001011	Kaslag na ning mapaling aldo malalanat ing dikut; matanggal la ding sampaga na at ala na ing sadia rang leguan. Makanyan munaman ing mapalyari king taung atinan: kasalukuyan nang pasulungan ing negosyu na at kabud nia mu lumbug.
59001012	Mapalad ya ing taung manatiling tapat king oras na ning kapagsubukan. Uling nung magtagumpe ya king kapagsubukan, tanggapan ne ing korona. Iti ya ing bie a pengaku na ning Dios karing malugud keya.
59001013	Nung matutuksu ya ing ninuman king anti kaniting kapagsubukan, e na sa sasabian, “Ing tuksung yan manibatan king Dios.” Uling e ya malyaring matuksu ing Dios king e mayap at e na ne man tuksuan ing ninuman.
59001014	Oneng daralan yang kapagsubukan ing tau neng agkatan ne ning sarili nang e mayap a kapagnasan;
59001015	kaybat, ing e mayap nang kapagnasan ibait na ing kasalanan. Ing kasalanan naman magdalang kamatayan.
59001016	Inya e kayu pailinlang, kaluguran kung kapatad!
59001017	Ing sablang mayap at ing sablang ganap a grasya manibat banua; daratang ibat king Ibpa, ing Linalang karing sala king banua, ing e mibabayu ni gugulut pasaring kadalumduman.
59001018	King sarili nang kaburian beit na katamu king kapamilatan na ning amanu ning katutuan ban itamu ding maging mumunang diling bunga na ning sablang lelangan na.
59001019	Tandanan yu ini, kaluguran kung kapatad! Maging matni kayu sana king pamakiramdam, oneng banayad king pamagsalita at mabagal king pamimua.
59001020	Uling e makasaup ing mua na ning tau ban maging matulid ya.
59001021	Inya, ilako yu ing sablang e mayap a panugali at ing e mayap a dapat, at tanggapan king mitmung kababan lub ing amanung tatanam na ning Dios karing pusu yu a makapagligtas kekayu.
59001022	E yu lilinlangan ing sarili yu, nune maging talatupad kayu king amanu na ning Dios at e na mu kabud talapakiramdam.
59001023	Ing makiramdam king amanu at kaybat e na tutuparan, mengari ya king taung lalawe king sarili nang itsura king salamin.
59001024	Kaybat nang ikit king saguling penandit, kakalinguan na nang agad-agad kagulut na, nung nanu ya itsura.
59001025	Oneng ninuman ing susuring masalese at manatiling tutupad king ganap a kautusan a babie kalayaan karing tau, at e nia kabud makiramdam at kaybat mangalinguan, ing taung anti kaniti ya ing bendisyunan na ning Dios king sablang dapat na.
59001026	Nung isipan na ning ninuman king relihiosu ya, oneng e na ne man balung pigilan ing dila na, lilinlangan na mu ing sarili na at alang kabaldugan ing pangarelihiosu na.
59001027	King arapan na ning Dios a Ibpa tamu, ing tune at dalise relihiun ya ini: saupan la ding ulila at ding babaing mebalu king karelang kasakitan, at ingatan ing sarili ban e midinatan king e mayap na ning yatung iti.
59002001	Kapatad, antimong talasalpantaya king Ginu tamung Jesu-Cristo, ing Ginu na ning ligaya, sukat kayung parehu lawe karing tau.
59002002	Alimbawa, ing metung a taung makapiblas masanting at makasingsing a gintu linub ya king kekayung kapulungan, kayagnan neng dinatang ing metung a pakakalulung gisi-gisi a imalan.
59002003	Nung lalu yeng atensyunan ing taung masanting a piblas at sabian yu, “Keni kayu pu lukluk, masanting ya ing luklukan a ini,” oneng king taung pakakalulu at gisi-gisi a imalan ngayung sumabi, “Keta na ka mu talakad,” o kaya, “Lukluk na ka mu king lapag,”
59002004	e kayu maging parehu lawe at maging talapanatul kayung ating e mayap a isip.
59002005	Lawan yu, kaluguran kung kapatad! Ding lalawan nang pakakalulu ning yatu ila ding pinili na ning Dios para mipabandian la king kasalpantayanan, at magkamit king Kayarian a pengaku na karing malugud keya.
59002006	Oneng linawe yu lang mababa uri ding kalulu! Ninu wari ding manalipit kekayu at midadala kekayu arapan da ring husgadu? E ding mabandi?
59002007	E wari ila naman ding manyira king lagyung mitmung dangal a binie na ning Dios kekayu?
59002008	Masanting kayu daraptan, nung tutuparan ye ing kautusan a binie na ning Dios a sasabian ning Kasulatan, “Luguran me ing kalupa mung tau antimo ing sarili mu.”
59002009	Oneng kabud e kayu paraparehu lawe karing tau, mikakasala kayu at agpang king Kautusan sukat kayung miyatulan.
59002010	Ninuman ing tutupad king kabilugan a Kautusan, oneng e ne tiparan ing metung a malating kautusan, lebagan na na la ngan ding sablang kautusan.
59002011	Uling ing sinabing “E ka makipangalugud,” ya naman ing sinabing “E ka makamate.” Agyang e ka makipangalugud, lalabag ka mu rin king kautusan, nung makamate na ka man.
59002012	Inya mingat kayu king pamagsalita yu at dapat uling miyatulan kayu ketang kautusan a minie kalayaan kekayu.
59002013	Atulan neng alang lunus ning Dios ing ninumang e biasang lumunus; oneng e ya sukat mitakutan ing mapaglunus arapan na ning ukum.
59002014	Kapatad, nanung kwenta na nung sabian na ning metung a tau, “Atin kung kasalpantayanan,” oneng ing dapat na e na naman patutuan iti? Aligtas ne kaya ning anti kaniting kasalpantayanan?
59002015	Alimbawa, ating kapatad a mangailangan imalan at alang apangan.
59002016	Nanung kwenta na ning sabian mu: “Saupan na ka sana ning Dios! E ka paidimla at mangan ka sanang masalese!”, nung e mu ne man dirinan imalan a isulud na at kanan a apanulu nang danup?
59002017	Makanyan ya naman ing kasalpantayanan: nung kabud ya mu pamaniwala, oneng ala ne mang dapat a mayayakit kayabe na, kasalpantayanan yang mete.
59002018	Oneng atin naman sasabing, “Ika, atin kang kasalpantayanan, aku naman atin kung dapat.” Ing ipakibat ku naman anti kanini, “Ipakit mu kanaku ing kasalpantayanan mung ala namang dapat, at ipakit ku naman keka king kapamilatan da ring dapat ing kanakung kasalpantayanan.”
59002019	Maniwala ka king ating metung mung Dios? Masanting! Ding demonyu man maniwala la at gagalgal la pa king takut.
59002020	Mangmang! E mu wari aintindian king alang kwenta ing kasalpantayanan, nung ala yang dapat a mayap?
59002021	E mu wari balu king liguran ne ning Dios i Abraham uli na ning depat na inyang inain ne king altar ing anak nang i Isaac?
59002022	Ken mu akit king miyabe megobra ing kasalpantayanan na at dapat; meging ganap ing pamanialpantaya na king kapamilatan na ning dapat na.
59002023	Metupad ing sasabian na ning Kasulatan, “Sinalpantaya ya i Abraham king Dios at uli na ning kasalpantayanan na tinggap ne ning Dios.” Inya ing Dios inaus neng kakaluguran i Abraham.
59002024	Ken yu akit king mabibilang yang metanggap king Dios ing tau uli da ring dapat na at e mu kabud king kapamilatan na ning pamanialpantaya na.
59002025	Makanyan munaman ing milyari kang Rahab, ing babaing magtinda king katawan na. Tinggap ne ning Dios uli na ning depat nang mayap inyang matula na lang tinggap detang ispia a tiburan da ring Israelita, at sinopan na lang mekatakas kapamilatan na ning pamanuru na king aliwang dalan.
59002026	Inya, nung makananung ing katawan a makakawani king espiritu, katawan yang mete, makanyan munaman, ing kasalpantayanan a makakawani king dapat a mayap, kasalpantayanan yang mete.
59003001	Kapatad, e la sa magnasang maging talaturu ding dakal kekayu ngening balu yu king itamung talaturu tanggap tamung lalung mabayat a kayatulan.
59003002	Maralas tamu ngan magkamali. Ninuman ing e bitasang magkamali king sasabian na, tau yang ganap at biasang mamigil king sarili na.
59003003	Dirinan ta yang paket king asbuk ing kabayu ban apatukian ta ya king buri tamu, at ban apapuntan ta ya king direksyun a buri tamu.
59003004	Makanyan munaman, ding barku, maragul la man at tutulak na la ning masikan a angin, oneng ayayalis ne direksyun ning malating timun, at pupunta ya nukarin ne man buring marap ning piloto.
59003005	Makanyan ya naman ing dila na ning tau, agyamang malati ya mung dake na ning katawan, oneng pagmayabang na ing maragul a apapalyari na. Isipan yu na mu! Ing metung a maragul a gubat malyari neng silaban ning metung a malating siklab!
59003006	Mengari ya king api ing dila. Makayaliwa yang dili karing sablang dake na ning kekatamung katawan; ayayawa ne king e mayap ing mabilug tamung pangatau. Ing api na manibatan mismu king impierno at asisilab na ing sabla king mabilug tamung pamibiebie.
59003007	Malyari na lang patunuran ning tau at tune na lang apapatunud ding miyayaliwang uring lelangan, ding mabangis a animal at ayup, ding lelangan a gagapang at ding asan.
59003008	Oneng alang taung makapatunud king dila. Tutu yang e mayap at e me apigil; mitmu yang kamandag.
59003009	Gagamitan ta ya king kapurian king kekatamung Ginu at Ibpa, at ya namang gagamitan tamu king pamalmura king kalupa tamung tau a melalang king wangis na ning Dios.
59003010	Ing kapurian at palmura parehung manibatan king metung mung asbuk. Kapatad, iti e sukat malyari.
59003011	Lulual wari king metung mung sibul ing danum a matabang at ing danum a malat?
59003012	Ing tanaman a higera, kapatad ku, kapilan man e ya makapamungang olibo ni ing ubas e ya malyaring mamungang biabas. E mu naman apikuanan danum a matabang ing danum a malat.
59003013	Ninu kekayu ing biasa at makaintindi? Ipakilala yu iti king kapamilatan na ning mayap a pamibiebie, at ipakit yu ing mayap yung dapat a bunga na ning kababan lub at kabiasnan.
59003014	E kayu sukat magmayap-mayap nung king lub yu mag-ari ing kapangaririan, ing kaplas lub at kaimutan, at e yu tatakpan ing katutuan king pamamigawang amanu.
59003015	Ing anti kaniting kabiasnan e manibatan king Dios nune king yatu, alang nanumang dake ing espiritu at maka-demonyu.
59003016	Nukarin man mag-ari ing pangariria at pansariling nasa, karin munaman ing kaguluan at ing miyayaliwang uring e mayap.
59003017	Oneng ing kabiasnan a manibatan king Dios, mumunang dili, ating yang malinis a pamibiebie, malugud ya king kapayapan, maganaka ya, at mapanatindi; kitmuan ya king pamaglunus at mayap a dapat, e biasang mangabiran at e ya mapagkunwari.
59003018	Ing kayapan ya ing bunga na ning kapayapan a sasalbag da ring taung malugud king kapayapan.
59004001	Nanu ing panibatan na ning sablang pamipate at pamikontrang lalto kekayu? Aliwa wari deti ding bunga na ning pamitan ning katawan yu a alang patugut mag-rebeldi laban king pangatau yu?
59004002	Atin kayung buri, oneng e la malyaring miyabie kekayu, inya makamate kayu; atin kayung buri, oneng e yo akua, inya mikontra-kontra kayu at mipatepate. Ala kekayu ing bage buri yu uling e yu aduan iti king Dios.
59004003	At nung aduan yu at e yu tatanggapan, ing sangkan uling ing parasan yu e mayap; maniawad kayu karing miyayaliwang bage para gamitan yu mu king sarili yung tula.
59004004	Taksil a tao! E yu wari balu king ding maki-kaluguran king yatu maging kalaban na la ning Dios? Inya, ninuman ing bisang maging kakaluguran na ning yatu gagawan neng kalaban na ning Dios ing sarili na.
59004005	Isipan yu kaya king meyala yang kwenta ing Kasulatan a sasabing, “Ing espiritung binili na ning Dios kekatamu kitmuan ya karing mabagsik a nasa.”
59004006	Oneng ing grasyang babie na ning Dios kekatamu lalu namang masikan. Uling sasabian na ning Kasulatan, “Lalabanan na la ning Dios ding palalu, oneng dirinan na lang grasya ding mapagpakumbaba.”
59004007	Inya, pailalam kayu king upaya na ning Dios. Labanan ye ing diablo, at dumayu ya kekayu.
59004008	Lumapit kayu king Dios, at lumapit ya kekayu ing Dios. Wasan yu la ding gamat yu, ikayung palpikasala! Linisan yu la ding pusu yu, ikayung pabayu-bayu pamisip!
59004009	Pagkalungkutan yu, kumiak kayu, at tangisan yu; alilan yung pamanangis ing kekayung sagaksak, at alilan yung lungkut ing kekayung tula!
59004010	Magpakumbaba kayu arapan na ning Ginu, at ibangun na kayu.
59004011	Kapatad, e kayu mipapanyira. Ing manyira king kapatad na o mamatul, sisiran ne at atulan ing mismung Kautusan. At nung atulan me ing Kautusan, mangabaldugan king e me tutuparan, nune atulan me.
59004012	Ing Dios ya mung bukud ing gagawang Kautusan, at ya mung bukud ing mamatul. Ya mung bukud ing makapagligtas at makalipul. Ninu mo ika ban atulan me ing kalupa mung tau?
59004013	Ngeni, pakiramdaman yu ku, ikayung sasabing, “Ngeni o kaya bukas maglakbe kami king siudad a anti keta at karin kami magdatun kilub ning pabanua. Manintunan kami at tumipun dakal a salapi.”
59004014	Balu yu wari nung nanu ing darala na ning aldo bukas? Mengari mu ing bie yu king ulap a lalto king saguling penandit at kaybat mawala.
59004015	Inya ini ing sukat yung sabian, “Nung burian na ning Ginu at atin pang bie, daptan mi ing anti keni o ing anti keta.”
59004016	Oneng tutu kayung matas a lub at mapagparangalan; ing pamagparangalan a anti kaniti e ustu.
59004017	Inya, mikakasala ya ing taung makibalu king mayap a sukat nang daptan, oneng e na daraptan.
59005001	At ngeni, ikayung mabandi, pakiramdaman yu ing sasabian ku! Tumangis kayu at kiakan ing makalunus a bage a malapit nang dugpa kekayu!
59005002	Merunut na ing pibandian yu at ngitngat da nang pulilia ing imalan yu.
59005003	Kalawangnan na ing kekayung gintu at pilak at iting kalawang ya ing munie patutu laban kekayu. Yan ing silab anting api king kekayung laman. Yan ing pibandian a tinipun yu para karing tauling aldo.
59005004	Magsalitang laban kekayu ing upang e yu binie karing taung megobra king kekayung gabun. Susukdul king banua ing saingsing da ring talapagobrang linipit yu; miraras king panamdam na ning Ginung Mayupayang tutu.
59005005	Migpasasa kayu king tula at kalayawan keti king yatu. Anti yung pepataban at sidia ing sarili yu kalupa da ring animal a sesesen da para katatan.
59005006	Inatulan ye at pepapate ye ing taung alang kasalanan at ya e na kayu lebanan.
59005007	Inya, mibabata kayu, kapatad, mibabata kayu angga king paniatang na ning Ginu. Lawan yu nung makananu yang manenayang mitmung kapibabatan ing metung a ortelanu bayu mikabungang maulaga ing gabun na. Mapibabata yang manenaya king mumuna at tauling uran.
59005008	Sukat kayu namang mapibabata; e kayu paisira lub uling malapit na ing aldo nang paniatang ning Ginu.
59005009	Kapatad, e kayu mipapamarsala ban e na kayu atulan ning Dios. Ing Ukum malapit ne, atyu ne king pasbul.
59005010	Kapatad, ganakan yu la ding propeta a meging talapagsalita na ning Ginu. Gawan yu lang uliran yu king kapibabatan king oras ning kasakitan.
59005011	Ausan ta lang mapalad uling mebiasa lang mibata angga king kawakasan. Dimdam yu na ing tungkul king kapibabatan nang Job. Balu yu nung makananu neng inablasan ning Ginu bandang tauli. Ipakilala na niti king malugud ya ing Ginu at mapaglunus.
59005012	Kapatad, maygit king sabla e kayu susumpa neng mangaku kayu; e kayu pasaksi king banua o king yatu o king nanuman. Sabian yu, “Wa,” nung wa ing buri yung sabian, at “Ali,” nung ali, ban e na kayu atulan ning Dios.
59005013	Ating ninuman kekayu a daralan kasakitan? Sukat yang manalangin. Atin namang manamdaman tula? Sukat nang ikanta ing kapurian king Dios.
59005014	Atin naman masakit kekayu? Sukat na lang payaus ding mamuntukan king iglesia ban ipanalangin de, at kuskusan laru king lagyu na ning Ginu.
59005015	Iligtas ne ing masakit ning panalangin a bunga na ning kasalpantayanan. Ibangun ne ning Ginu at nung atin yang kasalanan mipatawaran la naman.
59005016	Inya, ipagtapat yu king metung at metung ing kekayung kasalanan at mipapanalangin kayu ban kumayap kayu. Maragul ing malyari nang ibunga ning panalangin na ning taung mayap.
59005017	Tau ya namang kalupa tamu i Elias. Taimtim nang penalangin ing e sana muran at e minuran kilub ding atlung banua at anam a bulan.
59005018	Menalangin yang pasibayu at menabu ing uran at memunga la ding tanaman.
59005019	Kapatad, nung mililisia ya king katutuan ing metung kekayu at ing metung naman apapabalik ne lub,
59005020	dapat nang abalu king ing makapabalik king metung a makasalanan ibat king e mayap nang pamibiebie, aligtas ne iting kaladua king kamatayan at apalyari na ing pangapatawaran da ring dakal a kasalanan.
60001001	Ibat ya iting sulat kang Pedro, ing apostol nang Jesu-Cristo. Miparala ya para kekayung taung pinili na ning Dios a ngening kasalukuyan makakalat bilang dayuan karing probinsia na ning Ponto, Galacia, Capadocia, Asia, at Bitinia.
60001002	Ikayu ding pinili na ning Dios Ibpa ketang parasan na at pepabanalan na kapamilatan na ning Espiritu na ban mamintu kang Jesu-Cristo, layun luminis king upaya na ning kamatayan na. Ing grasya at kapayapan manatili sanang labis-labis kekayu.
60001003	Purian ta ya ing Dios at Ibpa na ning Ginu tamung Jesu-Cristo! Uli na ning maragul nang lunus, dininan na katamung bayung bie king kapamilatan na ning pamaniubli nang mebie Jesu-Cristo. Iti ya ing mangatmung mabie kapanayan kekatamu,
60001004	inya manaya tamung tanggap king e mu nanung bendisyun a sasadia na ning Dios para karing pinili na. Sasadia na iti para kekayu karin banua nung nu e malyaring malaso o masira o kumupas.
60001005	Makapanaya iti para kekayu, ikayung liligtas na ning upaya ning Dios king kapamilatan na ning kasalpantayanan kabang panenayan yu itang kaligtasan a makasadiang mipakilala king kawakasan na ning panaun.
60001006	Sukat kayung tumula tungkul kaniti agyamang king kasalukuyan e yu alisian ing miyatdanan lungkut king ditak a panaun uli na ning miyayaliwang kapagsubukan a kekayung daralanan.
60001007	Miraras la deti kekayu ban masubuk ing kadalisayan na ning kekayung kasalpantayanan. Agyang ing gintu a malyaring malaso, masusubuk pa naman king api; makanyan munaman, ing kekayung kasalpantayanan a maygit mal kesa king gintu, kailangan masubuk ing katapatan na. Kaybat nang mesubuk at saka menatili ing kasalpantayanan yu, kanita yu ayasahan ing tanggap kapurian, ligaya at dangalan king Aldo a mipakilala ya i Jesu-Cristo.
60001008	Kaluguran ye agyamang e ye pa ikit. Paniwalan ye agyamang king kasalukuyan e ye akakit. Inya mipaligayan kayu king maragul a tula a e na alarawan ning amanu na ning tau.
60001009	Tatanggapan yu na ing bunga na ning kekayung kasalpantayanan. Iti ya at alang aliwa nune ing pangaligtas yu.
60001010	Iti ya ing kaligtasan a penintun dang mitmung kaingatan ding propeta a menula tungkul kaniting regalung ibie na ning Dios kekayu.
60001011	Sinuri da ing panaun at paralan na ning paniatang na niti. Ing Espiritu nang Cristo a atyu karela ya ing tutuldu kaniting panaun, uling iting Espiritu ya ing pepabalung makapauna karela tungkul king kasakitan a sukat nang dalanan Cristo at king kaligayan a salisi.
60001012	Pepabalu na ning Dios kareting propeta king ing karelang obra e para king sarili dang kapakanan nune para kekayu. Pepakilala na iti inyang migsalita la tungkul karing katutuan a ngeni kekayu nang dimdam karing talapanaral na ning Mayap a Balita. Menaral la kekayu kapamilatan na ning Banal a Espiritung miyabie karela ibat banua. Ila naman ding sinabi kekayu karing mesabing katutuan, ding katutuan a mismung ding anghel buri dang apaki-intindian.
60001013	Inya manatili kayung makasadia ampon disiplinadu, at ipamisan yung lubus ing kapanayan yu king regalung miyabie kekayu nung wari’t mipakilala ne i Jesu-Cristo.
60001014	Tukian yu ing kaburian na ning Dios. E yu la paburen magbabo king bie yu detang buri na ning laman kanitang ala kayu pang balu.
60001015	Magpakabanal kayu king sablang dapat yu, antimo nung makananu yang banal ing Dios a minaus kekayu.
60001016	Ing Kasulatan mismu sasabian na, “Magpakabanal kayu uling aku banal ku.”
60001017	Ing ausan yung Ibpa neng manalangin kayu ya ing Dios a mamatul alang pamangabiran karing tau, ketang depat na ning balang metung. Inya gamitan yu ing mabilug yung bie keti king yatu, ing pansamantala yung tuknangan, king kagalangan king Dios bilang Ibpa yu.
60001018	Uling balu yu nung nanu ing meging bayad na ning kalayaan yu ketang bie alang kabaldugan a amana yu karing kekayung makatua. Ing meging bayad na e metung a bage a malyaring milako ulaga a kalupa da ring pilak o ding gintu.
60001019	Meging malaya kayu king alang kalupang ulaga na ning sakripisyu nang Cristo a mengaring metung a biserung tupang alang dipektu o nanumang kapintasan.
60001020	Pinili na ne ning Dios bayu ya pa melalang ing yatu at mipakilala ya kareting tauling aldo alang-alang kekayu.
60001021	King kapamilatan na maniwala kayu king Dios a pepasubling mebie at pepaligaya keya; inya ing kasalpantayanan yu at kapanaligan makapamisan ngan king Dios.
60001022	Ngening ikua yung melinis king kapamilatan na ning pamanupad yu king katutuan, at ikua yung mika tapat a lugud karing kapatad yu king kasalpantayanan, manatili kayu sanang mikakalugud kayabe na ning mabilug yung pusu.
60001023	Uling king kapamilatan na ning mabie at alang anggang amanu ning Dios mibait kayung pasibayu bilang anak na ning pengaring alang kamatayan, at e ning pengaring ating kamatayan.
60001024	Antimo ing sasabian na ning Kasulatan, “Mengari la king dikut king parang ding sablang tau, at ing sablang kamalan da mengari mu king sampaga na. Lalangi ing dikut at ding sampaga mangatanggal la,
60001025	oneng ing amanu na ning Ginu manatili kapilan man.” Iting amanu ya ing Mayap a Balita a mipanaral kekayu.
60002001	Lakuan yu, uli na niti, ing sablang e mayap, ing pamamirait, ing pamagkunwari, ing pamangalalu, at pamaninsultu.
60002002	Mangari kayu sa karing bingut a parating magnasa king purung gatas a espiritual ban king pamaninum yu king anti kaniting gatas dagul kayu at miligtas.
60002003	Uling sasabian na ning kasulatan, “Atakman yu na nung nu ya anti kaganaka ing Ginu.”
60002004	Lumapit kayu king Ginu, ing batung mabie a tinggian dang alang kabaldugan ding tau, oneng pinili na ning Dios at mal ya king arapan na.
60002005	Lumapit kayu king Ginu ban ikayu man, bilang mabie batu, bilugan ye ing metung a pibalebale espiritual anting banal a pari a miyain ain-sakripisyung espiritual a katanggap-tanggap king Dios king kapamilatan nang Jesu-Cristo.
60002006	Uling sasabian na ning Kasulatan, “Memili kung metung a batung mal a ngeni bibili ku anting batung pamuntuk king Zion; at ninuman ing maniwala king batu e ya mipakarine kapilan man.”
60002007	Iting batu tutu yang maulaga para kekayung maniwala, oneng karetang e maniwala: “Ya ing mismung batung tinggian da ring manalakad bale, oneng kaybat ya ing meging batung maulagang dili.”
60002008	At sasabian na ning metung pang Kasulatan, “Iti ya ing batung makatisud karing tau, iti ya ing batung mabie a makaragsa karela.” Metisud la uling e la meniwala king amanu at iti ya ing telaga na ning Dios para karela.
60002009	Oneng ikayu metung kayung lahing mepili, pari kayung susuyu king Ari, banal kayung bansa, at memalen a pepasubali na ning Dios, at pinili nang magsalita karing makapagmulala nang dapat. Inaus na kayu ibat king karalumduman at linipat na kayu king makapagmulala nang sala.
60002010	Kanitang misan e kayu man metung a balen, oneng ngeni balen kayung pinili na ning Dios; kanitang misan e yu man balu ing lunus na ning Dios, oneng ngeni tinggap yu ing lunus na.
60002011	Kakaluguran, ausan da kayu kapanamdaman, bilang dayuan a makayugse king aliwang balen. E kayu manusig karing buri na ning katawan yu, uling parati la deting lalaban king kekayung kaladua.
60002012	Ing kekayung panugali libutad ding paganu sukat sanang maging kapuripuri. Kanita bisa la mang magsalitang kasiran laban kekayu, ala lang aliwang akit nune mu ding dapat yung mayap. Uli na ning mayap yung dapat purian de ing Dios king Aldo ning paniatang na.
60002013	Alang-alang king Ginu, pasakup kayu king isanu mang kayupayan a telakad da ring tau: king Emperador a tatalan king kakataskatasan a upaya
60002014	o karing gobernador a tinubud nang mamarusa karing darapat e mayap at babie ablas karing darapat mayap.
60002015	Uling kaburian na ning Dios, king kapamilatan da ring mayap a daraptan yu, ing papanahimikan yu la king keyalan dang balu ding taung mangmang.
60002016	Mibiebie kayu bilang taung malaya; makanyan man e yu gagamitan ing kekayung kalayaan ban takpan ing nanumang e mayap a dapat, nune mibiebie kayu bilang talasuyu na ning Dios.
60002017	Igalang yu la ding sablang tau; luguran yu la ding kapatad yu king kasalpantayanan; mika takut kayu sana king Dios at igalang ye ing Emperador.
60002018	Ikayung ipus, pailalam kayu king upaya da ring panginuan yu at pakit kayung ganap a kagalangan, e mu detang maganaka at mayap, nune agyang ding mabagsik.
60002019	Ablasan na kayu ning Dios, nung balu yung pibatan ing kaplas a bunga na ning kasakitan a e yu pangaintuliran, uling aintindian yu ing kaburian na.
60002020	Nanung ulaga na ning pamibabata yu karing parusang mangaintulid kekayu uli na ning depat yung marok? Nung biasa kayung mibata king kasakitan a miraras kekayu agyang potang darapat kayung mayap, bendisyunan na kayu ning Dios para kaniti.
60002021	Iti ya ing sangkan nung inya inaus na kayu ning Dios uling i Cristo mismu dinalan yang kasakitan para kekayu, at likuananan na kayung alimbawa ban kanita tuki kayu king bakas nang delanan.
60002022	E ya dinapat nanumang pamikasala; alang metung mang kalaraman a meramdam karing labi na.
60002023	E ya minablas insultu inyang ininsultu de; e na inisip ing ganti ya inyang pepasakitan de, nune peniwala na ing sarili na king Dios, ing Ukum a makatuliran.
60002024	Dela na la king katawan nang Cristo ding kasalanan tamu kanitang pinaku de king krus ban kanita itamu mate ta na king kasalanan at mie tamu king katuliran. King kapamilatan da ring sugat a tinggap na, kinayap kayu.
60002025	Mengari kayung tupang melili; oneng ngeni migbalik na kayu king Pastul at Talaingat da ring kekayung kaladua.
60003001	Makanyan munaman, ikayung babaing talasawa, pasakup kayu karing sarasarili yung asawa ban kanita nung ding aliwang lalaking talasawa e la pa maniwala king amanu na ning Dios, mayagkat la agyang e kayu magsalita king kapamilatan na ning ugali yu,
60003002	uling ila mismu akit da kekayu ing wagas at mayap a panugali.
60003003	Aliwa sana ing pamangamit yung palamuti ing panaligan ban gawan yung malagu ing sarili yu, antimo ing pami-ayus king buak, pamisulud alahas o masanting a imalan.
60003004	Nune ing kekayung leguan sukat atyu king kilub, king pusu yu, leguan a e malyaring kumupas: ing palamuti ning malagu at mababa lub a tutung maulaga king arapan na ning Dios.
60003005	Makanyan ing leguan a sinese da ring banal a babai king minunang panaun. Atin lang kapanaligan king Dios at pepasakup la karing karelang sarasariling asawa.
60003006	Makanyan ya i Sarah; meging mapamintu ya kang Abraham at ing aus na king asawa na, “Ing ginu ku.” Ikayu ngeni ding anak na, nung manatili kayung tutuntun king mayap a pamibiebie, at ala kayung pitatakutan nanuman.
60003007	Ikayu man, lalaking talasawa, king pamakiutus yu karing sarasarili yung asawa, sukat yung pakaintindian king e yu la kalupa sikanan. Inya igalang yu lang masalese, uling ila, kayabe yu, tanggap la naman king regalu na ning bie alang angga a ibie na ning Dios. Iti ing sukat yung daptan ban kanita e mirinan sagabal ing pamanalangin yu.
60003008	Katataulian, sukat kayung mikakasundu at midadamayan. Mikakalugud kayu antimo ding mikakapatad at maging maganaka ampon magpakumbaba king metung at metung.
60003009	E yu sana ablasan marok ing marok, e yu ablasan panagkas ing panagkas; nune ipanalangin yu la king bendisyunan na la ning Dios uling para kanyan na kayu inaus ning Dios ban tanggap kayung bendisyun.
60003010	Uling sasabian na ning Kasulatan, “Ninuman ing bisang magtamasa king bie at bisang manakit payapang panaun, sukat nang pangilagan ing pamagsalitang marok, at tuknang yang maglaram.
60003011	Sukat yang gumulut king e mayap at sukat yang dapat mayap; sukat nang panintunan at ingatan ing kapayapan.
60003012	Uling makalawe ya ing Ginu karing banal at parati yang makiramdam king karelang panalangin; oneng e ya tutula, karing darapat marok!”
60003013	Ninu mo ing ligalig kekayu, nung ing kapagnasan yu ya ing dapat mayap?
60003014	Nung maging kailangan ing dumalan kayung kasakitan uli na ning matulid, mapalad kayu pa mu rin! E kayu paitakut karing tau at e kayu migaganaka.
60003015	Makagyung samban ya i Cristo king mabilug yung pusu at kilalanan ye bilang Ginu. Manatili kayu sanang makasadiang makibat karing taung mangutang tungkul king kapanayan na ning kapayapan a atyu kekayu ngan. Ibie yu sana king mitmung ganaka at kagalangan.
60003016	Ingatan yeng malinis ing konsiensia yu ban kanita potang insultuan da kayu, detang maninsultu king mayap yung panugali, bilang talasuyu nang Cristo, ilang dili ra dumine la king sablang paniabian da laban kekayu.
60003017	At nung burian na ning Dios ing dumalan kayung kasakitan, masanting a e palak ing dumalan kasakitan uli na ning pamaniapat yung mayap kesa king pamaniapat yung e mayap.
60003018	Uling i Cristo mismu mete ya para karing kekayung kasalanan, misan mu at para king kapilan pa man, ing taung banal para karing taung makasalanan, ban kanita akua na katamung ilapit king Dios. Pete re ing katawan na, oneng sinubli yang mebie bilang espiritual,
60003019	at minta ya ing espiritu na at menaral karing espiritung makasukul.
60003020	Ila deti ring espiritu da retang e memintu king Dios, inyang mapibabata yang menaya king pamagbalik da lub kanitang panaun a kasalukuyan ne pang gagawan Noe ing barku na. Ding mapilan a tau, walu la heganagana, miligtas la king danum.
60003021	Ing binyag a lalarawan na ning danum ya ngeni ing makaligtas kekayu. Iti e ya mistulang pamanos king dinat na ning katawan, nune metung yang pangakung sasabian na ning tau king Dios ibat king malinis a konsiensia. Makakabus kekayu ing binyag king kapamilatan na ning pangasubli nang mebie Jesu-Cristo
60003022	a minukiat na banua, at makalukluk king banda nang wanan ning Dios, mag-ari karing sablang anghel at karing kayupayan at upayang atyu karin banua.
60004001	Ganakan yu nung nu anti ing kasakitan a delanan nang Cristo keti king yatu. Makanyan munaman, ikayu arian yung mitmung tetagan king lub yu ing mibata. Uling ninuman ing misasakitan a katawan ginulut ne king pamikasala.
60004002	At ngeni, king kekaban na ning bie na aliwa na ing buri ning katawan ing mag-ari keya nune ing kaburian na ning Dios.
60004003	Dakal na ing panaun a ginamit yu king pamirapat-dapat a kalupa na ning karing paganu. Migbabad kayu king manong a dapat. Menusig kayu king buri na ning laman at alang patugut miglasing. Migpasasa kayu king alak angga king e yu na balu ing pamaniaptan yu neng miyabe-abe kayung magkonsuelo. E yu na pikarine ing makasumaming pamanyamba karing idolo.
60004004	Paniglon dang tutu ding paganu nung wari’t ngeni e na kayu makiabe king karelang pamibiebie a mitmung kagaspangan a panugali, inya nanu la pamaniabian tungkul kekayu.
60004005	Oneng pakibatan da iti arapan na ning Dios a makasadiang mukum karing mabie at karing mete.
60004006	Uling ya kabud ing mukum karing mete, inya meging kailangan munaman ing miyaralan la king Mayap a Balita. Mipanaral karela iti ban mie lang kayabe na ning Dios agyamang ikua ra nang mirasnan king kamatayan a mangaintulid karing sablang tau.
60004007	Malapit nang mirinan kawakasan ing sablang bage. Inya kailangan panatag kayu lub at masala kaisipan ba kayung makapanalangin masalese.
60004008	Maygit king sabla, mikakalugud kayung mitmung katapatan uling patawaran na ning lugud ing dakal a kasalanan.
60004009	Makabuklat ya sanang parati king metung at metung kekayu ing kekayung pibalebale at e yu sana sasawan iti.
60004010	Ing balang metung, bilang mayap a talapangasiwa na ning miyayaliwa nang regalu ning Dios, sukat nang gamitan para king ikakayap ning metung at metung ing isanu mang regalu a makapasubali nang tinggap king Dios.
60004011	Ninuman ing talapanaral, sukat nang ipanaral ing amanu na ning Dios, ninuman ing susuyu, sukat yang sumuyung kayabe ning mabilug a sikanan a babie ning Dios. Kanita king sabla-sabla, miyabie ing kapurian king Dios king kapamilatan nang Jesu-Cristo nung kenu mangaintulid king ligaya, at ing upaya angga king kapilan pa man! Amen.
60004012	Pakamalan kung kakaluguran, e yu pagtakan ing mabayat a kapagsubukan a daralanan yu a balamu mo e karaniwan.
60004013	Nune sukat yung ikatula ing mirarakayanan kayu king kasakitan nang Cristo ban potang mipakilala na ing kaligayan na, mikatmuan kayung tula.
60004014	Kapalad yu nung palmuran da kayu uli na ning alagad na kayung Cristo, uling iti mangabaldugan king ing Espiritung babie ligaya, ing Espiritu na ning Dios, manatili ya kekayu.
60004015	Ninuman sana kekayu e ya miparusan uli na ning metung yang makamate tau o mapanako o kriminal o mapanggulu ya.
60004016	Nung mipasakitan kayu uli na ning Cristianu kayu, e yu pikakarine iti, nune pasalamatan ye ing Dios alang-alang king lagyu yung Cristianu.
60004017	Miras na ing aldo para magumpisa na ing pamanukum at ding taung pinili na ning Dios ila ding mumunang diling maukum. Nung kekatamu megumpisa nanu kaya ing maging kararasan da retang taung e maniwala king Mayap a Balitang ibat king Dios?
60004018	Antimo ing sasabian na ning Kasulatan, “Nung tutung masakit para karing mayap ing miligtas, nanu kaya ing kararasan da ring taung alang Dios at palpikasala?”
60004019	Inya detang daralan kasakitan uli na ning iti ya ing kaburian ning Dios para karela, kailangan dang ipaniwalang lubus ing karelang sarili king katapatan a lub ning karela Miglalang, at isundu ra ing pamaniapat dang mayap.
60005001	Antimong metung a makatuang talapangasiwa, aku mismu ausan ku la kapanamdaman ding makatuang talapangasiwa na ning iglesia libutad yu. Metung ku karing menakit king pamailasa nang Cristo at metung na karing mirakayanan king ligayang mipakilala king paintungul. Ausan da kayu kapanamdaman:
60005002	pastulan ye ing kawan a binie na ning Dios kekayu, lingapan yeng kusang lub, antimo ing buri na ning Dios at e anting mapipilit mu. Daptan yu ing obra yu e uli na ning salapi, nune uli na ning kapagnasan yung makasuyu.
60005003	E kayu paginu karing mibili king lalam yung kalingapan, nune sukat kayung maging pialimbawanan na ning kawan.
60005004	At potang palto ne ing Pamuntuk a Pastul, tanggapan ye itang maligayang korona a kapilan man e kumupas.
60005005	At ikayung kayanakan a lalaki, pailalam kayu upaya karing makatua. Ikayu ngan sabla isulud yu ing kababan lub ba kayung misusuyuanan, uling sasabian na ning Kasulatan, “Kasaman na la ning Dios ding palalu, oneng papakit yang ganaka karing mababa lub.”
60005006	Inya iduku yu ing sarili yu king gamat nang mayupaya ning Dios ban king panaun a karampatan ipuk na kayung matas a matas.
60005007	Ibili yu ngan keya ing sablang kapigaganakan yu, uling atin yang malasakit kekayu.
60005008	Parati kayung makasadia at magbante! Uling ing kekayung kalaban, ing diablo, lilibut yang anting leon a mamius, manintun yang alaklak na.
60005009	Labanan ye, kayabe ning tetagan ning kekayung kasalpantayanan, ngening balu yu king ding kalupa yung talasalpantaya king mabilug a yatu daralanan da naman ing kasakitan a kalupa na ning kekayu.
60005010	Oneng kaybat yung dinalan kasakitan king saguling panaun, ing Dios a panibatan na ning sablang grasya a minaus kekayu ban mirakayanan king ligaya nang alang angga kayabe nang Cristo, ya mismu ing pakayap kekayu at munie tetagan, sikanan at matibe a katatalakaran.
60005011	Keya ing upaya kapilan man! Amen.
60005012	Iting makuyad kung sulat kekayu, misulat ya king kasaupan nang Silvano a kikilalanan kung tapat a kapatad. Buri da kayung dinan sikanan lub at ibie kekayu ing kanakung patutu king iti ya ing tune nang grasya ning Dios. Inya tatagan yu ing pamanalakaran yu kaniti.
60005013	Ing iglesiang atyu Babilonia a mepiling abe yu, pakomusta na kayu at makanyan munaman ing ipayabut na ning anak kung i Marcos.
60005014	Pugayan ye ing metung at metung king mitmung kagalangan at lugud. Kapayapan keko ngang atyu kang Cristo.
61001001	Ibat ya iting sulat kang Simon Pedro, ing metung karing talasuyu at apostol nang Jesu-Cristo. Miparala ya kekayung dininan na ning kekatamung Dios at Talapagligtas a i Jesu-Cristo, king maulagang kasalpantayanan a kalupa na ning kekami, ketang katuliran na.
61001002	Maglapo kayu sana king grasya at kapayapan uli na ning kekayung kabiasnan tungkul king Dios at kang Jesus a Ginu tamu.
61001003	Dininan na katamu ning banal a upaya na ning Dios king sablang kailangan tamu ban makapibiebie tamung mitmung kabanalan. Binie na iti king kapamilatan na ning pamangilala tamu king minaus kekatamu ban idake na kekatamu ing sarili nang kaligayan at kayapan.
61001004	King anti kaniting paralan dininan na katamu karing maragul at maulagang regalu a pengaku na. Kanita, king kapamilatan da reting regalu agyu yung lisian ing mapanyirang buri ning laman a atyu king yatu at akua yung mirakayanan king kadiosan na.
61001005	Iti mismu ing sangkan nung inya kailangan yung idagdag ing kayapan king kekayung kasalpantayanan, at ing kekayung kayapan dagdagan yung kaibasnan,
61001006	at ing kekayung kabiasnan abayanan yung pamangawat king sarili, at king pamangawat king sarili iyabe ing pamanatili, at ing pamanatili yu lapatanan yung kabanalan,
61001007	at ing kabanalan abayanan yung pamakilupang tau, at iting pamakilupang tau abayanan yung lugud.
61001008	Ila deti ring miyayaliwang kayapan a kailangan atyu kekayu at palabungan ban ing pamangilala yu king Ginung Jesu-Cristo e mayalang kabaldugan at maging mapakinabang.
61001009	Ninuman ing ala kareti mistula yang bulag a mengalinguan king mipatawaran ne karing kasalanan na.
61001010	Inya, kapatad, lalu kayung magkapilit manatiling matatag king kabilian nung nu na kayu inaus at pinili ning Dios. Kanita kapilan man e kayu malili.
61001011	King anti kaniting paralan, malalagua da kayung paluban king alang anggang Kayarian nang Jesu-Cristo a Ginu at Talapagligtas tamu.
61001012	Inya buri kung parating paganaka kekayu deting bage agyamang balu yu na la at atin na kayung tetagan king katutuan a tinggap yu.
61001013	Minamayap ku ing pasagiwan karing kekayung kaisipan deting bage kabang atin kung bie.
61001014	Balu ku king e na maglambat ing bie ku, antimo ing asabi na na kanaku ning Ginung Jesu-Cristo.
61001015	Inya daptan ku ing sablang agyu ku ban nung mayangu na ing bie ku, parati yu na la mung agaganaka deting bage.
61001016	King pamihayag mi kekayu tungkul king paniatang nang mitmung kayupayan ning Ginu tamung Jesu-Cristo, e kami menalig karing salitang pigawa. Ikit mi karing sarili ming mata ing ligaya na.
61001017	Atyu kami karin inyang dininan neng dangal at kaligayan ning Dios Ibpa, inyang ing siwala miras ibat king Kakataskatasan a Ligaya ning Banua at nganang sinabi, “Iti ya ing sarili kung Anak a pakamalan, keya tutu kung mipamatulan!”
61001018	Ikami mismu dimdam mi ya itang siwalang menibatan banua uling kayabe na kami keta king banal a bunduk.
61001019	Inya lalu keng makasiguru keng sasabian da ring propeta. E yu sisian nung makiramdam kayung masalese kaniti uling mengaring metung a sulung saslag kekayu king karalumduman, angga king maspak ya king alaya ing Aldo ning Ginu, at sunlag ya karing pusu yu ing batuin na ning abak.
61001020	Maygit king sabla, dapat yung abalu ini: ala yang sariling upayang munie kamalinawan ing ninuman king isanu mang karing ula na ning Kasulatan,
61001021	uling e menibatan ing ula da ring propeta king kaburian na ning tau, nune menibat mismu king Dios at sinabi da ring taung pepakimutan na ning Banal a Espiritu.
61002001	Nung makananu kanitang minunang panaun ating linto propetang e tutu karing tau Israel, makanyan munaman ating lunto e tutung talaturu libutad yu. King karelang kabiasnan, ituru da kayu king e tutu a makasira king kekayung kasalpantayanan. Tanggian de ing Ginung migligtas karela angga king miras karela ing kapahamakan a e ra isip-isipan.
61002002	At dakal la ding tuki king karelang kanawangan at lapastanganan de pati na ing Dalan ning katutuan.
61002003	King karelang kasakiman, paglinlangan da kayu karing makawiling pamagsalita ba rang akua ing kekayung kayatinan. Malambat neng makasadia ing Manukum karela at e ya matudtud ing Mamuksa karela.
61002004	E na la penupaya ning Dios ding anghel a mikasala; kilung na la king impierno at panenayan da karin king karalumduman ing Aldo ning Pamanukum.
61002005	E na la penupaya ning Dios ding tau kanitang minunang panaun, nune gisan na lang pete ning Dios ding e mayap a tau king kapamilatan na ning maragul a albug; ala yang peintulutan miligtas nune mu i Noe a menaral tungkul king matulid a pamibiebie ampon ding pitung taung kayabe na.
61002006	Piniumpa na la naman ning Dios at silaban ding siudad ning Sodoma at Gomorra ban ipakit na karing e mayap a tau ing karelang kararasan.
61002007	Oneng linigtas ne ing mayap a taung i Lot a tutung meligalig a lub uli na ning dapat dang imoral ding taung e mayap.
61002008	Mekipamalen ya karela ing mayap a taung ita at aldo-aldo ikit na at dimdam ing miyayaliwang e mayap a bage, at lubus nang penamdaman ing e ustung depat da.
61002009	Inya balu na lang iligtas ning Ginu ding tapat keya king kapagsubukan a daralanan da, at balu na lang parusan ding e mayap angga king Aldo ning Pamanukum
61002010	lalung-lalu na detang manusig king marinat nang buri ning laman at tatanggi king kayupayan na ning Dios. Mapangangas la at palalu deting e tutung talaturung sasabian ku. Ala lang pakundangan at kagalangan karing atyu banua, nune insultuan da la pa.
61002011	Agyang ding anghel a maygit e palak sikanan at upaya kesa kareting e tutung talaturu, king pamiyarap dang sumbung karela king arapan na ning Dios, e la pa naman gagamit nanumang insultu laban karela.
61002012	Oneng ding taung deti mengari lang animal a mabagsik a alang pamisip a mibait ban pandakpan da at katatan; insultuan da ing nanumang bage e ra aintindian. Mapuksa la antimo ding animal a malyap.
61002013	Mipasakitan la naman uli na ning kasakitan a depat da karing aliwa. E la patugut magpasasa agyang king aldo masala ba ra mung apanusigan ing tula’ng buri ning karelang katawan. Tutung makarine at makasirang puri ing mayakit lang kasulu yu king pamangan, angga na king gagawan dang pagkonsuelo ing linlangan da kayu.
61002014	Ala lang aliwang panintunan nune ding babaing daraptanan dang kanawangan; e la sasawang gagawang kasalanan. Tutuki da la king pamikasala ding mangaina lub. Tutu na lang misane king kasakiman. Tau lang piniumpa!
61002015	Kinawani la at melili king dalan a matulid; tutukian da ing bakas nang Balaam a anak nang Beor a maburi king pakinabang a ibat king e mayap a dapat
61002016	angga king pemakarinayan ne ning metung a asno. Migsalita ya ing asno anting metung a tau ba nang sabatan ing kamulangan a pamaniaptan na ning mesabing propeta.
61002017	Mengari lang sibul a kinati ding taung anti kareti at ulap a papawi na ning angin a masikan; para karela sidia na ne ning Dios ing kalalalaman a lugal a madalumdum.
61002018	Milalu la king pamagsalita, oneng ala namang kabaldugan ing karelang sasabian. Kakasangkapanan da ing buri na ning laman ba da lang asilu detang bayu pa mu mikawani karing taung e mayap a ugali.
61002019	Pangakuanan da lang kalayaan, samantalang ila mismu ipus na la ning panugaling makasira; uling ing tau ipus ne ning nanumang makasupil keya.
61002020	Ding taung mekakilala na kang Jesu-Cristo, ing Ginu tamu at Talapagligtas, mekaligtas na la king e mayap a bubunga na ning yatu. Nung pasibayu lang marakap at madaig kaniti, ing kaulian da maygit e palak a karokan kesa king minuna rang meging kabilian.
61002021	Mayap pang e palak ing e ra na bitasang balu ing dalan na ning katuliran kesa king kaybat deng abalu gumulut la king sagradung kautusan a mibie karela.
61002022	Ing mepalyari karela patutuan ne itang kasebian, “Katutubu na ning asu ing balikan na ing suka na. Ing babi, agyang diluan me, magbalik ya mu rin king burak.”
61003001	Pakamalan kung kakaluguran, kadua neng pamaniulat ku kekayu iti. King minunang sulat a peparala ku kekayu at antimu rin kaniting kadua kung sulat, ala kung aliwang kapagnasan nune ing paganaka ku la kekayu ding mapilan a bage ba kung gisingan kekayu ing malinis a pamisip.
61003002	Buri ku king e yu kakalinguan ing sinabi da ring banal a propeta kanitang minuna, at ing kautusan a binie na ning Ginu at Talapagligtas king kapamilatan da ring apostol a tinubud na kekayu.
61003003	Mumunang dili, sukat yung abalu king karing tauling aldo lunto la ding taung mibiebie ketang sarili dang e mayap a kapagnasan. Insultuan da kayu at gawan pikaylian
61003004	at ngarang sumabi kekayu, “Pengaku nang Cristo ing magbalik ya? Antayu ngeni? Ikua ra nang mete ding makatua tamu, oneng alang mibayu keti manibat ketang melalang ya ing yatu!”
61003005	Para karela alang kabaldugan king ing banua at yatu lelangan na la ning Dios king upaya na ning amanu na. Pepalto na ing gabun ibat king danum at libutad ning danum.
61003006	King kapamilatan na naman ning danum, ing Albug, lesak nia naman ing yatung minuna nang lelangan.
61003007	King upaya na mu rin ning amanu na, papanatilian ne ning Dios ing banua at yatu ban siran na king api paniatang ning Aldo ning pamanukum na, at pamakamate karing e mayap a tau.
61003008	Pakamalan kung kakaluguran, e yu kakalinguan ini: king Ginu, ing metung a aldo mengari yang libung banua, at ing libung banua mengari ya mung metung a aldo.
61003009	E na piliban-liban ning Ginu ing pamanupad na king pengaku na, antimo ing isipan da ring aliwa. Dirinan na la mung panaun ding sabla ba lang sumisi, uling e na buri ning Dios ing mipahamak ya ing ninuman.
61003010	Oneng ing Aldo ning Ginu datang yang antimo ing metung a mapanako. King Aldo ita mamaksing ya ing banua at matda ya. Malaso la king api ding batuin at planeta at masilab ing sablang atyu king yatu.
61003011	Anti na ning makanyan mirinan kawakasan ing sabla, nanung uring pangatau ing sukat mayakit kekayu? Sukat kayung mibiebie mitmung kabanalan at king ganap a kasuyuan king Dios.
61003012	Kabang panenayan ye at pamalaguanan ing paniatang ning Aldo na, daptan yu ing sablang agyu yu. Ita ing Aldo a milablab ya ing mabilug a banua at malaso ya at malaso la king pali ding batuin at planeta.
61003013	Oneng ing tune tamung panenayan ya itang pengaku na ning Dios: ing bayung banua at bayung yatu nung nu mag-ari ing ganap a katuliran ning Dios.
61003014	Inya, pakamalan kung kakaluguran, kabang manenaya kayu king Aldo ita, daptan yu ing sablang agyu yu ba kayung maging payapa pamibiebie, malinis at alang kapintasan arapan na ning Dios.
61003015	At ing kapibabatan na ning Ginu kekayu, lawan yung antimong oportunidad a babie na kekayu ba kayung miligtas. Yan munaman ing babanggitan na ning pakamalan tamung kapatad a Pablo kanitang sinulat ya kekayu, king kabiasnan a binie na ning Dios kang Pablo.
61003016	Makanyan mu rin ing parati nang paganaka karing sablang sulat na tungkul kaniting bage. Ating mapilan a dake karing sulat na a masakit paki-intindian, at dirinan dang e ustung kabaldugan ding alang balu at maina. At yan munaman ing gagawan da tungkul karing aliwang Kasulatan. Inya ipapahamak da ing karelang sarili.
61003017	Oneng ikayu, pakamalan kung kakaluguran, iti sadia yu nang balu. Inya sukat kayung mingat ban e ra kayu atake king kamalian da ring taung e kikilalang kautusan. Pota ikayu mismu abating yu ing masalese yu nang kabilian.
61003018	Inya e kayu patugut susulung king grasya at beluan kang Jesu-Cristo a Ginu tamu at Talapagligtas. Keya ing kapurian ngeni at king kapilan pa man! Amen.
62001001	Susulat kami kekayu tungkul king Amanu na ning bie a atyu na manibat na king kapupurmeruan. Ikit mi ya at dimdam. Wa, ikit mi ya karing mata mi at atagkilan karing gamat mi.
62001002	Mihayag ya iting bie; ikit mi ya at patutuan mi ya kekayu. Magsalita kami tungkul king bie alang angga a kayabe na na ning Ibpa. Iti ya ing mipakilala kekami.
62001003	Babalita mi kekayu ing ikit mi at dimdam ban akayabe da kayu king pamakiabe king Ibpa at kang Jesu-Cristo a Anak na.
62001004	Susulat mi iti ban maging ganap ing tula mi.
62001005	Iti ya ing balita a dimdam mi king Anak na at babalita mi ngeni kekayu: ing Dios sala ya at alang nanumang dalumdum keya.
62001006	Nung sasabian tamung atin tamung pamakiabe keya, oneng mabibie ta naman king karalumduman, maglaram tamu at e tamu mabibie king katutuan.
62001007	Nung mabibie tamu king sala, antimo nung makananung yang atyu king sala, atin tamung pamisasanmetung at ing daya nang Jesus a Anak na lilinisan na katamu king sabla tamung kasalanan.
62001008	Nung sasabian tamung ala tamung kasalanan, pipiraitnan tamu ing kekatamung sarili at ala yu kekatamu ing katutuan.
62001009	Nung ikumpisal tamu ing kekatamung kasalanan, ayasahan tamu king ipatawad na la kekatamu ning Dios, at linisan na katamu king sabla tamung kasalanan uling tapat ya.
62001010	Nung sasabian tamung e tamu mikasala, gagawan ta yang malaram ing Dios at ala yu kekatamu ing amanu na.
62002001	Pakamalan kung anak, susulat ku iti kekayu ban e kayu mikasala. Nung ing ninuman mikasala ya, atin tamung talapamilatan king Ibpa. Ing talapamilatan ya i Jesu-Cristo, ing alang bakas kasalanan.
62002002	Uling i Jesu-Cristo mismu ya ing menatbus karing kasalanan tamu at aliwa mu karing kasalanan tamu, nune pati na karing kasalanan da ring sablang tau.
62002003	Balu tamu king akikilala ta ya ing Dios, nung tutuparan ta la ding kautusan na.
62002004	Ing sasabing “Balu ke,” oneng e na la pamintuan ding utus na, iti malaram ya at ala yu keya ing katutuan.
62002005	Oneng ing tutupad karing amanu na ning Dios, ganap na ing lugud na king Dios. Makanyan tamung abalu king ya atyu kekatamu:
62002006	Ing sasabing manatili ya king Dios sukat yang mibiebie kalupa na ning bie nang Jesu-Cristo.
62002007	Pakamalan kung kakaluguran, e ya bayung kautusan ing susulat ku kekayu, nune ing sadiang kautusan a atyu kekayu manibat na king minuna. Iti ya ing dimdam yu nang mipanaral.
62002008	Makanyan man ituring yeng bayung kautusan iting susulat ku kekayu. Bayu ya, uling lilipas na ing karalumduman at saslag ne ing tune sala. Ing katutuan na niti meyakit king bie nang Cristo at mayayakit munaman iti kekayu.
62002009	Ing sasabing atyu king sala, oneng kasaman ne ing kapatad na, iti atyu king karalumduman.
62002010	Ing lulugud king kapatad na manatili ya king sala, at e ya maging sangkan king pamikasala na ning kalupa nang tau.
62002011	Oneng ing ninumang masama king kapatad na atyu ya king karalumduman; lalakad ya king dalumdum, at e na balu ing pupuntalan na uling binulag ne ning dalumdum.
62002012	Susulat ku kekayu, pakamalan kung anak, uling king uli nang Cristo mipatawaran na ing kasalanan yu.
62002013	Susulat ku kekayu, pengaring lalaki, uling akikilala ye itang atyu na kanita pang kapupurmeruan. Susulat ku kekayu, kekayung kayanakan a lalaki, uling simbut yu ne ing Marawak.
62002014	Kanakung anak, silatanan da kayu uling balu yu ne ing Ibpa. Silatanan da kayu, pengaring lalaki, uling akikilala ye ing atyu na manibat na kanitang kapupurmeruan. Silatanan da kayu, ikayung kayanakan a lalaki, uling masikan kayu at manatili ya kekayu ing amanu na ning Dios at simbut yu ne ing Marawak.
62002015	E ye luluguran ing yatu o ding bage atyu king yatu. Ing lulugud king yatu e ya lulugud king Ibpa.
62002016	Uling ing sablang atyu king yatu, ing managkat king e mayap nang buri ning laman, ing makatuksu king panimanman at nanumang pagparangalan na ning tau, deti ngan e la manibat king Ibpa nune manibat la king yatu.
62002017	Ing yatu at deting bage lilipas la; oneng ing tutupad king kaburian ning Dios mie ya kapilan man.
62002018	Anak ko, malapit na ing kawakasan! Antimo ing dimdam yu, daratang ya ing Kalaban nang Cristo; ngeni mu dakal na la deng linto kalaban nang Cristo. Inya balu tamu king malapit na ing kawakasan.
62002019	E ta la tune kayabe deting tau, inya likuan da katamu. Uling nung tune lang kayabe tamu, menatili la sanang kayabe tamu. Oneng meko la, inya malino king ila ngan e la tune kekatamu.
62002020	Oneng kekayu ne binie Cristo ing Banal a Espiritu, at uli na niti ikayu ngan balu yu ing katutuan.
62002021	Sinulat ku kekayu e uli na ning e yu balu ing katutuan. Balu yu iti at balu yu munaman king alang kalaraman a manibatan king katutuan.
62002022	Ninu ing malaram? Aliwa wari itang sasabi king i Jesus aliwa ya ing Cristo? Iti ya ing Kalaban nang Cristo, ing e bisang kilala king Ibpa at king Anak.
62002023	Ing tatanggi king Anak tatanggian nia naman ing Ibpa. Ing ninumang tatanggap king Anak, tatanggapan nia naman ing Ibpa.
62002024	Ingatan yu king pusu yu ing kekayung dimdam manibat na king minuna. Nung manatili king pusu yu ing kekayung dimdam manibat king minuna, manatili kayung mabibie kayabe na ning Anak at ning Ibpa.
62002025	At iti ya ing pengaku na kekatamung Cristo: bie alang angga.
62002026	Sinulat ku iti tungkul karetang bisang milili kekayu.
62002027	Binie ne kekayung Cristo ing Espiritu at kabang manatili ya kekayu, e na kailangan ing ituru na kayu ning ninuman. Ing Espiritu ya ing mituru kekayu karing sablang bage, at e kalaraman ing tuturu na, nune katutuan. Pamintuan yu ing tuturu na ning Espiritu at manatili kayu kang Cristo.
62002028	Inya, anak ko, manatili kayu kang Cristo ban maging panatag ing lub tamu king paniatang nang pasibayu at ban e tamu dumine king Aldo ita.
62002029	Nung balu yu king i Cristo banal ya, sukat yu namang abalu king ing balang darapat kabanalan anak ne ning Dios.
62003001	Lawan yu nung nu anti ing lugud na ning Ibpa kekatamu! Tune na katamung kaluguran, inya mayayaus tamung anak na ning Dios, at king kamatutuanan anak na katamu pin. Ing sangkan nung inya ing yatu e na katamu akikilala ya ini: e ne akilala ing Dios.
62003002	Pakamalan kung kakaluguran, ngening kasalukuyan anak na katamu ning Dios, oneng e pa malino nung nanu ing maging kararasan tamu. Makanyan man, balu tamu king pamagbalik nang Cristo maging kalupa ta ya uling akit tamu ing tune nang kabilian.
62003003	Inya ing ninumang ating kapanayan kang Cristo sukat yang manatiling malinis, antimo i Cristo malinis ya.
62003004	Ing ninumang darapat kasalanan lalabag ya king kautusan na ning Dios, uling ing kasalanan pamaglabag ya king kautusan.
62003005	Balu yu king dinatang ya i Cristo ban ilako na ing kekatamung kasalanan at king ya ala yang kasalanan.
62003006	E ya mikakasala ing ninumang manatili kang Cristo, oneng ing ninumang mikakasala e ne ikit o e ne balu i Cristo.
62003007	Anak ko, e yu paintulut ing piraitnan na kayu ning ninuman! Ing ninumang darapat matulid, makatuliran ya, kalupa neng Cristo.
62003008	Kakampi ne ning diablo ing ninumang darapat kasalanan. Uling manibat na king minuna darapat neng kasalanan ing diablo. Uli na niti, dinatang ya ing Anak ning Dios ban siran na ing dapat na ning diablo.
62003009	Ing ninumang anak ning Dios, e na susundu ing pamaniapat kasalanan, uling atin neng bayung bie ibat king Dios. At anti na ning ing Dios ya ing Ibpa na, e na na malyaring isundu ing pamaniapat kasalanan.
62003010	Kaniti makilala nung ninu ding tune anak na ning Dios at nung ninu ding tune nang anak ning diablo: ing ninumang e darapat matulid at e lulugud king kapatad na e ne anak ning Dios.
62003011	Iti ya ing aral a dimdam yu manibat na kanitang minuna: sukat tamung mikakalugud.
62003012	E ta ya sukat pakiapusan i Cain uling tinuki ya king Marawak at pete ne ing kapatad nang i Abel. Obat pete ne? Uling e ya mayap a dapat i Cain; oneng mayap ing dapat ning kapatad na.
62003013	Kapatad, e yu sana pagtakan nung pikakasaman na kayu ning yatu.
62003014	Balu tamu king ibat king kamatayan linipat ta na king bie uling luluguran ta la ding kekatamung kapatad. Ing e lulugud manatili ya pa king kamatayan.
62003015	Ing masama king kapatad na, makamate yang tau at balu yu king ing bie alang angga ala yu king makamate tau.
62003016	Kaniti ta ya akikilala ing tune lugud: inain nang Cristo ing bie na king uli tamu. Kailangan tamu namang iyain ing bie tamu king uli da ring kapatad.
62003017	Nung akit ne ning ninumang maki pibandian ing kapatad na a atyu king pamangailangan, oneng e ne seupan, makananu nang asabing ing lugud na ning Dios atyu keya?
62003018	Anak ku, e tamu sana lulugud king kapamilatan na mu ning amanu o salita. Ipakit tamu ing lugud king kapamilatan na ning dapat.
62003019	Kaniti tamu abalu king atyu tamu king panig na ning katutuan, at mitahimik ya ing konsiensia tamu king arap ning Dios,
62003020	nung sakali mang ligaligan na katamu niti. Uling maygit ya ing Dios king kekatamung konsiensia at balu na ing sabla.
62003021	Pakamalan kung kakaluguran, nung e na katamu liligaligan ning kekatamung konsiensia, panatag tamu pilubluban makalapit king Dios.
62003022	Tatanggapan tamu ing nanumang aduan tamu king Dios, uling pamintuan ta la ding utus na, at daraptan tamu itang babie tula keya.
62003023	Iti ya ing kautusan na: maniwala tamu king lagyu na ning Anak nang i Jesu-Cristo at mikakalugud tamu antimo ing inutus nang Cristo.
62003024	Ing mamintu karing kautusan na ning Dios manatili ya king Dios at ing Dios naman manatili ya keya. At king kapamilatan na ning Espiritung babie na kekatamu, abalu tamu king manatili ya ing Dios kekatamu.
62004001	Pakamalan kung kakaluguran, e yu la ngan paniwalan ding sasabing atyu karela ing Espiritu. Nune subukan yu la pa mu ban abalu yu nung ibat ya king Dios ing espiritung atyu karela. Uling dakal la ding lunto propetang e tutu king yatu.
62004002	Iti ya ing batayan yu nung ninu ing panuknanganan na ning Espiritu ning Dios: ing mibubulalag king i Jesu-Cristo mikatawan yang tau, ya ing panuknanganan na ning Espiritung ibat king Dios.
62004003	Oneng ing sasabi king i Jesus e ya mikatawan tau e ne panuknanganan ning Espiritung ibat king Dios. Ing espiritu na ning Kalaban nang Cristo ya ing atyu keya. Mebanggit na kekayu king iti datang ya, at ngeni atyu ne keti king yatu.
62004004	Anak, king Dios kayu at asaul yu na la ding propetang e tutu, uling ing Espiritung atyu kekayu mayupaya ya kesa king espiritung atyu karing mayatu.
62004005	Ila king yatu la, inya maniabi la tungkul king yatu at pakiramdaman na la ning yatu.
62004006	Oneng itamu king Dios tamu. Ing ninumang kikilala king Dios makiramdam ya kekatamu; oneng ing ninumang e king Dios, e ya makiramdam kekatamu. Makanyan tamung akilala ing pamiyaliwa na ning Espiritu ning katutuan ila ning espiritu na ning kamalian.
62004007	Pakamalan kung kakaluguran, mikakalugud tamu uling manibat king Dios ing lugud. Ing ninumang lulugud anak ne ning Dios at kikilala ya king Dios.
62004008	Ing e lulugud e ne kakilala ing Dios uling ing Dios lugud ya.
62004009	Pepakit na ning Dios ing lugud na kekatamu inyang tinubud ne ing bugtung nang Anak ban mika bie tamu king kapamilatan na.
62004010	Iti ya ing lugud: e uling kaluguran ta ya ing Dios, nune itamu ding liguran na at tinubud ne ing Anak na ban atbusan na ing kasalanan tamu.
62004011	Pakamalan kung kakaluguran, anti na ning maragul ing lugud ning Dios kekatamu, sukat tamu munamang mikakalugud.
62004012	Ala pang bitasang menakit king Dios; nung mikakalugud tamu, atyu kekatamu ing Dios at ing lugud na maging ganap kekatamu.
62004013	Balu tamu king manatili tamu king Dios at manatili ya kekatamu, uling dininan na katamu king Espiritu na.
62004014	Ikit mi at patutuan king tinubud ne ning Ibpa ing Anak na bilang Talapagligtas na ning yatu.
62004015	Ing ninumang sasabi king i Jesus ya ing Anak ning Dios, manatili ya king Dios at ing Dios naman manatili ya keya.
62004016	Balu tamu at paniwalan ing lugud na ning Dios kekatamu. Ing Dios lugud ya. Ing manatili king lugud, manatili ya king Dios at manatili ne man keya ing Dios.
62004017	Maging ganap ing lugud kekatamu ban malyari tamung marap alang takut king Aldo ning Pamanukum, uling keti pa king yatu ing bie tamu kalupa na na ning kang Cristo.
62004018	Ala yang kayabe takut ing lugud, uling tatabi na ning ganap a lugud ing takut. E pa ganap ing lugud na ning ninumang ating takut, uling ing takut kakambal ne ning kaparusan.
62004019	Lulugud tamu uling minuna na katamung liguran ning Dios.
62004020	Ing sasabing “Kaluguran ke ing Dios”, oneng kasaman na ne man ing kapatad na, iti malaram ya. Makananu neng aluguran ing Dios a e na akakit, nung ing kapatad na a akakit na e ne aluguran?
62004021	Iti ya ing kautusan a binie na kekatamung Cristo: ing taung lulugud king Dios sukat nia namang luguran ing kapatad na.
62005001	Anak ne ning Dios ing ninumang maniwala king i Jesus ya ing Cristo, at ing ninumang lulugud king tata lulugud ya naman king anak na.
62005002	Abalu tamu king kaluguran ta la ding anak na ning Dios, nung kaluguran ta ya ing Dios at pamintuan ta la ding kautusan na.
62005003	Uling ing pamaglugud king Dios mangabaldugan pamanupad karing kautusan na. At e na la man masakit tuparan ding kautusan na,
62005004	uling ing balang anak na ning Dios magtagumpe ya laban king yatu, at ing kekatamung kasalpantayanan ya ing makapanagumpe laban king yatu.
62005005	Ninu ing malyaring magtagumpe laban king yatu? Itamung maniwala king i Jesus ya ing Anak ning Dios.
62005006	I Jesu-Cristo ya ing dinatang keti king yatu; dinatang yang kayabe na ning danum ning pangabinyag na at ning daya a bilus na king kamatayan na. At e mu kayabe ning danum nune kayabe ning danum at ning daya. Patutuan na iti ning Espiritu uling ing Espiritu katutuan ya.
62005007	Atlu la ding patutu:
62005008	ing Espiritu, ing danum at ing daya, at ing patutu da reting atlu mikakametung mu.
62005009	Tatanggapan tamu ing patutu da ring tau, oneng lalung matibe ing patutu na ning Dios at iti ya ing patutu na ning Dios tungkul king Anak na.
62005010	Ing ninumang maniwala king Anak ning Dios maniwala ya king patutung iti. Oneng ing e bisang maniwala king Dios, gagawan neng malaram ing Dios, uling e ya maniwala king patutu na tungkul king Anak na.
62005011	At iti ya ing patutu: binie na kekatamu ning Dios ing bie alang angga at iti atyu king Anak na.
62005012	Ing taung panuknanganan na ning Anak ning Dios atin yang bie alang angga; ing e na panuknanganan ning Anak ning Dios ala yang bie alang angga.
62005013	Susulat ku iti ban ikayung maniwala king lagyu na ning Anak ning Dios abalu yu king atin kayung bie alang angga.
62005014	Masikan tamu lub lumapit king Dios uling balu tamu king ibie na ing nanumang aduan tamu agpang king kaburian na.
62005015	Anti na ning balu tamung pakiramdaman na katamu, balu tamu munaman king ibie na ing nanumang aduan tamu.
62005016	Nung ing ninuman akit neng darapat kasalanan ing kapatad na, kasalanan a e miyangganan king kamatayan espiritual, ipanalangin ne at ing kapatad nang iti midinan yang bayung bie. Iti makatungkul karing kapatad a darapat kasalanan a e miyangganan king kamatayan espiritual. Oneng ating kasalanan a miyangganan king kamatayan espiritual, at e ku sasabian king ipanalangin ye ing ninumang taung darapat kaniti.
62005017	Kasalanan ing sablang dapat a e matulid, oneng ating kasalanan a e miyangganan king kamatayan espiritual.
62005018	Balu tamu king ing metung a anak na ning Dios e ya mikakasala, uling ingatan ne ning Anak ning Dios at e ne ananu balang ning Marawak.
62005019	Balu tamu king anak na katamu ning Dios, at ing mabilug a yatu atyu king upaya na ning Marawak.
62005020	At balu tamu king dinatang ya keti king yatu ing Anak ning Dios at dininan na katamung pamanalastas ban akilala ta ya ing Dios a tutu, at king itamu atyu tamu king Dios a tutu—kayabe nang Jesu-Cristo a Anak na. Ya ing Dios a tutu at ya ing bie alang angga.
62005021	Anak, mangilag kayu karing idolo!
63001001	Ibat ya iting sulat king Matua. Miparala ya king kalugud-lugud a Ima at karing anak na a tune kung pakamalan. Aliwa mu aku ing malugud kekayu, nune pati na ding sablang makakilala king katutuan,
63001002	uli na ning katutuan a atyu kekatamu at manatili kekatamu kapilan man.
63001003	Ibie na sa kekatamu ning Dios Ibpa at i Jesu-Cristo a Anak na, ing grasya, lunus at kapayapan king kapamilatan na ning katutuan at lugud.
63001004	Tutu kung matula uling ikit ku la ding mapilan karing kekang anak a mabibie king katutuan, antimo ing inutus na kekatamu ning Ibpa.
63001005	At ngeni, kalugud-lugud a Ima, atin kung aduan keka: mikakalugud tamu itamung sabla. E ya bayung kautusan ing susulat ku keka, nune ya naman ing sadiang kautusan a ibat pa king kapupurmeruan atyu na kekatamu.
63001006	At iti ya ing kabaldugan na ning lugud a sasabian ku: mibiebie tamu karing kautusan na ning Dios. Ing kautusan a miyabie keta pang minuna ya pin iti: mibiebie tamu king lugud.
63001007	Dakal na la ding mapamirait a dinatang keti king yatu, ding taung e bisang magpatutu king i Jesu-Cristo mikatawan yang tau. Ing taung anti kareta mapaglinlang ya at Kalaban neng Cristo.
63001008	Inya mingat kayu ban e mayalang kabaldugan ing pipagalan yu, nune tanggapan yung lubus ing kekayung ablas.
63001009	Ing ninumang lalabag at e manatili king turu nang Cristo, e ne panuknanganan ning Dios. Panuknanganan ne ning Ibpa at ning Anak ing ninumang manatili king turu nang Cristo.
63001010	Ing ninumang daratang kekayu a e magdala king turung iti, e ye tatanggapan king kekayung pibale-bale ni atuan man!
63001011	Uling misangkut ya ing manatu keya king e mayap nang dapat.
63001012	Dakal ku pa buring sabian kekayu, oneng e king kapamilatan na niting sulat. Pagnasan da kayung dalawan at akapagsalitang miyarapan ban lalung maging ganap ing tula tamu.
63001013	Kukomustan da ka ring anak na ning Kapatad mung Babai a kalupa mung mepili.
64001001	Ibat ya iting sulat king Matua. Miparala ya kang Gayo, ing pakamalan kung kakaluguran.
64001002	Pakamalan kung Gayo, ipanalangin ku king dasan na ka sana niting sulat ku king mayap a kabilian at king masanting a pamikakatawan antimo ing mayap nang kabilian ning bie mung espiritual.
64001003	Tutu kung matula inyang dinatang la ding mapilan a kapatad at belita ra king manatili kang tapat king katutuan at tune mabibie king katutuan.
64001004	Ala nang maygit pang makaibie tula kanaku kesa king damdaman ku ing balita a mabibie la king katutuan ding kanakung anak.
64001005	Pakamalan kung kakaluguran, ing kasuyuan mu karing kapatad, pati na karing e mu kakilala, patutu king tune kang tapat.
64001006	Patutuan da reti ing kekang lugud king iglesia keni. Lalung mayap nung asaupan mu la king karelang pamaglakbe antimo ing karapatdapat karing talasuyu na ning Dios.
64001007	Uling miglakbe la king lagyu nang Cristo at e la tinanggap nanumang saup karing e kikilala king Dios.
64001008	Sukat ta lang saupan deting tau ban mikadake tamu king pangalaganap na ning katutuan.
64001009	Sinulat kung makuyad king iglesia; oneng i Diotrefes a maburing maging manimuna da e na ku pekiramdaman.
64001010	Sabian ku ngan pangaras ku ken ing sablang kalaraman a sinabi na laban kekami. At e pa makagyu iti kang Diotrefes. E na na la buring tanggapan ding kapatad a daratang karin, sasabatan na la pa, at tatabi na lang palualan king iglesia ding bisang tanggap karela!
64001011	Pakamalan kung kakaluguran, e mu pakiapusan ing e mayap a alimbawa; ing mayap ya ing pakiapusan mu. King Dios ya ing ninumang darapat mayap; ing ninumang darapat e mayap e ne pa ikit ing Dios.
64001012	Mayap ing sasabian da ring sabla tungkul kang Demetrio, at makanyan ing pakilala na ning katutuan. Makanyan munaman ing kekaming patutuan kang Demetrio, at balu mu king e ke malaram.
64001013	Dakal ku pa buring sabian keka, oneng e na kaniting sulat.
64001014	Asahan kung mikit kata king lalung malaguang panaun at kanita ta na mipagsalita.
64001015	Datang sa keka ing kapayapan. Kukomustan da ka ring kakaluguran mu keni. Pakikomusta mu na ku man karing sablang kakaluguran tamu ken; king balang metung at metung karela.
65001001	Ibat ya iting sulat kang Judas, ing talasuyu nang Jesu-Cristo at kapatad nang Santiago. Miparala ya karing sablang inaus na ning Dios, ding mabibie king lugud na ning Dios Ibpa at king saup nang Jesu-Cristo.
65001002	Mananu na sanang ing maglapo lunus, kapayapan, at lugud miyabie kekayu.
65001003	Pakamalan kung kakaluguran, Magkapilit kung daptan ing anggang agyu ku ban makasulat kekayu tungkul king kaligtasan a atyu kekatamu. Kaniting penandit panamdaman ku king tune ping kailangan ing sulatanan da kayu ban pasiknangan ku ing kekayung pamakilaban para king kasalpantayanan a misan mu miyabie karing pinili na ning Dios.
65001004	Uling ating mapilan a e mayap a tau, ding lihim milub king katipunan tamu a babaligtad da ing turu tungkul king grasya na ning kekatamung Dios ban matuliranan da ing e mayap dang dapat at tatanggian de i Jesu-Cristo, ing bukud mung Maestro at Ginu tamu. Misulat keta pang minunang panaun ing parusa a dugpa kareting e mayap a tau.
65001005	Agyamang lubus yu nang balu iti, buri kung ipaganaka kekayu nung makananu na lang linigtas ning Ginu ding Israelita king bansang Ehipto at kaybat gisan na lang pete ding e meniwala.
65001006	E yu la naman kakalinguan ding anghel a e meningat king karelang sariling katungkulan; likuan da ing mayap dang kabilian. Sinukul na la ning Dios deti king kalalaman na ning karalumduman angga king datang ing maragul nang Aldo ning Pamanukum.
65001007	Makanyan munaman ing depat na ning Sodoma at ning Gomorra at ding siudad a makalapit karela. Dinapat lang pamakipangalugud at miyayaliwa pang pamikasala king laman. Ing depat da kalupa na ning depat da ring e mayap a anghel. Miparusan la king alang anggang api ban maging lisyun la karing sabla.
65001008	Makanyan la naman deting tau. Dirinatan da ing karelang katawan king kapamilatan ning karelang vision; payalan dang kabaldugan ing upaya na ning Dios at insultuan da la ring atyu karin banua.
65001009	Agyang i Miguel a pamuntuk da ring anghel e na depat ing anti kaniti. King pamakipagdebate na king diablo tungkul king nung ninu ing atin karapatan kuma king bangke nang Moises, e ne ininsultu ing diablo, nune sinabi na, “Ing Ginu ya ing matul keka.”
65001010	Oneng deting tau insultuan da itang e ra aintindian. Mengari lang animal a alang isip. Ila mismu sisiran da ing karelang pangatau king kapamilatan na nitang balu ra.
65001011	Makalunus na la uling tikian da ing e mayap nang ugaling Cain; mekiapus la king kamalian nang Balaam uli na ning salapi; at mig-rebeldi lang anti i Core at mete lang antimo ya.
65001012	Mengari lang dinat a babie dungis karing pamisulusulu yu anting mikakapatad nung nu la mamangan at miminum king alang kagalangan. Makipangan la mu at ing bukud dang balu ya ing karelang sarili. Mengari lang lulam a pitange-tange na ning angin at alang daralan a uran. Mengari lang tanaman a e mamunga king karelang kapanaunan; tanaman a mebagut a yamut at melanging lubus.
65001013	Mengari lang bibiung a alun king dagat kayabe ning keyalan dang kamarinayan a maging bula. Mengari lang batuin a lito-lito a misadia king karalumduman king kapilan pa man.
65001014	I Enoc, ing pangane king kapitung lahi manibat kang Adan, ya ing minie ula tungkul karela. Ngana, “Lawan yu! Ing Ginu datang yang kayabe na ding libu-libung anghel a banal
65001015	ban ukuman na la ding sabla at parusan ding makasalanan uli na ning e mayap a depat da, at ing sablang kalapastanganan da king Ginu!”
65001016	Bubulung lang bubulung at mamarsala karing aliwa; depat da ing e mayap dang kapagnasan; mayabang la pa at masanting magsalita karing tau ba rang akua ing buri da.
65001017	Oneng ikayu, kakaluguran ku, tandanan yu ing amanung sinabi ra kekayu ding apostol na ning Ginu tamung Jesu-Cristo king milabas a panaun.
65001018	Uling sinabi da kekayu, “King katataulian a panaun, lunto la ding maninsultu kekayu a mabibie ketang e mayap dang kapagnasan.”
65001019	Ila deti ring taung panibatan na ning pamikawakawani; ing e mayap a kapagnasan ya ing mumutus karela at aliwa ing Espiritu.
65001020	Oneng ikayu, patibayan yu ing kekayung sarili king banal yung kasalpantayanan. Manalangin kayu king upaya na ning Banal a Espiritu;
65001021	manatili kayu king lugud na ning Dios kabang panayan ye ing Ginu tamung Jesu-Cristo ban king lunus na dinan na kayung bie alang angga.
65001022	Pakit kayung lunus karing ating duda;
65001023	iligtas yu la ding aliwa at ilako king api. At karing aliwa, pakit kayung lunus a ating kaingatan; pikasaman yu pati na ing imalan dang midinatan king e mayap nang nasa ning laman.
65001024	Ngeni itang maki upayang makasaup kekayu ban e kayu mitakid at ayarap na kayung alang kapintasan, at ating tula king ligaya na,
65001025	king bukud mung Dios a Talapagligtas tamu kapamilatan nang Jesu-Cristo a kekatamung Ginu, keya ing ligaya, dangalan, upaya, at pamaniakup manibat king minunang panaun at ngeni, at king kapilan pa man! Amen.
66001001	Iti ya ing kapahayagan na ning Dios kang Jesu-Cristo, at pepahayag na king talasuyu nang i Juan king kapamilatan na ning anghel na. Miyabie ya iting kapahayagan ban ipabalu la karing talasuyu na ning Dios ding bage a malapit nang mapalyari.
66001002	Iti ya ing patutuan nang Juan tungkul king sablang ikit na, ing sinabi na ning Dios, at ing katutuan a pepahayag nang Jesu-Cristo.
66001003	Mapalad la ding babasa king librung iti at ding makiramdam king ula a sinabi na at ding mamintu king makasulat! Uling malapit na lang mapalyari deting bage.
66001004	Iti ibat kang Juan at parala ne karing pitung iglesia king probinsia na ning Asia: Miyabie sana kekayu ing grasya at kapayapan ning Dios, ing Dios ning kasalukuyan a panaun, ning milabas, at ning panaun a daratang, at ibat karing pitung espiritu a atyu arap ning tronu na,
66001005	at ibat kang Jesu-Cristo, ing tapat a testigu, ing mumunang diling sinubling mebie at mag-ari karing sablang ari keti king yatu. Kaluguran na katamu at king uli ning kamatayan na gewa na katamung malaya karing kekatamung kasalanan,
66001006	at gewa na katamung kayarian ding pari ban sumuyu king Dios na at Ibpa. Kang Jesu-Cristo ing ligaya at upaya angga king kapilan pa man! Amen.
66001007	Pakatandanan yu iti: datang ya libutad da ring biga. Akit de ring sabla at pati na detang tinandus keya. Tumangis la ding sablang bansa na ning yatu uli na ning depat da kang Jesu-Cristo. Iti ya ing katutuan! Amen.
66001008	“Aku ing Alpha at ing Omega,” ngana ning Ginung Dios a Mayupaya, ing Dios ning kasalukuyan, ning milabas, at ning panaun a daratang.
66001009	Aku i Juan, ing kapatad yung kayabe king kekayung kasakitan at king kayarian nang Jesus at king pamibabata uli na ning pangayabe kang Jesus. Inugse ra ku king pulu ning Patmos uling penaral ku ing amanu na ning Dios at minie kung patutu tungkul kang Jesus.
66001010	Aldo ning Ginu kanita inyang liban na ku ning Espiritu at kagulutan ku dimdam ke ing masikan a siwalang balamu trumpeta.
66001011	Ngana, “Isulat mu king libru ing akakit mu at iparala me karing pitung iglesia: king Efeso, Esmirna, Pergamo, Tiatira, Sardis, Filadelfia, at king Laodicea.”
66001012	Melikid ku ban lawan ing magsalita at ikit ku la ding pitung gintung tumpakan-sulu.
66001013	Makatalakad ya libutad da reti ing metung a balamu lalaking makaimalan makaba angga karing sakung at ating gintung panaling makababat king salu na.
66001014	Kasing puti na ning bulbul tupa o ning bulak ing buak na at milalablab lang anting api ding mata na.
66001015	Kikinang la ding bitis na anting makintab a tangsung medalise king pugun, at bibiung anting danum a darabulbul ing siwala na.
66001016	Atin yang tatalnan a pitung batuin king wanan nang gamat, at lulual ya king asbuk na ing espadang matalas at mingatba taram. At makasilo ya ing lupa na, anti ya king aslag ning aldo neng kaugtuan.
66001017	Inyang ikit ke, miragsa kung anting mete king arap na. Pinatung ne kanaku ing wanan nang gamat at ngana, “E ka tatakut. Aku ing Mumuna at ing Katataulian!
66001018	Aku ing Mabie! Mete ku oneng ngeni mabie ku king kapilan pa man. Tatalnan ku ing kayupayan king kamatayan at king tuknangan da ring mete.
66001019	Inya isulat mu ing akakit mu, ing mapapalyari ngeni, at ing mapalyari king daratang a panaun.
66001020	Iti ya ing lihim dang kabaldugan ding pitung batuin a tatalnan ku king gamat kung wanan at ding pitung tumpakan-sulu: ding pitung batuin ila ding anghel da ring pitung iglesia, at ding pitung tumpakan-sulu ila kabud ding pitung iglesia.
66002001	“Isulat mu iti king anghel na ning iglesia karin Efeso: “Iti ya ing pasabi na nitang tatalan karing pitung batuin king wanan nang gamat at lalakad libutad da ring pitung gintung tumpakan-sulu.
66002002	Balu ku ing depat mu, ing kapagalan mu at kapibabatan king pamakiarap mung kasakitan. Balu ku king e mu peintulut ing e mayap. Balu ku king sibukan mu la ding sasabing apostol la at apatunayan mu king e la tune apostol.
66002003	Mapibabata ka at pekiarapan mu ing dakal a kasakitan king mitmung tetagan alang-alang kanaku at e ka sinawa.
66002004	Oneng ing paginakit ku keka ya iti: merimla ing lugud mu kanaku; e na na kalupa ning sadia.
66002005	E mu kakalinguan ing sadia mung kabilian. Sumisi ka at gumulut king e mayap mung dapat. Balikan mu ing sadia mung dapat a mayap. Nung e ka sumisi, datang ku at ilako ke ing tumpakan mung sulu.
66002006	Iti naman ing apupuri ku keka: pikakasaman mung kalupa ku ing gagawan da ring Nicolaita.
66002007	“Nung atin kang balugbug, pakiramdaman mu ing sasabian na ning Espiritu karing iglesia! “Ibie ku karing magtagumpe ing katuliran mangan king bunga na ning tanaman ning bie a atyu king Hardin ning Dios.
66002008	“Isulat mu iti king anghel na ning iglesia karin Esmirna: “Iti ya ing pasabi na nitang mumuna at katataulian, ing mete at mebie pasibayu.
66002009	Balu ku ing kapagsubukan a daralanan mu. Balu ku king pakakalulu ka, oneng mabandi ka king tune pibandian. Balu ku ing pamanyirang puri a daraptan da keka ding magpanggap Judio; oneng king kamatutuanan kampun na lang Satanas.
66002010	E ka mitatakutan karing kaligaligan a malapit nang mapalyari keka. Tandanan mu iti: ipasukul na la ning diablo ding mapilan kekayu. Kapagsubukan iti kekayu at magkasakit kayu kilub ding apulung aldo. Manatili kang tapat angga king kamatayan at ibie ke keka ing korona na ning bie.
66002011	“Nung atin kang balugbug, pakiramdaman mu ing sasabian na ning Espiritu karing iglesia! “E la dumalan king kaduang kamatayan ding magtagumpe.
66002012	“Isulat mu iti king anghel na ning iglesia karin Pergamo: “Iti ya ing pasabi na ning tatalan king matalas a espadang adua taram.
66002013	Balu ku king manuknangan ka king lugal nung nu ya makabili ing tronu nang Satanas. Makanyan man, manatili kang tapat kanaku. E mu tinggian ing kasalpantayanan mu kanaku inyang i Antipas a tapat kung talasuyu pete re ken king balen a panuknanganan nang Satanas.
66002014	Oneng atin kung paginakit keka uli da reting mapilan a bage: ating mapilan a tutupad king turu nang Balaam a tinuru kang Balak para manimuna king pamikasala da ring Israelita. Uli na niti, mengan la king pamangan a miyain karing idolo, at dinapat lang pamakipangalugud.
66002015	Atin munamang mapilan kekayu a tutupad king panaral da ring Nicolaita.
66002016	Inya sukat kayung sumisi king pamikasala yu. Nung e kayu sumisi, puntalan da kayu king malaguang panaun at gerahan ku la ding taung deta king kapamilatan na ning espadang lulual king asbuk ku.
66002017	“Nung atin kang balugbug, makiramdam ka king sasabian na ning Espiritu karing iglesia! “Karing magtagumpe, ibie ku ing makasalikut a manna a manibat banua. Ibie kia munaman king balang katau ing maputing batu nung nu ya makasulat ing metung a bayung lagyu a alang makibalu nune mu itang tanggap kaniti.
66002018	“Isulat mu iti king anghel na ning iglesia karin Tiatira: “Iti ya ing sasabian na ning Anak ning Dios a ating matang milalablab anting api at bitis a anting kikinang a tangsu.
66002019	Balu ku ing daraptan mu, ing lugud mu, katapatan, kasuyuan at kapibabatan. Balu kung maygit kesa king sadya ing daraptan mu ngeni.
66002020	Oneng oyni ing e ku buri keka: paintulutan me i Jezebel, ing babaing migpanggap tubud na ning Dios. Pipiraitnan na la ding talasuyu ku at tuturu na lang dapat pamakipangalugud, at agkatan na lang mangan king pamangan a miyain karing idolo.
66002021	Dininan keng sapat a panaun ban sumisi, oneng e ya bisang magbayung bie.
66002022	Tandanan mu iti: irate ke king sakit at pati na detang akayabe na king pamakipangalugud. Dumalan lang kasakitan subali mu nung sisian da at gulutan ing pamaniapat dang e mayap kayabe na.
66002023	Paten ku la naman ding anak na ban kanita abalu da ring sablang iglesia king aku ing susuri king pusu at isip da ring tau. Ablasan ke ing balang metung kekayu ketang depat yu.
66002024	“Oneng sasabian ku karing aliwang tau ken Tiatira a e makiramdam king e mayap nang turung Jezebel at e mebiasa king ausan dang ‘malalam nang lihim Satanas,’ ala kung papusan a mabayat.
66002025	Oneng ingatan yung masalese ing mayap a atyu kekayu angga king paniatang ku.
66002026	King magtagumpe at makatupad king kaburian ku angga king kawakasan, ibie ku ing upayang sumakup karing sablang bansa, anti ing binie na kanaku ning Ibpa.
66002027	Panibalan na la king kapamilatan na ning palupalung bakal at balbalan na la ding bansa antimo ing pamamalbal na karing kuran.
66002028	Ibie kia naman karela ing batuin na ning abak.
66002029	“Nung atin kang balugbug, pakiramdaman mu ing sasabian na ning Espiritu karing iglesia!
66003001	“Isulat mu iti king anghel na ning iglesia karin Sardis: “Iti ya ing sasabian na nitang ating pitung espiritu na ning Dios at ating pitung batuin. Balu ku ing daraptan mu. Balu ku king isipan da king mabie ka; oneng king kamatutuanan mete ka.
66003002	Inya migising ka at biayan mu la ding bage makatagan keka bayu la mibalausnan mate. Akakit ku king e la pa ganap ding bage depat mu king arap ning kanakung Dios.
66003003	Inya ganakan mu nung makananu mu lang tinggap ding aral a dimdam mu. Tuparan mu la deti at sisian mu ing kekang pamikasala. Nung e ka migising, datang kung anting mapanako—king oras a e mu balu.
66003004	Makanyan man ating mapilan ken king Sardis a miningat malinis king imalan da; inya maging kayabe ku la deti king pamag-imalan maputi uling karapatdapat la.
66003005	Mipaimalanan lang maputi ding magtagumpe at e ku la ilako ding lagyu ra king libru na ning bie. Kilalanan ku ing kanaku la king arap ning Ibpa ku at king arap ding anghel na.
66003006	“Nung atin kang balugbug, pakiramdaman mu ing sasabian na ning Espiritu karing iglesia!
66003007	“Isulat mu iti king anghel na ning iglesia karin Filadelfia: “Iti ya ing sasabian na nitang banal at apagkatiwalan, ing tatalan king susi nang David; alang makasara king nanumang ibuklat na at alang makabuklat king nanumang isara na.
66003008	Balu ku ing kekang dapat; balu ku king ditak mu ing agyu mu, oneng tiparan mu ing turu ku at meging tapat ka kanaku. Uli na niti, biklat ke ing metung a pasbul king arapan mu at ala metung mang makasara kaniti.
66003009	Pakiramdaman mu iti: palapitan ku la at pasikloran arap mu ding kampun nang Satanas, ding malaram at magpanggap Judio, ban abalu ra king kaluguran da ka.
66003010	Uling tiparan mung mitmung kapibabatan ing utus ku, ingatan da ka potang datang na ing oras ning kapagsubukan karing sablang tau keti king yatu.
66003011	Datang ku king malaguang panaun. Ingatan mu ing mayap a atyu keka ban e na asamsam ning ninuman ing kekang korona.
66003012	Gawan keng matibe asias king Templo na ning kanakung Dios ing magtagumpe at manatili ya karin kapilan man. Isulat ke keya ing lagyu na ning kanakung Dios at ing lagyu na ning siudad ning kanakung Dios, ing bayung Jerusalem a kuldas king banua ibat king kanakung Dios. Isulat kia naman keya ing bayu kung lagyu.
66003013	“Nung atin kang balugbug, pakiramdaman mu ing sasabian na ning Espiritu karing iglesia!”
66003014	“Isulat mu iti king anghel na ning iglesia karin Laodicea: “Iti ya ing sasabian na nitang maki lagyung Amen, ing tapat at tune testigu, ing penibatan na ning sablang lelang ning Dios.
66003015	Balu ku ing depat mu. E ka marimla ni mapali. Sana marimla ka o kaya mapali!
66003016	Uling maligamgam ka, isuka ra ka!
66003017	Sasabian mu, ‘Mabandi ku at labis-labis king sablang bage!’ Oneng e mu balu king tutu kang gipit at makalunus! Kalulu ka, lubas, at bulag.
66003018	Inya tuturu ku keka king sali kang purung gintu kanaku ban tune kang maging mabandi. Sali ka namang maputing imalan ban mitakpan ing makarine mung kalubasan at sali kang panulung mata ban manakit ka.
66003019	Sasabianan ku la at didisiplinan ding sablang kaluguran ku. Inya magkapilit ka at sisian ing kasalanan mu.
66003020	Lawan mu, makatalakad ku arap ning pasbul at tutuktuk; nung pakiramdaman na ning ninuman ing siwala ku at ibuklat ne ing pasbul, malaus ku king bale na at ya ampon aku miyabe kaming mangan.
66003021	Lukluk yang kayabe ku king tronu ku ing magtagumpe, nung makananung migtagumpe ku at ngeni makalukluk kayabe nang Ibpa ku king tronu na.
66003022	“Nung atin kang balugbug, pakiramdaman mu ing sasabian na ning Espiritu karing iglesia!”
66004001	Kaybat na nita, aliwa ne mang bage ing ikit ku. Ikit ke karin banua ing metung a makabuklat a pasbul. At pasibayu keng dimdam ing siwala a kalupa na ning trumpeta. Ngana, “Manik ka keni at ipakit ku la keka ding bage mapalyari king daratang a panaun.”
66004002	Kanita mu rin liban na ku ning Espiritu. At ikit ke king banua ing metung a tronu at ing makalukluk karin.
66004003	Maslag ya lupa a kawangis ne ning batung haspe at rubi. Ating metung a pinanaring kule esmeralda king paligid na ning tronu.
66004004	Makapadurut la king tronu ding aduang pulu’t apat pang tronu a luklukan da ring aduang pulu’t apat a makatua. Makaimalan lang maputi at maka koronang gintu.
66004005	Lulual king tronu ing kildap, ing alingongo, at ing duldul. Ating pitung milalablab a sulu arap ning tronu; ila deti ring pitu nang espiritu ning Dios.
66004006	Arap ning tronu, ating balamu dagat a kristal a kasing lino na ning salamin. Karing balang suluk na ning tronu makapadurut la ding apat a mabie lelangan a ating mata king arap at king gulut.
66004007	Lulupa yang leon ing mumunang mabie lelangan, kalupa yang baka ing kadua, kalupa yang tau ing katlu, at ing kapat kalupa yang susulapo agila.
66004008	Tianam la pakpak ding apat a mabie lelangan; mitmu yang mata kilub at lual ing balang metung karela. Aldo’t bengi ala lang tuknang magkanta. Ngara, “Banal, banal, banal ya ing Ginung Dios a Mayupaya king sabla, ing Dios napun, ngeni at king daratang a panaun.”
66004009	At kabang magkanta lang kapurian, parangal, at kapasalamatan king makalukluk king tronu, ing mabie kapilan pa man,
66004010	ding aduang pulu’t apat a makatua naman magsakab la king arap ning tronu at sasamban de itang makalukluk karin, ing mabie kapilan pa man. Yayain da la ring korona da arap ning tronu at sasabian da,
66004011	“Kekaming Ginu at Dios! Karapatdapat kang tanggap kapurian, dangal at upaya. Uling ika ing linalang karing sablang bage at lelangan mu la, at dininan bie ketang kekang kaburian.”
66005001	At ikit ke ing metung a libru king wanan nang gamat nitang makalukluk king tronu. Ating makasulat misusumangid kaniting libru, at atin yang pitung tatak.
66005002	At ikit ke ing metung a mayupayang anghel; magsalita ya king masikan a siwala. Ngana, “Ninu ing karapatdapat sumira karing pitung tatak at mibuklat kaniting libru?”
66005003	Oneng ala metung man king banua, king yatu o lalam ning yatu a makabuklat at makalawe kilub ning libru.
66005004	Menangis kung kapait-paitan uling alang karapatdapat muklat king libru at lumawe king laman na niti.
66005005	Kanita sinabi na kanaku ning metung karing makatua, “E ka kikiak. Lawan mu! Ing Leon a ibat king lahi nang Juda, ing Anak nang David, ya ing migtagumpe at karapatdapat sumira karing pitung tatak at muklat king libru.”
66005006	Kaybat na nita, ikit keng makatalakad ing metung a Kordero king pilatan ning tronu at ding apat a mabie lelangan ampon ding makatua. Anti yang mete ing Kordero. Atin yang pitung sagu at pitung mata iting Kordero. Ila deti ring pitung espiritu na ning Dios a tinubud na king mabilug a yatu.
66005007	Linapit ya ing Kordero at kinua ne ing librung tatalnan na king wanan nang gamat nitang makalukluk king tronu.
66005008	Inyang ikua na ne ing libru, migsakab la arap na ding apat a mabie lelangan at ding aduang pulu’t apat a makatua. Ing balang metung karela atin yang alpa at silyo gintu a mitmung insenso, ing panalangin da ring taung pinili na ning Dios.
66005009	Kinta de ing bayung kanta. Ngara, “Ika ing karapatdapat kuma king libru, at mibuklat karing tatak na. Uling pete ra ka at king kapamilatan na ning kekang kamatayan keka lang linigtas para king Dios ding taung manibat king balang lahi, salita, balen, at bansa.
66005010	Gewa mong metung a kayarian ding pari para sumuyu king kekatamung Dios, at ilang mag-ari king yatu.”
66005011	Pasibayu kung linawe at dimdam ku ing siwala da ring dakal at laksa-laksang anghel! Makapadurut la king tronu, karing apat a mabie lelangan at karing makatua.
66005012	Ngarang magkantang masikan, “Ing Korderong pete ra karapatdapat yang tanggap upaya, pibandian, kabiasnan, at sikanan, dangal, ligaya, at kapurian!”
66005013	At dimdam ku lang magkanta ding lelangan a atyu banua, king yatu, king lalam ning yatu, at ding atyu king dagat, ding sablang lelangan king mabilug a sikluban, “King makalukluk king tronu at king Kordero, miyabie ing dangal, ligaya, kapurian, at upaya angga king kapilan pa man!”
66005014	Ngarang mekibat ding apat a mabie lelangan, “Amen!” At migsakab la ding makatua at simban de.
66006001	Ikit keng biklat ne ning Kordero ing mumuna karing pitung tatak ning libru at dimdam keng migsalitang kasing sikan na ning duldul ing metung karing apat a mabie lelangan. Ngana, “Mekeni!”
66006002	Linawe ku at ating linto metung a maputing kabayu at atin yang tatalnan a pana ing makasake. Dininan deng korona at meko yang anting sundalus a makagayak para king pamakilaban.
66006003	Inyang biklat ne ning Kordero ing kaduang tatak, dimdam keng migsalita ing kaduang mabie lelangan. Ngana, “Mekeni!”
66006004	Metung ne namang malutung kabayu ing linto. Dininan deng kayupayan ing makasake king kabayu ban pagumpisan na ing gera king yatu at mipatayan la ding tau. Metung yang espadang maragul ing binie ra keya.
66006005	Inyang biklat ne ning Kordero ing katlung tatak, dimdam keng migsalita ing katlung mabie lelangan. Ngana, “Mekeni!” Metung yang kabayung matuling ing ikit ku at atin yang tatalnan a timbangan ing makasake.
66006006	Atin kung dimdam a siwala a kalupa na ning siwalang ibat king libutad ding apat a mabie lelangan. Ngana, “Katakal mung trigu ing asali na ning upa king patingapun a pamagobra, at atlung katakal a sebada ing asali na ning upa king patingapun a pamagobra. Oneng e mu sisiran ing larung olibo at ing alak!”
66006007	Inyang biklat ne ning Kordero ing kapat a tatak, dimdam keng migsalita ing kapat a mabie lelangan. Ngana, “Mekeni!”
66006008	Ing ikit ku kabayu ne mang maputla kule. Kamatayan ing lagyu na ning makasake at tuki-tukian ne ning Hades. Dininan da lang upaya king kapat nang dake ning yatu ban makamate king kapamilatan na ning espada, danup, sakit at karing mabagsik a animal.
66006009	Inyang biklat ne ning Kordero ing kalimang tatak, ikit ku la king lalam ning altar ding pete ra uli na ning amanu na ning Dios at uli na ning tapat dang pamipatutu kaniti.
66006010	Ngarang sinabing masikan, “O Ginung Mayupaya, banal at tapat! Kapilan mu la ukuman at parusan ding taung mekamate kekami?”
66006011	Mirinan yang maputing imalan ing balang metung karela. At sinabi ra karela ing magpaynawa la king ditak pang panaun anggang e miganap ing bilang da ring karelang kapatad at kayabe rang susuyu kang Cristo a paten da namang kalupa ra.
66006012	Inyang biklat ne ning Kordero ing kanam a tatak, minayun masikan, meging matuling yang anti ing imalan da ring magpaldas ing aldo, meging malutu yang anting daya ing bulan.
66006013	Mebaldug la ding batuin na ning banua a antimo ing pangabaldug da ring bungang bubut ning tanaman a higera neng mamangin masikan.
66006014	Mitda ya ing banua antimo ing librung biglang misara at miyalis la ding bunduk at pulu king lugal da.
66006015	Sinalikut la karing kueba at karing siwang da ring batu at bunduk ding sablang ari na ning yatu, ding lalaking marangal, ding heneral, ding mabandi, ding mayupaya, ding sablang tau, ding ipus o malaya.
66006016	At sinabi ra karing bunduk at karing batu, “Tambunan yu kami ban e mi ya akit a lupa itang makalukluk king tronu at ban e na ke dasnan ning mabagsik nang mua ning Kordero!
66006017	Uling dinatang ne ing marangal nang aldo ning karelang mua at ninu mo ing malyaring marap kaniti?”
66007001	Kaybat na nita, ikit ku la ding apat a anghel; makatalakad la karing apat nang suluk ning yatu. Pipigilan da la ring apat nang angin ning yatu ban e pa mu mangin king yatu o king dagat o king isanu mang tanaman.
66007002	At ikit keng mumukiat king aslagan ing metung pang anghel; darala ne ing panatak na ning Dios a mabie. Kinulait yang masikan karing apat a anghel a dininan na nang upaya ning Dios ban manyira king yatu at king dagat.
66007003	Ngana niting anghel, “E ye pa sisiran ing yatu o ing dagat o ding tanaman anggang e la mitatakan king kanuan ding talasuyu na ning kekatamung Dios.”
66007004	At sinabi na kanaku ing bilang da ring mitatakan; dinalan apat apulu’t apat a libu a ibat karing lahi nang Israel:
66007005	king lahi nang Juda, labing aduang libu la ding mitatakan; king lahi nang Ruben, labing aduang libu la ding mitatakan; king lahi nang Gad, labing aduang libu la ding mitatakan;
66007006	king lahi nang Aser, labing aduang libu la ding mitatakan; king lahi nang Neftali, labing aduang libu la ding mitatakan; king lahi nang Manase, labing aduang libu la ding mitatakan;
66007007	king lahi nang Simeon, labing aduang libu la ding mitatakan; king lahi nang Levi, labing aduang libu la ding mitatakan; king lahi nang Isacar, labing aduang libu la ding mitatakan;
66007008	king lahi nang Zebulun, labing aduang libu la ding mitatakan; king lahi nang Jose, labing aduang libu la ding mitatakan; at king lahi nang Benjamin, labing aduang libu la ding mitatakan.
66007009	Kaybat na nita, ikit ku la ding tutung dakal a tau; e na la abilang ning ninuman king karakal da! Ibat la deti king balang bansa at lahi, balen at salita. Makatalakad la arap ning tronu at ning Kordero. Makaimalan lang makaba at maputi at atin yang tatalnan a sangang palma ing balang metung.
66007010	Ngarang agnan-agnan migsalitang masikan, “Ing kekaming pangaligtas ibat king Dios a makalukluk king tronu at king Kordero!”
66007011	Tinalakad la ding sablang anghel a makapadurut king tronu, karing makatua at karing apat a mabie lelangan. At migsakab la ngan arap ning tronu at sinamba la king Dios.
66007012	Ngara, “Amen! Kapurian, ligaya, kabiasnan, kapasalamatan, dangalan, upaya, at sikanan ing karapatdapat king kekatamung Dios king kapilan pa man! Amen!”
66007013	Nganang mengutang kanaku ning metung karing makatua, “Ninu deting makaimalan maputi at nu la menibatan?”
66007014	Pekibat ku, “E ku pu balu, ginu. Ikayu pu ing makibalu.” Ngana kanaku, “Ila deti ring migtagumpe king maragul a pangalupig. Pinipi ra at pepalto puti ing imalan da king kapamilatan na ning daya ning Kordero.
66007015	Iti ya ing sangkan nung inya atyu la king arap ning tronu ning Dios, at susuyu la king Dios aldo’t bengi king templo na. At ing makalukluk king tronu ya ing matnube karela.
66007016	E na la dumanup ni kumau kapilan man; e na la mibilad pa king pali ning aldo o mapaltus king isanu mang pali.
66007017	Uling ing Kordero a atyu libutad ning tronu ya ing maging pastul da, at idala na la karing sibul ning danum a babie bie, at pulisan nang lubus ning Dios ing lua karing mata ra.”
66008001	Inyang sinira ne ning Kordero ing kapitung tatak, mika katahimikan king banua kilub ning halus kapitnang oras.
66008002	At ikit ku la ding pitung anghel a makatalakad arap ning Dios. Dininan da lang tungga-tunggalan a trumpeta.
66008003	Dinatang ya ing metung pang anghel. Magdala yang insensaryung gintu at tinalakad ya arap ning altar. Mirinan yang dakal a insenso ban iyain na iting kayabe da ring panalangin da ring sablang pinili na ning Dios babo ning gintung altar a atyu arap ning tronu.
66008004	Ibat king gamat na ning anghel, minukiat ing asuk ning insenso arap ning Dios a kayabe ning panalangin da ring pinili na ning Dios.
66008005	Kaybat na nita, kinua ne ning anghel ing insensaryu, at kitmuan neng aping ibat king altar, at inatsa ne king yatu. At sinalisi ing duldul, inge, kildap, at ayun.
66008006	Migsadia la ding pitung anghel ban tiupan da la ring trumpeta da.
66008007	Inyang tiniupan ne ning mumunang anghel ing trumpeta na, minuran yelu at api a ating samut daya. Menabu iti king yatu, at mesilab ya ing katlu nang dake ning yatu, ing katlung dake karing tanaman, at ing sablang sagiwang dikut.
66008008	Inyang tiniupan ne ning kaduang anghel ing trumpeta na, menabu ya king dagat ing metung a balamu maragul a bunduk a mitatau. Meging daya ing katlung dake ning dagat,
66008009	mete la ding katlung dake karing mabibie lelangan karin at mesira la ding katlung dake karing barku king dagat.
66008010	Inyang tiniupan ne ning katlung anghel ing trumpeta na, menabu yang ibat banua ing metung a maragul a batuin. Mitatau yang anting sulu at digpa ya karing katlung dake karing ilug at karing sibul.
66008011	(“Kapaitan” ing lagyu na niting batuin.) Mepait ing katlung dake na ning danum at dakal lang mete karing tau uli na ning pamaninum da kaniti.
66008012	Inyang tiniupan ne ning kapat a anghel ing trumpeta na, mepinsala ya ing katlu nang dake na ning aldo, ning bulan, at ding batuin. Inya milako ing katlung dake ning karelang aslag. Meralumdum ya ing katlung dake na ning patingapun, at lalu yang meralumdum ing katlung dake na ning bengi.
66008013	Kaybat na nita, ikit keng sinulapo ing agila king banua at dimdam kung kukulait na, “Makasindak ing miras karing sablang atyu king yatu kabud tiupan da la ring atlung anghel ding trumpeta da!”
66009001	Inyang tiniupan ne ning kalimang anghel ing trumpeta na, ikit keng menabu king gabun ing metung a batuin a ibat banua. Miyabie ya kaniting batuin ing susi na ning malalam a bangin.
66009002	Biklat ne ning batuin ing bangin; linual ing makapal a asuk a kalupa na ning asuk ning maragul a ornu. Uli na ning asuk, meralumdum ya ing aldo at ing makapaligid.
66009003	Memaglual la ding durun uli na ning asuk at leganapan de ing yatu. Mirinan lang upayang makapanasakit deting durun antimo ding alakdan.
66009004	Mipanabilin karela king e ra sisiran ing dikut o ding tanaman o ing isanu mang tanaman. Ding sukat dang panasakitan ila ding taung e mimarkan kanuan king tatak na ning Dios.
66009005	Ala lang kapaintulutan makamate kareting tau; nune pasakitan da la mu kilub ding limang bulan. Anting ket alakdan ing pamanasakit da.
66009006	Kilub da reting bulan panintunan da ing kamatayan, oneng e ra akit; buri da ing mate na la sana, oneng dumayu karela ing kamatayan.
66009007	Mengari lang kabayung makasadia king pamakilaban ding durun; atin lang balamu koronang gintu king buntuk at anti lang lupang tau ding lupa ra.
66009008	Anti ing buak da ring babai ing buak da at anti lang ipan leon ding ipan da.
66009009	Makatakap la salu king balamu baluting bakal at ing biung da ring karelang bagius anti ing biung da ring dakal a karwahe at kabayung makilaban king gera.
66009010	Atin lang iki at sipit a kalupa da ring karing alakdan; atyu karing iki ra ing upayang makapanasakit karing tau kilub ding limang bulan.
66009011	Ing ari da ya ing anghel a magbante king tutung malalam a bangin; Abadon ing lagyu na king salitang Hebreo, at Apolion king Griego at mangabaldugan “Ing Mapanyira.”
66009012	Milabas ing mumunang sindak. Adua la pa ring datang.
66009013	Inyang tiniupan ne ning kanam a anghel ing trumpeta na, dimdam ke ing siwala a manibat karing suluk na ning altar a gintu a atyu arap ning Dios.
66009014	Ngana king kanam a anghel, “Kalagan mu la ding apat a anghel a makagapus king maragul a Ilug ning Eufrates.”
66009015	At mekalag la ding apat a anghel ba ra lang paten ding katlung dake na ning meto (metung) ketawan. Misadia la para kaniting oras, aldo, at bulan na ning banuang iti.
66009016	Adua lang dalan a milyun ding sundalus dang pakakabayu. Iti ya ing bilang a dimdam ku.
66009017	At king vision, ikit ku la ding kabayu at ding pakasake a maki baluti king salu, malutu antimo ing api, asul antimo ing safiro at dilo antimo ing asupri. Anti lang buntuk leon ding buntuk da ring kabayu at lulual king asbuk da ing api, asuk ampon asupri.
66009018	Megisan ya ing katlung dake na ning meto (metung) ketawan uli ra deting atlung salut: api, asuk, at asupri a lulual karing asbuk da ring kabayu.
66009019	Atyu karing asbuk at iki da ring kabayu ing upaya da. Anti lang ubingan ding iki ra at atin lang buntuk a gagamitan da king pamanampalasan.
66009020	E la sinisi ding mitagan karing taung e mete karing salut. E la ginulut king mismung dapat da. Sindu ra mu rin ing pamanyamba ra karing demonyu at karing larawan a gintu, pilak, tangsu, batu, at tanaman a e naman manakit ni makaramdam o makalakad.
66009021	E ra sinisian ing karelang pamakamate, pamaglinlang, pamakipangalugud, at pamanako.
66010001	Kanita ikit ke ing aliwa pang mayupayang anghel. Kukuldas yang ibat banua. Makabalut yang biga at ating pinanari king kabuntukan na. Maslag yang anting aldo ing lupa na at anti lang asias a api ding bitis na.
66010002	Tatalnan ne ing metung a malating librung makabuklat. Tiklu ne ing bitis nang wanan king dagat at ing kayli king gabun.
66010003	Migsalita yang masikan at antimong galeung ning leon ing siwala na. At kaybat na nita, meramdam la ding pitung duldul.
66010004	Sumulat ku sana kabud dimdam ku la ding pitung duldul oneng dimdam ke ing siwalang ibat banua. Ngana, “Ilihim mu sana ing sinabi da ring pitung duldul; e mu susulat!”
66010005	At tinas ne ing wanan nang gamat ning anghel a ikit kung makatuklu babo ning dagat at gabun,
66010006	at sinumpa ya king lagyu ning Dios a mabibie kapilan man, ing linalang king banua, yatu, dagat, at karing sablang bage atyu kareti. Nganang sinabi, “E na lumuat!
66010007	Kabud tiniupan ne ning kapitung anghel ing trumpeta na, daptan na na ning Dios ing lihim nang kapagnasan antimo ing sinabi na karing propetang talasuyu na.”
66010008	Kanita, dimdam ku ne namang migsalita kanaku ing siwalang ibat banua. Ngana, “Lumapit ka king anghel a makatuklu babo ning dagat at babo ning gabun. Kuanan me ing makabuklat a librung tatalnan na.”
66010009	Lepitan ke iting anghel at inawad ke ing malating libru. Ngana kanaku, “Kuanan me at kanan. Sunlam ya king dungus mu, oneng mayumu yang anting pulut-panilan pangaras na king asbuk mu.”
66010010	At kinua ke at pengan ing malating libru. Mayumu yang anting pulut-panilan, oneng kabud ayakmul ke meslam ku dungus.
66010011	Sinabi na pa kanaku, “Kailangan king isalita mung pasibayu ing amanu na ning Dios tungkul karing miyayaliwang tau, bansa, salita, at karing ari.”
66011001	Kanita binie ne kanaku ning anghel ing metung a paniukad a balamu tukud at sinabi na, “Talakad ka at sukdan me ing Templo ning Dios at ing altar at bilangan mu la ding sasamba karin.
66011002	E mu na la susukdan ding patyu a atyu lual na ning Templo uling miyabie na la karing e kikilala king Dios. Dakurakan de reti ing Banal a Siudad kilub ding apat apulu’t aduang bulan.
66011003	Parala ku la ding adua kung testigu a makaimalan magaspang, at kilub ding libu aduang dalan at anam apulung aldo ipanaral da ing amanu na ning Dios.”
66011004	Deting aduang testigu ila ding aduang tanaman a olibo at aduang pitutumpakan-sulu at atyu arap ning Ginu ning yatu.
66011005	Nung sakaling buri da lang panasakitan, lumual karing asbuk da ing api a duluk karing masama karela. At king anti kaniting paralan karin la mate ding bisang makapanasakit karela.
66011006	Atin lang upayang isara de ing banua ban e muran king panaun ning pamanaral da king amanu na ning Dios. Atin la namang upayang gawan dang daya ing danum at padalang salut king yatu kapilan man buri dang mapalyari.
66011007	Kabud ayari da ing pamipatutu ra king katutuan, lunto ya ing animal a mabagsik a manibat king bangin at makilaban ya karela. Masambut la at apate na la niting animal,
66011008	at mangapase la ding bangke ra king dalan na ning maragul a siudad a makasalikut king lagyung Sodoma o Ehipto. Keti ria naman pinaku king krus ing karelang Ginu.
66011009	Kilub ding atlu at kapitnang aldo, ding bangke ra alben da la ring taung ibat karing miyayaliwang bansa, lahi, salita ampon balen, at e ra paintulut ing mikutkut la.
66011010	Magsaya la ding tau na ning yatu uli na ning pangamate ra deting aduang propeta. Magpiesta la at mipapamie regalu uling deting aduang propeta ilang migdalang kasakitan karela.
66011011	Kaybat da ring atlu at kapitnang aldo, binalik na ning Dios ing pangisnawa ra at tinikdo la. Mitakutan la ding sablang menakit karela.
66011012	At kaybat, ding aduang propeta mekaramdam lang metung a masikan a siwalang menibat banua. Ngana, “Manik kayu keni!” At kabang makalawe la ding kalaban da, minukiat la banua king kapamilatan na ning biga.
66011013	Minayun masikan king oras a ita at melasak ya ing kapulung dake na ning siudad, at pitu lang libu ding mete king ayun. Mitakutan la ding taung mitagan at pinuri da ing degulan na ning Dios ning banua.
66011014	Metupad na ing kaduang sindak at malapit niang matupad ing katlu.
66011015	Inyang tiniupan ne ning kapitung anghel ing trumpeta na, ating masikan a siwalang menibat banua. Ngana, “Ing pamag-ari king yatu milipat na king kekatamung Ginu at king Cristo na. Mag-ari yang alang kapupusan!”
66011016	At migsakab la at sinamba king Dios ding aduang pulu’t apat a makatuang makalukluk arap ning Dios.
66011017	Ngarang sinabi, “Pasalamatan da ka, O Ginung Dios a Mayupayang tutu, Dios king milabas a panaun, at ngening salukuyan (kasalukuyan), uling pepakit mu ing maragul mung upaya at megumpisa na kang mag-ari!
66011018	Mimua la ding taung e kikilala king Dios, oneng dinatang na ing oras ning mua mu at ing pamanukum karing mete at ing pamamie ablas karing talasuyu mung propeta, karing sablang ating takut keka, marangal o kalulu man. Panaun na ban gisanan lang paten ding babie kasiran king yatu!”
66011019	Kanita mibuklat ya ing Templo ning Dios karin banua at ikit ke ing Kaban ning Kasunduan na. Sinalisi ing kildap, duldul, ing masikan a alingongo, ing ayun, at minuran dakal a yelu.
66012001	Kanita linto ya king banua ing metung a makapagmulalang tanda: metung yang babaing makaimalan king aldo at makatuklu babo ning bulan. At atin yang labing aduang batuin ing koronang atyu king buntuk na.
66012002	Malapit niang manganak; inya sasaingsing ya at kukulisak king pamiramdam na.
66012003	Atin pang metung a tanda a linto king banua: metung yang maragul at malutung dragon. Atin yang pitung buntuk at apulung sagu; balang buntuk na atin yang korona.
66012004	Keladkad na la ning iki na ding katlung dake karing batuin na ning banua at bildug na la king yatu. Kaybat na nita, tinalakad ya arap ning babaing malapit nang manganak ba neng kanan ing anak kabud mibait ya.
66012005	At menganak yang metung a lalaki ing babai, oneng ating sinamsam king anak at dela ne king Dios at king tronu na. Ing anak a iti mitalaga yang mag-ari karing sablang bansa king kapamilatan na ning palupalung bakal.
66012006	At tinakas ya ing babai papunta king disyerto; king lugal a sidia na ning Dios ban karin maingat ya kilub ding libu aduang dalan at anam apulung aldo.
66012007	Kaybat na nita, mika gera karin banua! Mekilaban ya ing arkanghel Miguel at ding anghel na king dragon at karing kampun na.
66012008	Mesambut ya ing dragon ampon ding kampun na at milako la lugal karin banua.
66012009	Inugse re ing maragul a dragon, ing matuang ubingan a maki lagyung diablo o Satanas, ing maglinlang king mabilug a yatu. Inugse re king yatu at pati na ding kampun na.
66012010	At dimdam ke ing siwalang masikan a ibat banua. Nganang sinabi, “Dinatang na ing pamagligtas na ning Dios! Pepakit na ing upaya na bilang Ari at ing upaya na ning Cristo na! Uling tinabi ne ing misusuplung karing kapatad tamu arap ning Dios aldo’t bengi.
66012011	Migtagumpe la laban king diablo uli na ning daya ning Kordero at ning pamipatutu ra king katutuan; e ra pitakutan ing mate la.
66012012	Inya magsaya kayu, ikong banua at ikong sablang manuknangan karela! Oneng makalunus ing maging kararasan yu—yatu at dagat! Uling ing maragul nang mua ning diablo mibagsak kekayu. Uling balu na king ditak na mu ing panaun na.”
66012013	Inyang ikit na ning dragon king inugse re king yatu, tegal ne ing babaing menganak king anak a lalaki.
66012014	Oneng mirinan yang aduang pakpak na ning maragul a agila ing babai ban makasulapo ya papunta king disyerto. Karin maingat ya kilub ding atlung banua ampon kapitna, at mirayu ya king pamanataki na ning ubingan.
66012015	Uli na niti, ing asbuk ning ubingan pepalual yang danum a balamu ilug ba neng apaniud ing babai.
66012016	Oneng linigtas ne ning yatu ing babai inyang mibuklat ing gabun a minalduk king danum a pepalual na ning dragon.
66012017	King mua na ning dragon king babai, belikan na la ding mitagan a lahi na ning babai ban ilang pakilabanan na. Ila deti ring sablang mamintu king utus na ning Dios at manatiling tapat king katutuan a sinabi nang Jesus.
66012018	At tinalakad ya ing dragon king pampang na ning dagat.
66013001	At ikit keng sinaka king dagat ing metung a animal a mabagsik. Atin yang pitung buntuk at apulung sagu. Atin yang korona ing balang sagu na at makasulat ya king balang buntuk na ing lagyung lalapastangan king Dios.
66013002	Kalupa yang animal a leopardo iting animal a mabagsik; atin yang bitis a kalupa da ring bitis na ning metung a oso at mengari yang asbuk na ning leon ing asbuk na. Binie na ning dragon king animal a mabagsik ing sikanan na, ing tronu na, at ing maragul nang kayupayan.
66013003	Balamu atin yang sugat ing metung karing buntuk na a sukat nang ikamate; oneng kinayap ya iti. Mipamulala ya ing mabilug a yatu king mepalyari at tinuki la king animal a mabagsik.
66013004	Simban de ring tau ing dragon uling binie na ing upaya na king animal a mabagsik. Simban dia naman ing animal a mabagsik. Ngara, “Ninu ing kalupa na ning animal a mabagsik? Ninu ing makalaban king animal a mabagsik?”
66013005	Mipaintulutan ya ing animal a mabagsik a magsalitang e mayap at lapastangan king Dios, at sumakup kilub ding apat apulu’t aduang bulan.
66013006	Lepastangan ne ing Dios, ing lagyu na, ing tuknangan na, at ding sablang atyu banua.
66013007	Mipaintulutan ya namang lumaban at maniambut karing anak na ning Dios, at mirinan ya namang katuliran sumakup king balang lahi, bansa, salita, at balen.
66013008	Samban de ring sablang mabibie keti king yatu; detang e misulat a lagyu king libru na ning bie bayu ya melalang ing yatu. Ingatan ne ning Korderong pete ra iting libru.
66013009	“Makiramdam kayu, nung atin kayung balugbug!
66013010	Ing ninumang mitalagang mabihag, mabihag ya; ing makamate king espada, king espada ya naman mate. Iti maniawad kapibabatan at kasalpantayanan karing pinili na ning Dios.”
66013011	Kanita ikit ke ing metung pang animal a mabagsik a linto king yatu. Atin yang aduang sagu a kalupa da ring sagu na ning biserung tupa, at magsalita yang antimo ing dragon.
66013012	Gagamitan na ing sablang kayupayan na ning minunang animal a mabagsik kabang makalawe ya keya ing minunang animal a mabagsik. Pinilit na la ding sablang tau na ning yatu ban samba king minunang animal a mabagsik a ating maragul a sugat a kinayap na.
66013013	Makapagmulala ing milagrung depat na ning kaduang animal a mabagsik king akakit da ring tau uling pati api apapatipan nang ibat banua.
66013014	Alinlang na la ding tau king yatu uli na ning milagrung depat na arap ning minunang animal a mabagsik. Ayagkat na la ban gawang larawan na ning minunang animal a mabagsik a mesugat king espada at ngeni mayap na.
66013015	Mipaintulutan ya naman ing kaduang animal a mabagsik munie pangisnawa king larawan na ning minunang animal a mabagsik ban makapagsalita ya, at apapate ding sablang e bisang samba kaniti.
66013016	Sapilitan na lang tetakan ning animal a mabagsik ding sablang tau king wanan dang gamat at kanuan, marangal la man o alang dangalan, masalapi o pakakalulu, ipus o malaya.
66013017	Alang makasali o makapamisali subali mu nung makatatak ya keya ing lagyu na ning animal a mabagsik o ing katumbas nang numero niti.
66013018	Mamawad kabiasnan iti. Malyari nang abalu ning ninumang biasa ing kabaldugan na ning numero a katumbas na ning lagyu na ning animal a mabagsik, uling ing numero lagyu ne ning metung a lalaki. Ing numero na 666.
66014001	Kanita miglalawe ku at ikit ke ing Kordero; makatalakad ya king Bunduk ning Zion. Kayabe na la ding dinalan apat apulu’t apat a libung tau. Makatatak ya karing kanuan da reti ing lagyu na ning Kordero at ing lagyu na ning Ibpa na.
66014002	At dimdam ke ing metung a siwalang menibat banua a kalupa na ning biung ning danum a darabulbul at mananabu king libis na ning bangin at ning masikan a duldul. Kalupa ne ning musika da ring manigtigan king alpa ing siwalang dimdam ku.
66014003	Magkanta lang bayung kanta king arap ning tronu at king arap ding apat a mabie lelangan at ding aduang pulu’t apat a makatua. Alang aliwang makaintindi king kanta da, nune mu ding dinalan apat apulu’t apat a libung miligtas king yatu.
66014004	Ila deti ring lalaking e mika kaugnayan karing babai; birhen lang lalaki. Tutuki la king Kordero nukarin ya man munta. Meyatbus la karing tau ban maging mumuna lang ain king Dios at king Kordero.
66014005	E la bitasang miglaram; ala kang apintas karela nanuman.
66014006	Kanita ikit ke ing metung pang anghel; matas ya sulapo. Darala na ing e kukupas a Mayap a Balita ban sabian na karing tau keti king yatu, karing sablang bansa, lahi, salita, at balen.
66014007	Nganang sinabing masikan, “Pitakutan ye ing Dios at purian ye, uling dinatang na ing oras na ning pamanatul na. Samban ye ing Dios a linalang king banua, king yatu, king dagat, at karing sibul ning danum!”
66014008	Selisian ne ning kaduang anghel a migsalitang anti kanini, “Mibagsak ne ing mayupayang bansang Babilonia a minie alak karing sablang tau, ing alak ning manong nang pita ning laman a pilit nang pepainum karela!”
66014009	Selisian na la ning katlung anghel ding aduang mumunang anghel at sinabi nang masikan, “Ing ninumang samba king animal a mabagsik at king larawan na at tanggap tatak king kanuan na o gamat,
66014010	minum ya naman king alak na ning Dios, ing alak na ning mua na a bilus nang alang samut king kopa na. Pasakitan na la king api at asupri king arap ning Kordero at arap ding anghel a banal.
66014011	Ing asuk ning aping pasakit karela manatili kapilan man. Ala lang kapasnon aldo’t bengi ding sasamba king animal a mabagsik at king larawan na at ing ninumang tatanggap king tatak na.”
66014012	Inya kailangan lang magpakatatag ding pinili na ning Dios, ding tutupad karing utus na, at tapat kang Jesus.
66014013	At dimdam ke ing metung a siwalang ibat banua. Ngana, “Isulat mu iti: Ibat ngeni mapalad la ding mamate susuyu king Ginu.” “Wa,” ngana ning Espiritu, “mipaynawa la king karelang mabayat a obra, uling tuki karela ing bunga na ning dapat da.”
66014014	Kanita miglalawe ku at ikit ke ing maputing biga. Makalukluk ya babo na ning biga ing metung a lelangan a lulupang tau. Atin yang koronang gintu at atin yang tatalnan a lait a mataram.
66014015	At atin pang metung a anghel a ikit kung linual king templo. Nganang migsalitang masikan king makalukluk king biga, “Gamitan mu ne ing kekang lait; mupul na ka uling dinatang na ing oras na ning pamamamupul. Matua na ing palutan king yatu!”
66014016	Inya itang makalukluk babo ning biga ginamit ne ing lait na at mepalut ing pupul king yatu.
66014017	At atin pang anghel a ikit kung lulual king templo na ning banua; atin ya namang tatalnan a lait a mataram.
66014018	Ibat king altar, linual ya ing metung pang anghel. Ya ing manibala king api. Nganang migsalitang masikan king anghel a ating lait a mataram, “Gamitan mu ne ing kekang lait at pupulan mu na la ding ubas karing ubasan na ning yatu uling malulut na la!”
66014019	Inya ginamit ne ning anghel ing lait na; pinupul na la ding ubas at inatsa na la king pipamaslan ubas a ya pin ing mua na ning Dios.
66014020	Mepasla la ding ubas king pipamaslan lual ning balen at ibat king pipamaslan minagus ing daya, aduang dalan a milya king kaba at limang talampakan king lalam.
66015001	Kanita ikit ke ing metung pang maragul at makapagmulalang tanda king banua; pitu lang anghel a magdalang pitung salut. Ila deti ring katataulian karing salut, uling kareti miyangganan ing mua na ning Dios.
66015002	Atin kung ikit a balamu dagat a kristal a milalablab. Ikit ku la naman ding migtagumpe laban king animal a mabagsik at king larawan na at laban king maki lagyung katumbas na ning numero. Makatalakad la king dagat a balamu kristal; tatalnan da la ring alpang binie na ning Dios.
66015003	Kakanta de ing kanta nang Moises a talasuyu na ning Dios, at ing kanta na ning Kordero. Ngana, “O Ginung Dios a Mayupayang tutu, marangal la at makapagmulala ding kekang dapat! O Ari ding bansa, matulid la at katutuan ding kekang dalan!
66015004	Ninu ing e tumakut keka, O Ginu? Ninu ing e munie kapurian king kekang lagyu? Uling ika mung bukud ing banal! Lumapit la at samba keka ding sablang bansa, uling ikit da la ring matulid mung dapat.”
66015005	Kaybat na nita, ikit keng mibuklat ing Templo ning Tolda ning Kasunduan ning Dios at ning tau.
66015006	Linual la king Templo ding pitung anghel a magdalang pitung salut. Makaimalan lang malinis at maputing telang linen. Atin lang tali a gintu king salu.
66015007	Binie na la ning metung karing apat a lelangan a mabie ding pitung silyo gintu. Mitmu la deti king mua na ning Dios a mabie kapilan man.
66015008	Kinatmu ya ing Templo king asuk a manibat king ligaya at upaya na ning Dios, at alang makalub king Templo anggang e la metupad ding pitung salut a darala ra ding pitung anghel.
66016001	Kanita dimdam ke ing metung a masikan a siwala king Templo. Nganang sasabi karing pitung anghel, “Mako na kayu at itugtug yu king yatu ing mua na ning Dios a makaratuk karing pitung silyo!”
66016002	Meko ya ing mumunang anghel at tigtug na king yatu ing laman na ning silyo na. Mika kaplas la at makapandiring sugat ding taung ating tatak ning animal a mabagsik at ding sinamba king larawan na.
66016003	Kanita tigtug na ning kaduang anghel ing laman na ning silyo na king dagat. Meging daya ing danum, anting daya na ning taung mete at mete la ding sablang mabibie king dagat.
66016004	Kanita tigtug na ning katlung anghel ing laman na ning silyo na karing ilug at karing sibul, at meging daya munaman ing danum da.
66016005	Dimdam keng migsalita ing anghel a manibala king danuman. Ngana, “Ika ing Banal a mabibie ngeni at king panaun a milabas! Makatuliran ka king gewa mung pamanatul.
66016006	Dininan mu lang daya ban inuman da uling peparayan da la ring taung pinili mu at ding propeta. Ita ya ing mangaintulid karela!”
66016007	At dimdam ke ing metung a siwalang ibat king altar. Ngana, “Wa, Ginung Dios a Mayupaya, tune matulid la at makatud ding kekang pamanatul!”
66016008	Kanita tigtug na ning kapat a anghel ing laman na ning silyo na king aldo. At mirinan yang kapaintulutan ing aldo ban silaban na la ding tau king kapamilatan na ning pali na.
66016009	Mesilab la ding tau king mabagsik a pali at piniumpa re ing lagyu na ning Dios a maki upayang parala kareting salut. Oneng e la bisang sumisi at gumulut king karelang pamikasala at e bisang munie kapurian king Dios.
66016010	Kanita tigtug na ning kalimang anghel ing laman na ning silyo na king tronu na ning animal a mabagsik, at meralumdum ya ing kayarian na. Kinet da la ring tau ding labi ra king uli na ning sakit,
66016011	at piniumpa re ing Dios uli na ning daralanan dang kasakitan at uli da ring sugat da. Makanyan man e la sinisi at e la ginulut king e mayap dang dapat.
66016012	Kanita tigtug na ning kanam a anghel ing laman na ning silyo na king maragul nang Ilug ning Eufrates. Melangi ya ing ilug at mika dalan para karing aring manibat king aslagan.
66016013	At ikit ku lang lulual king asbuk na ning dragon, ning animal a mabagsik, at ning e tutung propeta, ding atlung marawak a espiritung balamu tugak.
66016014	Ila ding espiritu da ring demonyu a makarapat milagru. Libutan da la ring sablang ari na ning mabilug a yatu ban tipunan da la para king labanan king marangal nang Aldo ning Dios a Mayupayang tutu.
66016015	“Makiramdam kayu! Datang kung anting mapanako! Mapalad ya itang manatiling makagising at makapiblas; e ya lumakad lubas at e ya mipakarine karing manakit keya.”
66016016	Inya ding espiritu tinipun da la ring ari king lugal a ausan dang Armagedon king salitang Hebreo.
66016017	Kanita tigtug na ning kapitung anghel ing laman na ning silyo na king angin. Ating masikan a siwalang menibat king tronu na ning Templo. Ngana, “Metupad na!”
66016018	At mengildap, menuldul, at minayun masikan; ayun a alang kalupa king mabilug nang istoria na ning meto (metung) ketawan. Talagang masikan ya iting ayun!
66016019	Mepirasu yang atlung dake ing maragul a siudad, at melasak la ding sablang siudad king mabilug a yatu. E ya miligtas king parusa na ning Dios ing pikabaluan a Babilonia; pepainum ne iti king alak na ning mua na.
66016020	Limbug la ding sablang pulu at ding sablang bunduk.
66016021	Minuran yelung mangaragul a tipak a titimbang halus limang pulung kilu balang metung at mibagsakan la ding tau. Penagkasan de ring tau ing Dios uli na niting salut, uling tune yang makapangilabut iting salut!
66017001	Kanita ing metung karing pitung anghel a magdalang pitung silyo linapit ya kanaku at ngana, “Mekeni, ipakit ku keka nung makananu yang miparusan ing pamuntuk da ring babaing magtinda king katawan na a makalukluk lele da ring dakal a ilug.
66017002	Mekipangalugud la keting babai ding ari na ning yatu, at melasing la ring sablang tau keti king yatu king alak ning pamakipangalugud na.”
66017003	Kanita liban na ku ning Espiritu at dela na ku ning anghel king disyerto. Ikit ke karin ing metung a babaing makasake king malutung animal a mabagsik a ating pitung buntuk at apulung sagu. Makasulat la king mabilug nang katawan ding sablang amanung lalapastangan king Dios.
66017004	Makaimalan yang malutu at kule ubi ing babai; mipalamutian ya king gintu, karing mangamal a batu, at perlas. Tatalnan ne ing metung a gintung kopa a mitmu karing makasumaming bage at king karokan na ning pamakipangalugud na.
66017005	Makasulat ya king kanuan na ing lagyung ating lihim a kabaldugan: “Ing pikabaluan a Babilonia, ing ima ding babaing magtinda king katawan da at ning sablang manong keti king yatu.”
66017006	At ikit keng melasing iting babai king daya da ring pinili na ning Dios at king daya da ring martir; ding pete ra uli na ning katapatan da kang Jesus. Mengapamulala ku inyang ikit ke.
66017007	Nganang kinutang kanaku ning anghel, “Obat mengapamulala ka? Sabian ku keka ing lihim nang kabaldugan ning babai at ing sasaken nang animal a mabagsik a ating pitung buntuk at apulung sagu.
66017008	Ing animal a mabagsik a ikit mu mebie ya ketang minuna oneng mete ne ngeni; lunto yang pasibayu ibat king bangin at papunta ya king kasiran. Ding taung mabibie king yatu a e makasulat a lagyu king libru na ning bie ibat na inyang melalang ya ing yatu, mangapamulala la kabud akit de iting animal a mabagsik uling mete ne, oneng ngeni pasibayu yang lunto.
66017009	“Iti maniawad kabiasnan at pamanalastas. Ding pitung buntuk ila ding pitung bunduk-bundukan a luluklukan na ning babai. Lalarawan da la naman ding pitung ari:
66017010	mibagsak na la ding lima karela; mag-ari ya pa ing metung at e ya pa linto ing katataulian. Pangalto na, manatili ya mung saguli.
66017011	Ing animal a mabagsik a mebie king misan a panaun at ngeni mete na, ya ing kawalung ari at makakayabe ya karing pitu. Papunta ya king kasiran.
66017012	“Ding apulung sagu a ikit mu ila ding apulung ari a e pa mimiral, oneng atin lang upayang manibala kilub ning metung a oras kayabe ning animal a mabagsik.
66017013	Metung mu ing buri da reting apulu, at ibie da king animal a mabagsik ing karelang kayupayan at sikanan.
66017014	Pakilabanan de ing Kordero; oneng sambutan na la ning Kordero uling ya ing Ginu da ring sablang ginu at Ari da ring sablang ari. Akayabe na la king pamagtagumpe ding meyaus, mepili, at tapat nang talatuki.”
66017015	Ngana na naman ning anghel kanaku, “Ing ikit mung ilug a luluklukan na ning babai, tau la, bansa la, lahi la, at salita.
66017016	Ding apulung sagu at ing animal a mabagsik a ikit mu pikasaman de ing babaing magtinda king katawan na. Samsaman da ing sablang pibandian na at lakuan deng lubas; kanan da ing laman na at silaban da ing mitagan.
66017017	Uling binili na ning Dios karing pusu ra ing kaburian na ban misanmetung lang tupad at ibie da king animal a mabagsik ing kayupayan da angga king mipamintuan la ding amanu na ning Dios.
66017018	“Ing babaing ikit mu ya ing pikabaluan a siudad a sasakup karing ari na ning yatu.”
66018001	Kaybat na nita, ikit keng titipang ibat banua ing metung pang anghel a ating maragul a kayupayan. Mesala king mabilug a yatu uli na ning kaningningan na.
66018002	Nganang kinulisak masikan, “Mibagsak ne ing pikabaluan a Babilonia! Tuknangan da nia mu ngeni ding demonyu, lugal de ring e mayap a espiritu, at pugad ding marinat, at makasumaming ayup.
66018003	Uling pepainum na la ding sablang bansa king alak na ning pamakipangalugud na. Mekipangalugud la king Babilonia ding ari na ning yatu at misalapi la ding komersianti keti king yatu uli na ning hilig na king laman.”
66018004	At dimdam ku ne naman ing metung pang siwalang ibat banua. Ngana: “Kabalen ku, dumayu kayu king Babilonia. E kayu makiyabe king pamikasala na, ban e kayu miparusan kayabe na!
66018005	Uling susukdul king banua ing kasalanan na, at e na akalinguan ning Dios ing dewakan na.
66018006	Gawan yu king Babilonia itang kekayu gewa na; ablasan yung dobli ing depat na kekayu. Katmuan ye ing kopa na king inuman a maygit a pait king singkap na para kekayu.
66018007	Nung makananu yang migpasasa at migmatas, makanyan munaman ing ibie yung kasakitan at kalungkutan king Babilonia. Uling maralas nang sasabian, ‘Makalukluk kung anting reyna; e ku mebalu, e ku takman kapilan man ing kalungkutan!’
66018008	Uli na niti, datang la king Babilonia king misan mung aldo ding salut: sakit, lungkut, at danup. At masilab ya king api, uling mayupaya ya ing Ginung Dios a mamatul king Babilonia.”
66018009	Kumiak la at tumangis ding ari na ning yatu, ding mekipangalugud at mekiabe king Babilonia king kanawangan, kabud akit da ing asuk na ning masisilab a siudad.
66018010	Pakarayu-rayu ra Babilonia uli na ning takut dang midame la king daralanan nang parusa. Sabian da, “Makatakut! Makapangilabut ing kasakitan a digpa king mayupayang siudad ning Babilonia kilub na mu ning metung a oras!”
66018011	At tumangis la at lungkut ding komersianti na ning yatu uling ala nang sali king titinda ra.
66018012	Ala nang sali king tinda rang gintu, pilak, mangamal a batu at perlas; imalan a linen, seda, telang kule ubi, at malutu; mabanglung tanaman, garing, dutung a primera klasi, tangsu, bakal, at marmol;
66018013	kanela, miyayaliwang paniangkap, insenso, mira, at olibano; alak at laru, arina at trigu, baka at tupa, kabayu at karwahe, ipus at pati na bie ning tau.
66018014	Sabian da ring komersianti, “Ala na la ngan ding bage-bage kapad mu; e mu na akit kapilan man ing pibandian mu at leguan uling mebating na ngan!”
66018015	Ding komersianting misalapi uli na ning pamangomersyu ra king siudad a iti dumayu la king Babilonia uli na ning takut dang miyawa king kasakitan na. Kumiak la at tumangis,
66018016	at sabian da, “Makapangilabut ing milyari king siudad a pikabaluan a mimalan linen at telang kule ubi at malutu, maka alahas gintu, mangamal a batu at perlas!
66018017	Uling kilub na mu ning metung a oras limbug anting bula ing sabla!” King makarayu, linawe la ding kapitan da ring barku, ding pasahero, ding marino, at ding sablang mangabiayan king dagat.
66018018	At tengisan de ing masisilab a siudad kabang akakit da ing asuk a manibat karin. Ngara, “Ala yang kalupa keti king yatu iting pikabaluan a siudad!”
66018019	Dininan da lang alikabuk ding buntuk da. Ngarang sinabi kabang kikiak la at manangis, “Makatakut! Makapangilabut ing milyari king pikabaluan a siudad! Misalapi la ding sablang sinadsad king pampang na! Oneng kilub na mu ning metung a oras mewala ing sablang pibandian na!”
66018020	Magsaya ka, O banua, uli na ning pangalasak na! Magsaya kayu ikayung mepili, apostol at propeta! Inatulan na ne ning Dios uli na ning depat na kekayu!
66018021	Kanita ing metung a mayupayang anghel dinamput yang batu a kalupa na ning maragul a gilingan a batu. Besibas ne iti king dagat at agnan nang sinabi, “Makanyan yang mibagsak ing pikabaluan a siudad na ning Babilonia at e yu ne akit pasibayu!
66018022	E yu na damdaman ing musika da ring manigtigan alpa, ding magkanta, ding musikong manigtigan plauta at trumpeta! E yu na la akit pasibayu ding mangagaling a pangamat king nanumang obra, at e yu na damdaman ing inge da ring gilingan.
66018023	E na ka pasibayung miyaslagan agyang king metung mung sulu; e na maramdam ing tula da ring kakasal, uling meging mayupaya la king mabilug a yatu ding kekang komersianti, at gewang kalulu ding sablang bansa king pamaglinlang mu!”
66018024	Miparusan ya ing Babilonia uling meyakit king Babilonia ing daya da ring propeta, ding pinili na ning Dios, at ding sablang pete ra keti king yatu.
66019001	Kaybat na nita, dimdam ke ing balamu metung a masikan a kulisak ding dakal a tau karin banua. Ngarang sasabi, “Purian ya ing Dios! Ing kaligtasan, ligaya at upaya bukud mung king kekatamung Dios!
66019002	Makatud la at matulid la ding pamanatul na! Inatulan ne ing kabalitan a babaing magtinda king katawan na a minyira king yatu king kapamilatan ning pamakipangalugud na. Perusan ne ning Dios uling pete na la ding talasuyu na ning Ginu!”
66019003	Pasibayu dang sinabing masikan, “Purian ya ing Dios! Mukiat angga king alang angga ing asuk ning masisilab a siudad a pikabaluan!”
66019004	Migsakab la ding aduang pulu’t apat a makatua at ding apat a mabie lelangan at sinamba la king Dios a makalukluk king tronu. Ngara, “Amen! Purian ya ing Dios!”
66019005	At ating migsalita king tronu. Ngana, “Purian ye ing kekatamung Dios, ikayung sablang talasuyu na at ikayung sablang tau, marangal o alang dangalan a maki takut king Dios!”
66019006	Kaybat, dimdam ku ing mikakametung dang kulisak ding dakal a tau; anti ya waring inge na ning danum a darabulbul a agus at kalugkug ning mangatning duldul. Ngara, “Purian ya ing Ginu! Uling mag-ari ya ing Dios a Mayupayang tutu!
66019007	Sukat tamung magsaya at tumula at ibie ing ligaya king Dios! Uling malapit na ing kasal na ning Kordero; makasadia ne ing babaing kakasal na.
66019008	Binie na na ning Dios king babaing kakasal na ing malinis at maputing imalan ban isulud na.” (Ing imalan ya ing mayap dang dapat ding pinili na ning Dios.)
66019009	At sinabi na kanaku ning anghel, “Isulat mu iti: Mapalad la ding mekumbirang makipangan king kasal na ning Kordero.” Tiglung na pa, “Deti ilang tune amanu na ning Dios.”
66019010	Migsakab ku king arap ban samban ke. Oneng sinabi na kanaku, “E mu daraptan yan! Kalupa mu ku namang talasuyu at kapatad ding minie patutu tungkul kang Jesus. Ing Dios ya ing samban mu!” Uling ing mihayag a katutuan tungkul kang Jesus ya ing kalamnan na ning sablang sinabi ra at sinulat ding propeta.
66019011	Kaybat na nita, ikit keng mibuklat ing banua at ikit ke ing kabayung maputi. Ausan deng Tapat at Tutu ing makasake uling makatuliran ing pamanatul na at pamakilaban.
66019012	Milalablab ya mata at dakal lang korona ding makaputung king buntuk na. Makasulat ya king katawan na ing lagyu na; oneng ya ing bukud makibalu king kabaldugan na niti.
66019013	Mitmu yang daya ing imalan na. Ing lagyung yayaus da: “Ing Amanu na ning Dios.”
66019014	Tutukian de ring sundalus na ning banua a makaimalan malinis at maputing tela, at makasake la naman karing kabayung maputi.
66019015	Ating espadang mataram a lulual king asbuk na. Gagamitan ne iti ban ibagsak na la ding bansa. At sakupan na la king kapamilatan na ning palupalung bakal at payagusan na ibat king pipamaslan ubas ing alak na ning mua na ning Dios a Mayupayang tutu.
66019016	Makasulat ya king imalan na at king puad na ing lagyung “Ari da ring sablang ari at Ginu da ring sablang ginu.”
66019017	Ikit kia naman ing metung a anghel a makatalakad king aldo. Kukulaitan na la ding ayup. Ngana, “Me ko keni at mitipun-tipun kayu para king maragul nang bangketi ning Dios!
66019018	Me ko keni at kanan yu ing laman da ring ari, heneral, ding sundalus, ding kabayu, at ding makasake karela; kanan yu ing laman ding sablang tau, ipus at malaya, marangal at alang dangalan!”
66019019	At ikit ke ing animal a mabagsik, ding ari na ning yatu, at ding karelang sundalus. Makatipun la ban labanan de ing makasake king kabayu at ding sundalus na.
66019020	Merakap ya ing animal a mabagsik at ing e tutung propetang dinapat milagru arap na. (Deting milagru ilang ginamit na king pamaglinlang karing taung ating tatak ning animal a mabagsik at karing sinamba king larawan na.) Inugse da lang mabie deting adua king dagat-dagatan ning api at ning milalablab a asupri.
66019021	Mete la ding sundalus dang mitagan king espadang lulual king asbuk na nitang makasake king kabayu. At kinabsi la ding sablang ayup a mengan karing bangke ra.
66020001	Kanita ikit ke ing anghel a titipang ibat banua. Tatalnan ne ing metung a maragul a kadena at ing susi na ning kalalalaman na ning yatu.
66020002	Dekap ne ing dragon, itang ubingan king minunang panaun, ing diablo o Satanas. Ginapus ne iti kilub da ring libung banua.
66020003	Inugse ne niting anghel king kalalalaman na ning yatu at saka ne sinusi at tetakan ing pasbul ban e ne makalual at makapaglinlang pa karing bansa anggang e mapupus ing libung banua. Kalabas da reting banua ibulus ya kilub na ning saguling panaun.
66020004	Menakit ku namang dakal a tronu. At mirinan lang kapaintulutan matul ding makalukluk karing tronu. Ikit ku la ding kaladua da ring pete ra uli na ning pamagpatutu ra kang Jesus at karing amanu na ning Dios. E la sinamba deti king animal a mabagsik o king larawan na ni tinanggap king tatak na karing karelang kanuan o gamat. Mebie lang pasibayu ban mag-aring kayabe nang Cristo kilub ding libung banua.
66020005	Iti ya ing mumunang pamipasubling mebie karing mete. (E la subling mie ding mitagan anggang e la mapupus ding libung banua.)
66020006	Mapalad la at banal ding miyabe king mumunang pangasubling mebie. Ala neng upaya karela ing kaduang kamatayan; maging pari na la ning Dios at ning Cristo at mag-ari lang kayabe na kilub ding libung banua.
66020007	Kaybat da ring libung banua mabulus ya i Satanas.
66020008	Lumual ya ban linlangan na la ding bansa king mabilug a yatu; ngana wari, ing Gog at ing Magog. Tipunan na la at ituki king pamakilaban. Kasing dakal na la ning balas king pampang ning dagat ding sundalus na.
66020009	Minta la king miyayaliwang suluk na ning yatu at kibkuban de ing kampu da ring pinili na ning Dios at ing pakamalan nang siudad. Oneng dinatang ing api a ibat banua at mesilab la ngan.
66020010	At miyugse ya ing diablong miglinlang karela king dagat-dagatan na ning api at asupri a piyugsiyanan munaman king animal a mabagsik at king e tutung propeta; miyabe-abe lang miparusan karin aldo’t bengi angga king kapilan pa man.
66020011	Kaybat na nita, ikit ke ing metung a maragul a tronu’ng maputi at ing makalukluk karin. Mebating la king arapan na ing banua at ing yatu at e na la bitasang meyakit.
66020012	At ikit ku lang makatalakad arap ning tronu ding mete, marangal at alang dangalan at mibuklat la ding libru. Mibuklat ya naman ing metung pang libru, ing libru ning bie. Miyatulan la ding mete agpang ketang depat da antimo ing makasulat karing libru.
66020013	Sinuka na la ning dagat ding mete a atyu king dagat. Pepalual na la naman ning Kamatayan at ning Hades ding mete a atyu karela. Miyatulan la ngan ketang depat da.
66020014	Miyugse ya ing Kamatayan at ing Hades king dagat-dagatan na ning api. (Iting dagat-dagatan na ning api ya ing kaduang kamatayan.)
66020015	Miyugse ya king dagat-dagatan na ning api ing ninumang e makasulat a lagyu king libru na ning bie.
66021001	Kanita ikit ke ing metung a bayung banua at ing metung a bayung yatu. Ala ne ing sadiang banua at yatu; ala nia naman ing dagat.
66021002	At ikit ke ing Banal a Siudad, ing bayung Jerusalem, titipa yang ibat banua, ibat ya king Dios. Anti ya king babaing kakasal; makagayak ya ban salubung king lalaking maging asawa na.
66021003	Kabud-abud dimdam ke ing masikan a siwalang ibat king tronu. Ngana, “Ngeni, ing tuknangan na ning Dios atyu libutad da ring tau! Manuknangan yang kayabe da ring tau at maging balen na la. Akayabe re ing Dios at ya ing maging Dios da.
66021004	Pulisan na ing lua karing mata ra. Mawala na ing kamatayan, ing kalungkutan, ing tangis, at ing kaplas, uling linipas na la ding bage matua.”
66021005	Nganang sinabi nitang makalukluk king tronu, “Ngeni, ibayu ku ing sablang bage!” At ngana kanaku, “Isulat mu: Tutu at malyaring asahan ing sinabi ku.”
66021006	Ngana pang sinabi, “Metupad na! Aku ing Alpha at ing Omega, ing mumuna at katataulian. Ibie kung alang bayad king ninumang kakau ing danum ning sibul ning bie.
66021007	Iti ya ing tanggapan na ning magtagumpe: Aku ing maging Dios na at ya ing maging anak ku.
66021008	Oneng makatakut ing miras karing duag, karing taksil, karing magpasasa king e mayap, karing makamate tau, karing makipangalugud, karing mangkukulam, karing sasambang idolo, at karing sablang malaram. Miyugse la king dagat-dagatan na ning api at asupri; ing kaduang kamatayan.”
66021009	Linapit ya kanaku ing metung karing pitung anghel a ating pitung silyo mitmu karing pitung tauling salut. Ngana, “Mekeni at ipakit ke keka ing Babaing maging asawa na ning Kordero.”
66021010	Liban na ku ning Espiritu at inatad na ku ning anghel king babo na ning metung a matas a bunduk . Pepakit ne kanaku ing Jerusalem, ing Banal a Siudad a titipa manibat banua at ibat king Dios.
66021011	Maslag ya iti uli na ning kaligayan na ning Dios; kikislap yang anting maulagang batu, anting haspe at malino yang anti ing kristal.
66021012	Makapal ya at matas a pader at atin yang labing aduang pasbul a ating bante anghel king balang metung. Makasulat la karing pasbul ding lagyu da ring labing aduang lahi na ning Israel.
66021013	Ating atlung pasbul king dane aslagan, atlu king bandang mauli, atlu king bandang norti, at atlu king bandang albugan.
66021014	Atin yang labing aduang batung pundasyun ing pader na ning siudad, at makasulat la kareti ding lagyu da ring labing aduang apostol na ning Kordero.
66021015	Atin yang tatalnan a gintung paniukad ing anghel a migsalita kanaku ban sukdan ne ing siudad, ding pasbul, at ing pader na.
66021016	Paraparehu ya sukad ing siudad; nung makananu ya kaba, makanyan ya naman kalapad. Sikdan ne ning anghel ing siudad: aduang libu at apat a ralan a kilometru ya ing kaba na at lapad at katas.
66021017	Sikdan nia naman ing pader; aduang dalan at labing anam yang talampakan king katas agpang king paniukad.
66021018	Batu yang haspe ing pader, at megawa ya ing siudad king purung gintu a maslag anting kristal.
66021019	Mipalamutian la karing miyayaliwang mangamal a batu ding pundasyun na ning pader. Haspe ya ing mumuna, safiro ya ing kadua, kalsedonia ya ing katlu, esmeralda ne man ing kapat, at
66021020	onyx ya ing kalima, sardio ya ing kanam, krisolito ya ing kapitu, berilu ya ing kawalu, topasyo ya ing kasiam, krisoprasyo ya ing kapulu, hasinto ya ing kalabing metung, ametista ya ing kalabing adua.
66021021	Perlas la ding labing aduang pasbul; megawa ya ing balang metung king metung mung perlas. Puru yang gintu ing dalan na ning siudad at malino yang anting kristal.
66021022	Ala kung ikit a templo king siudad uling ing Ginung Dios a Mayupayang tutu at ing Kordero ilang peka Templo ra karin.
66021023	E ne kailangan ing aldo o bulan ban aslagan ne ing siudad uling saslag karin ing ligaya na ning Dios at ing Kordero ya ing sulu.
66021024	Lalakad la ding sablang tau king aslag na at karin da idala ding ari na ning yatu ing karelang pibandian.
66021025	E la misara patingapun ding pasbul na uling ala nang bengi karin.
66021026	Idala ra king siudad ing pibandian da at ligaya da ring bansa.
66021027	Oneng e milub karin ing nanumang bage marinat, ing darapat makasumami o kalaraman. Deta mung makasulat a lagyu king libru na ning bie a ingatan na ning Kordero ila mung bukud milub king siudad.
66022001	Kanita pepakit nia naman kanaku ning anghel ing ilug a babie bie. Malino anting kristal ing danum na uling manibatan king tronu na ning Dios at ning Kordero.
66022002	Mamagus libutad ning dalan na ning siudad. Ding mingatbang pampang ning ilug atin lang tunggalan a tanaman a babie bie. Mamunga la balang bulan, at panulu la ding bulung da karing sakit da ring bansa.
66022003	Ala nang bage misumpa a mayakit pa karin. Atyu ya karin ing tronu na ning Dios at ning Kordero at samban de karin ding talasuyu na.
66022004	Akit de ing lupa na at misulat ya ing lagyu na karing kanuan da.
66022005	E na mika bengi karin. At e na la mangailangan sulu o aslag na ning aldo, uling dinan na lang sulu ning Ginung Dios at mag-ari lang alang kapupusan.
66022006	At sinabi na kanaku ning anghel, “Tutu la at malyaring asahan deting amanu. Ing Ginung Dios a babie king Espiritu na karing propeta ya ing mitubud king anghel na ban ipakit karing talasuyu na ding bage a mapalyari king lalung malaguang panaun.”
66022007	Nganang Jesus, “Makiramdam kayu! Daratang na ku! Mapalad la ding tutupad karing ula a makalaman kaniting libru!”
66022008	Aku, i Juan, ing mekaramdam at menakit kareting bage. Kaybat kung dimdam at ikit ing sabla, migsakab ku ba kung samba king arap ning anghel a pepakit kanaku kareting bage.
66022009	Oneng sinabi na, “E mu sukat gawan yan! Uling talasuyu kung kalupa mu at kalupa da ring kapatad mung propeta at ding sablang tutupad karing amanung atyu keting libru. Ing Dios ya ing samban mu!”
66022010	Ngana pa kanaku, “E mu la sa lilihim deting ula a atyu keting libru uling malapit na lang mapalyari.
66022011	Isundu na ning e mayap a tau ing dapat nang kasalanan, ing marinat king marinat nang pamibiebie; oneng ing mayap a tau isundu na ing pamagpakakayap na, at ing banal ing lalung pamagpakabanal na.”
66022012	Nganang Jesus, “Makiramdam kayu! Malapit na kung datang! Darala ku la ding ablas a ibie ku king balang tau agpang ketang depat na!
66022013	Aku ing Alpha at ing Omega, ing mumuna at ing katataulian, ing kapupurmeruan at ing kawakasan.”
66022014	Mapalad la detang pipipian da ing karelang imalan uling mirinan lang karapatan lungub king siudad at mangan karing bunga na ning tanaman a babie bie.
66022015	Oneng malakuan la king lual na ning siudad ding sakim, ding mangkukulam, ding makipangalugud, ding makamate tau, ding sasambang dios-diosan, at ding maburi at magsalita king kalaraman.
66022016	“Aku, i Jesus, ing mitubud king kanakung anghel ban sabian na la deting bage kekayung atyu karing iglesia. Ibat ku king pamilya nang David; aku ing masalang tala ning abak.”
66022017	Ngana ning Espiritu at ning Babaing kakasal, “Mekeni!” Ding sablang makaramdam kaniti kailangan ing sabian da naman, “Mekeni!” Ing ninumang kakau, lumapit ya; paburen yeng kuma ing bisa king danum a babie bie. Iti alang bayad.
66022018	Aku, i Juan, ing babie babala king ninumang makaramdam king ula a makasulat keting libru: ing ninumang mandagdag king laman na niting libru, dagdagan na naman ning Dios ing parusa na karing salut a makasulat keting libru.
66022019	At ing ninumang ating ilako karing ula a makasulat, ilako na naman ning Dios ing karapatan na king bunga na ning tanaman a babie bie at king Banal a Siudad a mababanggit keting libru.
66022020	Ing patutu kareting bage sasabian na, “Wa, tutu! Malapit na kung datang!” Amen. Datang na ka sa, O Ginung Jesus!
66022021	Ing grasya na ning Ginung Jesus manatili karing sabla.
